{VidhViv}

<atha vidhivivekaḥ>

[1,1]

śrīsarasvatyai namaḥ | sa khalu śabdabhedo vā, tadvyāpārā'tiśayo vā'rthabhedo vā ? yada bhidhānācchabdo'pi tathā vyapadeśyaḥ |

[4,2]

pramāṇatvādaniyamātpravṛtteḥ saṃvidāśrayāt | samabhivyāhṛteḥ śabdo na vidhiḥ kāryakalpanāt ||

[4,3]

pramāṇaṃ hi śabdaḥ pratijñāyate | bodhakaṃ ca pramāṇam | tatra pravṛttihetuṃ kañcanā'rthātiśayamavagamayan śabdaścodanātvena pramāṇatāmaśnute | svayameva tu pravṛtteḥ kārakastāṃ pramāṇatāmapajahyāt | na hi kārako hetuḥ pramāṇam | api tu jñāpakaḥ |

[5,1]

viṣayā'vabodhanānna doṣa iti cet ? na | tanmātrasyā'nyatrā'pi tulyatvāt | codanālakṣaṇo'rtho dharma ityabhyupagamā'narthakyāt | śabdasvātantrye ca niyogato'vaśyaṃ pravṛttiḥ syāt | tathā cā'kurvan vihitaṃ karmeti nirviṣayaṃ syāt | na hi tadānīṃ balavadanilasalilaughanudyamānasyevecchā'pi tantraṃ pravṛttiṃ prati puruṣasya | jñāpakaśca svarūpakarmasambandhaviṣayajñānamapekṣate | liṅādisvarūpaṃ ca pravṛtteḥ kārakamityanupayuktasvarūpatatkarmasambandhaviṣayasaṃvido 'pi puṃsaḥ pravṛttiprasaṅgaḥ |

[6,1]

nanu śaṅkhadhvanivadetat syāt ? yathā hi śaṅkhaśabdāt pravartitavyamityupayuktasvarūpasambandhasaṃvida eva pravartante, netare | na ca śaṅkhaśabdaḥ pravṛtterabhidhāyako'nyasya vā kasya citpravṛttihetoḥ, yena jñāpakaḥ syāt | vārtametat | na hi śaṅkhadhvaniḥ pravṛttyupayuktasaṅgatitayā pravṛttikāraṇaṃ śaṅkhaśabdāt pravartitavyamiti, api tu pravartitavyamiti | prakṛtyarthā'tirikte pratyayārthe ca vidheyasya puṃso'bhiprāyabhede kṛtasaṅketastamanusmārayati |

[7,1]

tatastadanuvidhāyinaḥ pravartante | aviditaviṣayatayā nā'nadhigatasamayāḥ pravartante ityapi mithyā | tanmātrasaṅgatijñasyā'pi tatprasaṅgāt | apratyayapūrvāyāṃ ca śabdaparatantrasya pravṛttau viṣayavedanā'nupayogāt | prabalapavaneritasyevā'ndhapaṅgvāderna vedanaṃ pravṛttyaṅgam | kārako api prāṇistho'hidaṃśo jñānamapekṣate | naivam | jñānasyaiva tatra kārakatvāt | vinā'pyahidaṃśaṃ śaṅkāviṣeṇā'pi maraṇadarśanāt |

[7,2]

yo'pyāha — abhidheyavijñānaṃ prati kārakaheturapi śabdo yathā śaktijñānamapekṣate tathā pravṛttiśaktisaṃvidamapīti | tenā'pi na jñāpakādanyatra jñānā'pekṣā pradarśyate | jñānakarakasyaiva jñāpaka ityākhyānāt |

[8,1]

nanu jñānakārako'pi cakṣurādirna śaktijñānamapekṣate | kimataḥ ? śabdasyā'kārakatvaprasaṃgaḥ | ayamaparo doṣaḥ | kutastarhyarthabodhaḥ ? abhyāsāt kaśā'ṅkuśavat | uktañca — abhyāsātpratibhāhetuḥ sarvaḥ śabdaḥ samāsataḥ | bālānāṃ ca tiraścāṃ ca yathā'rthapratipādane ||

[9,1]

anāgamaśca so'bhyāsaḥ samayaḥ kaiścidiṣyate | iti |

[9,2]

na ca brūmaḥ sarvo jñāpako jñānā'pekṣaḥ, kintu sa eva, netaraḥ | bījādiṣvadarśanāt |

[9,3]

na ca dṛṣṭaviparītasvabhāvakalpanā liṅādīnām anupapattyā | tādṛśā'nusāreṇā'pyupapatteḥ | pratyayaśca sahā'bhidhānātprakṛtyā, tadanuvādādvā, taddyotanādvā, tatsambandhyarthāntarā'bhidhānādvā tayā samabhivyāhāramarhati | avācakasya tu pravṛtteḥ kārakasya sa na yuktaḥ | saṃkhyādyabhidheyāntaranibandhanaḥ sa iti cet ? astu | pravṛttestu pratyayenā'pratipādyamānāyāḥ kathaṃ pravatyabhisambandhaḥ ? abhidhayaiva pratyayasya prakṛtyarthā'nuraktā pravṛttiriti cet ? na tāvadbhāvanā kāryarūpā liṅādyabhidheyeti śabdavidhivādibhiḥ śakyaṃ vaktum | tasyāṃ tarhi tādṛśaliṅādeḥ kārakatvena saṅgatiḥ | samabhivyāhṛtistu tasyā | vācyaṃ lakṣyaṃ vā tathāvidhena sambandhamupāśnute | apratītayorghaṭanā'yogāt | kāryāyāṃ tu pravṛttau na niyamanimittaṃ samasti anabhidheyasya pravṛttihetoḥ | api cā'śrutaphaleṣu phalā'dhyāhāraḥ, kvacit kratūpakārakalpanā, śrutānāmapi svargādīnāṃ phalatvā'dhyavasāya iti sarva eṣa mahimā vidheḥ | sa śabdasya tadbhāve'nupapannaḥ | na hi tadā śabdādanavagamyamānamanyathā gamyate | na hi liṅādisvarūpasyaivā'nyathā'nupapattiḥ | pravartakasyeti cet ? na | tasyā'pi pavanādivartina ivopapatteḥ phalarūpaṃ kārakaṃ vinā | tasmānna vidhiḥ śabdastadvyāpāro vā |

[12,1]

nanvanabhidheye ete doṣāḥ, abhidheya eva tu liṅādiśabdānāṃ puruṣa prati prayojakavyāpāra ātmīyaḥ pravartanā | evaṃ hyaktam | "abhidhābhāvanāmāhuranyāmeva liṅādayaḥ" | tathā ca jñāpakatvātprāmāṇyam | pravṛttihetuṃ buddhvā puruṣasyecchayā pravṛttiḥ saṃbandhabodhā'pekṣā ca abhidheyasambandhaniyamaśca | abhidheyatvāt | pratītapravartanā'nyathā'nupapattyā kāryakalpaneti |

[12,2]

naitatsāram | na prayogā'nirūpyatvādvaiyarthyātpūrvadoṣataḥ | apravṛtteḥ phalā'yogādrūpoktervyāpṛtiḥ śruteḥ ||

[12,3]

vidhirityanuṣajyate | na hi preraṇā'dhyeṣaṇā'bhyanujñālakṣaṇaḥ śabdasya vyāpāro nirūpyate | tasya puruṣadharmatvāt | nāpyanyastatsamarthācaraṇalakṣaṇaḥ kārīṣādivat | anupalabdheḥ | tata evopalabdhiḥ sambandhā'pekṣaṇādasamīcīnā | na ca ṇijvatpreṣaṇādyatirikte tatsamarthācaraṇamātre liṅādayo nirūpitaprayogāḥ | kārīṣādistu śītāpanodanādinā śaktatāṃ sampādayan pravṛttihetuḥ | śabdastu kathamiti na nirūpyate |

[14,1]

syānmatam — pavanādiriva liṅādi prerayati puruṣam | tadasat | abhidhānavaiyarthyāt | apratītavyāpārasyā'pi vāyvāderiva svabhāvata prerakatvāt | pūrvoktadoṣāpātācca | na hi pravṛtti prati kārakatve śabdasya sadapi tadvyāpārā'bhidhānamaṅgam | anabhihitavyāpārasyā'pi tasya kārakatvāt | kārakasyā'napekṣitajñānatvāta | upetyāpi tu śabdasya prayoga brūma | na pravartena puruṣa | pravatayato'pi śabdasyā'nanurodhyatvāt | na hi sarvasmin pravatayitari pravṛtti prekṣāvatām, api tvanuvidheye | na cārthā'nathaprāptiparihārādyanuvidhānakāraṇa svāmyādāviva śabde samasti | phalātpravṛttau tadvayathyam | tata eva phalā'vagamādavaiyarthyamiti cet ? tanna |

[15,1]

phalā'yogāt | āpte hi sapratyayakriye hitakare eva pravartayitari anyathānupapattyā phalā'vagama | śabde tu kimanupapannam ? pravartanāmātrasya vāyvādāviva viparīte'pyupapatte |

[15,2]

puruṣaśreyo'rtha pravṛtte śāstrasya naivamiti cet ? na | pramāṇā'bhāvāt | prāk śāstratvā'siddhe | liṅādivyāpāre ca vidhau svarūpā'bhidhānaprasaṅga | anyathā śabdaviśiṣṭavyāpārā'pratyayātsannidhānādviśiṣṭatve'rthasyāpi tatprasaṅgāt | yogyatvasyobhayatrā'parijñānāt | tasmānnā'bhidheyā bhāvanā vidhirūpam |

[16,1]

atha matam — abhidhaiva bhāvanā vidhirliṅgādyartha iti | atrocyate — pravṛtteḥ sarvato'rthe vā prasaṅgātkāryato gateḥ | asthānānniyaterhetorabhāvāccā'bhidhaiva na ||

[16,3]

vidhirityanuṣajyate | abhidhā cedvidhiḥ sarvaśabdānāṃ yathāsvamabhidheyeṣu tadbhāva iti ghaṭādiśabdebhyo 'pi pravṛttiprasaṅgaḥ | asyā aviśeṣāt | abhidheyaviśeṣādbhede sa eva pravṛttiheturanvayavyatirekābhyām | ananyalabhyastu śabdārtha iti sthitau kāryonneyāyā abhidhāyāḥ śabdārthatvamayuktam |

[17,1]

abhidhāyāścā'bhidhā'pekṣaṇe'navasthāpātāt | arthā'bhidhaivā'pekṣate iti cet ? na | niyāmakasya hetorabhāvāt | arthā'bhidhānasya ca | na hyatra heturasti | arthābhidhaivāpekṣate nā'bhidheti | abhidhīyate'bhidheti puruṣasya ca pravṛttiriti kiṃ kena saṅgatam ? tasmādabhidhā na vidhiḥ |

[17,2]

astu tarhyarthabhedaḥ | naitadapi | apauruṣeye preṣādirnṛdharmo nā'vakalpate |

[18,1]

na ca pravartanāmātramaviśeṣamakartṛkam ||

[18,2]

loke hi pratītaḥ preṣaṇā'dhyeṣaṇā'bhyanujñālakṣaṇo'bhiprāyā'tiśayaḥ prayoktṛdharmo liṅarthaḥ | tasyā'pauruṣeyeṣu vedavākyeṣvasambhavaḥ | pratīteḥ sambhava iti cet ? na | pauruṣeyatvāpatteḥ | vedātmano'bhiprāya ityatisthavīyaḥ | tenā'saṃdṛbdhatve'bhiprāyā'vagatyabhāvāt, saṃdṛbdhatve pauruṣeyatvadoṣāt |

[19,1]

yadapi matam — anekasāmarthyaparikalpanādoṣādvyabhicārācca praiṣādīnāmavācyatvādavyabhicārātpravartanāmātraṃ loke liṅādyarthastasya vede'pyupapattiriti | idamapya caturasram | nirviśeṣasāmānyā'yogāt | akartṛkatve vyāpārā'nupapatteśca | na tāvat praiṣādayo viśaṣā vede sambhavinaḥ | nā'pyanyo viśeṣaḥ kaścidupadarśyate | tadupadarśane vā sāmānyā'bhidhānaprasādhanamasminnavasare vyartham | tadetadapāstasakamabhedaṃ pravartanāsāmānyaṃ brāhmaṇyamiva samujjhitakaṭhādibhedaṃ syāt | pravartanā ca pravartayiturvyāpāraḥ sa tamantareṇeti nā'tivirājate | puruṣasyā'bhāvāt | śabdasya ca pravartakatvaniṣedhāt pravartayiturabhāvaḥ |

[19,2]

yadi manyeta phalaṃ pravartakaṃ tadvyāpāraḥ pravartanā, phalārthinaḥ puruṣasya tatsādhane pravṛtteḥ | anyathā 'bhāvāt | na kaścidvyāpāraviśeṣaḥ pravartanā'pi tu pravṛttisamarthaṃ vyāpāramātraṃ ca prayojakavyāpāraḥ | bhikṣā vāsayati; kārīṣo 'gniradhyāpayatīti darśanāt | tadasat |

[20,2]

arthitā vyāpṛtiḥ puṃso niyamaḥ kiṃnibandhanaḥ | phalasādhanatā karmaniśceyā sādhyatā kadā ||

[20,3]

phalārthitā cet pravṛttihetuḥ secchā tadyogo vā icchāsamavāyo vā | kṛttaddhitasamāseṣu sambandhā'bhidhānaṃ tvatalbhyāmiti vacanāt puruṣadharma iti na phalaṃ vyāpṛtiḥ | atha tadicchopahāramukhena phalasya pravṛttiheturdharmaḥ prītyātmatā phalavyāpāraḥ pravartanā ? sā'pi tatraiva na karmaṇi | phalavyāpārācca pravartamānaḥ sarvatra pravarteta | niyamanimittā'bhāvāt | tatsādhanatvāt karmaṇyeva pravartate, na sarvatra | tata eva tarhi tatsādhanatva pravṛttihetuḥ karmaṇi na phalarūpam, tacca karmasamavāyīti karma pravartakaṃ syāt | evaṃ tarhi tatsādhyatā pravṛttihetuḥ, sā ca phalasamavāyinīti na doṣaḥ | tathā hi | samabhilaṣitasya tṛptyādeḥ karmaviśeṣeṇa sādhyatvāttatraiva pravṛttiḥ | kā punariyaṃ sādhyatā ? yadi rūpaṃ phalasya, sarvatra pravattiprasaṅgaḥ | kārakaviśeṣaḥ | sa hi phalasya sādhananiyataḥ śaktibhedo rūpādivat | anyathā kārakatvā'bhāvāt | yathā hi rūpādīnāṃ śaktiviśeṣād grahaṇe sādhananiyamaḥ tathā phaleṣvapi draṣṭavyaḥ | gaganatatkusumāderanutpādāt, tṛptyādeśca karmamātreṇa | kadā punarayaṃ śaktibhedaḥ sādhyatā'bhidhānaḥ ? phalasya bhāvasamaye na tāvat | vaiyarthyādapravṛttihetutvācca | na khalūtpannasyotpādo, yadyoginī śaktirarthavatī | nāpi siddhe phale tatsādhane kaścitpravartate | abhāvakāle'pyasatkathaṃ śaktimat khapuṣpavat ?

[22,2]

nanu sadeva kāryamutpadyate ?

[23,1]

idaṃ tāvadasatkāryavādino'nunāthya vaktavyam |

[24,1]

api ca nirupādānakāryā'nutpādāttadatyantavyatirekā'bhāvādupādeyasyopādānarūpeṇa sata utpattirucyate | sarvātmanā tu sattve tadanupapattervaiyarthyāccopādeyavat | sādhyaṃ nopādānam | kathaṃ tarhi karmma kārakam ? naiva kamakārakaṃ kārakāśritamiti kecit | vikāryaprāpyayorvā sattvādadoṣaḥ | traividhyaṃ tarhi hīyate | kāmaṃ, na tvasataḥ kārakatvaṃ śakyā'dhyavasānam | kathaṃ tarhighaṭaṃ karotīti prayogaḥ ? upādeyaśrutyā upādānanirdeśāt | buddhisthasya vā kriyāsūpayogādyukto nirvartyasya kārakabhāvaḥ | yathoktam — vyaktau padārthe śabdāderjanyamānasya karmmaṇaḥ | kārakatvaṃ tathāsiddhaṃ buddhirūpaprakalpitam ||

[26,3]

etena sādhyasādhanayoḥ parasparā''nukūlyaṃ parāstam | astu tarhi karmma pravartakam | abhimatasādhanatā tasya pravartanā, pravṛttiheturūpatvāt | na | tasya viṣayatvāt | api ca — prajñāyate liṅādīnāṃ vyañjanīyā pravartanā | prayoktṛdharmmo na ṇico yathā'niyatakartṛkā ||

[26,5]

lokāddhi śabdārthā'dhigamaḥ | tatra ca pravartanā niyatādhārā prayoktṛsaṃśrayaiva liṅādyartho'vagamyate | ṇijarthastu sā'niyatādhārā | na ca ṇijarthavalliṅādyarthopi bhavitumarhati | yathālokaprajñānaṃ śabdārthavyavasthānāt |

[27,2]

yasya tvevaṃ sati puruṣaprayatno'nuvādo homā'nugatastu vyāpāraḥ śrutyocyate iti darśanāccetanakartṛvyāpārātmikā, itarathā vā spandā'spandasādhāraṇyenaudāsīnyapracyutyātmavyāpāramātraṃ bhāvanā vidhiśabdaparyāyā liṅartho 'parāmṛṣṭakālabhedā | liṅādiṣu tu sattvepi kātaviśeṣeṇa vidhirūpapratibandhādapravṛttihetutvāt yadyādibhiriva liṅabhidheyāyā iti darśanam; tampratyucyate — naikaṃ vibaddhaṃ na ca tadviśeṣaścetsa kathyatām | kālabhedā'parāmarśaḥ kāmaṃ nā'smātpravartate ||

[27,4]

liṅādiṣu kālabhedena vidhirūpasya pratibandhe bhāvanājñānā'bhāvo'bhedāt | avibaddhe bhedaprasaṅgāt | na khalvekaṃ vibaddhamavibaddhaṃ ca kalpate | viśeṣasya pratibandho na bhāvarūpasya | viśeṣarūpabhāvā'bhāvā'nuvidhānāt | pravṛttibhāvā'bhāvayoḥ | sa tarhi viśeṣo vidhiḥ | na bhāvo bhāvanā vidhirupadeśaḥ preraṇamityekam | nidarśanīyaścāsau | kartavyateti cet ? na | tasyā eva bubhutsanāt |

[28,2]

nanu kālabhedaparāmarśaviraha eva viśeṣaḥ kimanyena ? vartamānādirūpāyā ananuṣṭheyatvāttadabhāve'pyanuṣṭheyatvapratīteḥ | bhavatveṣa viśeṣo na tu puruṣasya pravṛttihetuḥ | kāmaṃ pratyetu kālabhedaviviktāṃ bhāvanām ? anuṣṭhānaṃ tu kutaḥ ? na hi vasturūpamātrapratipattiḥ pravṛttinimittam | na khalu ghaṭa iti pratipadya tato'rtha tāvatyeva tasminpravartate | sādhyatayā pravartata iti cet ?

[29,1]

keyaṃ sādhyatā ? yadyasiddhatvam, khapuṣpam | mṛtpiṇḍā'vasthāyāṃ ca ghaṭo nāstītyapi prasaṅgaḥ | atha kārakaviṣayatvaṃ tairviṣayīkṛtāyāṃ pravṛttikārikāyāṃ kimarthaṃ pravarteta ? sādhyāyāṃ cā'nena pravartitavyamiti kutastyam ? phalavattā'vagamātpravartata iti cet ? | sa eva kutaḥ ? anuṣṭheyatvā'vagamāditi cet ? na | siddhe'nuṣṭheyatve phalakalpanā tataścā'nuṣṭheyatvamitītaretarāśrayatvāt | evamevā'pravṛttasyādyā pravṛttiḥ ākūtaṃ cikīrṣā adhyavasāyo vā liṅādyathaḥ | uttarakālā pravṛttiḥ prayatno vā dehavacanaceṣṭā vā laṅādyartha iti viśeṣā'bhidhānaṃ pratyūḍham | taddhetvabhāvāt | puruṣarūpamātrapratīterapravṛtteḥ, hetvantarā'pratīteśca | tāṃ ca bhūtavartamānau pratibadhnīto, netaraḥ kālo, bhaviṣyatyanuṣṭheyatvā'virodhāt |

[30,1]

yadapi samarthanam — aprāptasambandhayā kriyayā ātmanaḥ sambandhasya pratītyā pravṛttiḥ yathā'dya tavedaṃ karmmeti loke | atrāpi tu ḷṅante śrotuḥ pramāṇāntareṇā'nadhigatamarthamavagamayati vidhitvaprasaṅgaḥ |

[30,2]

na | nimittā'ntarā'prāpte tasya tadabhidhānaṃ, tatra nimittāntaraprāptasyaiva bhaviṣyattvenā'bhidhānādarthasya liṅādibhistu tathā'bhidhānam | ataścā'jñātajñāpanamapravṛttapravartanamubhayavidhaprāptipratiṣedhenā'prāptakriyākartṛsambandho vidhiriti vidhividāmudgārāḥ |

[30,3]

naitatsāram | yasmāt — na pravṛttiryogadhiyo loke'bhiprāyavedanāt | mṛṣā bhavettathā kāmaṃ kiṃ mudhaiṣa prayasyati ||

[31,1]

pratipadyatāṃ nāmā'yamātmanaḥ kriyāyogaṃ śabdāt taṃ ca tathābhāve tatheti niścinotu, viparyaye naitadevamiti | pravartate tu kasmāt ? loke tvadya tavedaṃ karmati vacanādadhigatavaktrabhiprāyo yo yadabhiprāyā'nurodhī sa pravartitumarhati, anyathā sarvasya pravṛtteḥ | nanvihāpi śabdā'nurodhī pravartsyati | na śabdā'nurodhe kiṃcana nimittam | nanvasti prāmāṇyam ? tacca pravṛtto samarthitaṃ bhavati | anyathā mṛṣātvā''pātāt | katham ? bhūtavartamānayo sambandhayorabhāvāt | bhaviṣyatyapi na cetpuruṣaḥ pravartate na tatsyāditi mṛṣātvāpātaḥ | puruṣapravṛttyā tarhi prāmāṇyam, bhavatu kāmaṃ mṛṣā, kimartho'yamasya śabdapramāṇīkaraṇaprayāsaḥ ? bahutaraṃ ca tasyaivamāyasitavyamāpatati | sakalamithyājñānapramāṇīkaraṇāt | nanu na śābdaṃ mithyājñānam | dvividhahetvabhāvāt | yadyapi hetudoṣo na syāt, bādhakastu durvāraḥ | bhūtavartamānayoḥ saṃbandhayorupalabdhigocarayoranupalabdheḥ | bhaviṣyato hetvabhāvāt | śabdaprāmāṇyaṃ hetuḥ | na | pravṛttau tasya bhāvāditaretarāśrayatvāt | nanu svataḥ prāmāṇyādvijñānasya netaretarāśrayam | na | pravṛttihetvabhāvena tasyā'pavādāt | pramāṇasya paricchedakatvātsvato'pravṛttikāraṇatvāt | pravṛttihetusadbhāvādeva prāmāṇyasiddheḥ |

[32,2]

nanu ca svataḥ prāmāṇyātpravṛttihetuḥ kalpayiṣyate tasmātpramitasiddhāvanyaparicchedāt | anyā'paricchittyā ca pramitatāhānāt | kaḥ ? phalam | na |

[33,1]

phalavatyapyarthino'pravṛtteḥ | kriyāsaṃbandhasyā'viśeṣeṇa pravṛtteḥ | kalpite'pi tasmiṃstadanupapatteḥ |

[33,2]

nanu svargakāmādaya eva kriyāsambandhinaḥ śrūyante ? satyaṃ, na tu sarvatra"viśvajitā yajeta", "yāvajjīvamagnihotraṃ juhuyādi"ti | ata eva sarvasyā'bhilaṣitamekatra phalam anyatrā'pāyaparihāraḥ kalpyate | satyam | na tvevamapi śrutopapattiḥ | tathā hi — arthino'pi niyogena na kriyā na nimittinaḥ | ālasyādantarāyebhyo vihitā'kṛtyabhāvataḥ ||

[33,4]

na khalu phalakāmo nimittavānvā'pāyaparihāraprayojano niyogataḥ kriyāsambandhamanubhavati, yena śrutakriyāsambandhopapattiḥ syāt phalā'pāyaparihārakalpanayoḥ satoḥ | yato hyavaśyaṃ kriyāsambandhaḥ sa hetustamupapādayituṃ kṣamate | kathaṃ punaḥ phalakāmasyā'pāyabhīrorvā na kriyā ? alasatayā | na tarhyarthitā | na pratyātmavedyā'rthitā kriyā'bhāvena śakyanihnavā | tathā maraṇādibhyo'ntarāyebhyo'pravṛttiḥ | yadi ca niyogataḥ pravṛttiḥ, vihitā'karaṇā'bhāvaprasaṅgaḥ | api ca — nimittāntarataḥ prāptirmohādeśca prakalpate | na copadeśakaḥ śabda udīkṣeta tataḥ pumān ||

[34,3]

phale hi pravṛttihetau kalpyamāne na śabdanimittaḥ kriyāsambandhaḥ, api tu śābdapariprāpita iti nimittāntarā'prāptatā'nupapattiḥ | pramāṇāntarā'nadhigatatvādupapattiryadi; ḷḍante'pi prasaṅga ityuktam | api ca mohayadṛcchādau sambhavini kriyāsambandhahetau naikāntataḥ phalavattvaṃ parikalpyam | śāstrasya puruṣaśreyo'bhidhāyakatvātphalakalpaneti cet | na | aśāstratvāt | upadeśakaṃ hi śāstram | na caiteṣāmupadeśakā yajetetyādayaḥ śabdāḥ | na hyebhiridaṃ kurvityupadiśyate | api tu svargakāmāderyāgasambandho'vagamyate, daṇḍyādiśrutibhiribādaṇḍādisambandhaḥ | sa ca bhūto vartamāno vā 'nupalabdhinirākṛta iti bhaviṣyannavaśiṣyate |

[35,2]

api caivaṃ na pratyayapūrvaṃ puruṣaḥ pravartate | sāmudravidākhyātamivā'nirūpitanimittaṃ kriyāsambandhamudīkṣeta | tathā ca vacanavaiyarthyam, puruṣakārā'bhāvāt |

[35,3]

yadapi darśanam — pramāṇāntarā'gocaraḥ śabdamātrā''lambano niyukto'smīti pratyātmavedanīyaḥ sukhādivat aparāmṛṣṭakālatrayo liṅādīnāmartho vidhiriti |

[36,1]

atrocyate — padārtha eva vākyārtho na ca so'nanyagocaraḥ | nā'kartṛkā kriyā kālaviviktañca khapuṣpavat ||

[36,3]

sa khalu śabdapramāṇako vākyārthaḥ padārtho vā | tatra padārthasyaiva padārthāntaropakalpitaviśeṣasya vākyārthatvādapadārthatve tadanupapattiḥ | sambandhavākyārthavādino'pi tadviśeṣo vākyārthaḥ sambandhinaśca padārthā eveti nā'padārtho vākyārthaḥ |

[37,2]

astu tarhi padārthaḥ ? naivam | ananyapramāṇagocarasya tattvā'navakḷpteḥ | sambandhasaṃvedanasāpekṣatvāt | tasya ca sambandhiparicchedapuraḥsaratvāt | pramāṇādṛte ca tasyā'yogāt |

[37,3]

nanvasti śabdaḥ pramāṇam ? na | itaretarāśrayatvāt | pramite hi śabdena niyoge sambandhagrahaḥ, sati ca tasmin śabdena tasya pramā | avidinasaṅgateḥ padasya prakṛteḥ pratyayasya cā'pratyāyakatvāt |

[38,1]

praiṣādīnāṃ loke pratītestadgatasya tadupādheḥ sambandhagrahaḥ |

[39,1]

teṣāmeva tarhi pratīteḥ sambandhajñānaṃ na niyogasya | upādhayaste na śabdārthāḥ, vyabhicārāt | pravartakasteṣvanuyāyī śabdārthaḥ | sarvatrā'parityāgāt |

[39,2]

naitatsāram | upādhayaścenmānāntarasiddhāḥ naikasteṣvanvayī pravartako niyogaḥ | pramāṇāntaragocaratvātteṣāṃ sambandhajñānaṃ na tasya | aviditaviṣayasya sambandhasya pratyetumaśakteḥ | ta eva ca śabdārthā viditasaṅgatitvānnetare |

[43,1]

atha mānāntarātsiddhiḥ ? na | mānāntaraviṣayatvenā'napekṣatvasiddheḥ |

[43,2]

api ca niyoktṛvyāpāro niyogo na niyokturvinā avakalpate | na cā'sya sambhavaḥ, apauruṣeyatvā'bhyupagamāt | śabdasya purastāt pratiṣedhāt | kurviti tadaparāmarśādananyagocaratvam | tadyadi śabdato ghaṭādāvapi prasaṅgaḥ | na hi ghaṭādiśrutayo'pi bhūtādīnāmanyatamamāmṛśanti | arthā'rthataḥ ? atyantā'sattvaṃ khapuṣpādivat | etallakṣaṇatvādatyantā'sattāyāḥ | nityānāṃ ca vartamānatvādavyabhicāraḥ | yadītarapratiyogitā vartamānatā na nityeṣu sā |

[45,1]

kālā'saṃsṛṣṭamapi tarhi mānāntaraviṣaya iti vyarthaḥ kālavivekopanyāsaḥ |

[45,2]

pramāṇagrāhyatā sattvalakṣaṇam | ato nā'tyantāsattvam | na | abhāvakatham ? yadā nā'bhāvaḥ prameyaḥ kaṇṭakādīnāmiti niraṭaṅki, kathaṃ tarhi nāsyāpi prameyatvāt | abhāva prameya iti suvyāhṛtam | nāsti pramīyate ceti 'stīti vyavahāraḥ ? viṣayāvacchedāt | avacchinnaviṣayaṃ hi pramāṇaṃ tadavabodhayadanyadanavabodhayannāstīti vyavahārayati | kathamanyaviṣayo vyavahāro'nyaviṣayātpramāṇāt ? nā'yamanyaviṣayaḥ | tasya pramāṇaviṣayā'vacchedaviṣayatvāt | tasyā viṣayāntaratvāt | tathā hi — nāstītyayamartho neda pratīyate bhūtalaṃ pramīyate na ghaṭa iti | atastatrā'pramitiḥ pramāṇamityalaukikamiti |

[47,2]

ucyate — anirūpitavyavahāramatrabhavantaṃ paśyāmaḥ | idaṃ hi bhavānnirūpayatu, ya eṣa laukikānāṃ kvacinnāstīti pravṛttinivṛttilakṣaṇo vyavahāraḥ kimayamaparicchedād, utā'nyaparicchedāt uta tadabhāvaparicchedāt ? yadyaparicchedāt, neṣṭasyā'bhāvaṃ jijñāseran, aparicchedādeva nivarteran, aniṣṭasyā'paricchedādeva pravarteran | pramāṇaviṣayā'paricchedanibandhana eva vyavahāraḥ | na | viśeṣā'bhāvāt | na hi taditarayoraparicchedo viśiṣyate | apratyayapūrvike ca pravṛttinivṛttī ityasamīcīnam |

[48,2]

vastvantarapratyayāt pravartante nivartante ceti mithyā | bhāve'pi pratiyoginastatprasaṅgāt | bhāve ghaṭakaṇṭakayorjñāyamānayostannibandhe eva pravṛttinivṛttī | hanta tarhi tadabhāvādviparyayaḥ, na vastvantarabhāvāt | iṣṭā'niṣṭasādhanajñānasya tadāpi bhāvātpurasvācca |

[52,1]

tasmānnā'nyapramitinibandhane nāpyapramitinibandhane anabhimatamabhimataṃ nāsti, abhimataṃ nāstīti pravṛttinivṛttī, api tvabhāvā'dhigamanibandhane | nāstijñānasya ko viṣayo nirūpitaḥ ? nanūktam, kimaparāddhaṃ bhavato viṣayā'bhāvena ? yattamatilaṅghya pramāṇā'bhāvo viṣaya ityucyate | jñeyā'bhāvo na prameyaḥ | bhavatu yadyasti tadviśeṣo hetuḥ | jñānā'bhāve jñānabhramo vyavahārā'bhāve vyavahārabhramaḥ | ālokā'darśane'ndhakārabhramavat |

[53,2]

na | suṣuptyādyavasthāsu prasaṅgāt | apramite ca bhramā'yogātsuṣuptyādivat |

[54,1]

tamodarśanaṃ tu bhūcchāyādarśanam |

[57,1]

ālokā'bhāvadaśanaṃ cetyasamānam |

[58,1]

astu vā pramāṇagrāhyatā, varttamānatā tu sattvamucyate |

[58,2]

arthā'bhāvo niyogasya śābdyāṃ bhūtādyapākṛtau | ananyagocaratvaṃ na pramāṇāntarajanmani ||

[58,3]

aśābdaścenniyogo nābhūnnāsti na bhaviṣyatīti bodhayati na niyukto na niyujyate na niyokṣyate vā svargakāma iti vākyārthaḥ syāditi sunirūpito'dhikāraḥ | atha na śābdo bhūtādipratikṣepaḥ kiṃ tu tasyaudāsīnyānmānāntaratastathā'vasāyaḥ | na tarhyananyagocaraḥ | mānāntareṇa tathātvasyā'vasāyāt śabdapramitasya viśeṣastataḥ | pratyakṣasyeva gireragnimattā 'numānāt | na | viśiṣṭā'paricchede viśeṣaṇasyā'viṣayatvāt | api ca anyato'pi tathātvā'dhigame'niyoga eva svargakāmaḥ | tasyāpi pramāṇatvāt | atattve vā bhūtādivivekā'bhidhānaṃ pralāpaḥ | nanūpādhayo bhūtādayaḥ, na copādhinivṛttāvupādhimato nivṛttirapratītirvā | bhavatvanyopādhiṣvevamiha tvetallakṣaṇamevā'tyantā'sattvam | nityā'nityatvopādhinivṛttau ca nopādhimatsambhavaḥ | pratyakṣaṃ tvāpātajanmakāle bhedopādhiviviktarūpamātragrāhīti na tato viṣayabhedaḥ | avarttamānasyā'rūpatvādvarttamānaviṣayaṃ tat | satyaṃ vastuto na pramititaḥ | vastuto vartamānādiviveke nirātmakatvamatyantā'pramitito na viṣayabhedātpramāṇāntarā'napekṣatvaṃ śabdasya | saiṣobhayataspāśā |

[60,2]

nanu pratīyate yajeteti kāryo'rtho, na sa bhaviṣyanmānā'bhāvāt ekāntā'navadhāraṇāt | kāryyatvādeva netarakālā'nupātī | na ca nāsti | pratīteḥ | uktottarametat | sātmakatve na vastutaḥ kālabhedaḥ, pramititaścenna viṣayabheda iti nairātyam | kathaṃ tarhi pratītiḥ ? ata eva pratibhāmātraṃ vikalpamātraṃ vā śābdajñānamiti vipaścitaḥ | pratibhānibandhanaśca vyavahāraḥ | pratibhā'nugṛhītāni ca pramāṇāni vyavahārā'ṅgamiti |

[61,1]

api ca — vedārtha itthamāśaṅkā niyogasya na kāryatā | niyuktasya pravṛttiśca na niyogaikabandhanā ||

[61,3]

yat khalu na bhūtaṃ na varttamānaṃ bhāvi na vetyanavadhāritaikāntaṃ tadāśaṅkājñānagocaro, yathā varṣamanatipatitamapravṛttamatinīlabahalajaladodayadarśanasāmarthyena pratyayapathamanupatadvyabhicāradarśanādaniścīyamānaikāntam | imāṃ cā'vasthāṃ vata vedārthaḥ prajñāśālibhirupanīto'tivyākhyayā |

[61,4]

api ca viṣayaḥ kāryyo na niyogaḥ | kāryaśca vedaprameyaḥ itarapadārthānāṃ tadanvayitvāt | tasyaiva kālaviviko mānāntarā'gocaratayā'napekṣatvasiddhaye'bhidhānīyaḥ | nanu niyoga eva kāryyatvapratyayaḥ | evaṃ hi vyapadiśanti, ācāryyaniyogaḥ kartavyo rājaśāsanamanuṣṭheyamiti | naitat | niyojyasya niyoktṛtvaprasaṅgāt | niyogasya hi kartā niyokteti | api ca | yāge niyogātkartavyatā tasya kutaḥ ? na hyeṣa tatra niyujyate |

[62,2]

svarūpeṇaiva sa kāryaḥ, na tatrā'nyāpekṣā viṣayavat | kiṃ tu yajeteti yājayedityarthaḥ syāt | tathā ca svargakāmo'nyaniyogamātreṇa kṛtaśāstrārthaḥ syāditi sādhu susaṃpāditamatrabhavatā | niyogārthe ca kārye svargayāgayoḥ parasparā'sambandhastadanvayāt |

[63,1]

ekaniyogasambandhinoraruṇaikahāyanīvanniyamāt | satyam | nā'nyakāmo yāganiyoge | svargakāmaniyogo na yāgādanyatra | sādhyasādhanabhāvastvayuktaḥ |

[63,2]

nanu na niyogo viṣayaniyojyasambandhamakurvan kartavyatā'vagamāyā'lam, rūpā'bhāvāt kaṃcitkvacinniyuṅkta iti hi niyogasya rūpamasyedaṃ kartavyamiti | na ca sambandho guṇapradhānabhāvādṛte sambhavatīti neṣṭaṃ paraniṣpattaye iti svargasyā'parārthatvādyāgasya tādarthyam | iṣṭasaṃyukte tadarthā'nvayapratīteḥ | karotu niyojyaviṣayasaṃbandhaṃ niyogaḥ, viṣayaniyojyaviśeṣaṇasaṅgatistu kutaḥ ?

[64,1]

viśiṣṭasambandhāccet | jīvanāderapiprasaṅgaḥ | kimataḥ ? aṅgatvaṃ vā nimittasya prādhānyaṃ vā | aṅgatve 'tideśaprasaṅgo nimittasya |

[64,2]

prādhānye kāmyanaimittikādhikārayoraviśeṣaḥ | ubhayoḥ kāryaniṣṭhatvānna naimittikaḥ prayoganiṣṭhaḥ syāt | tathā cobhayatra sarvāṅgopasaṃhāro na vā | niyojyabhedasamarppaṇena kṛtārthasya jīvanāderna viṣayasambandhaḥ syāt | ārthastu nimittanaimittikabhāvaḥ | tasmiṃśca sati tatrā'dhikārāt svargakāmo yajetetyapi tarhyevaṃ syāt | na bhaviṣyati | sādhyasyaiva viśeṣaṇatvāt | kāmyatvāt | tathāpi na viṣayasambandhe pramāṇam | anyasādhyasyāpi viśeṣaṇatvopapatteḥ | icchāmātradṛṣṭeśca | nanu kāmino'dhikārā'vagatiḥ kāmopāye'vakalpate, nānyathā tat niyojyena kṛtaṃ syāt | kāminā kṛtaṃ niyojyena kṛtaṃ syāt |

[65,2]

na tu kāmaḥ pravṛttihetuḥ, adhikārahetustu | adhikārahetukā ca pravṛttiriṣyate na phalahetukā, prāgadhikārāttadajñānāt |

[66,1]

nanu kāmino'dhikāraḥ | kāmā'nupāye ca na kāmanimittaḥ | adhikāro na nirnimitto na vā'nyanimittaḥ | kāmanimittaḥ | satyasminnadhikriyamāṇatvāt |

[66,2]

nanvanupāye'dhikriyamāṇasya na phalārthitā nimittam | upāye hyapeyārthitā niyoganimittam | siddhe tarhyupāyopeyabhāve niyogaḥ | na niyogāttatsiddhiḥ | siddha evā'sau niyogātpratīyate | na | sāpekṣatvāt | tathā hi — yadi viśiṣṭapuruṣaniyogaḥ śabdārthaḥ kathaṃ sa niyogād gamyate ? atha phalaviśeṣanimittako niyogaḥ, nāsau prāgasiddhe tadbhāve iti prāksiddhatadbhāvā'pekṣaḥ śabdenocyata iti pramāṇāntarā'pekṣatvaprasaṅgaḥ |

[67,2]

upeyasyaiva cā'dhikāranimittatve jīvanādiṣvadhikārā'bhāvaḥ |

[67,3]

nimittatvapratītihetuśabdā'bhāvāccā'yuktamevaitat | niyojyaviśeṣaṇameva tu tasminsati niyogādarthānnimittamucyate | yadi ca svargakāmādayo nimittaparā na tarhi niyojyaparāḥ | tatrā'dhikārā'pratīteḥ prayogā'bhāvaḥ |

[68,2]

athā'rthādadhikārasiddhiḥ ? mudhā kartṛviśeṣaṇapakṣanirāsaḥ |

[68,3]

yathaiva hi kāmitayā'dhikāro'vagamyasāna upāyabhūte dhātvarthe tathā kāmitayā kartṛtvaṃ nā'nupāyo yasya ca kāmopāyastasyedaṃ karmeti arthāt kartṛniyamavidheradhikārasiddhiḥ | adhikāravidheriva kartṛniya siddhiḥ |

[69,1]

iṣṭasaṃyukte ca vākye iṣṭārthe'nvayo na niyogārthe'nvayaḥ | ubhayārthe'nvaye vākyabhedāt |

[69,2]

nanu na viniyogopamardī niyogaḥ | virodhā'bhāvāt | yathāviniyogaṃ tatpratyayāt | tatra parasparā'nvitāḥ padārthā niyogaviṣayatāmāpadyante | na cā'nvayo guṇapradhānabhāvamantareṇa | tatreṣṭatvātsvargaḥ pradhānaṃ karma guṇata iti karmopasarjane svargakāmaḥ puruṣo niyujyate iti na niyogapradhānatā hāsyate | karmaphalasambandhaścopapatsyate |

[69,3]

na ca kāme svataḥ pravṛtto niyojyapuruṣaḥ | upāyarahite'rthino'pyapravṛtteḥ | na ca prāṅniyogādupāyopeyajñānam | na khalu viniyoganibandhanā svargayāgasaṃgatiriṣyate | tārtīyī sā, naiyogikī tveṣā | bhāvārthaśca niyogaviṣaya iti pratyuddhṛtameva syāt | niradhikāratā ca syāt | viṣayasyānadhikārahetutvāt | viśvajidādau tadakalpanaprāpteḥ | vidheyatvalakṣaṇatvayorvirodhāt prāptyaprāptibhyām | kartṛtayā cā'nvayātprāṅniyogānniyojyatvā'bhāvāt | avaśyakartavyatāprasaṅgaśca | kāmasyā'tantratvāt | tantratve'pīcchā'pyavaśyakāryā syāt | tasmātparasparamananvitayornniyogā'nvayaḥ | tadanvaye parasparaṃ vākyabhedāt | ekaniyogasambandhādapi sādhyasādhanabhāvaḥ pratyuktaḥ |

[71,2]

nanu niyogādasyedamupakārakamityavagamyate, kathaṃ tasya karma syāt ? ka ivā'syopakāro'nyatra kāmyāt ? upakārāntare'rthipadamanarthakaṃ syāt | upakāryopakārakatve tarhi niyogārthaḥ | kimataḥ ? upadeśakatvaṃ hīyate | sthitavastvanuvādāt sāpekṣatvaṃ ca | tasmādasyedaṃ kartavyamiti niyogārtho'nuṣṭhānapratīteḥ, avyabhicārācca | naimittikaniṣedhā'dhikārayorupakārā'nāśrayaṇāt | na ca niyojyārtha eva karmaṇi niyogaḥ | ata eva laukike cā'dhyeṣaṇādāvabhāvāt | nanu viśeṣaṇaṃ svargo nopalakṣaṇam | bhavatu niyoge'syā'nvayaḥ | na tu niyoga eva yāgasambandhaṃ vidadhāti | tathā nāma īdṛśaḥ puruṣo niyujyata iti | "yasyā'gnirgṛhāndahedi"ti yathā | nanviṣṭasiddhyupādhau bhāvārtha niyogātphalasiddhiḥ syāt ? syādyadīdṛśo bhāvārthaḥ | na tvayamevetyuktaṃ bhāvanāviveke |

[73,2]

naimittike ca phalaprasaṅgaḥ | yathā cā'smindarśane na karmaphalasaṃbandhastathoktaṃ bhāvanāviveke | "ataḥ svargayāgayorasambandhānna puruṣārthasādhanajñānam | puruṣārthasādhanaṃ ca jijñāsante prekṣābantaḥ | lokācca śabdārthā'bagamānna niyogapradhānatā | tatsiddhāvaniyogāt | nāpi pratipattā pratyeti tām | viṣayasiddhāvapyananuṣṭhānāt | na hi gāmānayeti niyogasiddhirvivakṣitā vakturapi tu viṣayasiddhiḥ |

[74,2]

anyalloke śabdavṛttamanyadvede | vivakṣāparo hi samanvayo loke śābdānām, niyogaparo vede | ayamaparo gaṇḍasyopari sphoṭaḥ | yadi khalu vivakṣāpare'nvaye śabdasāmarthyaṃ lokato'vagamyate nā'nyaparatvam | ananyapramāṇakatvācchabdasāmarthyasya | vakturabhāvāditi cet | ayameva vivakṣāparo'nvayastamanumāpayediti prāptaṃ pauruṣeyatvam | pratipattyabhāvo vā bhavantī vā pratipattirnna śabdanimittā sāmayikī syāt, sāmānyatodṛṣṭajā vā | tasmāllākṣaṇikaprayogaja eva tatrabhavato vibhramo niyogaḥ kāryya iti | api ca na loke niyogamātraṃ pravṛttihetuḥ, sarvasya niyogādapravṛtteḥ | anuvidheyaniyogācca tadbhāvāt | anuvidheyatvaṃ niyokturanyaniyogāt pravṛtihetuḥ | anuvidhānakāraṇaṃ cā'rthā'narthaprāptirihārādi pramāṇāntarasiddham | na ca vede niyoktā'pi | kutaḥ punaranuvidheyaḥ ? nanu śabdaḥ | bhavatu nāma niyoktā, na tvanuvidheyaḥ | hetvabhāvāt | na hyarthā'narthaprāptiparihārayoḥ śabdā'nuvidhāne pramāṇamasti | niyoga iti cet | na | tasya prameyatvāt | niyogajñānaṃ tarhi | na | tasya niyogaviṣayatvāt | tasya ca tābhyāmanyatvāt | na cā'rthādākṣepaḥ |

[76,1]

anāptaniyogadarśanāt | kṣemyo'yaṃ panthāḥ, gacchatu bhavānanenaiveti yathā | padārthā'nvayaniṣṭho niyogo loke tasya ca pramāṇāntaraviṣayatvāttadapekṣatvāttannibandhanā pravṛttirloke, niyoganiṣṭhastu vede, ato nā'nyā'pekṣā | uktottarametat | api ca na niyogamātraṃ pravṛttihetuḥ | mithyā tarhi niyogajñānam | na ca tadyuktam | kāraṇadvayā'bhāvāt | na vayaṃ niyogamavajānīmahe yena mithyātvaṃ syāt | satyapi tasminpuruṣaḥ pravartate loka iva yasya kasya cinniyogāt | na hi tatra niyogo nāsti | atatparatve tātparyamapramāṇakamityuktam | nanu kartavyatā'vagamāt pravṛttiḥ | avagacchati ca niyukta idaṃ mama kartavyamiti | yastvagacchannapi anuṣṭheyaṃ nā'nutiṣṭhati sa sattve'pyarthā'narthaprāptiparihārayorananutiṣṭhanniva na daṇḍairvāryyate | tadetadavimṛṣṭaniyogarūpam | tathā hi | pravartanāmātraṃ niyogaḥ | sa ca liṅādyartha iti pravarttito'hamatreti pratipattiḥ śabdāt | kartavyatā'vagamastu niyokturanuvidheyatvāt | anuvidheyaniyoge mamedaṃ kartavyamityadhyavasāyāt | itaratra tu pravartanāmātrapratīteḥ | uktaṃ ca kartavyatāviṣayo niyogo na niyogaḥ kartavyatāmāha |

[78,1]

tadviṣayatvādeva hi tarhi kartavyatā'vagamaḥ | na tāvadayaṃ śābdaḥ | śabdena niyogamātrasyā'bhidhānāt | nāpyārthaḥ | sarvaniyogeṣvabhāvāt | tasmādidamapi darśanamavimṛśyamānasundaramiti nādriyante vṛddhāḥ | astu tarhyanuvidheyo niyoktā bhūtānām | sākṣātkṛtā''nuśravikaśreyaḥsādhano hitakāmaḥ sarvajñaḥ |

[81,1]

na | tasyā'nupapatteḥ, ajñānācca | tathā hi — hetvabhāve phalā'bhāvātpramāṇe'sati na pramā | cakṣurādyuktaviṣayaṃ paratantraṃ bahirmanaḥ ||

[81,3]

yadyapyātmapratyakṣanivṛttirviprakarṣavatāmabhāvaṃ vyabhicarati | sarvapratyakṣanivṛttirasiddhā | asarvadṛśaḥ sakalapramāṇanivṛttyā ca nā'rthā'bhāvasiddhiḥ | avyāpakanivṛttyā'vyāpyanivṛtteraniyamāt | avyāpakatvaṃ cā'hetutvāt | tanmātrānubandhā'bhāvācca | anyathā sarvasya sarvadarśitvaprasaṅgāt, aviśeṣācca | vacanādayaśca yadyapyavirodhādanivartakāḥ tathāpi kāraṇanivṛttyā kāryanivṛttipratīteḥ pramāṇā'nupapattyā tatkāryāyāḥ sarvārtheṣu saṃvido'bhāvamanumimīmahe | tathā hi | na pratyakṣaṃ cakṣurādijanma tāvatsarvārtheṣu, teṣāṃ viṣayaniyamāt | kiṃcideva hi vartamānaṃ saṃbaddhaṃ ca tadviṣayo na sarve'rthāḥ |

[82,2]

yadyapi cā'nekavidhaprameyasaṃvedanādrūpato niyamo durnirūpaḥ | paṭumandatādibhedataśca nānādeśaparimāṇārthaparicchedānna deśataḥ saṃbandhaniyamaḥ | parimāṇato niyamaśca | kālatastu nirūpyate | prāpyakāritve'vartamānasya prāptyabhāvāt | aprāpyakāritve'pyarthasāmarthyasavyapekṣatvāt |

[83,2]

jñānotpattāvajātanivṛttayoranupākhyeyatvāt asāmarthyāt | tathā cā'tiśayānāmapi cakṣurādayaḥ svaviṣayameva deśataḥ parimāṇataḥ saṃkhyāto vā'dhikaṃ bodhayeyuḥ nā'viṣayamajātamativṛttam | taduktaṃ vidyamānopalambhanatvāt | tathā hi | pratyakṣe rūpādivedane taccakṣurādiparatantraṃ tanniyamādeva niyatam | anyathā'ndhādyabhāvaprasaṅgāditi | mānasamapi pratyakṣamāntarasukhādiviṣayam | bahirmanaso'svatantratvāt | svātantrye'ndhabadhirādyabhāvaprasaṅgādityuktam | tajjanmasamanantarapratyayasahakāryyapekṣaṇādyadi nā'ndhādyabhāvaḥ sarvathā pāratantryaṃ na nivartate | tadviṣayatvāt | anyathendriyāntarajasahakāriṇo'pi pravṛtteḥ sa evā'ndhādyabhāvaḥ | na ca tulyajātīyaviṣaya eva samanantarapratyayaḥ | jātyantarasaṃcārā'bhāvāt | na khalveṣa jñānadharmo, jātyantarasaṃcārāt | na pratyakṣadharmo'vitarkitarūpādyapekṣaṇāt | na mānasadharmaḥ | sukhādiṣu tadadarśanāt | api ca viṣayaniyamātpāratantryamastu sahakāriviśeṣā'pekṣayā veti pāratantrya yuktaṃ smaraṇe tathā darśanāt | ekendriyagrāhye ca sajātau rūpāntaragrahaṇaprasaṅgaḥ | abāntarajātyapekṣaṇe bhinnasantānā''pātaḥ | tadatatsantānavṛttyorjjātyabhedāt | tasmādekasantānakṣaṇe samanantarapratyayatāṃ vadatā cakṣurādiviṣayagrāhitvamevoktaṃ bhavati | kṣaṇavivekapratibhāsanādabhedapratibhāsanāt kṣaṇikatvapratikṣepāt |

[99,1]

api ca manovaiguṇye cakṣurādyabhāve ca rūpādyavedanādubhayavedyatā'vasīyate | kevalamanovedyatā tu kutaḥ ? dvitīyakṣaṇopalabdheriti cet | na | tatra cakṣurādīnāṃ sāmarthyaparikṣaye hetvabhāvāt | tajjñānadhārāvāhikatvadarśanācca | smaraṇe tu pratītameva pāratantryamanumānādiṣu liṅgādyabhāve pratyayāt pāratantryamiti na kva cidapyanāntare manaḥsākṣātsvatantraṃ pravartata iti āntara eva sākṣādviṣayastatraiva sākṣād vṛttyā prakarṣamanubhavet nā'viṣaye |

[104,1]

bhāvanāmayamapi vijñānaṃ śrutā'numitaviṣayam akasmādbhāvanā'yogādāgamā'numānaparatantram | pūrvajñānabhūtārthatvaviparyyayā'nuvidhānāt sāpekṣatvādapramāṇam |

[108,1]

nanu na kālato'pi niyamaścakṣurādīnām | avartamānarajatādyupalabdheḥ | na hi sā śuktikādyupalabdhiḥ | anyākārasaṃvido'nyaviṣayatvā'yogāt anāśvāsāt |

[109,1]

adhigatasvātantryaṃ ca manaḥ svapne | na ca svapnajñānaṃ smṛtiḥ | atadrūpatvāt | naitatsāram | tathā hi — arthā'pekṣā mudhā tulyamanyākārapravedanam | dehino vartamānābhā svapne spaṣṭā'pi hi smṛtiḥ ||

[109,3]

cakṣurādayastāvadvarttamānameva śuktikāśakalādyarthaṃ darśayanti, tadapekṣaṇāt | anyathā vaiphalyāt tatsannidheḥ tadasannidhāvapi rajatavedanaprāpteḥ |

[110,1]

rajatatā'vabhāsanaṃ yadi na śuktiviṣayaṃ vartamānābhāsanamapi tarhi nā'varttamānagocaram |

[112,1]

doṣatastathātvamitarasyāpi tulyam | vartamāne cā'vartamānā'vabhāso nā'vartamāne vartamānā'vabhāsaḥ | arthasannidheḥ sāphalyāt | nedaṃ rajatamiti ca prasaktasya pratiṣedhopapatteḥ | taimirikasya keśoṇḍrābhaṃ jñānamālokāṃśeṣviti nā'rthāpekṣo vyabhicāraḥ | svapne'pi kiṃ smṛtervartamānā'vabhāsatvam, uta manasaḥ svātantryamiti ? smṛtervartamānā'vabhāsatā yuktā | anantaradivasā'nubhūtasyā'vikalā'nadhikasya vispaṣṭasmṛteḥ vartamānavadvedanāddoṣopaplavena | na tvadṛṣṭaṃ manasaḥ svātantryam | doṣataśca na sāmarthyā'tireko, doṣasya tadapanayanahetutvāt | satyasvapnadarśanaṃ tu yadi vartamānasya tathāgrahaṇāttadadṛṣṭam | prabodhe svapnākhyānārthasaṃvādadarśanād dṛṣṭamiti cet | na | ākhyānasaṃvādā'bhāvāt | ākhyānasaṃvādastu kākatālīyaḥ | bhaviṣyatastu vartamānavaddarśanaṃ kathaṃ satyam ? mā bhūt satyam | asti tāvat svātantryaṃ manasaḥ | tadapi tadvividhasyā'nubhūtasya smaraṇam | itarathā manaso'dṛṣṭasāmarthyasya kalpyatvāt | dharmaviśeṣaścedyathārthadarśanaprasaṅgāt | tasya kāryaṃ pratyadṛṣṭasāmarthyasya kalpyatvāt | yadi ca na smṛtiḥ svapnajñānaṃ pramāṇaṃ tarhi na pramāṇamapi | bahistathā grāhyasyā'bhāvāt | na tarhi bahirarthe svatantraṃ manaḥ | svapne tasyā'grāhyatvāt | grāhyatve vā'nubhūtasya grahaṇaṃ, tathā dṛṣṭatvāt | na doṣato'dṛṣṭasāmarthyā'tirekakalpanetyubhayathā na svatantraṃ bahirmanaḥ | etena timirataḥ keśādidarśanaṃ pratyuktam |

[119,1]

liṅgādyābhāsajaṃ loke pratibhānamaniścayaḥ | sarvataḥ pūrṇavijñānaḥ pūrṇe nyūne na kaścana ||

[119,2]

yadapi kila śvo me bhrātā''ganteti pratibhāyāmakṣaliṅgādyapekṣā'bhāvād bahiḥ svatantraṃ mano dṛṣṭaṃ, sarvaṃ ca sarvamiti vā sadasatpadārthā dravyādayaḥ prakṛtipuruṣau pañcaskandhā ityādi vā'bhedena lokapramāṇavaśena manaso viṣaya ityapi svātantrye bahiḥ sarvajñatvasiddhiḥ | atrocyate — lokottaraṃ tāvat pratibhānaṃ vivādapadaṃ, laukikaṃ tu priyā'priyagocaraṃ prāyaḥ sahapravṛttahṛdayaprasādodvegādiliṅgādyābhāsaprabhavamata evā'niścayātmakaṃ tathā vyapadiśanti pratibhānameva, na tu niścayaḥ | ubhayakoṭisaṃsparśitvāttulyatvācca na saṃśayātmakam | pratibhaiva | na pramāṇam | aniścayaphalatvāt | pramāṇāntarāpekṣaniścayatvāt | evaṃ liṅgādijātīyā'pekṣatvāt tatrāpi pāratantryam | anyathā tadanapekṣo manomātrasādhano bahirarthasaṃbandhaḥ sarvasya sarvasmin sarvadā syāditi | adṛṣṭaviśeṣādakṣaliṅgādyanapekṣaṃ manaḥ kasyacid bāhye'pyarthe'sati cakṣurādyārambhavaiyarvyaprasaṅgaḥ | tata evā'dṛṣṭaviśeṣā'bhisaṃskṛtāt sarvapratipattisiddhestasyāpi vaiyarthyāt | akaraṇasyaiva karturātmano'dṛṣṭaviśeṣādeva paricchittikriyāsiddheḥ | na khalyanupāyamadṛṣṭamapyarthaṃ sādhayati śarīrādyārambhāt na tarhi akṣaliṅgādyanapekṣaṃ caibhirmanasaḥ pravṛttiḥ svataḥ | ata eva yogajāddharmāt sarvārtheṣu na mānasaṃ pratyakṣaṃ, saṃnikarṣopāyatvāt siddheḥ |

[122,1]

saṃyuktasaṃyogā'nabhyupagamāt | anyathā kuṅyādivyavahitā'rthopalabdhiprasaṅgāt | anumāne'pi pratyakṣatvā''pātāt | ajātā'tivṛtteṣu tasyāpyayogāt | ata eva nendriyā'rthayoḥ siddhayoḥ sannikarṣaḥ | atītā'nāgatānāṃ tadāpyasattvād vyavahitā'rthopalabdhiprasaṅgāt | anumānādiṣu ca pratyakṣatvā''pātāt | sannikarṣagrahaṇā''narthakyācca | nanvatītā'nāgatānāṃ deśādiviśeṣaṇatvena jñānājjñānasya triśeṣadeśādyālambanatvāt taiścakṣuvo manaso vā sannikarṣasambhavāt | teṣāṃ ca sattvātsannidhānādavyāhatamanutpannā'tivṛttajñānasyendriyā'rthasannikarṣajatvam | anumānādilakṣaṇābhāve ca indriyā'rthasannikarṣotpannaṃ jñānamiti nā'numānādiṣu tattvam | yadi tāvadyaḥ kaścidarthastataḥ smṛtau pratyakṣatvaprasaṅgaḥ | atha prameyo deśādiprajñānaṃ bhavatu pratyakṣaṃ, tanmātrasannikarṣāt na tu viśeṣaṇajñānam | viśiṣṭajñānaṃ pratyakṣamiti tadākṣepāt viśeṣaṇamapi pratyakṣamiti cet | na tasyā'sannikarṣāt | na hyasati viśeṣaṇe viśiṣṭo vartamāno'pi bhavati | sarvasya tathātvaprasaṅgāt | kathaṃ tarhi ativṛttāyāṃ mātari devadattāputro yajñadatta ucyate | kimatra ? na sa tayā tadā viśiṣṭatayā vyavahāramanupatediti | yadi tarhyavarttamānaṃ na vyavahārāṅgaṃ devadattā'pi viśeṣaṇatayā na vyavahārā'ṅgaṃ syāt | atha bhūtapūrveṇa viśeṣaṇena vyavahāraḥ, viśiṣṭatayāpi tādṛśyā na daṇḍavāritaḥ | na cedṛśaṃ viśeṣaṇamupalakṣaṇaṃ tu, rūpato bhinnasyā'sannidhānāt | sannidhyasannidhikṛta eva caitayorbhedaḥ | tasmānnā'sanihitaviśeṣaṇo viśiṣṭaḥ sannihitaḥ | yadi viśeṣaṇaṃ prameyaṃ jātādyarthaśca prameyaḥ | anarthasannikarṣajamapi pratyakṣaṃ prāptam | na ca tathā | tallakṣaṇavirahādindriyasyā'rthāpekṣatvāt |

[124,2]

atha deśaviśeṣa eva prameyo na tadviśeṣaṇaṃ tathā | na ca tallakṣaṇavirahaḥ | arthyamānasaṃnikarṣāt | na tarhi deśādyālambanajñānenā'nutpannādivedino dhyāyinaḥ | prameyaikadeśasannikarṣācca pratyakṣajñānodaye sarvaḥ sarvapratyakṣadarśī syāt | sarvatyendriyasannikṛṣṭaṃ prati kathaṃcidviśeṣaṇatvopapatteḥ | anumānalakṣaṇā'bhāve'pi pratyakṣavidyamānā'rthasmṛtau pratyakṣaprasaṅgaḥ | saṃskārastatra kāraṇaṃ nā'rthasattā | asatyapyarthe bhāvāt | itaratrāpi tulyam | yogajadharmmasya hetutvāt | na hi tatrā'rthopayoge pramāṇam | sannihite'saṃnihite, vyavahite'vyavahite, vartamāne'vartamāne ca sarvatra yogipratyakṣotpādā'bhyupagamāt | vartamānadeśādyālambanatvaṃ liṅgādyabhāve iti vadatā saṃplavo nirastaḥ syāt | utsūtraṃ ca kalpitamanumānāditi bādhanāsūtraṃ kalpitam | anumānādibādhanānnotsūtramiti cet | śabdanivṛttyarthamavyapadeśyapadavyākhyānamayuktam | ṣaḍvidhasannikarṣābhyupagama indriyagrahaṇaṃ cā'numānādinivṛsyarthamityādi parāhataṃ syāt | tasmādakṣaliṅgādiparatantraṃ manaḥ | sarva ca paripūrṇaṃ cellaukikapramāṇagocaro laukikapramāṇavyavahāryyapi paripūrṇajñāna iti na lokottarajñānā'bhimatasya viśeṣaḥ | spaṣṭā'vabhāsaṃ jñānaṃ yadi, na tatra tasyopayogaḥ | atha niścayaḥ, sa itarasyāpi pramāṇatulyaḥ | pramiteḥ pratyakṣadarśinaḥ sarvārtheṣu nairākāṅkṣyaṃ netarasya | apratyakṣamapi yadi paripūrṇaṃ mānāntareṇa mitaṃ kimanya dākāṅkṣediti | na hi pramāṇāntarā''kāṅkṣā, prameyasiddhyarthatvāttadākāṅkṣāyāḥ | punaḥ prameyasiddhyarthaṃ pramāṇāntarākāṅkṣā | na | pūrvasmādapyasakṛttatsiddheḥ | siddhasya punaḥ siddhyapekṣāhetvabhāvācca | upāyāntarasadbhāvaścopāyāntarākāṅkṣaiva syāt | prītiviśeṣaścetpūrvapramāṇajāddarśanātsiddhyatīti vyarthaṃ pramāṇāntaram | upāyāntarasadbhāvācca punarjijñāsamānaṃ dṛṣṭamapītarairjijñāseta, viśeṣaniścayātmakaṃ pratyakṣamaniścayātmakamanumānāditi vyabhicārāt | apramitatvādeva tarhyākāṅkṣā | vyabhicāriṇo'niścayātmakasyā'pramāṇatvāt | bhānādiyogyaṃ pratyakṣaṃ sannikarṣānnā'numānādi | sannikarṣasādhanaṃ tarhi gamanādyapekṣatāṃ na tu pramāsādhanaṃ, siddhatvātpramāyāḥ pramite ca sannikarṣasya bhānādihetutvāt | prakṛtaṃ ca pratyakṣanasannikṛṣṭagocaramiti na nairākāṅkṣyāyā'lamityaviśeṣa eva laukikalokottarayoḥ pramātroḥ | anumānādeḥ sāmānyaviṣayatvātpratyarthaniyatātmaviśeṣā'navadhāraṇāt sākāṅkṣatvaṃ laukikasya pramātuḥ | laukikottarasyā'pi kālarūpā'vadhāraṇānnairākāṅkṣyamiti nā'viśeṣaḥ | yadi tarhi taukikaṃ pramāṇaṃ vikalavastuviṣayaḥ lokottaramapi bhāvanāmayaṃ tatparatantraṃ na tadgocarayitumarhati | svātantryaṃ tu bahirmmanaso netyāveditameva | tasmātsarvaṃ manaso viṣayā iti pralāpaḥ | api ca — mithyaiva vartamānābhaṃ na tu pratyakṣamanyathā | kramā'kramau na kalpete na prameyaṃ nirūpyate ||

[129,3]

kālatrayaparivṛttyarthagocarāṇi mānāntarāṇi vartamānaviṣayaṃ pratyakṣaṃ tatra vartamānātmanā paśyato mithyājñānaṃ, sarvasyā'tathābhāvāt | yathārthaṃ tu paśyato na pratyakṣam | atītā'nāgataviṣayatvā'bhāvāt tasya | atha vā'vaśyamanena bahuvidhasya pratyakṣasyaikaṃ lakṣaṇaṃ vācyam | anyathā pramāṇāntaratvā'bhidhānamapratyayaṃ pramāṇāntarā'bhyupagamo vā paribhāṣāprayojanā'bhāvāt | bhinnalakṣaṇeṣvapi keṣucillaukikāḥ pratyakṣaśabdaṃ prayuñjate iti mithyālokottare tadayogāt | tatra nā'kṣajatvaṃ lakṣaṇaṃ manaso'tivyāpteḥ | tasmādindriyārthasannikṛṣṭā'rthajatvaṃ tallakṣaṇam | yathoktam | "arthasāmarthyena samudbhavādindriyā'rthasannikarṣotpannaṃ satsaṃprayoga iti" | manaso'kṣatve sukhādijñānavyāpteḥ arthasāmarthyajatvena anumānādivyavacchedāt | na ca sūkṣmaviprakṛṣṭavyavahitānāṃ jñānotpattau sāmarthyamiti na sarvaviṣayapratyakṣasyopapattiḥ | kalpanā'poḍhatvaṃ pratyakṣalakṣaṇamiti cet | keyaṃ kalpanā ? yadi śabdābhāsā pratītiḥ, śrautraṃ jñānamapratyakṣam athā'bhilāpasaṃsargayogyapratibhāsā |

[132,1]

sāmānyākārasvasaṃvedanepyapratyakṣatvam | atha vastuni vastvantarayojanā, sāmānyā''kārapratīteḥ pratyakṣatvam | sāmānyasya vastvantarasyā'nabhyupagamāt |

[133,1]

athā'bhidhānayojanā, avyutpannā'bhidhānasya tathā syāt |

[133,2]

athā'rūpasyā''ropaḥ kalpanāpoḍhaṃ rūpamātravedanaṃ pratyakṣam | na tarhyajātā'tivṛtteṣu yogino'nyasya vā jñānaṃ pratyakṣam | jñānapratibhāsino rūpasya teṣvabhāvāt | bhāve vā pratyutpannatvā''pātāt |

[135,1]

āropitarūpā'nukāritvāttatra kalpanātvaprāpteḥ | na hyavidyamānarūpānukārādanyo jñānasyā''dhyāropaḥ | nanu niradhiṣṭhāna āropo'to vastuno'nyarūpapratītiḥ kalpanā | niradhiṣṭhānaṃ tarhi taimirakasya keśādijñānaṃ pratyakṣam | atha tatra kiṃcidadhiṣṭhānamucyate | khapuṣpamiti tu jñānamakalpanā pratyakṣaṃ syāt | sāmanye ca sāmānyā''kārā pratītiḥ svasaṃvittāviva tatrā'nāroparūpatvāt | atha rūpamātrakalpanā, atītā'jātādiṣu jñānaṃ na kalpanāpoḍham | atha sāmānyākārapratītirvastuni kalpanā tatpratyakṣaṃ sāmānye tu bhrāntatvāt |

[137,1]

kā punirayaṃ bhrāntattāṃ yadyasadarthatā tulyeyaṃ sarvajñavedane athā'tyantā'sadarthatā, taimirikasvapnādijñānaṃ pratyakṣam | athārthakriyāsaṃvāditvamabhrāntatvaṃ, yadyarthanibandhanau sukhaduḥkhaprāptiparihārau upādānaparityāgā'yogyavedanasya bhrāntatvaprasaṅgaḥ | athottarottarajñānanirvṛttiḥ, kṣaṇikavijñānasya tathātvam | tasmādatadātmani tādātmyapratītirbhrāntiḥ | tathā ca sarvajñajñānaṃ na kalpanāpoḍhamabhrāntamiti na pratyakṣalakṣaṇamanveti | avā'nubhavā''kārapravṛttaṃ jñānamato'nvetyeva | yathoktaṃ "mānasamapyanubhavākārapravṛttaṃ pratyakṣa"miti | atha keyamanubhavākāratā ? yadi bodhātmakatā, sarvaṃ tathā jñānam | atha vyaktyantarā'vabhāsatā, prathamopanipātyapi dūratvādinā'vyaktapītādiparicchedaṃ na pratyakṣaṃ syāt | athā'dūrāntarā'tirohitavedanā, sāmānyavedanasya pratyakṣatvaprasaṅgaḥ |

[139,1]

yadi manyeta sannihitavarttamānā'vabhāsā'nubhavā''kārapravṛttiḥ, tathābhūtaṃ ca sarvārtheṣu yogināṃ tathāgatānāṃ ca darśanamiti | tadasat | pūrvadoṣā'prativṛtteḥ | api ca tathābhūte'tathādarśanād vartamānaṃ mithyājñānamevaḥ taimivikadarśanavat | na tu pratyakṣamanyayā bhavati, tadindriyārthasāmarthya janyalakṣaṇamitarathā timirādyupaplavajakeśādidarśanaṃ kasya hetorajākīryyata ? sarvameva pratyakṣamasaṃnihitā'vabhāsam | arthajñānayoḥ kāryyakāraṇabhāvena kālabhedāt | kiṃ tarhīdaṃ prakāśate ? jñānā''kāram | na hīdānīṃ sarvaikadeśasyāpi pratyakṣadarśī | jñānākāre'rthe vedanā'dhyavasāyenaiva vyavahāradarśanānnā'rthadarśanahāniḥ | kathamanyavedane'nyā'dhyavasāyaḥ ? nirūḍhatvādanāderarthagrahā'bhiniveśā'pasmāralakṣaṇāyā avidyāyāḥ | svasti tarhi sarvajñatvāya bhūyiṣṭhā'vidyā'pasmārāya, varaṃ kanīyo'vidyamekadeśadarśitvameva | api ca paribhāṣayāpi tāvadekadeśa eva pratyakṣaṃ syāt | grāhyatvaṃ hetutvameva jñānākārā'rpaṇakṣamamiti na punaḥ sarvaḥ | tasyā'hetutvāddeśataḥ kālato vā'saṃnidhānāt | anyathā sarvasya sarvadarśitvaprasaṅgāt | athavā pratyutpannākārameva jñānamatītā'nāgatā''kāramapi vā | pūrvatra sarvasyā'tathābhāvānmithyā | uttaratrā'nītādirūpakalpanāpravṛttatvānna pratyakṣam | sarvaṃ vā jñānakāle pratyutpannātmanā jñāyeta, tathāvasthaṃ vā | pūrvasminmithyātvam | uttaratra na sarvaṃ pratyakṣamadasthāntarā'pratyakṣīkaraṇāt | api ca sarvaṃ na krameṇa śakyā'vagamamānantyāt | na hi pūrvā'parakoṭivirahiṇo jñeyasyotpādavataḥ pariniṣṭhā'sti | na yaugapadyena, ānantyādeva | iyattā'navadhāraṇe sarvaikadeśapratipattyoraviśeṣāt | nanvanavadhārayannapīyattāṃ rūpato yaugapadyena sarvamavaiti | naitatsāram | na hīyatā'bhavadhāraṇe sarvamavadhāritaṃ bhavatyekadeśo vā | anyatarā'vyavacchedāt | bahudravyasamavāye iyattāvadhāraṇādeva sarvapratipattiḥ, sā ca parimite sambhavati nā'parimite | jñānā''kārā'dhīnaśca jñeyā'dhigamaḥ | na caikavijñānavarttināmākārāṇāṃ yugapadbhuvāmānantyaṃ samasti | sarveṣāṃ pratyutpannatvāt | avyavacchinnadeśakālā hyajātā'tivṛttapratyutpannā anantāḥ sahā'pekṣamāṇā anītāśca, pūrvakācakoṭeḥ anavacchedāt, avacchede'pi purastāt | pratyutpannāstūbhayakroṭivyavacchinnā yāvanta utpannāstāvanta eveti kathamānantyam ? ato nā'nantā''kāramekaṃ jñānamanantāni vā yugavad jñānāni | kiṃ cedaṃ sarvaṃ yadvidvān sarvavit ? na tāvatpratyekamarthāḥ, nāpyanyasahitāḥ kenacitsāmānyena vaśīkṛtāḥ kiyanto'pi | na cetthaṃbhāvo'nanteṣu sambhavati | mukhyamanantameva sarvamiti cet | na | anyatarakālakoṭibhājāmānanye'pyasarvatvāt pūrvā'parā'vyavacchimānāṃ ca sarvatvāt | api cānatyameva sarvatve tadavadhāraṇaṃ na sambhavati | tathā hi | sarvā vyaktayo'vadhāritāścettāvatya eva nā'nantāḥ | bhanavadhāraṇe hyanantatvaṃ tāsāṃ tadanavadhāraṇaṃ cā'nantapiti kathaṃ tadavadhāraṇam ? kālatrayā'vacchinnāstarhyarthāḥ sarve, na, teṣvavacchedā'bhāvādekadeśā'viśeṣāt | tasmātkramā'kramā'tiricyamānavidhā'bhāvāttābhyāṃ vyāpterjñānasya tadanupattāvanupapattiḥ | prameyā'bhāvācca | pratyakṣapūrvatvāccā'numānādīnāmapi sarvasminna kāraṇatvam | pratyakṣeṇa sākṣātpāramparyeṇa vā sambandhagrahaṇā'bhāvānnā'numānam | na śabdo'ta eva | padārthāntaropahitaviśeṣapadārthasyeva vākyārthatvāt | nā''rthāpattiḥ | tadabhāve'navakalpamānadarśanā'nupapatteḥ | nopamānam | sādṛśyaviṣayatvāt |

[145,1]

nā'bhāvaḥ | abhāvaviṣayatvāt | pratyakṣasyeva cetareṣāmapi pramāṇānāṃ kramā'kramau na kalpete prameyaṃ na ca nirūpyate | evaṃ tāvadanupapattiḥ | jñānamapi |

[145,2]

sarvādṛśāmanyavittamindriyāṇāṃ na gocaraḥ | ata eva na sarvajñajñānakāryyaṃ prasiddhyati ||

[145,3]

na tāvadanatīndriyadṛśaḥ sadapi paravarti saṃvedanaṃ pratyakṣam | ata eva nā'numeyam | tadasiddhau tatkāryā'siddheḥ | nanvatiśayānāṃ kāṣṭhāprāptiḥ parimāṇānāmupalabdhā, sā'tiśayaṃ ca jñānam, ataḥ kvacitkāṣṭhāprāptaṃ sarvaviṣayamiti | ucyate — kāṣṭhā yadyavadhiḥ kāmaṃ paraṃ yasmādasambhavi | kāryyadravyairanekānto guṇaiśca garimādibhiḥ ||

[146,3]

yadi yataḥ paraṃ nāsti sā kāṣṭhā, bhavatu tatprāptiḥ | na ca tayā sarvaviṣayatvasiddhiḥ | bhūyiṣṭhaviṣayatvaṃ tu bhavet | pārthivasyeva golakasya pārthivāntarā'pekṣaṃ bahutarā''kāśā'vakāśavyāpitvaṃ na sarvavyāpitā | atha yataḥ paraṃ na sambhāvyate, kāryyadravyairvyabhicāraḥ | na hi sā'tiśayā api ghaṭādayaḥ parimāṇataḥ parā'sambhavanīyā'tiśāyinaḥ | anyā'navakāśaprasaṅgāt | ekena sarvavyāpteḥ | na ca guṇadharmmo'yamiti sāmpratam | tadgatānāṃ garimādīnāṃ tadavasthā'sambhavāt | sarvairguruttvavadbhirekakāryyārambhā'bhāvāt | prayatnaviśeṣāccā'ntikadūraprāptirmanuṣyavātahariṇaharipatatriṇām | na ca tasyā'sambhavanīyaparāvastho'tiśayaḥ | anantatvānnabhasaḥ | keṣāṃcinniratiśayaprāptānāṃ pātaprasaṅgāt | niravaśeṣagantavyadeśaprāptyā hi prayatno niratiśayaḥ syāt | tadanantatayā kuto'sya niratiśayatā ? tasmātprayatnenaivā'sādhāraṇaguṇena buddhiguṇena vā vyabhicāraḥ | aiśvaryyaphalasya dharmasya na sā kāṣṭhā | tadvadaiśvaryyajananāddharmasyāpi | īśvaraiśvaryyasya dharmmaphalatvā'bhāvāt | kleśakarmmavipākā''śayā'parāmarśādanekaiśvaryyaprasaṅgādaiśvaryyavyāghātāt | api ca — nā'sambhāvyaparā'vasthaṃ nabhaḥ parimitaṃ yadi | athā'nantatayā tattvaṃ na tveṣāṃ parimāṇatā ||

[149,1]

anantatvāditi cet | kimidamānantyam ? aparicchinnatā | nanveṣa parimāṇā'bhāvaḥ | etāvattarhi parimāṇam | īdṛśīṃ ca kāṣṭhāprāptimīśvarajñānasya vadannajñānamāvirbhāvayati | so'yaṃ śāntikarmmaṇi vetālodayaḥ | sarvakāryyāṇāṃ kartṛtvādeva tarhi sarvajñatvam | upādānopakaraṇasampradānaprayojanābhijñā hi kulālādayaḥ karttāraḥ | sarveṣāṃ ca kāryāṇāmīśvaraḥ karteti samastakāryyopādānādyabhijñaḥ | tathā ca sarvajña iti | kimete svakāryasya niravaśeṣopakaraṇavedinaḥ katipayopakaraṇavedino vā ? na tāvadaśeṣopakaraṇavedinaste | adṛṣṭasyā'jñānāt | nāpi sampradānaprayojanaviśeṣavedinaḥ | tasyā'nekasyāpi sambhavāt tanmātrajñāne na sarvajñatāsiddhiḥ | bālonmattādayaśca sarvakāryyāṇāṃ na prayojanādivedinaḥ | sādhyaṃ cetkartṛtvaṃ tatkathamanantarbhāvitasarvajñatvaṃ hetumantareṇa seddhumarhati |

[150,2]

nanu siddhameva, sanniveśādimatāṃ buddhimatpūrvakatvāt |

[153,1]

vārtametat | sanniveśādimatsarvaṃ buddhimaddhetu yadyapi | prasiddheḥ sanniveśāderekakāraṇatā kutaḥ ||

[157,1]

dṛṣṭā prekṣāpūrvaprāsādādisanniveśavailakṣaṇye'pi cetareṣāṃ tarugirisāgarādīnāṃ yadyapi sanniveśamātrasāmānyāt, tathā sati vibhakteśatayā svārthe parā'nugrahe vā duḥkhottarasargadarśanāt prayojanā'bhāvanirākṛtā'pi caitanyamātrasiddhiḥ syāt ekatvaṃ tu tasya kutastyam ? na hi ghaṭarathādaya ekabuddhimatpūrvakāḥ | īśvarapūrvakatvena tatheti cet sādhyaṃ taccetanamātranāntarīyakatvātsanniveśasya keṣāṃcittathā darśanāt anyatrāpi tathābhāva iti cet | dṛṣṭāntasādhyābhyāmanekāntaḥ | sarvasādhyatve dṛṣṭāntā'bhāvaḥ | dvikartṛkatve ca ghaṭāderbhuvanādyapi tatheti īśvareśvaraprasaṅgādanavasthā | ata eva na dvitīyā'numānam | ekā'numānamapi tarhi mā bhūt, tathāpyanavasthāyāstulyatvāt | atha na dvyadhiṣṭhātṛkā ghaṭādayaḥ sarvamekādhiṣṭhātṛkamiti | na sarvajñatvasiddhiḥ |

[159,1]

rathāṅgādyavayavā nānātakṣanirmitā api dṛśyante jagati prāya upakāryopakārakāḥ, evaṃ ca rathāṅgādyekatakṣapūrvakaṃ dṛṣṭam | tasmājjagadapyekakartṛpūrvakamiti | tadetad vyabhicāri | nānātakṣapūrvakasyāpi darśanāt |

[159,2]

hetvabhāvapratikṣiptaṃ na kāryyamanumīyate | heturna cetanāmātraṃ prekṣā tvanupapattikā ||

[159,3]

na hi karmmāśayā'bhāve tasya śarīrendriyayogo buddhiraiśvaryyaṃ vā sambhavatīti pramāṇaviruddhastadupagamaḥ | hetvabhāve kāryyā'nupapatteḥ | upapattau vā na saṃniveśāttadanumānam | karmmāśayapūrvakatve vā tajjñānamanyataḥ syāt |

[160,1]

nanvata eva hetvabhāve kāryyā'bhāvāt tadanumānam ? anyathā dūṣaṇamapi na syāt | vaktavyo vā viśeṣo yato dūṣaṇaṃ na sādhanamiti | ucyate | pratyakṣeṇa vilakṣaṇāhyapratyayapūrvāḥ sanniveśā ataddhetavaḥ syuḥ | na caivaṃ buddhiranumeyā, dṛṣṭasālakṣaṇyenā'numānāt | api ca tulyatve'pi pratibandhamātrād dūṣaṇaṃ sādhanamapi, sādhanaṃ tu nirastapratipakṣaṃ sādhyasiddhāviti | na ca buddhimātraṃ sanniveśaheturvinyāsaprayojanavicāranirṇayātmikā prekṣā | na ca sā tatra sambhavati, svārthaparārthā'bhāvāditi | nanu mā bhūtsarvajño niyoktā, dharmmajñastvivaṣyatām | na hi rūpataścakṣurādīnāṃ viṣayaniyamo nirūpyata ityuktam | kālatastu niyame yadā varttamānatvaṃ tadā'tiśayavaccakṣurādiviṣayabhāvo na viruddhaḥ | ātyantike cā'varttamānatve'tyantā'sattvaṃ khapuṣpādivadityuktam |

[162,1]

tatra kurvityartho dharmmaḥ, yāgāderviṣayasya dharmmatvenopagamāta | utpādyatvāttasyā'pratyakṣatvamiti cet | utpannasyā'stu | nanūtpannamapi svarūpeṇa dharmaḥ, śreyaḥ sādhanatvena tu taccā'tīndriyam | kiṃ punaridaṃ śreyaḥ sādhanatvam ? yadi tāvacchaktiḥ sā cā'tīndriyeti | uktamatra nendriyāṇāṃ parimāṇato vā viṣayaniyamaḥ sunirūpitaḥ | atha tadā'sattvāt | kālāntarabhāvitvāt śreyasaḥ | bhavatu, anyathā dharmatvahāneḥ | śreyaḥsādhanaṃ tu varttamānamiti nā'kṣāṇāmaviṣayaḥ | nanu prāganuṣṭhānāddharmajñānamiṣyate'nuṣṭhātṛbhiḥ | tathā ca bhaviṣyadvā'kṣāṇāmaviṣayaḥ | naivā'dhiṣṭhātṝṇāṃ pratyakṣaṃ dharme brūmaḥ, api tūpadeṣṭuratiśayavataḥ | sa cā'tiśayaḥ svābhāviko mahattvamiva vyomna upadeśāntarajaḥ kriyānibandhano vetyadoṣaḥ |

[163,2]

ucyate — atulyakālaṃ sāmarthyaṃ karmmaṇaḥ kṣaṇabhaṅginaḥ | cirakālaphalāyā''hurna tadadhyakṣamīkṣate ||

[163,4]

pralīyamānakarmmalabdhopajanaḥ | pūrvā'parāṅgopapāditā'vasthāntaro deśakālādyāsāditapariṇatibheda ānantaryamapi karmmaṇo'tivartamānaḥ ko'pyatiśayaḥ karttari karmmaṇaścirabhāvinaḥ phalasya sādhanaṃ kathyate | tadasau na karmmakāle vartamānaḥ | svakāle vartamāno'pi karmmaṇo'tivṛttatvānna karmasambandhitayā'dhyakṣamīkṣate | taduktaṃ phalasādhanarūpeṇa tadānīṃ yena nāstyasāviti | karmmakāle tasya bhāvitvaṃ tatkāle ca karmmaṇo'bhāvaḥ | kathaṃ tarhi karmmaṇaḥ sādhanatvaṃ tadanyasamavāyi ? tadāhitatvāt | na hi svasamavāyyeva sādhanaṃ bhavatīti kaścinniyamaḥ | kāryyā'numeyaṃ tadyatra kāryyāyā'laṃ tatraiva yuktaṃ tadāhitatvāttasya śaktiḥ | na caupacārikaḥ karmmaṇaḥ sādhanabhāvaḥ | kāṣṭhādiṣu tathaiva siddheḥ | nanu na tadastīti manyante | pramāṇā'bhāvāt | na ca śrutā'rthāpattiḥ pramāṇam | phalasambandhe codanāprāmāṇyavighātāt | asiddho hi sa tadā codanāto'rthāpattitaḥ siddhiṃ samāsādayatītyarthāpattikāraṇaḥ syāt | anyathā karmmaphalasambandhasiddherarthāpattiprasaṅgaḥ | siddhe tasminkimanyadapekṣya tadupakalpyate ? na hi nirapekṣā | apekṣayāmapi yāgaphalasambandhapratītāvarthāntaraṃ cedapekṣeta kathaṃ tadapratipattau tatpratipattiḥ ?

[166,1]

nā'pratipannapadārtho vākyārtho yataḥ pramāṇāntaraṃ cet apekṣate anapekṣatvaṃ vyāhanyeta | api ca | śrutaṃ vākyamanupapannaṃ sā'pekṣatvāt "viśvajitā yajete" tivat adhyāhāryyanirdeśāt | artho vā'nupapannaḥ | pūrvatra vākyaśeṣakalpanā | na "cā'nupapattiḥ | svargakāmo yajete" ti parisamāptervākyaśeṣā'nupapatteścā'pūrvaṃ kṛtveti prāgyāgādapūrvotpattiprasaṅgaḥ | yāgenā'pūrvaṃ kṛtveti dviruccāraṇaṃ yajeḥ, pūrvaśca doṣaḥ | uttaratrāpi śrutatayā cedanupapannaḥ, pūrva eva vikalpaḥ | svabhāvāntareṇā'nupapattau śrutasiddhyarthamapūrvakalpanetyasamīcīnam |

[169,1]

ucyate — upadeśo niyojyārthakarmmāprasthitacodanā | prathito guruvaidyādau nitye'pi na na kalpate ||

[169,3]

yadyapyājñā'bhyarthanā vede'nupapannāḥ, upadeśastu yujyate | so'pi tadvadeva preraṇātmakaścaturtho loke prajñāyate | tathā hi — ājñā'bhyarthane hi niyoktrarthamanādṛtaniyojyaphalaṃ karmmagocarayataḥ | niyojyārthaṃ tūpadeśaḥ | anujñā tu yadyapyevaṃ kvacittathāpi pravṛttapuruṣaviṣayatvānnopadeśaḥ | niyojyārthakarmmagocaramapravṛttapravartanamupadeśamācakṣate dhīrāḥ | na hi gāmabhyāja, māṇavakamadhyāpaya, kuru yathā'bhimatamityupadeśapratītiḥ | nāpi bhaikṣyaṃ caret, jvaritaḥ pathyamaśnīyādityājñādipratītiḥ | bhūyasā caiṣa pauruṣeyeṣu kāmārthaśāstrādiṣvājñādibhiranārūṣito loke prajñāyate | gopālādivacaḥsu ca mārgā''khyānapareṣu anena pathā gaccheti | na hi hīnasyājñānātmārthe karmaṇyabhyarthanānujñānamapravṛttasya | ata eva copadeśaḥ | ityājñādibhyo bhedena tasya pratītatvāttasya jñānamupadeśa iti tato bhinna upadeśaśabdena darśitaḥ | bhavatu tato bhinnaḥ, kaḥ punarasau ? nanūktamupadeśa iti viśiṣṭasya śabdasyoccāraṇam | yadyevabhavyutpannasyāpi pravṛttiprasaṅgaḥ | ucyate — viśiṣṭaḥ puruṣārthasya śuddhasyopāyamāha yaḥ | puruṣārtho yadā yena yo nareṇā'bhikāṅkṣyate ||

[171,3]

puruṣārthasyopāyasanavagatamavagamayannutkarṣādviśiṣṭaḥ śabda uktaḥ | anyathā sarva eva śabdaḥ śabdāntarād bhinna iti aviśeṣaṇameva syāt | ato nā'viditārthasya pravṛttiḥ | pradarśanārthaṃ cedam | ato'rthaśabdā'bhidhoccāraṇādijñānaṃ ca karmmakartṛkāraṇabhāvasādhanenopadeśaśabdenocyate preṣaṇādivat | tairapi hi yathāvivakṣitamarthādayo nirdiśyante | arthastarhi pravarttakaḥ | satyaṃ, śabdo'pi, tatpratipādanāt | kathaṃ tarhyaṅgopadeśaḥ ? apekṣito hyarthaḥ puruṣā'rthaḥ | anyathā grāmādirapi na tathā syāt | apekṣitaścopadiṣṭasādhanā'nugrahaḥ | nanu liṅādibhyaḥ pravarttanā'vagamyate | parāhataṃ cedam upadeśo niyojyārthakarmāprasthitacodaneti | nedaṃ parāhatama | tathā hi — puṃso neṣṭābhyupāyatvāt kriyāsvanyaḥ pravarttakaḥ | pravṛttihetuṃ dharmaṃ ca pravadanti pravartanām ||

[173,3]

pravṛttisamartho hi kaścidbhāvā'tiśayo vyāpārā'bhidhānaḥ pravarttanā | sā ca kriyāṇāmapekṣitopāyataiva | na hi tathātvamapratipadya tatra pravarttate kaścit | yāpyājñādibhyaḥ pravṛttiḥ sāpi kathaṃ cidapekṣitanibandhanatvamupāśrityaiva | anyathā'bhāvāt | nanu karttavyamiti pratipatteḥ pravṛttiḥ | kathaṃ hi tathā pratipadyamāno na pravartteta ? yo hi svarṇamupalabhya mṛttiketyāha kastasyottaraṃ dadyāt ? kaḥ punarayamarthaḥ karttavyamiti ? na kaścit | pratibhā | kā punariyam ? niyatasādhanāvacchinnakriyāpratipattyanukūlā prajñā pratibhākriyāviṣayatve hi kriyāpratītiḥ syāt | sā ca pravṛttihetuḥ |

[176,1]

apramāṇaṃ na vyavahārāṅgam | saṃśayaviparyayau hi tathā | na hīdamitthamanena kartavyamiti anupajātapratibhābhedaḥ pravartate pratyakṣādyavagate'pyarthe | tatra hi pramāṇakāryyasamāptiḥ | pratibhānetro hi loka itikartavyatāsu samīhate |

[177,1]

kiṃ punarasyā nimittam ? śabdaḥ | tatra vyutpannānāṃ sākṣādbhāvanāmukhena vā'prasiddhaśabdanibandhanavyavahārāṇāṃ bālādīnāmanādiśabdabhāvanā | anyathā ādyakaraṇavinyāsādyasambhavāt | yathoktam |

[177,2]

ādyaḥ karaṇavinyāsaḥ prāṇasyordhvaṃ samīraṇam | sthānānāmabhighātaśca na vinā śabdabhāvanām ||

[178,1]

vicchinnapratītīnāmapi ca padārthānāṃ kiṃ kathamanusandhīyeta, vicāravikalā'pratyavamṛṣṭapūrvaśaktiḥ samāviṣṭapūrvaśaktipratibhāsevodīyamānopaśleṣaṃ vidadhāti | tādarthyādanupaśleṣe tadabhāvāt | durjñānopāyeṣu ca prājñairapi svaraviśeṣāśrayabhedeṣu pakṣiṇāṃ pūrvaṃ śabdabhāvanā'nugamātpratyutpannaśabdavyāpārā pratibhā pravṛttinibandhanaṃ, nopāyajñānam | upadeśā'sakṛddarśanayorabhāvāt | āhāraviśeṣapratipattiśca tajjātīyānāmaviditaprītyupāyatvena prathamajñānanibandhanā na bhavet | jātibhedā'bhivyaktapratibhābhedānāṃ plavanādikriyāyāṃ pravṛttiścā'jñātopāyānāmekajātīyānāṃ ca rāgādimayī pravṛttiḥ, śāśvatikavirodhānāṃ dveṣapravṛttiḥ | ato neṣṭā'bhyupāyamātraṃ pravṛttihetuḥ, api tu pratibhetyādarśayan vṛddhāḥ | yathā'vocan — upaśleṣamivā'rthānāṃ sā karotyavicāritā | sārvarūpyamivāpannā viṣayatvena varttate || sākṣācchabdena janitā bhāvanā'nugamena vā | itikarttavyatāyāṃ tāṃ na kaścidativarttate || pramāṇatvena tāṃ lokaḥ sarvaḥ samanugacchati | vyavahārāḥ pravarttante tiraścāmapi tadvaśāt ||

[181,1]

svaravṛttiṃ vikurute madhau puṃskokilaḥ katham | jantvādayaḥ kulāyādeḥ karaṇe śikṣitāḥ katham || āhāraprītividveṣaplavanādikriyāsu ca | jātyanvayaprasiddhāsu prayoktā mṛgapakṣiṇām || ucyate — na nirālambanaṃ jñānaṃ kriyāsādhanayogini | sāmānye'sminviprakṛṣṭe yacchabdavadupāyadhīḥ ||

[181,2]

khā khalu pratibhā''lambanavatī na vā ? ālambanavatī cettadevā'vaboddhavyaṃ pravṛttinibandhanaṃ, na ca tadanyadīhitopāyatāyāḥ |

[186,1]

nirālambanaṃ tu jñānamayuktameva |

[191,1]

tasya jñeyā'vabhāsakāryalakṣaṇatvāt |

[191,2]

viṣayā'bhāvācca vyutpattyasambhave tadanapekṣasya pravṛttiḥ syāt |

[192,1]

nanu kārakasaṃsargiṇī kriyā ālambanamiṣṭaiva | na | tasyā apavarttakavacanajanmanyapi prakhyāyāṃ sāmyālliṅādiyuktebhyo vacanebhyaḥ pratibhābhedādapravṛttiprasaṅgāt |

[192,2]

nanu nā'pravartakamanivartakaṃ vā vacaḥ samasti | vaiyarthyāt | kartavyatāparyavasāyinī hi vākyapravṛttiḥ | kathaṃ tarhi bhūtā'nvākhyāyino vedāntālaukikavacāṃsi ca ? kartavyatābhedāt pravṛttinivṛttipratipattiviṣayatvāt | sarvā hi karttavyatā bhedavatī | vedānteṣu tāvadātmatattvapratipattikarttavyatā | loke cedamiha nidhyādi pratipattavyamiti vākyaparyyavasānam |

[193,1]

naitatsāram | śabdātpratipatterutpatteḥ punastatrā'vyāpārāt | karmmaphalasambandhabodhavat | niścayo'pi yadi śabdāt, saṃjāta eva, anyataścettadāprāmāṇyam | arthaparatāpi na dṛṣṭārthatvātsvādhyāyā'dhyayanavidheḥ karmmavat | aviśiṣṭastu vākyārtha iti nyāyāt | anyathā savidhikasyaiva vivakṣitārthatvaprasaṅgāt | na ca puruṣārthatvāya vidhiḥ prārthyate | jñānasya jñeyā'bhivyaktiphalatvātphalāntarā'nabhyupagamāt kriyāparatvācca vidhervastusvarūpasattāyā avivakṣitatvāttatpratipattyarthamanuṣṭhānaṃ gamyeta nātmatattvā'vabodhaḥ syāt | ataḥ śrūyamāṇo vidhirevaṃjātīyeṣvavivakṣitaḥ | nityaprāpteḥ |

[194,2]

nanu vidhirahitasyā'nuvādarūpasya sākāṅkṣasya prāmāṇyamalabhyam | atha keyamanuvādatā ? pramāṇāntarā'dhigatārthatā, āhosvidbhūtārthatā ? pramāṇāntarā'vigatārthatā cedvidhiśūnyamapyatādṛśamapyapauruṣeyaṃ nā'nuvādaḥ | bhūtārthatā cet kutaḥ sāpekṣatā ? yati laukikavacasāṃ pramāṇāntarā'dhigatagocaratvād bhūtārthānāṃ sāpekṣatvaṃ dṛṣṭam oṣadhapānādiṣu, vidhayo'pi laukikāstatheti vidhimatadapyapekṣeta | athā'poruṣeyatvānnā'pekṣate tato'pauruṣeyatvamitatvāpyapārtham | atha pramāṇāntarasaṃbhavād bhūtārthasya sā'pekṣatā, na vidhimanaḥ | vidhyarthe tadasaṃbhavāllaukikasyāpi tadanapekṣatāprasaṅgaḥ |

[195,2]

puruṣabuddhipramaṇatvādviniyogasya tatsāpekṣatayā tatra sāpekṣatvam apauruṣeye vacasi | so'pi na kevalaṃ buddhyantaranirapekṣaḥ, mānāntaraviṣayo'pi | tarhyapauruṣeyavacananimittā'napekṣa iti yato'sābapekṣatvakāraṇaṃ na mānāntarā'sambhavaḥ | pauruṣeyatā ca sāpekṣatve hetuḥ | niyoganiṣṭhe'pi laukike vacasi sāpekṣatvānna pramāṇāntarasaṃbhavaḥ | tathā ca sāpekṣatve pratyakṣā'numānayoḥ parasparaviṣayasaṃbhavātsāpekṣatvātpramāṇatvahāniḥ | ataḥ pramāṇāntaropalabdhivivakṣāpuraḥsarapravṛttitvādvidhimaditaratvādvā vacanaṃ sāpekṣam | atathābhāvādvaidikamubhayamapyanapekṣamiti caturasram | tena pramāṇatvārthamapi na vidhivivakṣā |

[197,1]

nanvanyadevedaṃ śabdaprabhavādātmatattvagocaraṃ jñānaṃ vidhīyate | na hi śābdajñānaparivedyaṃ brahmasvarūpam | vākyalakṣaṇo hi śabdaḥ pramāṇaṃ, padārthasaṃsargātmā ca tadarthaḥ, pratyastamitā'khilabhedaprapañcaṃ cātmatattvaṃ, tatkathamasya gocaraḥ ? tasmātpralīnasakalā'vacchedollekhamadvaitatattvā'vabhāsātmakaṃ jñānamanyadeva śābdādvidhīyate |

[197,2]

vārtametat | na khalu phalāṃśo vidhigocaraḥ | niṣprapañcātmatattvā'vabhāsaśca phalameva na tato'nyadabhīpsyate | mokṣa iti cet | tato'vyatirekāt | saprapañcātmatattvāva'bhāso hi saṃsāraḥ | niṣprapañcātmāva'bhāso hi mokṣaḥ svātmani sthitiḥ | anyathā kāryyatvādamokṣāt | bandhahetuśca karmmādiprapañco'vidyā, taducchedaśca vidyaiva | yadi ca na kathaṃcidapi śabdajñānaviṣayo brahma kathaṃ tajjñānavidhiḥ śakyapratipattiḥ ? viṣayataśca jñānanirūpaṇaṃ, siddhaśca tannirūpayati, tatsiddhiśca pramāṇāntarā'bhāvāt syāt | tasyāpi cedaviṣayaḥ tadasiddherjñānaviśeṣā'pratipattervidhyapratipattiḥ | atha kathaṃcidviṣayaḥ, na tarhi śābdajñānā'napekṣatā | pratipattikarttavyatāparatvācca vacanasyedṛktā nā''gamārthaḥ syādityuktam | nāpyārtho'rthaḥ | adhyāropeṇāpi pratipatteḥ saṃbhavāt | ato na niyogā'nupraveśena vastutattvaṃ prakāśyate | na hi tatra śabdasya prābhāṇyam | evamanapekṣatayā prāmāṇyasiddheḥ kāryyā'nvayarahitabhūtādikamapyavagamayitumalamāmnāya ityasamañjasametat | yadi kāryyarūpa eva vedārthaḥ kathaṃ tarhi mantrā'rthavādāḥ sopaniṣatkāḥ ? yasmād bhūtādikamarthaṃ codanaiva gamayati | katham ? kāryyamarthamevamavagamayantī bhūtādikamapi gamayati |

[200,1]

anye tu śābdajñānasaṃtānavidhānamicchanti | tasya saṃhṛtanikhilabhedollekhaviśuddhaviśadajñānaphalatvāt | atrāpi nātmarūpā'vagatiḥ | jñānaprakarṣaścā'bhyāsanibandhanaḥ prathita iti na codanārthatā | tasmād dṛṣṭārtheṣu karmmasu viśeṣavidhayaḥ | upaniṣadātmatattvaṃ tvanapekṣavidhyantarādvākyātpratīyate | alaṃ vā gurubhirvivādena |

[201,1]

bhavatu vā pratipattikarttavyatā niyogadvāreṇātmatattvāvagatirlokavacāṃsi bhūyāṃsi bhūtā'nvākhyānānītyuktam |

[201,2]

nanu vaiyarthyamatroktam | pratipattividhāvapi tulyametat | bhūtārthapratipatteranatirekāt | athā'viparītātmapratipattireva | sā bhūtā''khyānaparyyavasāne'pi tulyā | astu tarhi pravṛttiparyyavasāyitvameva sarvavacasāṃ bhūto'pyarthaḥ kathyate | tenā'nyatra pravṛttiṃ kartuṃ tatraiva vā, anyathārthābhāvāt | na | kutuhalanivṛtterapyarthātvāt | tathā hi | ajihāsitā'nupāditsitadūradeśarājasaṃjñācaritagocarāḥ kutūhalināṃ dṛśyante praśnāḥ | kutūhalanivṛttiparāṇi ca tajjñānāṃ vacāṃsi | aṭavīvarṇakādayaḥ pravṛttinivṛttiśūnyā bhāratādiṣu bhūtaparyyavasāyino rūpādeva prītihetavaḥ, prītyutpattyarthaṃ ceṣṭākhyānāni na pravṛttaye nivṛttaye vā śroturityalamatiprasaṅgena |

[202,2]

śiśuśakuntādīnāṃ yathā viprakṛṣṭaḥ śabdo nimittam bhāvanā'nugamāt pratibhāyāḥ, tathā tādṛśamevopāyajñānaṃ pravṛttinivṛttimukhena kiṃ neṣyate ? jātiviśeṣādayaśca śabdabhāvanāyā ivopāyajñānabhāvanāyāḥ prabodhakāḥ |

[203,1]

nanu pratibhālambanasya svarūpato'niṣpatteḥ śabdajñānākāreṇaiva nirūpaṇā | na ca pratyutpannaḥ śabdo'sti | tadasyāśrayaṇīyā bhāvanā | naitatsāram | aniṣpattirhi avartamānatvādvā'nekārthasamāhārādekātmabhāvādvā pratibhālambanasyocyate | śabde'pyasau tulyā | so'pi tarhyatīto varṇasamāhārātmako naikaḥ samasti | bhedadarśanā'bhāvāt, abhedadarśanāccetyuktam |

[204,1]

nanvevaṃjātīyakeṣvevā'bhedavastubuddherekaśabdātmakamupāgaman | na hyavastuṣu saṃsargasamūhātyantā'sadādiṣu saṃsargiṣu vā nānātmasvekavastupratibhāsaḥ saṃbhavati vinaikasya śabdātmanaḥ pratyāsāt pariṇāmādvivarttādveti | na | anyathā siddheḥ |

[205,1]

saṃsargastāvadvākyārthalakṣaṇaḥ kārakopasarjanakriyāpradhāno'tulyapradhānasaṃsargī |

[207,1]

samūho'pi nāntareṇa tadbhāvanimittamekaṃ samūhinām | tatra tadupādhirekaprakāśaḥ | śaśaviṣāṇādayo'pi jātyantaraparidṛṣṭavasturūpeṇotprekṣyamāṇā vastvātmakāḥ prakāśante | anyathaikavākyagamye naikavākyatā syāt | na ca tatra śabdabhedaḥ | rūpā'bhedāt | arthabhedādbheda iti cet | kathamanyathā pratīto'nyathā | arthabhedā'numānāditi cet | prāktarhyarthabhedābhedāvabagamyete paścācchabdabhedābhedāviti na śabdapratyāsattinimitto'rtheṣvekatā'vabhāsaḥ | samūhaikaśabdayoścā'viśeṣaḥ | aviditasamūhaśabdasya ca tattadavabhāso na dūrataḥ syāt | abhāve śabda iti ca bhāvaśabdapratītervivakṣitārtha hāniḥ | vivarttapariṇāmayostu sarvasyaikatvādavāntaraikatvaṃ naikaśabdālambanam | vastvavastuvibhāgaśca na syāt | atha tulye'pi śabdavivarte'nyanibandhano'yaṃ vibhāgaḥ | na, śabdavivartanibandhanaḥ | śaśaviṣāṇā'lātacakrādiṣu vastvākāranirūpaṇā | parākrāntameva ca bahudhā svayūthyairityalamatiprasaṅgena | tasmādīpsitasyopāyatā kartṛpravṛttihetuḥ |

[209,2]

nanu karttavyatāvagamātpravarttate, saiva tathā'stu | kā punariyam ? karttavyataiva | kena pramāṇenā'vagamyate | nendriyairadhyakṣamīkṣyate | tatpuraḥsaratvānnetaraiḥ | satyam | na śabdātirekibhiḥ | nanu śabdo'pi saṃvidapekṣayetarasiddhimapekṣate | nanu niyogataḥ, śabde'pi tatsambhavāt | nanvitaretarāśrayaḥ syāt | na | anāditvācchabdabhāvanāyāḥ | na khalu śabdaḥ sākṣādeva karttavyatāpratibhāmāvirbhāvayati viprakṛṣṭaḥ, api tu bhāvanā'nugamamukhena | tatra viprakṛṣṭaśabdabhāvanādvārasiddheḥ karttavyatātmani paratra pravṛttiprasavonnītapratyaye nā'sukarā pratyutpannaśabdasaṃvit | uktaṃ ca |

[210,2]

sākṣācchabdena janitā bhāvanānugamena vā | itikarttavyatā yā tāṃ na kaścidativarttate ||

[211,1]

karttavyatāvagamādeva pravṛttiḥ, nepsitopāyatāyāḥ | nityeṣvapyapravṛttiprasaṅgāt | īpsitopāyatve vā nityatvavyāghātaḥ |

[211,2]

ucyate — pūrvaśabdairvyavahṛtirvyutpatteranapekṣaṇam | bhavedviśeṣahetuḥ ko bījamarthena tu śrutau |

[211,4]

kā punariyaṃ śabdabhāvanā ? śabdaviṣayā śabdajñānabījamuta śabdā'bhihitā'rthajñānabījam | yadi śabdaviṣayā tairevā'naṣṭasmṛtisaṃskāraiḥ prāgbhavīyaiḥ śabdairvyabhicāraḥ syāt | vyutpattiśca tadā nā'pekṣyeta | śabdā'bhihitā cettathāpi pūrvasyāṃ satyāṃ sa eva prasaṅgaḥ | atheyameva | viśeṣaheturvaktavyo, yat tulyeṣu pratyayapāṭavā'bhyāsā''dareṣu śabdārthasaṃbandhaviṣayeṣvartha eva bhāvanābījaṃ na śabdasaṃbandhayoḥ | prāyaṇaṃ duḥkhaṃ vocchettṛ jātyantaravyavadhānaṃ vā śabdasaṃbandhayorbhāvanābījānāṃ nā'rtheṣu | teṣvapi ca bhāvanānugamaścet, jātyantarabadhirāstajjanmā'nubhūtāniva rūpaśabdaprakārān janmāntarā'nubhūtānācakṣīran | athāpi pūrvā'bhyastasmṛtyanubandhājjātasya harṣabhayaśokasaṃpratipatteḥ kāsāṃcidbhāvanānāmanugamo na sarvāsām | vyutpannavadavyavahārādbālasya |

[213,1]

bhavatu, kiṃ tu — pūrvasiddhivyapekṣatvānmānaṃ tatra na kiṃcana | siddhe sāmānyato vṛttirviśiṣṭe liṅgavākyayoḥ ||

[213,3]

na tāvalliṅgādijaṃ jñānaṃ tatra pramāṇam | saṃvitprabhavatayā pūrvasiddhivyapekṣatvena | nāpi bhāvanājaṃ, tannimittajñānā'pekṣatvena | nāpi liṅgavākyaje | tayoḥ sāmānyarūpaprasiddherviśiṣṭāvagāhitvenā'prasiddhapadārthavākyārthapratītyanupapattyā sāmānyarūpaprasiddhinibandhanapramāṇā'pekṣāyāṃ tadabhāve prāmāṇyā'bhāvaḥ | yathā ceha janmani tathā pūrvasminpūrvatare'pi sā'pekṣiteti pramāṇā'bhāvaḥ | tatra kiṃ vikalpamātramevedamanādiśabdavāsanānibandhanaṃ syāttacca purastātpratyuktam |

[215,1]

api ca — kartturiṣṭā'bhyupāye hi karttavyamiti lokadhīḥ | viparīte tvakarttavyamiti tadviṣaye tataḥ ||

[215,3]

yaḥ khalu pratyayo yamarthamanveti sa tasya viṣayaḥ śukla iva śuklapratyayasya | apekṣitopāyatāṃ tadviparītatāṃ cā'nuyātau karttavyamakarttavyamiti pramitipratyayau laukikānām | tena tayorgocarāviti gamyate |

[216,1]

tasmātkarttavyatāpi nā'nyā kartuḥ samīhitopāyatāyāḥ | yathoktaṃ karttavyasya sukhaṃ phalamiti | kathaṃ tarhi nityeṣu nityatā karttavyatā vā | yathāśakti cāṅgopasaṃhāraḥ | tathā hi | yadi tāvatputrādīpsitaṃ tatropeyanityatā vihanyeta | tadicchāyā anityatvāt | tatra yāvajjīvamityanarthakam | nāpyadhikāriviśeṣaṇatayārthavat | arthasiddheḥ |

[217,2]

atha, mataṃ sarveṣāṃ sarvadā sarvamīhitaṃ phalaṃ bhaviṣyatyupāttaduritanirharaṇam | bhavedevaṃ nityatā, phalavaśena na śabdāt | tathā hi | phalasya nityasamīhitatvāttadvaśenā'vaśyakarttavyatā vāstavī | śabdastu nityasamīhitopāyapratītimātropalakṣaṇaḥ | tatrā'sati śabdavyāpāre tato nirhṛtyarthakṛcchādivatsarvāṅgopasahārāprasaṅgo'nyathā phalā'bhāvāt | śābde hi nityatve paripūrṇāṅgaṃ sarvadā cetyasaṃbhavādyathā śaknuyādityupapadyate | itarathā'ṅgāmnāyasyā'vikalpyatvādyo yadeti viśvajidādivatsyāt | na hi sarveṣāṃ samīhitopāyo viśvajiti paṅgvādayo'dhikāriṇaḥ | nānuṣaṅgikamīpsitam, pramāṇā'bhāvāt | arthāpatterakriyāyāṃ pratyavāyenāpi kṣayāt | smṛtivākyaśeṣābhyāṃ ca tatkalpanāyā eva yuktatvāt | smṛtitaśca punastadarthāvagamāt |

[219,1]

pratiṣiddhasya ca niyogato'karttavyasya kriyāyāmiva niyogataḥ karttavyasyā'kriyāyāṃ pratyavāyo yuktaḥ | tathā niyogopapatteḥ | pratyavāyabhayāt īpsitopāyeṣvicchayā pravṛtteḥ | tathā ca yādṛśī pravṛttirnna tādṛśyabhyudayāya | nityepsitopāyanityatvaphalavattvayathāśaktyanuṣṭheyatvānāṃ cāsaṅgaterakaraṇe pratyavāyakalpanā | tasmānnityepsitopāyāni na nityāni | pravṛttiśca teṣvakaraṇe pratyavāyakalpanāt | duḥkhātmakatvācca karmmaṇaḥ ānuṣaṅgikātkāryyavirodhinaḥ pāṣmanaḥ kṣayāditi | bhāvanāyāśca sādhyatvāt agnihotramitivannirddeśārthatvādvipariṇamyāpi saṃbhavāttṛtīyānirddeśā'virodhaḥ | vārttametat | tathā hi |

[220,2]

nityaṃ nityehitopāye yāvajjīvamiti śruteḥ | aṅgānyato yathāśakti na vā sarvāṇi cā'nyathā ||

[220,3]

na tāvadiṣṭasādhanatve'pi nityatvavihatiḥ | nityeṣṭasyaiva sādhyatvakalpanāt duritanirharaṇasya | sukhe taddhetau vā kadācinmādhyasthyameveti duḥkhataddhetubhyāṃ tu sarvadodvijamānasya tannivṛttau sarvadākāmaḥ, hitamapi ca prepsatastasya pratibandhakṣaye samīhā'styeva | tasmādiṣṭanibandhanaḥ pāpmanaḥ kṣayaḥ sadā samīhitaḥ | nityānāṃ karmmaṇāṃ phalanityatvādeva yāvajjīvamiti śabdāvagatāditi na nityatvavirodhaḥ | anitye hi sādhye sā vihanyeta | yathāśaktyupasaṃhāraśca nityatvādevā'hīnāṅgasya nityaṃ kriyāsaṃbhavāt | na cedaṃ vāstavaṃ nityatvaṃ, na hi phalavādino yāvajjīvaśabdaṃ nāmananti phalaviśeṣaśabdaṃ vā'dhīyate, kiṃ tu yājjīvaśruteravagatanityatvāstata evā'rthāpattyā phalabhedaprayogabhedau kadācidunnayanti | anitye sādhye paripūrṇāṅge ca prayoge yāvajjīvaśabdādhigatanityakarttavyatā'nupapattiḥ | na hi kadācidīpsitopāyātmikāyāṃ karttavyatāyāṃ paripūrṇāṅgasādhanātmikāyāṃ ca yāvajjīśabdo'nveti | nityatvācca kalpitaḥ phalabhedo na tadeva bādhate | kathaṃ tarhi nityepsitopāyatvānnityatvamuktam ? śabdā'vagatasyaiva tasyā'vighātaḥ śabdasāmarthyalabhyenaiva tenokto yathāśakti prayogeṇa tantreṇa ca | tata evā'nayormānāntaraṃ mṛgyam |

[222,1]

kathaṃ cedaṃ nityatvaṃ karmaṇo yadi nityasamīhitasādhanatva mi?ti nityā'nuṣṭhānādetadakaraṇe pratyavāyānnityakriyā śabdādeva | naitat | śabdādeva cedasya karttavyatā kimarthamakaraṇe pratyavāyakalpanā ? śabdādeva pravṛttisiddheḥ | na ca śabdaḥ kārakatvena pravṛttiheturityuktam jñāpakatve cākaraṇe pratyavāyajñāpanānnityanuṣṭhāpayatīti vāstavameva syāt | tasmādavyavasthitavidhitattvānāmīdṛśā nānāvidhāḥ samullāsāḥ | kṛcchaviśvajitostu sadā sarvasya samīhitasādhanayorapi sarvasya sarvadeti śabdasyā'bhāvātsarvāṅgaprayogaḥ | nanu phalavattve śaktyanusāra eva na saṃbhavati, vaiguṇyātphalābhāvaprasaṅgāt kimidaṃ vaiguṇyam ? codanārthatvahāniḥ, na tarhi vaiguṇyam, yāvajjīvike yathāśaktyaṅgopete'pi codanārthatvāt acodanārthatve vā śakteraphalatve'pi sarvāṅgopasaṃhāro'nyathā codanārthanivṛttyabhāvācceti | tadā kriyāvyatiriktasādhyābhāvānnāṅgāpekṣā | anaṅgatvameva prāptam, karmmaṇo vijñātopāyatvāt | kriyā'pi vidheyarūpeṇa jñātasvabhāvā codanārthanirvṛttaye apekṣate'ṅgānīti cet, sarvāṅgopasaṃhāraprasaṅgaḥ | athā''khyātānāmarthaṃ bruvatāṃ śaktiḥ sahakāriṇīti yāvajjīvaśruteḥ śaktiścodanārthaḥ | phalavādino na sā daṇḍavāritā | kiṃ cedaṃ rūpaṃ codanāyāḥ | yadi darśapūrṇamāsasaṃjñakaṃ tadutpattivākyā'vagatamityanautpattikānāmabhāvaḥ | athānyanna taccheyaḥsādhanatvāt | yathoktam "śreyaḥsādhanatā hyeṣāṃ nityaṃ vedātpratīyate"iti | tasyā'yamabhyupāya iti hi teṣāmupadeśa" iti ca | nā'pyakaraṇe pratyavāyahetutā, asato hetutvā'nupapatteḥ |

[225,1]

tulye ca sādhyatve nā'nupapattiḥ prayājādīnām |

[225,2]

na hi svarūpe kārye vā'nupayogyaṅgam | prayukterapyevaṃvidhasyā'bhāvāt | na ca duḥkhatvātkarmaṇa ānuṣaṅgikātpāpakṣayātpravṛttiraśāstrīyatve taptaśilārohaṇādivat | pāpakṛtatve ca puruṣakāravaiyarthyāt | atatkṛtatve vā nāśā'bhāvāt | śāstrīyeṇa tūpāyena vipācane na doṣaḥ |

[226,2]

yadi tarhi phalavatyapi na sarvāṅgopasaṃhāraḥ kāmye'pi tathā syāt | yāvajjīvaśruteritaratraivamiti cet | ihāpi svargakāmaśruterastu | yathaiva yāvajjīvamaśakyamahīnāṅgaṃ tathā sarveṇa svargakāmena tatra yatthā yadā yāvanti śaknoti tadā tāvatāmupasaṃhāraḥ, tathā yo yāvanti śaknoti sa tāvantyupasaṃhariṣyati | aṅgavidhivirodhāddhi svargakāmaśrutirarthimātraviṣayā viśeṣamanurudhyate śaktyapekṣāyāṃ tvaṅgavidhyavirodhe nityavanna viśeṣānurodhahetuḥ |

[227,1]

atha matam anuparodhe svargakāmaśruteraṅgavidhaya evoparudhyerannaviśeṣapravṛttā yathāśaktivyavasthāyām | nitye'pi tulyam | yāvajjīvaśruterananyagatitvāt | tatraivaṃkāmaśrutistu sarvāṅgopasaṃhārasamarthe'pyupapannaiva | tatrā'virodhāt kāṃsyabhojinyāyena tadanurodhenāṅgivṛttiḥ | satyamavirodhena darśitastu svargakāmaśruterviṣayasaṃkocalakṣaṇo virodhaḥ | tatrā'pradhānavirodhe pradhānā'nurodhaḥ śreyān, lokavat | yathā hi brāhmaṇānbhojaya nānāvidhopakaraṇenā'nneneti yathāśaktyupakaraṇavyavasthānopakaraṇā'nurodhena brāhmaṇaniyamaḥ | evaṃ cā'ṅgavidhīnāmapi nā'tyantasāpekṣatvam | tataḥ kāmyeṣvapi yathā śaknuyādityevāstu, na yo yadā śaknuyāditi, availakṣaṇyāt | naitatsāram | ekaprayogavidhivairūpyaprasaṅgādanekaprayogakalpanāprasaṅgāt | kevalapadārthavyavahārābhāvādviśeṣaśruteravirodhācca | sa eva prayogavidhistasyaivā'ṅgasya prayogaṃ tameva pratividadhāti na vidadhātīti syāt | kalpanāgauravaṃ ca, sāmarthyabhedena prayogabhedāt | padasya ca padāntarasambandhe viśeṣaparatvaṃ sarvatragamiti na kadācidanyāyakalpanā | nitye'pi tarhyevamevāstu jīvanyadā śaknuyāt | yāvadityanupapannamiti cet | aniyatanimitteṣu katham ? api ca sātatyena homaprasaṅgaḥ | atha kālaviśeṣopādānā'nurodhānna tathā | hantā'ṅgavidhyanuvidhāyinyapi yāvajjīvaśrutiḥ sāmarthye sambandhamanvetītyaṅgavidhyanurodhādyadeti syāt |

[230,2]

atha mataṃ — jīvannapi sāṅga eva karmmaṇyadhikriyate nāṅgaśūnyaṃ vidhānamadhikṛtasya tu prayogo yāvadadhikāraṃ nāṅgā'nurodhena nivarttate | yathāsambhavaṃ tu adhikārāyattatvāttasya | na ca kāmye'pi prasaṅgaḥ | kāryaniṣṭhatvātkāmādhikārasya prayoganiṣṭhatvācca naimittikasya | sādhanāpekṣatvāt kāryyasya, yāvadaṅgaṃ ca sādhanabhāvā'vagateḥ sarvāṅgopasaṃhāreṇaiva kāryyasiddheḥ | nanu ubhayatrāpyadhikāra eva karttavyaḥ | satyam | ekatra nimittaparpyanto'paratraphalaparyyantaḥ | tatra nimittaparyyante nimittavato'dhikṛtasyā'prapuñjānasyā'dhikārā'tikrāntiriti yathāsaṃbhavaṃ prayogaḥ | phalaparyyante tvaṅgavaikalye phalā'nupapattiḥ | phalakāmitā'dhikāraheturnivarttate ityadhikārā'bhāvānnādhikārā'tikrāntidoṣa iti na yathākathaṃcitprayogaḥ | evaṃ na sātatyena prayogo nā'rthā'varuddheṣu yathāśakti copasaṃhāro nityeṣu na kāmyeṣviti sarvaṃ caturasram |

[234,2]

nedaṃ caturasram | idamaṅga bhavānvyācaṣṭāṃ kiṃ śaktyapekṣo'dhikāro yathādhikāraṃ ca prayogaḥ, āhosvicchrutyapekṣo'dhikāro, 'dhikṛtasya tu yathāśakti prayogaḥ ? pūrvasminkalpe yathaiva kālaviśeṣayukte karmmaṇi tatkālajīvino'dhikṛtā'nyasya tadviśiṣṭakarmmopasaṃhārā'sāmarthyāt | anyathā 'nyadāpi akurvato'dhikārā'tikrāntiḥ | paścime tu nāṅgaśaktiradhikāraṃ viśinaṣṭīti sātatyaprasaṅgaḥ | na brūmo'ṅgaśaktiradhikāraṃ viśinaṣṭīti, kiṃ tvaṅgaśaktyapekṣa evā'dhikāra iti | tādṛśasyaiva tu kasyacidaṅgasyā'saṃbhave na prayogo nivarttata iti | vaiguṇyāccāpi phale'dhikārahetureva nāstītyuktam |

[236,2]

ko'yamasaṃbhavaḥ ? tadupasaṃhārāsāmarthyam, na tarhyadhikṛtastadviśeṣaṇatvāttasya | athā'nupasaṃhāro'naṅgatvameva | kādācitkamasāmarthyamasaṃbhavo na tenā'dhikārātparyyudāso dravyāpratisamādheyāṅgavaikalyavat | satyam, na śūdravadekāntato na tvadhikārahetuvigame'dhikāro na nivarttate vītāyāmiva phalecchāyāṃ kāminaḥ | anyathā'dhikṛtasya samarthasya svargakāmasya kādāvitkāṅgaśaktivakalye phalā'nutpattāvapyadhikārā'tikrāntiḥ syāt aprāptakālaṃ cā''kurvataḥ |

[239,2]

athā'dhikṛto'pi jātaputravatkālaśauce kālamupasaṃhṛtyakurvannā'dhikāramatikrāmati nimittānantaryyasyā'śabdārthatvāt | kālasaṃpattāvapyanyāṅgasaṃpattimapekṣya kurvastathā syāt | athāṅgabhūtakālāvacchinnameva jīvanamadhikārahetuḥ, anyāṅgeṣvapi tulyam | api ca paripūrṇāṅgo'dhikṛtaḥ kimaṅgavikalaṃ prayuṅkte ? asaṃbhavāditi cenna | kalpanātrayopapluteḥ | tathā hi | karmmaparyyantāpekṣitvādvā niyogasyā'dhikarānirvṛtteraprayogaḥ, adhikāravaśādvā yathāsaṃbhavamadhikāṅgopadeśā'nurodhādvā | yadā tādṛśasya saṃbhavaḥ tatrobhayā'nugrahādānanta'ryasyā'śabdārthatvājjātaputreṣṭivadyadeti yuktam | aṅga śaktyā vā kālavadadhikārāvacchedādaprayogaḥ | na caika eva vidhisteṣāmeva prayojakaścā'prayojakaśca | api ca kimarthaṃ vikalāṅge pravarttate ? adhikāranirvṛttaya iti brūmaḥ | kimadhikāranirvṛttirnāṅgāpekṣā phalanirvṛttiriva ? yadyevamanaṅgatvameva | sāpekṣā cedyathāśaktyaṅgasādhyaiveti vaikalye vṛthā ceṣṭā syāt | atha yathāśaktyaṅgasādhyeti | na kāryyaniṣṭhatā viśeṣāyālam | api cā'dhikārātphalanirvṛttiḥ, tatra yathāśaktyaṅgopete'dhikṛtasya tādṛśādevā'dhikāranirvṛttimukhena tannimittamiva | atha na tādṛśe ? adhikāranirvṛttirapi na syāt | paripūrṇāṅge'dhikṛtasya vikalāṅgaprayoge karmmāntaraprayoga iva aṅgapradhānabhedo'pyatrā'nupakārako'dhikāravidhiviṣayatvenā'bhedāt | bhede cā'naṅgatvaprasaṅgaḥ | aṅgapradhānabhāvasya cāsaṃpradhāryyatvāt |

[244,1]

satyapi codanārthā'nirvṛttervṛthā ceṣṭāprasaṅga ityuktam |

[244,2]

kaścāyabhadhikāro yasya nirvṛttiḥ ? niyogaścet na nirvṛttirvicāritā | niyojyatā cet sāpi niyogādeva nirvṛttā | svāmitā cet na tatkṛtaṃ kiṃcidabhuñjānaḥ svāmī, ityubhāvapyadhikārau kāryyaniṣṭhau syātām | tasmānna kāryyaniṣṭhatvaprayoganiṣṭhatvābhyāṃ kāmyanaimittikā'dhikārayorbhedaḥ śakyaḥ samādhātumityanyathā samādheyaḥ |

[245,2]

taducyate — jīvanādernnimittasya sāmyātkālo viśeṣakaḥ | nimittārthastatra jāte karmmaṇo'vaśyakāryyatā ||

[247,1]

yastāvadyathoktāya prayogāyaikāntato'samarthaḥ sa dūraparyyudasta evā'dhikārāt | na tvasau tādṛśe niyojyatayā pratyetuṃ pāryyate | tena śaktyaṅgopadeśāvapekṣya samarthasya tāvadadhikārapratītiḥ | sā ceyamadhikārapratītirnneti paryyavasitā anityatvātsāmarthyasyaanyathā'dhikṛtasya sarvāṅgopasaṃhārā'bhāve nā'nuṣṭhānaṃ yathāsaṃbhavam anyathā'nyādṛśe'dhikārāttādṛśaprayogasyā'śāstrīyatvānnānuṣṭhānamanadhikārāt | ataḥ punarapi śaktyapekṣā'dhikārapratipattiparyyavasānāya | śaktirhi pramāṇaikadeśa ityuktam | na prayoganiścayāya, ananyapramāṇakatvāttasya | sā kālato'ṅgato vā''śrīyeta | tatrāṅgataḥ saṃśraye śabdā'vagatānāmaṅgāntarāṇāṃ hānācchabdavirodhaḥ | kālatastu kālāntarāṇāmaśabdārthatvānna kaścidvirodhaḥ | sa cā'yamavirodho nirnnimitte'dhikāre idamanenedṛśenetyetāvanmātrasya śabdārthatvāt | sannimitte tu nimittaśrutivirodhaḥ | saṃprāpte ca tasminkāryyasya tannimittatvavyāghātāt | itaratrāpi svargakāmaśrutivirodha iti cet | uktam | na ca puruṣaviśeṣanirddeśo'tra vivakṣitaḥ, sādhyatvāt | na ca sātatyena prayogaḥ | nimitte kālaviśeṣavataḥ karttavyatā'vagamāt | kālaviśeṣeṇa tasyā'rthādviśeṣaṇāt | tasyā nimittā'nupraveśitvāt | taduktaṃ na kālo guṇo nimittaṃ hyetaditi | na guṇa evetyarthaḥ | natvaṅgāntarāṇyevam, asāmyādvacanavyaktibhedāt |

[251,1]

upādeyāni hyaṅgāntaṇyanupādeyaṃ nimittam | ebhiretāni vā kuryyādityaṅgeṣu vacanavyaktiḥ | asmin satīti nimitte | tato'ṅgāntarāṇi nālaṃ nimittamanupraveṣṭum | kālastvanupādeyaḥ samānavacanavyaktiraṅgamapi sannimittamanupraviśatīti yuktam | atha nimittopasaṃhāra eva kiṃ neṣyate ? kāmye'pi tatkālecchayā | nanu prayojanametat ? satyam |

[252,1]

hetustu yāvajjīvaśruteranatiriktārthatvam | prakaraṇino'pyaṅgārthatvaṃ ca | tadevamavirodhādanimitte kālataḥ śaktyāśrayo yadeti, nimittavati tu nimittavirodhātkālavata evāṅgato yatheti |

[253,1]

kiṃ punaridaṃ yadviruṇaddhi ? kālataḥ śaktyāśrayam | kasya ceti kuto gamyate nimittanaimittikabhāvaḥ ? kathaṃ cā'sya naimittikasambandhaḥ ? yadi tāvadyasmin sati | ko virodhaḥ ? na hi kālato'pi śaktyāśraye tasminnasati tatkriyā satyeva | atha tasmin sati kriyate eva | syād virodhaḥ | na tvīdṛśo nimittārthaḥ | heturhi nimittam | na cā'vaśyaṃ hetavaḥ kāryyavantaḥ | kāryyantu nā'sati hetau | tasmānna virodhaḥ |

[254,1]

yadi karmaṇo nimittaṃ tata eva karmmapravṛttervidhivaiyarthyam | anirūpitādapi nimittānnimittavaddarśanāt puruṣakārā'bhāvāt | na tasya nimittādutpattiḥ | nityatvāt | tasya tasmin sati na bodhaḥ | vākyādeva tatsiddheḥ | karmavaiyarthyam | sati bhavatyeveti | satyeva tasmin karmmaṇaḥ phalamiti cet | virodhābhāvaḥ sarvāṅgopasaṃhāreṇa | athā'dhikārasya | na, niyogādadhikāraḥ | sa eva niyogasambandhastannimittaḥ | yadi tarhi tannimittako niyogo na niyogānnimittā'vagatiḥ | prāksiddhanimittāpekṣaḥ sa śabdenocyata iti sāpekṣatvam |

[255,2]

atha niyojyaviśeṣaṇasyā'rthānnimittabhāvastasmin satyadhikārāt | na cātra pratyakṣādi kramate | nāpi śabdaḥ | vidhipradhānatvāt | tasya ca bhāvaviṣayatvāt | tasya cāṃśatrayā'tirekāt | tatra vidhīyamānasya karmmaṇaḥ phale vidhānāt tatra vidhau nimitte ubhayavidhau vākyabheda iti |

[256,1]

ucyate | yatra jāte karmmaṇo'vaśyakarttavyatā tannimittam | katham ? yasmin sati bhavatyeva sa heturmukhyaḥ, itarastu bhaktyā | tadavasthābhedasambandhāt | gauṇamukhyayośca mukhye saṃpratyaya ityāvaśyakasiddhiḥ | tannimittasāmarthyādeva | nimittameva hi tanna syād yasmin sati na kriyeta |

[257,2]

avaśyakarttavyatā ca karmmaṇaḥ pratītā nopasaṃhāryyanikhilāṅgasya kalpate, na kadācidahitopāyasyetyato yathāśaktyaṅgasamavetaṃ sadā samabhilaṣitopāyaṃ karmmeti gamyate | nimittatā ca karttavyatāyā vidhirūpāyāḥ | tasmin sati tatkurvato yathākathaṃcitsadā samīhitamenaḥkṣayaṃ sādhayatyeva |

[258,1]

bhāvavyatireke'pi ca śabdaprameyatvam | avidheyasyāpi vidhivadvidhyanupraveśādvidhiviśeṣaṇatvāt | ata eva cāsya karmmaṇā saha sambandhe vikalpo'navakāśa iti caturasram |

[258,2]

nanu niyojyaviśeṣaṇaṃ jīvanādi svargādivanmanyante, niyogena niyojyasya prathamamapekṣitatvāt | na hyanāśritaniyojyaviśeṣo niyogo loke dṛśyate | tadabhāve pratipattireva na syāt | tadviśeṣaṇameva tu sa tasmin satyadhikārānnimittatvenā'vatiṣṭhate | svargādi tu sādhyatayā kāmyatvena |

[259,2]

naitatsāram | viśeṣaṇā'nupapatteḥ | na hi yāvajjīvanaṃ tāvatā viśiṣṭaḥ kaścitkadācidvā yo niyujyate nānāvasantakālaviśiṣṭo vā |

[260,1]

na jīvanamātraṃ vasantamātraṃ vā viśeṣaṇam | avācyatvājjīvanasya | yāvadvīpsayorananvayācca | na ca prāptayoranuvādaḥ | jīvato'pi svargakāmasyaivā'dhikāre yadā śaknuyādityupabandhādvirodhā'bhāvāt | kramaparyantā'pekṣitvānniyaugasya nā'ṅgahānam | tasmādyāvadvīpsārthā'nanvayādyathā na kartṛviśeṣaṇaṃ jīvanamavācyatvāt, vasante vasante iti ca na kālārthasaṃyogastathā nā'dhikāraviśeṣaṇe api | ato nimittameva tannimittam | tathā hi — tayorananvayaḥ | nimittameva hi tanna syādyadi tasminsati na kriyeta | nimittavāṃśca niyogo yasya tasyetyadhikāriviśeṣasiddhernā'pratipattiḥ | tena nimittaṃ sadadhikāriviśeṣaṇaṃ nā'dhikāriviśeṣaṇaṃ sannimittam | śābdatvācca nimittabhāvasya | liṅgādayo hi "dahedbhinne ārabhamāṇa" iti tatra tatra smṛtestadabhidadhati | tatra śabdārtha parityajyā'nyaparaḥ śabdasāmarthyāttatpara itaro'rthāditi śabdavṛttyanusāro'nyāyyaḥ | yathā ca nimittaṃ sadadhikāriviśeṣaṇamevaṃ phalaṃ sadadhikāriviśeṣaṇaṃ nā'dhikāriviśeṣaṇaṃ sat phalamityuktaṃ bhāvanāviveke |

[263,1]

yadyapi sa pūrvamapekṣitaḥ, pratipattitvasya paścādeva, anuṣṭhānāpekṣatvāt, tathā ca kramaparyyantātparā nirūpaṇeti |

[263,2]

nanvevaṃ vidhimati sarvatreṣṭā'nubandhādutpatticodanā'bhāvaḥ | tathā ca parasparā'napekṣatvātsannidhāvapi na phalāryena punaḥ śrutiriti sarvatra karmmabhedaḥ syāt | kratvarthaśca na syāta | dadhnā juhotīti ca na guṇaphalasaṃbandhaḥ syāt | na cā'nyat sukhādiṣṭam, tacca svarga iti svargā'varodhātpaśvādyavakāśo durlabhaḥ | upādānādvā te'pi syuḥ | nityastu svargaḥ syāt |

[265,1]

tasmātkimityavaśiṣṭaṃ bhāvanāyāḥ ? puruṣārthataiva viśeṣaṇam | tathā'pi ca nimitte karmmaiva sādhyam | anyathā nimittaphalayorupādeye vākyabhedaḥ | jīvanena homo homena phalamiti vairūpyāt | dvayoruddeśyayorekavākyā'samavāyāt | na hyekasmādaśubhakṣayo'kriyāyāmapāyaśca sulabhaḥ | evaṃ cā'naṅgatvameva prajñātatvātkarmmarūpasya, na yathāśaktyupādānamiti |

[266,2]

ucyate — utpattiviniyogārthaprayogā'dhikriyātmakaḥ | sarvo vidhistatparatāviśeṣānna vibhajyate ||

[267,1]

neṣṭasādhanatāmātraṃ vidhirapi tu karttuḥ | evaṃkāraṃ ca pravarttanāpratyayaḥ |

[268,1]

anyathā pravṛttihetutvābhāvāt | svato'nyato vā siddhe ataevā'napekṣitavyāpāre samīhitasādhane'pyapravṛtteḥ | taduvataṃ śāstraphalaṃ prayoktari tallakṣaṇatvāditi | prayoktṛphalasādhanatālakṣaṇatvācchāstrasyeti | tataśca vidhiparyyāyācchāstrādanuṣṭhānaṃ karmmaṇo'vagamyate | adṛṣṭārthasya ca śāstrā''yattā'nuṣṭhānasya svarūpaviśeṣo'pi | prāgvidheraprāpteḥ | apekṣite cā'pekṣitasādhanatvādviniyogaḥ | pravartyaśca kaścidadhikārī svāmī yasya tadiṣṭasādhanam | sarvatrāpi ca pratīyamāne'smiṃścatuṣṭaye aidamparyya bhidyate | tenotpattyādividhivākyabhedaḥ | taccaidamparyya prāptyupapadaviśeṣasaṃbandhāt | kvaciccatuṣṭayaparatā; yathodbhidā yajeteti | anyataḥ kasyacidalābhāt | phalapadasaṃbandhācca | kvacittriparatā, yathā jyotiṣṭomavākye | utpatteranyato lābhāt | kvacid dviparatā, yathā darśapūrṇamāsavākye | utpattiyogayoranyataḥ siddheḥ | kvacidekaparatā, yathā'gnihotraṃ juhoti paurṇamāsyāṃ yajeteti | na ca phale viniyogaḥ | anirddiṣṭaphalaviśeṣasyā'śakyapratītitvāt | tadanirddeśe'dhikāriviśeṣā'pratyayānnādhikāro'pi | ata eva na prayogaḥ | na hyapratiṣṭhiteṣṭasādhanabhāve'nuṣṭhānapratyayaḥ pratitiṣṭhati nā'nirūpitā'nuṣṭhātṛkaḥ | tasmātphalavākyādeva prayogapratyayaḥ | tenā'gnihotraṃ juhotīti karmmasvarūpaparatā vidheḥ | itare tvaṃśāḥ pratītā apyavivakṣitāḥ | paurṇamāsyāmiti tvananyaparatvātprayogabhedaparatā | saṃmārgaprokṣaṇādau tūtpattiviniyogaparatā | vrīhyādimukhena prakṛtayajikaraṇāṃśaprāptau karaṇavidhinaivā'nuṣṭhānasiddheḥ | adhikṛtasya cā'dhikārapratyayāt | samidādiṣūttpattiparatāmeva kecinmanyante | prakaraṇonnītaśrutinibandhanatvādviniyogasya | śrutireva tviha viniyojikā prakaraṇonneyā | vidhistvayameva viniyīganibandhanaḥ | nanu śrutyādayaśca viniyojakāḥ, kimatra vidhinā ? | naitat | tādarthyaṃ hi viniyogastacca vidheḥ | śrutyādayastu saṃbandhamātrahetavaḥ | saṃbandhaścāśrayāśrayibhāvādiranekavidhaḥ | pārārthyaṃ tu vidheḥ | kathaṃ tarhi śrutyādayo viniyojakāḥ ? vidhinā pratipādyamānapārārthyo yasya śrutyādibhiḥ saṃbandhitayā'vagamyate tadartha iti pratyayāt | na cobhayalakṣaṇamapi śeṣalakṣaṇamuktam | vidhestadviṣayatvāt | yā ca svarūpaparatā sā bhedalakṣaṇe cintitā | tadāyattatvādbhedasya | svarūpaparo hi vidhirbhinatti karmma |

[275,1]

tatparatā caikaśabdopādāne'pi bhāvanātmani prakṛtipratyayayoḥ paurvāparyyaniyamātprakṛtyarthāpekṣeṇa pratyayenā'rthasyā'bhidhāyāḥ kṛtā'nubandhe pratīyamāne śabdāntaratvācchuddhe'labhyamāne dhātvarthaviniyogaparatvānupapatterekasyāṃ bhāvanāyāṃ nānādhātvarthaviniyogaparatvānupapattau naikasyāṃ bhāvanāyāṃ nānādhātvarthaviniyojakā'bhāvātkṛtsno veda ekaṃ vākyamekaṃ cā'pūrvamiti | samidādiṣu tvananyaparatvāt |

[276,2]

tisraṃ āhutīriti tu svarūpaparatve'pi saṃkhyāto bhedaḥ | akāraṇaṃ tarhi tat | na | tasminnasati saṃkhyāyāmabhyāsenāpi saṃpatteḥ |

[278,1]

guṇo'pi pūrvasaṃyogāt viniyogamātraparatāṃ nivārayaṃstatparatāmevā''vahati |

[279,1]

saṃjñā'pi pūrvabuddhivicchedena sahasradakṣiṇatvādiguṇaviniyogamātravirodhena apūrvabuddhiprasūtā ca tadevānayati |

[280,1]

prakaraṇāntaramapi anyabuddhivicchedāttātparyyāyaiva vyāpriyate |

[281,1]

sannidhī tu tadavicchedānna tātparyyamityavicchedaḥ | evaṃ ca karmmaṇo vidheyatvaṃ tadbhedopoddhātaḥ | viniyogaparatā tu tṛtīye vakṣyate | na hi śrutyādi mātrāttādarthyamityuktam | na cā'nāśritā'nuṣṭhānaṃ tat | anuṣṭhānaṃ ca vidheḥ | tadapi tarhi vivakṣitam | satyam | prayogavidhestatsiddherviniyogamātraparametat |

[283,1]

yathoktam evaṃ satyaṅgavidhiranuvādaḥ, na cā'vihitamaṅgaṃ bhavatītyaṅgatvāya vidhātavyamiti |

[284,1]

tatra śrutyādinibandhanatvādviniyogasya pravarttanamātratvādvidherdravyādiṣveva śeṣatvamiti vidhiraviniyojaka iti pūrvapakṣayitvā pravarttanārūpamapyaviniyojakatve durllabhamiti | asādhakaṃ tu tādarthyāditi vakṣyamāṇarītyā viniyogaśaktiruktā |

[285,1]

vidhiścedviniyojako'kāraṇaṃ śrutyādīnītyāśaṅkyottaratra śrutyādisāpekṣatvamabhihitam |

[285,2]

caturthe tvanuṣṭhānāṅgatā'ṅgaparimāṇacintā |

[285,3]

katham ? kratuvidhyanuṣṭhānā'dhīnaḥ kratvarthaḥ, puruṣecchānibandhanapravṛttiḥ puruṣārthaḥ | tatra kasya kratuvidhito'nuṣṭhānam, kiyatyanuṣṭhāpanavyāpāraḥ kratuvidheḥ, kasya vā'napekṣitatadvidhinimittāntarataḥ puruṣasyeti prayojakā'prayojakacintā'pi kratvanuṣṭhānavidhivyāpāraparimāṇamavadhāryyate |

[286,2]

tathāhi | āmikṣārthatvena cāturmmāsyaprayogavidhirddadhyānayanamanuṣṭhāpayati na vājinārthatayā, tadarthā'nuniṣpannasyaiva tadanupraveśitvāt |

[287,2]

evaṃ krayārthānayananāntarīyakasya saptamasya padasya | tathā puroḍāśaśeṣasyaiva kapālasya tuṣopavāpamukhena tatsaṃsparśāt uttarārddhasya caikadeśatvādupāttaukadeśyupādeyasyaiva tatsambandhānna pṛthaganuṣṭhānamiti |

[289,1]

arthabādatve hi juhvādyaṅgakratuprayogavidhinibandhanānuṣṭhānatvaṃ parṇamayītvādīnāṃ phalavidhau tadabhāvaḥ | ato'rthabādaḥ kratvarthaḥ phalavidhiḥ puruṣārthaḥ | satyapi ca vidhyadhīnā'nuṣṭhānatve parṇamayītvasya kratuprayāgavidhyaviṣayatvātpuruṣārthatvam | tadvyāpāraparimāṇaṃ caivameva cintitam | pradhāne tu yadyapi vidhitaḥ pravṛttirviśeṣarūpā sāmānyarūpā tu puruṣe setyetāvatā puruṣārthaḥ | aṅgāpekṣā tu karaṇajñānātparācīnā tajjñānaṃ tadvidhiriti sāmānyatopi pravṛttestadāyattatvādaṅgaṃ kratvarthaḥ | idaṃ tarhi katham prayojakaḥ kaścitpuruṣārtho'prayojakaḥ kratvartha iti ? kimatra katham ? prayojyau hyatra kratvarthapuruṣārthāvuktau | tatraivaṃ vaktavyam, prayojyaḥ kaścitpuruṣārthaḥ kaścit kratvartha iti | naiṣa doṣaḥ | puruṣārthaḥ kratvartha iti samānādhikaraṇasamāsaḥ | puruṣārtha iti vigrahāt |

[291,2]

etaduktaṃ bhavati | kasyacitkaścitpuruṣaḥ kiṃcitprayojyamityarthaḥ | kratuvidherapi kiṃcitprayojyaṃ kiṃ cidaprayojyam, yathā''mikṣāvājinadvāreṇa dadhyānayanam | tatra yasminprītiriti phalāṃśe'nuṣṭhānaṃ na vidhita iti darśitam | prayojanaśyenādiphalasyā''narthatvam | punaḥ kratvaṅgatvena tadaṅgatvena ca kratuprayogavidhiviṣayatvā'viṣayatve śeṣalakṣaṇena | kratvarthapuruṣārthau vigaktau kratuśeṣatvā'śeṣatvavicāreṇa | parastu siddhaekaśeṣatve kratuvidhiprayogavidhivyāpāraparimāṇamātravicārāt | ata evoktamatikrāntastṛtīyaviṣaya iti |

[293,2]

pañcame tu kiṃ cintyate ? nanu kramaḥ kena pramāṇena ? śrutyādibhiḥ |

[294,1]

naitatsāram | codanālakṣaṇo'rtho dharmmaḥ, sa ca caturavastha evetyuktam | kramaśca tadatiriktaḥ, na hyeṣa prayogavidherviṣayo'nanuṣṭheyatvāt | aśabdārthatvāt kramavadvyatirekeṇedantayā'nirūpaṇāt | padārthā hi krameṇā'nuṣṭhīyante na tu kramaḥ | nāpi viniyogavidherutpattividhervā | ata eva nādhikāravidheḥ |

[296,1]

aniyojyatdāt | syācca tāvacchautre kramaniyame tatparo vidhirarthādiṣu tatparavidhyasaṃbhavaḥ | ucyate | prayogo vidhyartha ityuktam | kramabhedaśca prayogaviśeṣaḥ | tathā hi | krameṇa padārthā anuṣṭhīyante ityucyate |

[299,1]

tathā ca prayogavidhiviṣayatvānna codanālakṣaṇatvamativartate kramaḥ | tatra prathamaṃ kramavadvyatirekeṇedantayā'nirūpitatvāt aprayojyatāmaviniyojyatāmanutpādyatāṃ ca matvā vidhiviṣayatvamāśaṅkya prayogavidhiviṣayatā darśitā | uttaravarṇakena tūdāharaṇaśuddhiḥ kṛtā | dīkṣāpadārthasya prāpteḥ |

[300,1]

anabhidheyasyāpi kathaṃcitpratī pramānasya viśiṣṭakramānuṣṭhānatva vidhyarthatvāt kartṛ viśeṣavidhādhvaryusambandhasyānarthapayāt | anekārthavidhito vākyabhedāt | dīkṣāpadārthasya tu pratipradhātāvṛtteḥ anuṣṭhānaviśeṣavidhirekārthatvāt | tadvidhau na pūtaḥ pāvayatīti pratiṣedhāt, itaramanyaḥ, teṣāṃ yato viśeṣaḥ syāditi |

[302,1]

abrāhmaṇasyā''rtvijyā'bhāvāduttarāśramiṇośca | brahmacāriṇaścā''cāryyaparatantratvāt | arthādiṣu tu yadyapi padārthaparovidhistathāpi tadrūpaprayojanāpekṣī svādhyāyavidhipratyāyitapāṭhakramaniyamaprayojanāpekṣaśca nirjñātaṃ ca kramamanurudhyamānaḥ svāvagataṃ ca sahabhāvagatyantamavādhamāno'nuṣṭhānaviśeṣaṃ pratipādayatīti prayogāṅgameva | cintito'sau purastāt | satyam | prayojyeyattā | aprayojyastukramaḥ prayogaviśeṣa eva | ataḥ pūrveṇā'siddheranuṣṭhānaviśeṣacinteyamiti bhidyate lakṣaṇārthaḥ |

[307,1]

ṣaṣṭhe tvadhikārāṃśo nirūpyate | sarvāṅgopasaṃhārasamarthasyetarasyāpīti śakteḥ śāstrīyatvācchāstrīyā'śāstrīyatvābhyām | tatra yathaivā'pekṣitasādhanatvaṃ pravṛttiheturnetarat, tathā śakyatvamapi | śakyatā'pi pravartanātmavidhirūpamanupraviśantīṣṭasādhanatāvacchāstragamyā | tathā cā'rthimātrasyeṣṭasādhanam | śakyaṃ ca śāstrāt pratītaṃ karmma pramāṇāntaravirodhena yathāsambhavaṃ vyavatiṣṭhata iti sarvādhikāra uktaḥ | pramāṇāntaraviṣayatvāt śavateraprāpteḥ śāltrasyā'thavattvāt vidhirūpā'nugagatāyā api na śāstrārthatā | vidhistu mānāntaragamyaśaktyapekṣaḥ śabdena pratīyate | na caivaṃ sāpekṣatvadoṣaḥ, yathā mānāntaragocarapadārtharūpā'pekṣitve | anyathā sarvaḥ sarvāṅgopasaṃhārasamarthaḥ syāt | kuto yathāsambhavaṃ vyavasthā ? pramāṇāntaraviro dhatvāditi cet, hanta, tarhi śabdasyāprāmāṇyam | lakṣaṇapramāṇāntarasiddho yaḥ padārthasvarūpaviśeṣopāyapratipattirananyagocaraḥ śāstraviṣayo'bhyupagamanīyaḥ | tathā ca nāśaktasya pravṛttiheturakartṛkatvāditi | nā'samathastatra pravartyo gamyata iti samarthā'dhikāraḥ sati cā'dhikāre sa kasyeti sa eva purastāt pratipāditaḥ | kathaṃ punastasyā'bhāvaḥ śaṅkitaḥ ? iha kecit |

[308,2]

sādhyatvātkarturākhyātairvyāpārāḥ siddhasādhanāḥ | prādhānyenābhidhīyante phalenāpi pravarttitāḥ ||

[309,1]

kriyāpradhānamekārthaṃ vākyamiti | kriyaiva hi bhāvyate svabhāvasiddhaṃ dravyaṃ guṇamiti vadantaḥ phalasyā'samanvayaṃ vākye manyante | tathā ca phalā'bhāvādadhikārā'bhāvaḥ | na hyaphaleṣu karmmasu kaścinniyojyaḥ svāmī vā | kathaṃ punarasamanvayaḥ phalasya ? karmmaṇaḥ sādhyatvapratīterdvayoḥ sādhyayorasamavāyāt | tathā hi | yadi yāgādaya eva kriyāsta eva pūrvā'parībhūtāḥ pradhānātmanā gamyante | athāpi tadatirekiṇī kriyā sā ca sakarmmikā bhāvyapradhānā | tathāpi ta eva | kutaḥ ? paurvāparyyaniyamāt | pratyayasya prakṛtyarthā'bhisambandhisvārthābhidhāyitvātsādhyatvena pratīteḥ | anyathā dravyaguṇaśabdā'viśeṣāt pranabhyupagamācca yeṣāmutpattāviti | sākṣātkaraṇābhisambandhācca kāṣṭhaiḥ pacatīti | nanu karmmāntarā'bhisambandhānnaivaṃ syāt ? na | karmmaṇyapi kārakasmṛteḥ kārakatvenaiva kriyā'nvayāt | śabdena bhūtatayopādānāt | īpsitatamatvaṃ tu pramāṇāntaraviṣayaḥ | tathā dṛṣṭaphaleṣvastu phalavattā, yāgādiṣu tu na phalaṃ svargādistathā'samanvayānmānāntarasya cā'bhāvāt | evaṃ ca tāni dvaidhamityuktam | anyathaikadhyameva syāt |

[310,2]

evaṃ tāvad dravyāṇāṃ karmmasambandhe guṇatvenā'bhisambandho na phalatvena iti yuktam | vastutaśca na sambandhaḥ phalatvena, puruṣaprayatnasya yāgādiviṣayatvātsvargādyasambandhādyāgādeśca vyāpārāntarā'darśanātkaraṇatvā'nupapatteḥ | bhūteravyāpāratvāt | śakye ca puruṣaniyogātsvarga kuryādityanupapatteḥ | avaśyakarttavyatāprasaṅgācca | phalasya cā'vidheyatvopagamāt | yāgādeśca vidheyatvāśrayaṇāt | pravṛttiviṣaye hi vidhirna sākṣādyāge phale vā | pravṛttiśca bhāvanā | yadviṣayāyāśca pravṛtterhetuḥ śabdaḥ sa vidhirityucyate | tatrākhyātopādānā bhāvanā nāstyeva, yā vidhīyeta | satyāmapi bhinnabhāvanāyāṃ na bhāvanākarmaṇoryāgaphalayorasamavāyaḥ, na vidhisāmarthyāt anyadapi phalam, tasyāpyevama samavāyāt | vairūpyātsādhanabhāvasya duravabodhatvāt |

[312,2]

nā'rthāpattitaḥ | cīdanālakṣaṇatvahāneḥ | tasyāḥ sādhyatvaparyavasānāt | aphalasya karmmaṇo loke sādhyatvā'dṛṣṭeḥ | sādhanatvasya ca sādhyatvapuraḥsaratvādarthāttadākṣepāyogāt | sādhyatvasya purobhāvinaḥ sādhanatvā''kṣepā'sāmarthyāt | ākṣepe'pi siddhyarthaṃ kartṛrūpasya kāṇatvā'bhāvāt | kathaṃ tarhīṃdānīṃ vidhiḥ ? kimatra katham ? pravarttanāmātraṃ vidhirnna puruṣārthānarthau spṛśati | kutaḥ ? pratīteravyabhicārācca | tathā ca liṅādibhyaḥ preraṇā'vagamaḥ | yadyapi ceṣṭasādhanatā pravṛttihetuḥ, śabdastvanāmṛṣṭatadrūpaḥ pravṛttihetumātramabhiniviśate | tadākārā'vabodhātpraiṣādiṣu ca tadabhāvāt | pravarttanāmātrasya cā'vyabhicārāt | anekārthatvadoṣāt | na ca tadrūpabodhādeva tadbodhaḥ | mohāderapi sambhavāt |

[313,2]

nanvevamapi pravarttanāyāḥ pravarttyaviśeṣaviṣayatvāttasyaiva pūrvamapekṣaṇāt svargakāmādipadānāṃ ca tatsamarpaṇasāmarthyāt sa eva taiḥ samarthyate na sādhanaviśeṣaḥ | kimataḥ ? kāmino'dhikāraḥ pratipanno bhavatīti | evaṃ nāma, na tu pravṛttisiddhirasati phale | pravṛttyarthaścā'dhikāraḥ | nanvānarthakyamupadeśasyaivaṃ syāt | satyarthe nā''narthakyamasati tu kimanyat ? ātmavijñānādhikārasiddhiprayojanatvādvā nā''rthakyam | eṣa khalu puruṣaḥ svabhāvato rāgādyāviṣṭo dṛṣṭaphalairupāyaiviṣayopārjanaṃ pravarttamānastadāptimanāstatpakṣapātī na vigalitaviṣayaprapañcamātmatattvamupadiṣṭaṃ pratyetuṃ paribhāvayituṃ vā alam | karmmopadeśaistvanuśiṣṭaḥ kṛtakāmanibarhaṇaḥ svābhāvikyāḥ pravṛtternivṛttaḥ śāstrīyāyāṃ karmapravṛttau vyavasthito dāntaḥ kāmairabādhitamanāḥ śaknoti tādṛśamapyātmatattvamupadiṣṭaṃ pratyetuṃ paribhāvayituṃ ca | dṛṣṭenaiva karmmavidhaya ātmajñānādhikāraprayojanāḥ | evaṃ ca śāstratvaṃ niyojyā'nuśāsanāddhitopadeśādvā | kāme tu sādhye rāgādyabhivyāptāyāṃ svābhāvikyāṃ pravṛttāvupāyadarśanena svahastadānācchabdaḥ śāstratāmativarttate | na hi tadā puruṣo'nuśiṣṭaḥ syāt | svacchandaceṣṭāyāṃ tvanujñāyeta | athāpi hitamupadiśat śāstraṃ tathāpi prakṛtyā duḥkhā'nuṣakteṣu kāmyeṣūpāyadarśanena pravartayanna hitopadetī śabdaḥ syāt |

[315,2]

nanvevaṃ jñānavidhirapyanuśāsanamātrameva syāt | na | jñānasya dṛṣṭārthatvāt svabhāvataśca guṇabhūtatvātsaṃmārgādivat | imameva cārthamamipretya karttavyaśca sukhavānakarttavyo duḥkhavānityādyuktam | eṣo 'rthaḥ | svagāṃdeḥ kṣaṇikatvādiduḥkhānuṣaṅgāttadupāyo yāgo duḥkhatayā na karttavya eva syāt | pralīnā'śeṣaduḥkhaprapañcā'vabhāsaprayojanastu sukhaphalaḥ karttavyaḥ |

[316,2]

nanvevaṃ varṇayatā 'tisṛṣṭa evādhikāro bhavati | satyam | nānyastu nirūpyate, nā'bhyupagamaḥ | na ca yāgaṃ kuryyādityarthe yathā 'dhikārastathopariṣṭādvakṣyate |

[316,3]

atrocyate — viśeṣā eva śabdārthā dṛṣṭarūpānvaye'pi hi | na ca pravarttanābodha iṣṭaśaktervinā'rthavān ||

[317,1]

na tāvatsāmānyaṃ liṅādyarthaḥ | preṣaṇādhyeṣaṇā'bhyanujñopadeśānāṃ tu viśeṣāṇāmeva loke pratīteḥ | mohādibhedāntarā'vagateśca | na hi pravṛttihetumātrā'vabodhaḥ kvacidasti | sāmānyaśabdādviśeṣapramāṇā'bhāve tanmātrā'vagatiḥ | ato na tāvanmātraṃ śabdārthaḥ | viśeṣā'nuṣaktameva tu tṛnnādīnāmiva kartṛtvaṃ tāccholyā'nuṣaktama | anyathā kartṛprayogapratītiprasaṅgāt | nāpyupādhayo na śabdārthāḥ | apratītānāmabhedakatvāt | anyasya pratyayahetorabhāvāt | tadantatvāttadvācyaḥ samānaśabdo'yam iti ca smaraṇāt | gotdādīnāmapyupādhitvāt | sadityeva śabdārthatvaprasaṅgāt |

[318,2]

upetyāpi tūcyate | sāmānyacodanāyā viśeṣaparatvādviśeṣa eva pratipādyaḥ | sa ca yaḥ kaścitsarvo vā kaścideva vā | sarvathā tu viśeṣapratyastamayena sāmānyabodho 'rthavān | tatreṣṭatacchaktyanapekṣāṇāmabhiprāyamātrā'nuvidhāyināṃ tadapekṣāṇāṃ ca tadānukūlyamapekṣamāṇānāṃ pravṛttihetuvaḥ preṣaṇā'dhyeṣaṇā'bhyanujñā apuruṣabuddhiprabhavāyā na pratipādyāḥ | na mohādayo bodhavirodhāt | te hi pratipādyamānā apravṛttihetava iti pravarttanā'vabodho mohapratipādanāt vihanyeta | viparyyaya eva syāt | neṣṭatā karmmaṇi, pratyakṣavirodhāt | iṣṭasādhanatāmapi cenna gamayedapratipādakataiva syāt | sāmānyabodhasya viśeṣapratyastamaye'narthakatvānmithyātvāpātāt | tasya ca hetudvayābhāve 'yuktatvāt |

[320,1]

taduktam | "asādhakaṃ tu tādarthyā"diti | bhavedasādhakaṃ karmma sādhayitāraṃ nā'dhigacchedanadhikārī syādityarthaḥ | tādārthyātpravarttanāmātrārthatvāt | śabdasya prītisādhanatvā'navagamāt | prītyarthatvācca puruṣaprayatnānām | aviśeṣe tu prītisādhanatve siddho'dhikāraḥ | sarvaviśeṣapratyastasamaye cā'sādhakaṃ vākyaṃ syāt abodhakam | aviśeṣārdhatvātsāmānyacodanāyāḥ |

[320,2]

nanūktaṃ "prajñāyate liṅādīnāṃ vyañjanīyā pravarttanā prayoktṛdharma" iti | satyam | ājñādiko nopadeśaḥ | nanūpadeśo'pyanugrahā'bhiprāyātmaka iti na prayoktṛdharmmatāmativarttate |

[320,3]

naitatsāram | upadeśe praiṣādiṣviva pravṛttihetutvābhāvādabhiprāyasya | tathā hi — ājñādau karmmaśakterhi na 'bhiprāyānurodhitā | upadeśe karmmaśaktimavabudhya pravarttate ||

[320,5]

ājñā'bhyarthanayorhi karmmaṇaḥ sāmarthyamanapekṣamāṇastadviśeṣamanādriyatvam | sarvaśabdānāṃ jñātārthatvaprasaṅgāt |

[321,2]

nanvevaṃ prameyaiva syāccodanā, pramāṇaṃ ceṣyate, codanālakṣaṇo'rtho dharma ityabhidhānāt | tasmācchabdena pramāṇātmanā'bhidheyaḥ pravṛttipratipattikāryonneyaḥ kriyāviṣayaḥ pratipattṛsthaḥ svayaṃsaṃvedyaḥ pravuttiheturathaṃścodanā |

[322,1]

vārttametat | pravttihetorvākyasya codanātvābhidhānāccodaneti kriyāyāḥ pravarttakaṃ vacanamiti | yatra cā'sya prāmāṇyaṃ śabdasyaiva tatrāstu kimanenāntargaḍunā ? na hi tatra śabdasya kaścidvirodhaḥ | padārthāntaravat prāmāṇyamastu, vyartha viśeṣaṇā'bhidhānam | kva cā'sya prāmāṇyam ? viṣaye cet | na, pramāṇāntarasiddheḥ | apūrdasyārpi ca saṃsargasya lokavattadabhāve'pi pratipatteḥ | adṛṣṭasādhanatve cet | śabdasyaivāstu | śabdakāryyatve cā'vyutpannaśabdapravṛttiḥ | śabdajñāpyatvamanyahetukasyā'yuktamityuktam | anumānaṃ ca na svārthapratipattyā | tasyā aliṅgatdāt | liṅgaphalatvāt | anavasthānāt | na ca viṣayapratipattyā, viṣayaśabdebhyastatsiddheḥ | pravṛttyā'pi nātmīyayā | tadabhāvāditaretarāśrayāt | pravṛttimeye śabdavaiyarthyam | śabdameye vṛthā 'numānam | parapravṛttyā 'nubhitādviditaśabdasaṅgateḥ svayaṃśabdādavabudhya pravarttata iti nobhayavaiyarthyamiti cet | na | parapravṛttyā pravṛttihetumātrā'vagamādviśeṣā'nirdhāraṇāttadabhidhānapratīteḥ | tanmātrapratipattyā pravṛttyayogāt | na hi sarvaḥ sarvasya pravṛttihetuḥ | ananyahetukasvabhāvatvācca | śabdapūrvayaiva pravṛttyā'numānahetukamiti cet | anumānapūrvakameva śabdātpratīteḥ kiṃ nā'numānapramāṇaka eva ?

[324,2]

api ca nā'dṛṣṭātiriktaḥ pravṛttiheturanumīyate | tasya pūrvasiddhyapekṣatvāt pravṛtteḥ dṛṣṭairapi hetubhimastadunapatteḥ | pratipatrāśritaiśca yaiḥ pratyayaviśeṣa āśritaḥ tairālambanaṃ vācyam | anyapramāṇakatvaṃ ca samarthanīyam | arthāntaropagame'pi nityatve sarvaḥ sarvadā sarvatrā'dhikṛtaḥ syāt apramāṇakaṃ ca tat, śabdātkasyacit kvacinniyogapratīteḥ | anityatve'pi na śabdaḥ kāryya uktadoṣatvāt | nimittātkāmādvotpattau kṛtaprayogasyāpi prasaṅgaḥ | yāvannimittamanuvṛttau kṛtaprayogasyāpi prāgupabhogāt pravṛttiḥ syāt | tasmātpūrva eva vidhiḥ | tatra yāgā'nurakto vyāpāro dṛṣṭaheturnna yujyate | tatparatvena śabdena yadā sa pratipāditaḥ ||

[326,1]

yadi khalu yāgānurakte vyāpāre yāgaḥ sādhyātmanā bhāvā'nurañjakatvena gṛhyate tadā sannikṛṣṭastatparaḥ śabdenokta iti iṣṭahetutātmā na tatra vidhyarthaḥ samaveyāt | tasyā'niṣṭatvāt | tatrā'vivakṣite vidhau saphalasya niṣphalasya vā loke kathaṃcitpravṛttiḥ syāt | taduktam — "asādhakaṃ tu tādarthyād" iti | prītyarthatvātpuruṣaprayatnānām | prītihetutā tu vidhyarthā'samavāye sādhakaṃ nā'dhigacchediti | athaivaṃ vidhisāmarthyādiṣṭaniṣṭhastathā sati dhātvarthaḥ karaṇam, tannāntarīyakatāptitaḥ | yadi tu vidhyavivakṣāhetvabhāvānnārthavyāpārastadā yāgasyāniṣṭatvāt tadanyapare pradhānātmano'navakāśo yāgaḥ | prakārāntareṇāpi sāvakāśatayā vidheścānavakāśatayā sāmarthyānnāntarīyakatayā pratipādyamāno viṣayatvaṃ karaṇātmanā 'nveti |

[327,2]

na hīṣṭaparo vyāpārastatparo yāgaparo vā iṣṭaparaḥ | evaṃ tāvadyajeteti vidhivaśāt phalā'bhisaṃbandhaḥ | yataśca — bhāvanākarmatā pūrvamicchārūpā'vagamyate | svargaḥ siddho'pi tadyogādato'nveti phalātmanā ||

[327,4]

yo hi yadicchati sa tat karotīti bhāvanāyāḥ prārambha icchā |

[328,1]

tathā ca tadbhāvanāsādhyamiti siddho'pi svargādistatkarmmatayā karmisambandhādivaudanādistatsādhyātmanaiva bhāvanāyāmanveti nānyathā | taduktam | pratyarthaṃ cābhisambandhāditi | arthyamānaṃ prati puruṣavyāpāra ābhimukhyena sambathyate | ato'rthanāyogātsvargādestakarmmatayā 'bhisambandhaḥ | anyathā'nanvayāt | ataḥ kevalaṃ yajeteti phalāpekṣatvātsvargāderanyathāsamavāyāt | tathā ca sambandhātkarma svargaṃ prati sādhanatvena gamyate | kathaṃ punaḥ svargasyānyaviśeṣaṇasya bhāvanā'bhisambandhaḥ, tatsambandhe vā 'nyaviśeṣaṇatvaṃ kathaṃ samāso vā ? na hi tadabhisambandharahitasyā'nyasambandhasavyapekṣasya vā bhāvanāsambandhaḥ | guṇabhūtasya na hi samāso yujyate |

[328,2]

naiṣa doṣaḥ — arthādviśeṣaṇaparaṃ sambandhaṃ yāti daṇḍapat | tadyogāccā'nyasambandhe na samāsaḥ praduṣyati ||

[329,1]

na khalu svargakāmā'nvayanirapekṣaḥ svargo bhāvanā'bhisambandhī, kintu sa eva viśeṣaṇapradhānaḥ sambandhamupāśnute | yathā daṇḍī praiṣānanvāheti daṇḍapradhāno daṇḍī | tadabhisambandhī tu tatparasvātmanā avivakṣita eva | evaṃ ca samāso'pyupannaḥ | svatantrasya hyanyasambandhe tadasaṃbhavāt sāpekṣatvāt samāso na syāt | tadabhisambandhena tu taddvārā anyasambandhe naikārthyabhāvoparodha iti yuktaḥ samāsaḥ | anyathā sarvameva viśeṣaṇasamāsaṃ syāt | tasya kāryamasaṃspṛśato vaiyarthyāt | saṃsparśe vā sā'pekṣatvātsamāso bhavet |

[330,2]

yattvākhyātārthe sādhye sādhyāntarā'samavāya iti | bhāvanāyāṃ tāvadrūpādeva tatsamavāyaḥ | tasya bhāvyapradhānarūpatvāt | dhātvarthe'pi yadi tātparyyeṇa bhāvanāyāḥ sādhyatvaṃ tadvidhinā'pāstam | atha bhāvanāviṣayatvamātraṃ tatkāraṇāntareṣvapi samānam | uktaṃ hi "karaṇaṃ khalu sarvatra kartṛvyāpāragocarami"ti | dravyaguṇaśabdārthasdarūpato 'pi niṣpādyasya sādhanatvāt | siddhasyopādānā'bhāvāt | śrutyaiva bhāvanāmanurañjayato yāgādestadviśeṣaṇasya pratīteḥ | dvividhatvaṃ tvapūrvabhāvā'bhāvakṛtam | puruṣaprayatnasya yāgāviṣayatvaṃ svarge'pi aviruddham, vṛkṣa iva cchedye paraśuviṣayatvam | na ca yāgāderavyāpāratvam | śabdādeva tatpratīte | jñānapradīpānāṃ cotpatterapi vyāpāratvā'bhyupagamāt | na ca svargī nityo'tyantamasattvāt yenā'śakyaḥ | upāyājñānāditi cet ? ata eva sa jñāpyate | na cāvaśyakarttavyatāprasaṅgaḥ | phalāṃśe'nuvādātkaraṇāṃśopasaṃhārācca vidheḥ | dadhnā juhotīti yathā | phalaviṣayāyā eva ca pravṛtteryyāgaviṣayatvena śabdo heturiti yāgo vidhīyate | na hyanyā puruṣasya karmmaṇi pravṛttiranyā karaṇe | karaṇa eva pravṛttaḥ phalapravṛtto bhavati | karmmaṇyeva pravarttamānaḥ karaṇe pravarttate | tadevamarthā'vagamānna vaiyarthyam | nāpyanyat prayojanam | svagekāmo yāgaṃ kuryāditi | yāganiṣṭhe śabde tatsamavāyādapramāṇatvācchrutahānādaśrutakalpanācca | na ca dṛṣṭameva prayojanamātmapratipattiḥ karmmabhiḥ kṛtakāmanibarhaṇena dāntena kāmairanāgarddhitamanasā''tmatattvasya supratyayatvāt | yadi khalu kāmanibarhaṇāni karmmāṇi taiśca kṛtī na prayojanāntaramapekṣate kāmī | tathā ca tatpara eva karmmavidhiriti nānyaparatve pramāṇam | na cā'śāstratvam | śreyo'bhidhāyakatvāt | śreyasaḥ prītirūpatvāt, prīteśca kāmeṣu pratyātmasaṃvedyatvāt | na ca bhogo nibarhaṇam | na hi kāmānāṃ tṛptirasti | atha pravṛttyantaranivṛttyā, tatrāpi yadi kāmī yāgena kuryyānnā'nyenopāyena kāmaṃ ko viśeṣaḥ kāmapakṣe cetasaḥ kāmanivṛttāyā pravṛttau kathaṃ ca pakṣe'pyaprāptavidhāvanyanivṛttiḥ ? | atha kāmī yāgaṃ kuryyānna kāmam ? durllabhamarthadvayamaviśeṣataḥ śrautalākṣaṇikādikam | yāgāvidhiparatve na kāmaniṣedhaḥ | kāmaniṣedhaparatve na yāgavidhiḥ | arthātkāmanivṛttirubhayasyāpi asamavāyāt | sarvadṛṣṭārthapravṛttivirodhe ca karmmavidhikṛte 'pyapārthakāḥ syuḥ | dṛṣṭopāyasādhyatvāttadarthasya | svābhāvikatvācca phalopabhogasya svabhāvavāda evā''mnāyārthaśchadmanā ''śritaḥ syāt | tasmānmahaddaṇḍapadamidaṃ dṛṣṭenaiva karmmavidhaya ātmajñānādhikāramārohantīti | niyojyā'nuśāsanaṃ śāstrasyeti jñānaniyogo'pi niyojyā'nuśāsanamātramiti na tata ātmapratipattiḥ |

[336,1]

jñānasvabhāvāditi cet ? | vidhivaiyarthyāt | avahantyādivaditi cet ? na niyamārthatvāt | na jñānaviśeṣaniyamaḥ | pakṣe'pyaprāpteḥ | samāropeṇa ca sambhavāt na tattvaparicchedaḥ | tasmānnā'sādhane dhātvarthe 'vikārasiddhiḥ | sādhanatvaṃ cāsya vidhirityaktam ||

<iti śrīmahāmahopādhyāyamaṇḍanamiśraviracito vidhivivekaḥ samāptaḥ>