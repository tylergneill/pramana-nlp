<śrīḥ>

<śrīmañjayantabhaṭṭaviracitā>

<nyāyamañjarī>

<nyāyasaurabhākhyaṭippaṇīsaṃyutā>

<bhāgaḥ 1>

{1.1}

<prathamamāhnikam — pramāṇasāmānyaparīkṣaṇam>

[1,1.1.0]

maṅgalācaraṇamnamaḥ śāśvatikānandajñānaiśvaryamayātmane | saṅkalpasaphalabrahmastambārambhāya śambhave || 1 ||

[1,1.2.0]

namāmi yāminīnāthalekhā'laṅkṛtakuntalām | bhavānīṃ bhavasantāpanirvāpaṇasudhānadīm || 2 || surāsuraśiroratnamarīcikhacitāṅghraye | vighnāndhakārasūryāya gaṇādhipataye namaḥ || 3 || jayanti purajiddattasādhuvādapavitritāḥ | nidānaṃ nyāyaratnānāṃ akṣapādamunergiraḥ || 4 || granthāvataraṇamakṣapādamatāmbhodhiparimarṣarasotsukām | vigāhantāmimāṃ santaḥ prasarantīṃ sarasvatīm || 5 || nānāguṇarasāsvādakhinnā'pi viduṣāṃ matiḥ | ālokamātrakeṇemamanugṛhṇātu naḥ śramam || 6 ||

[1,1.3.0]

nyāyauṣadhivanebhyo'yamāhṛtaḥ paramo rasaḥ | idamānvīkṣakīkṣīrāt navanītamivoddhṛtam || 7 || kuto vā nūtanaṃ vastu vayamutprekṣituṃ kṣamāḥ | vacovinyāsavaicitryamātramatra vicāryatām || 8 || taireva kusumaiḥ pūrvamasakṛtkṛtaśekharāḥ | apūrvaracane dāmni dadhatyeva kutūhalam || 9 || yadvā nirguṇamapyarthaṃ abhinandanti sādhavaḥ | praṇayiprārthanābhaṅgasaṃvidhānamaśikṣitāḥ || 10 || tadiyaṃ vāṅmayodyānalīlāviharaṇodyataiḥ | vidagdhaiḥ kriyatāṃ karṇe cirāya nyāyamañjarī || 11 || akṣapādapraṇīto hi vitato nyāyapādapaḥ | sāndrāmṛtarasasyandaphalasandarbhanirbharaḥ || 12 ||

[1,1.4.0]

vayaṃ mṛduparispandāḥ tadārohaṇapaṅgavaḥ | na tadvibhūtiprāgbhāramālokayitumapyalam || 13 || tadekadeśaleśe tu kṛto'yaṃ vivṛtiśramaḥ | tameva cānugṛhṇantu santaḥ praṇayavatsalāḥ || 14 || asaṅkhyairapi nātmīyaiḥ alpairapi parasthitaiḥ | guṇaissantaḥ prahṛṣyanti citrameṣāṃ viceṣṭitam || 15 || paramārthamāvanākramasamunmiṣatpulakalāñchitakapolam | svakṛtīḥ prakāśayantaḥ paśyanti satāṃ mukhaṃ dhanyāḥ || 16 || śāstrāṇāmavaśyādhyeyatvam

[1,1.4.1]

iha prekṣāpūrvakāriṇaḥ puruṣārthasaṃpadamabhivāñchantaḥ tatsādhanādhigamopāyamantareṇa tadavāptimamanyamānāḥ tadupāyāvagamanimittameva
prathamamanveṣante | dṛṣṭādṛṣṭabhedena ca dvividhaḥ puruṣārthasya panthāḥ | tatra dṛṣṭe viṣaye suciraprarūḍhavṛddhavyavahārasiddhānvayavyatirekādhigatasādhanabhāve bhojanādāvanapekṣitaśāstrasyaiva bhavati pravṛttiḥ |
na hi "malinaḥ snāyāt" "bubhukṣito vā'śrīyāt" iti śāstramupayujyate | adṛṣṭe tu svargāpavargamātre naisargikamohāndhatamasaviluptālokasya lokasya śāstrameva prakāśaḥ | tadeva sakalasadupāyadarśane
divyaṃ cakṣurasmadādeḥ , na yogināmiva yogasamādhijajñānādyupāyāntaramapīti | tasmādasmadādeḥ śāstramevādhigantavyam ||

[1,1.5.0]

vidyāsthānāni

[1,1.5.1]

tacca caturdaśavidhaṃ , yāni vidvāṃsaḥ caturdaśavidyāsthānānyācakṣate || vedāḥ

[1,1.5.2]

tatra vedāścatvāraḥ | prathamo'tharvavedaḥ , dvitīya ṛgvedaḥ , tṛtīyo
yajurvedaḥ , caturthaḥ sāmavedaḥ | ete catvāro vedāḥ sākṣādeva
puruṣārthasādhanopadeśasvabhāvāḥ , "agnihotraṃ juhuyāt svargakāmaḥ" "ātmā jñātavyaḥ" ityādiśruteḥ || dharmaśāstrāṇi

[1,1.5.3]

smṛtiśāstramapi manvādyupanibaddhaṃ aṣṭakāśikhākarmaprapāpravartanādipuruṣārthasādhanopadeśyeva dṛśyate | aśrūyamāṇaphalānāmapi
karmaṇāṃ phalavattā vidhivṛttaparīkṣāyāṃ vakṣyate — sarvo hi śāstrārthaḥ
puruṣārthaparyavasāyī na svarūpaniṣṭha iti ||

[1,1.6.0]

purāṇetihāsau

[1,1.6.1]

itihāsapurāṇābhyāmapi upākhyānādivarṇanena vaidika evārthaḥprāyaḥ pratanyate | yathoktam — (ma. bhā. ā. 1.265)"itihāsapurāṇābhyāṃ vedaṃ samupabṛṃhayet | vibhetyalpaśrutādvedaḥ māmayaṃ pratariṣyati iti |"

[1,1.6.2]

tadevaṃ vedapurāṇadharmaśāstrāṇāṃ svata eva puruṣārthasādhanopadeśasvabhāvatvādvidyāsthānatvam || aṅgāni

[1,1.6.3]

aṅgāni vyākaraṇakalpajyotiśiśakṣāchandoniruktāni vedārthopayogipadādivyutpādanadvāreṇa vidyāsthānatvaṃ pratipadyante | teṣāmaṅgasamākhyaiva tadanugāmitāṃ prakaṭyati || mīmāṃsā

[1,1.6.4]

vicāramantareṇāvyavasthitavedavākyārthānavadhāraṇāt mīmāṃsā
vedavākyārthavicārātmikā vedākarasyetikartavyatārūpamanubhavantī
vidyāsthānatāṃ pratipadyate | tathā ca bhaṭṭaḥ —

[1,1.7.0]

"dharme pramīyamāṇe tu vedena kara ātmanā | itikartavyatābhāgaṃ mīmāṃsā pūrayiṣyati iti ||"

[1,1.7.1]

ata eva saptamamaṅgamiti na gaṇyate mīmāṃsā ; pratyāsannatvena
vedaikadeśabhūtatvāt | vicārasahāyo hi śabdaḥ svārthaṃ nirākāṅkṣaṃ
prabodhayituṃ kṣamaḥ || nyāyavistaraḥ

[1,1.7.2]

nyāyavistarastu mūlastambhabhūtaḥ sarvavidyānāṃ , vedaprāmāṇyarakṣāhetutvāt | vedeṣu hi dustārkikaracitakutarkaviplāvitaprāmāṇyeṣuśithilitāsthāḥ kathamiva bahuvittavyayāyāsādisādhyaṃ vedārthānuṣṭhānamādriyeran sādhavaḥ | kiṃ vā svāmini parimlāne tadanuyāyinā mīmāṃsādividyāsthānaparijanena kṛtyamiti | tasmādaśeṣaduṣṭatārkikopamardadvārakadṛḍhataravedaprāmāṇyapratyayādhāyinyāyopadeśa —
kṣamamakṣapādopadiṣṭamidaṃ nyāyavistarākhyaṃ śāstraṃ śāstrapratiṣṭhānanibandhanaṃ iti dhuryaṃ vidyāsthānam || kiṃ nāma vidyāsthānatvam

[1,1.7.3]

vidyāsthānatvaṃ nāma caturdaśānāṃ śāstrāṇāṃ — puruṣārthasādhanajñānopāyatvamevocyate | vedanaṃ — vidyā , tacca na ghaṭādivedanaṃ , api tu

[1,1.8.1]

puruṣārthasādhanavedanaṃ ; vidyāyāḥ sthānaṃ — āśrayaḥ — upāya ityarthaḥ |
tacca puruṣārthasādhanaparijñānopāyatvaṃ kasyacit sākṣāt , kasyacidupāyadvāreṇa | tānīmāni caturdaśa vidyāsthānānītyācakṣate |
yathoktam — (yā. smṛ. 1.3)"purāṇatarkamīmāṃsādharmaśāstrāṅgamiśritāḥ | vedāḥ sthānāni vidyānāṃ dharmasya ca caturdaśa iti |"

[1,1.8.2]

anyatrāpyuktam — "aṅgāni vedāścatvāro mīmāṃsā nyāyaviṃstaraḥ | purāṇaṃ dharmaśāstraṃ ca vidyā hyetāścaturdaśa iti ||"gautamapraṇītanyāyaśāstrameva vidyāsthānagaṇaparigaṇitam

[1,1.8.3]

pūrvatra tarkaśabdenopāttaṃ uttaratra ca nyāyavistaraśabdenaitadeva
śāstramucyate | nyāyaḥ — tarkaḥ — anumānam , so'sminneva śāstre
vyutpādyate ||

[1,1.8.4]

yataḥ — sāṅkhyārhatānāṃ tāvat kṣapaṇakānāṃ kīdṛśamanumānopadeśakauśalaṃ ? kiyadeva tattarkeṇa vedaprāmāṇyaṃ rakṣyata itināsāviha gaṇanārhaḥ ||

[1,1.8.5]

bauddhāstu yadyapi anumānamārgāvagāhananaipuṇoddhurāṃ kandharāmudvahanti ; tathā'pi vedaviruddhatvāttattarkasya kathaṃ vedādividyāsthānamadhye pāṭhaḥ | anumānakauśalamapi kīdṛśaṃ śākyānāmiti pade
pade darśayiṣyāmaḥ ||

[1,1.9.2]

cārvākāstu varākāḥ pratikṣeptavyā eva ; kaḥ kṣudratarkasya
tadīyasyeha gaṇanāvasaraḥ ?

[1,1.9.3]

vaiśeṣikāḥ punarasmadanuyāyina evetyevamasyāṃ janatāsu prasiddhāyāmapi ṣaṭtarkyāṃ idameva tarkanyāyavistaraśabdābhyāṃ śāstramuktam ||

[1,1.9.4]

iyamevānvīkṣikī catasṝṇāṃ vidyānāṃ madhye nyāyavidyā gaṇyate — "ānvīkṣikī trayī vārtā daṇḍanītiśca śāśvatī" iti || ānvīkṣikīśabdavyutpattiḥ

[1,1.9.5]

pratyakṣāgamābhyāmīkṣitasya anvīkṣaṇaṃ — anvīkṣā ; anumānamityarthaḥ ; tadvyutpādakaṃ śāstraṃ ānvīkṣikī ||

[1,1.9.6]

nanu catasraścedvidyāḥ tatkathaṃ caturdaśa darśitāḥ — naiṣa virodhaḥ — vārtādaṇḍanītyordṛṣṭaikaprayojanatvena sarvapuruṣārthopadeśividyāvarge
gaṇanānarhatvāt , trayyānvīkṣikyośca tatra nirdeśāccaturdaśaiva vidyāḥ ||

[1,1.10.0]

mīmāṃsāśāstreṇa nedaṃ śāstraṃ caritārtham

[1,1.10.1]

nanu vedaprāmāṇyanirṇayaprayojanaścennyāyavistaraḥ kṛtamanena ,
mīmāṃsāta eva tatsiddheḥ | tatra hyarthavicāravat prāmāṇyavicāro'pi
kṛta eva — satyam — satvānuṣaṅgikaḥ | tatra mukhyastvarthavicāra eva |
pṛthak prasthānā hīmā vidyāḥ | sā ca vākyārthavidyā , na pramāṇavidyeti | na ca mīmāṃsakāḥ samyak vedaprāmāṇyarakṣaṇakṣamāṃ saraṇimavalokayituṃ kuśalāḥ | kutarkakaṇṭakanikaraniruddhasañcāramārgābhāsaparibhrāntāḥ khalu te iti vakṣyāmaḥ | na hi pramāṇāntarasaṃvādadārḍhyamantareṇa pratyakṣādīnyapi pramāṇabhāvaṃ bhajante , kimuta tadadhīnavṛttireṣa śabdaḥ ? śabdasya hi samayopakṛtasya bodhakatvamātraṃ svādhīnaṃ ,
arthatathātvetaratvapariniścaye tu puruṣamukhaprekṣitvamasyāparihāryam |

[1,1.11.1]

tasmādāptoktatvādeva śabdaḥ pramāṇībhavati , nānyathetyetaccāsminneva
śāstre vyutpādayiṣya te ||

[1,1.11.2]

nanu akṣapādāt pūrvaṃ kuto vedaprāmāṇyaniścaya āsīt ?
atyalpamidamucyate — jaimineḥ pūrvaṃ kena vedārtho vyākhyātaḥ ?
pāṇineḥ pūrvaṃ kena padāni vyutpāditāni ? piṅgalāt pūrvaṃ kena chandāṃsiracitāni ? ādisargātprabhṛti vedavadimā vidyāḥ pravṛttāḥ |
saṃkṣepavistaravivakṣayā tu tāṃstān tatra tatra kartṝnācakṣate || śāstrādhikāriṇaḥ

[1,1.11.3]

nanu vedaprāmāṇyaṃ nirvicārasiddhameva sādhavo manyante — iti
kimatra vicārayatnena ? na — saṃśayaviparyāsanirāsārthatvāt | yasya
hi vedaprāmāṇye saṃśayānā viparyastā vā matiḥ , taṃ prati śāstrārambhaḥ |
na hi viditavedārthaṃ prati mīmāṃsā prastūyate | taduktam — "nānyato vedavidbhyaśca sūtravṛttikriyeṣyate" iti ||

[1,1.12.1]

bhavati ca catuṣprakāraḥ puruṣaḥ ; ajñaḥ , sandigdhaḥ , viparyastaḥ ,
niścitamatiśceti | tatra niścitamatireṣa muniḥ amunā śāstreṇa
ajñasya jñānamupajanayati , saṃśayānasya saṃśayamupahanti , viparyasyato
viparyāsaṃ vyudasyatīti tān prati yuktaḥ śāstrārambhaḥ ||

[1,1.12.2]

kutaḥ punarasya muneḥ niścitamatitvaṃ jātam ? ucyate — bhavati
tāvadeṣa niścitamatiḥ ; sa tu tapaḥprabhāvādvā devatārādhanādvāśāstrāntarābhyāsādvā bhavatu | kimanena ?

[1,1.12.3]

tatraitat syāt , tata eva śāstrāntarādasmadāderapi tattvādhigamo bhaviṣyatīti kimakṣapādapraṇītena śāstreṇa ? — parihṛtametat —
saṅkṣepavistaravivakṣayā śāstrapraṇayanasya sāphalyāt | vicitracetasaśca bhavanti puruṣā ityuktam | yeṣāmita evājñānasaṃśayaviparyayā vinivartante , tān pratyetatpraṇayanaṃ saphalamitīdaṃ
praṇītavānācāryaḥ ||

[1,1.12.4]

tatredamādimaṃ sūtram — "pramāṇaprameyasaṃśayaprayojanadṛṣṭāntasiddhāntāvayava —
tarkanirṇayavādajalpavitaṇḍāhetvābhāsacchalajā —
tinigrahasthānānāṃ tattvajñānānniśreyasādhigamaḥ ||
|| 1.1.1 ||" (nyā. sū.)

[1,1.13.0]

śāstrārambhe amidheyaprayojanakathanamāvaśyakam

[1,1.13.1]

nanu kimartho'yamādivākyārambhaḥ ?

[1,1.13.2]

ko'yaṃ praśnaḥ ? śāstraṃ cedārambhaṇīyaṃ kramavṛttitvādvācaḥ
prathamamavaśyaṃ kimapi vākyaṃ prayoktavyam | na hyādivākyamakṛtvā
dvitīyādivākyapraṇayanamupapadyata iti granthakaraṇamevāghaṭamānaṃ syāt ||

[1,1.13.3]

āha — na khalvevaṃ na jāne ! kintu yadeva śāstre vyutpādyatvena
sthitaṃ tadeva vyutpādyatām | kimādau tadabhidheyaprayojanakīrtanena ?

[1,1.13.4]

ucyate — ādivākyaṃ prayoktavyamabhidheyaprayojane | pratipādayituṃ śrotṛpravāhotsāhasiddhaye || 17 || abhidheyaphalajñānavirahāstamitodyamāḥ | śrotumalpamapi granthamādriyeran na sūrayaḥ || 18 ||

[1,1.13.5]

ko hi nāma vidvān aviditaviṣaye niṣprayojane ca karmaṇi
pravarteta | āha ca bhaṭṭaḥ — (ślo. vā. 1.1.12) "sarvasyaiva hi śāstrasya karmaṇo vā'pi kasyacit | yāvat prayojanaṃ noktaṃ tāvat tat kena gṛhyate iti ||"prayojanaparijñānasaṃbhavākṣepaparihārau

[1,1.13.6]

nanu prayojanaparijñānamādau śrotṝṇāṃ kutastyam ? iti
cintyam — kimasmādeva vākyāt ? uta yuktitaḥ ?

[1,1.14.1]

vākyaṃ tāvadaniścitaprāmāṇyaṃ kathaṃ prayojananiścayāya prabhavati |
saṃśayādvā pravṛttau vedārthe'pi tathaiva syāditi śāstramanārabdhavyaṃ
syāt ||

[1,1.14.2]

yuktitaḥ prayojanāvagamaḥ śāstre sarvasminnadhīte sati sambhavati ,
netaratheti tadavagamapūrvikāyāṃ pravṛttau itaretarāśrayaḥ — śāstrādhigamāt
prayojanaparijñānaṃ , prayojanaparijñānācca śāstraśravaṇe pravṛttiḥ —

[1,1.14.3]

ucyate — ādivākyādeva śrotuḥ śāstraprayojanaparijñānaṃ ; arthasaṃśayācca śravaṇe pravṛttiḥ | vede hyasiddhaprāmāṇye mahākleśeṣu karmasu | nānarthaśaṅkayā yuktaṃ anuṣṭhānapravartanam || 19 ||

[1,1.15.0]

bahuvittavyayāyāsaviyogasugame'dhvani | pravṛttirucitodāraphale laghupariśrame || 20 || śṛṇvanta eva jānanti santaḥ katipayairdinaiḥ | kimetatsaphalaṃ śāstraṃ uta mandaprayojanam || 21 || sūkṣmekṣikā tu yadyatra kriyate prathamodyame | asau sakalakartavyavipralopāya kalpate || 22 || ārto hi bhiṣajaṃ pṛṣṭvā taduktamanutiṣṭhate | tasmin savicikitsastu vyādherādhikyamāpnuyāt || 23 || tenādivākyādvijñāya sābhidheyaṃ prayojanam | tatsambhāvanayā kāryaḥ tacchāstraśravaṇādaraḥ || 24 || upādeyatājñānajanakamādimavākyamiti pakṣaḥ

[1,1.15.1]

yairapyādivākyamitthaṃ vyākhyāyate kila — "ananvitapadārthakaṃ
vākyamanupādeyaṃ — daśadāḍimādivākyavat | anvitapadārthakamapi

[1,1.16.1]

niṣprayojanamanupādeyameva — sadasadvāyasadaśanavimarśavākyamiva |
tadiha upādeyatāvyāpakaprayojanādyanupalambhādanādaraṇīyamiti vyāpakānupalabdhyā pratyavatiṣṭhamānaḥ paraḥ prayojanādyabhidhāyinā ādivākyena nivṛttāśaṅkaḥ kriyata iti — tairapi prayojanapratipādanamevādivākyasyārtha ityuktaṃ bhavati | tatpratipādanenaiva vyāpakānupalabdhiparihārādāśaṅkā nivāritā bhavatīti || arthasaṃśāyakatayā pravartakatvamādivākyasyeti pakṣāntaram

[1,1.16.2]

yadapi pravṛttihetorarthasaṃśayasya , tarkāparanāmna aucityasya vā
samutpādanamādivākyena kriyata iti kecidācakṣate — tadapi prayojanābhidhānadvārakameva | prayojanaviṣayo hi saṃśayo vā saṃbhāvanāpratyayo vā pravṛttyaṅgabhūtastenotpādanīya iti tadutpattau prayojanābhidhānamevādivākyasya vyāpāraḥ | saṃśayastu vastuvṛttopanata eva ,
puruṣavacasāṃ dvaividhyadarśanāt | śaucasamācārasādhutādinā tu
tasmin sambhāvanāpratyayo'pi lokasya bhavatīti | tasmāt
prayojanapratipādanārthamevādivākyamiti sūktam ||

[1,1.17.0]

yacca śrotṛpravṛttyaṅgaṃ tadvaktuṃ yuktamāditaḥ | na ca prayojanajñānādanyadasti pravartakam || 25 ||

[1,1.17.1]

abhidheyakathanamapi tatsādhyaprayojanopapādanāya śrotṛbuddhisamādhānāya ca kartavyameva || arthākṣiptastu sambandhaḥ phalaśāstrābhidheyagaḥ | tannirdeśena siddhatvāt na svakaṇṭhena kathyate || 26 ||

[1,1.17.2]

abhidheyasya śāstrasya ca vācyavācakabhāvalakṣaṇaḥ sambandhaḥ ,
śāstrārthasya niḥśreyasasya ca sādhyasādhanabhāvalakṣaṇaḥ sambandhaḥ
tadāśrayanirdeśādeva siddhaḥ || ṣoḍaśapadārthoddeśaḥ

[1,1.17.3]

abhidheyāstu pramāṇādayo nigrahasthānaparyantāḥ ṣoḍaśa padārthāḥ
prathamasūtre nirdiṣṭāḥ ; teṣāṃ svarūpamupariṣṭādvakṣyate ||

[1,1.17.4]

arthaparicchittisādhanāni pratyakṣādīni pramāṇāni |

[1,1.18.1]

tatparicchedyamātmādi prameyam |

[1,1.18.2]

nānārthāvamarśaḥ saṃśayaḥ |

[1,1.18.3]

hitāhitaprāptiparihārau , tatsādhanaṃ ca prayojanam |

[1,1.18.4]

hetoḥ pratibandhāvadhāraṇaṃ dṛṣṭāntaḥ |

[1,1.18.5]

pramāṇato'bhyupagabhyamānaḥ sāmānyaviśeṣavānarthaḥ siddhāntaḥ |

[1,1.18.6]

parārthānumānavākyaikadeśabhūtāḥ pratijñādayo'vayavāḥ |

[1,1.18.7]

sandigdhe'rthe'nyatarapakṣānukūlakāraṇadarśanāt tasmin sambhāvanāpratyayastarkaḥ |

[1,1.18.8]

sādhanopalambhajanmā tattvāvabodho nirṇayaḥ |

[1,1.18.9]

vītarāgakathā vastunirṇayaphalā vādaḥ |

[1,1.18.10]

vijigīṣukathā tu puruṣaśaktiparīkṣaṇaphalā jalpaḥ |

[1,1.18.11]

tadviśeṣo vitaṇḍā |

[1,1.18.12]

ahetavo hetuvadābhāsamānāḥ hetvābhāsāḥ |

[1,1.18.13]

arthavikalpairvacanavighātaḥ chalam |

[1,1.18.14]

hetupratibimbanaprāyaṃ pratyavasthānaṃ jātiḥ |

[1,1.18.15]

satyavastvapratibhāsaḥ viparītapratibhāsaśca nigrahasthānam ||

[1,1.19.0]

sautrasamāsakathanam

[1,1.19.1]

tatra vakṣyamāṇalakṣaṇasūtranirdeśānusāreṇa kānicit ekavacanāntāni , kānicidvahuvacanāntāni padāni vigṛhītavyāni |
pramāṇāvayavahetvābhāsānāṃ bahuvacanena vigraho darśayitavyaḥ ,
śeṣāṇāmekavacanena ; lakṣaṇasūtreṣu tathā nirdeśāt | evañcoddeśalakṣaṇayorekaviṣayatā nitarāṃ darśitā bhavati | itaretarayoge
dvandvassamāsaḥ | pramāṇādīnāṃ tattvamiti sambandhamātre ṣaṣṭhī |
tattvasya jñānaṃ , niḥśreyasasyādhigama iti karmaṇi ṣaṣṭhyau , tattvasya
jñāyamānatvena niḥśreyasasya cādhigamyamānatvena karmatvāt || sūtre samāsāsambhavāśaṅkā

[1,1.19.2]

nanvevaṃ vyākhyāyamāne tattvapadasya pramāṇādipadasāpekṣatvenāsamarthatvāt asamāsaḥ prāpnoti | sāpekṣamasamarthaṃ bhavatītyāhuḥ |
na cedaṃ pradhānaṃ sāpekṣam , yena bhavati vai pradhānasya sāpekṣasyāpi

[1,1.20.1]

samāsa iti rājapuruṣaḥ śobhana itivat samasyate ; uttarapadārthapradhānatvāt ṣaṣṭhītatpuruṣasya | jñānamevātra pradhānaṃ , tattvamupasarjanam ;
ataśca ṛddhasya rājñaḥ puruṣa itivadasamāsa eva yuktaḥ ||

[1,1.20.2]

nanu jñānamapi pramāṇādisāpekṣaṃ bhavatyeva , tadviṣayaṃ hi taditi —
na — tattvapadenāsya nirākāṅkṣīkṛtatvāt — , tattvasya jñānamiti | tadi
dānīṃ tattvameva sāpekṣaṃ vartate — kasya tattvamiti | tasmāttattvasyopasarjanasya sataḥ sāpekṣatvādasamāsa eva || atra keṣāñcitsamādhānam , taddūṣaṇaṃ ca

[1,1.20.3]

ityevamabhiśaṅkamānāḥ kecana — tattvaṃ ca tat jñānaṃ ca iti
karmadhārayaṃ vyācacakṣire — tatpunarayuktam — jñānasya svatastattvātattvavibhāgābhāvāt | viṣayakṛto hi jñānānāṃ tathābhāvo'tathābhāvo
vā | tadetat tattvaviṣayajñānaṃ bhavati , na svatastattvasvabhāvam || svamatarītyā samāsasamarthanam

[1,1.20.4]

kiṃ punaridaṃ tattvaṃ nāma ? sato'sato vā vastunaḥ
pramāṇapariniścitasvarūpaṃ śabdapravṛttinimittaṃ tadityucyate | tasya
bhāvastattvamiti | tacca jñānena niścīyate | tat paricchindyat jñānaṃ

[1,1.21.1]

tattvajñānamityucyate | jñānasyāpi tadrūpaṃ jñānāntaraparicchedyameva
bhavati | nirṇītatattvāśca pramāṇādaya iti vyatirekanirdeśa eva
yuktaḥ | na cāsamāsaprasaṅgamātrāt anyathā varṇanamucitam |
īdṛśānāṃ samāsānāṃ sāmarthyānapāyena bahuśo dṛṣṭatvāt — devadattasya
gurukulamiti | upasarjanaṃ nopasarjanamiti na kāraṇametat samāse |
vigrahavākyasamānārthatayā samāso bhavati , sā ceha vidyata eva |
vaiyyākaraṇā api īdṛṃśi padāni samasyantyeva | "atha śabdānuśāsanaṃ , keṣāṃ śabdānām ? laukikānāṃ vaidikānāṃ ca" iti |
tasmādyathābhāṣyameva ṣaṣṭhītrayavyākhyānamanavadyam ||

[1,1.22.0]

ṣoḍaśapadārthatattvajñānānniḥśreyasādhigamopapādanam

[1,1.22.1]

nanu ṣoḍaśapadārthatattvajñānasya kathaṃ niśreyasādhigamahetutvamiti
vaktavyam | vedaprāmāṇyasiddhyarthaṃ cedaṃ śāstramiti tāvanmātrameva
vyutpādyatāṃ , kiṃ ṣoḍaśapadārthakanthāgranthanena — ucyate —

[1,1.22.2]

(1) ātmāpavargaparyantadvādaśavidhaprameyajñānaṃ tāvat anyajñānānaupayikameva sākṣādapavargasādhanamiti vakṣyāmaḥ | tattvajñānānmithyājñānanirāse sati tanmūlaḥ saṃsāro nivartata iti prameyaṃ
tāvadavaśyopādeyam ||

[1,1.22.3]

(2) tasya tu prameyasyātmāderapavargasādhanatvādhigama āgamaikanibandhanaḥ || tasya prāmāṇyanirṇītiranumānanibandhanā | āptoktatvaṃ ca talliṅgamavinābhāvi vakṣyate || 27 || pratibandhagrahe tasya pratyakṣamupayujyate | ko'nyassantaraṇe heturanavasthāmahodadheḥ || 28 || āyurvedādivākyeṣu dṛṣṭvā pratyakṣataḥ phalam | vacaḥ pramāṇamāptoktamiti nirṇīyate yataḥ || 29 ||

[1,1.22.4]

upamānaṃ tu kvacit karmaṇi sopayogaṃ — ityevaṃ catuṣprakāramapi
pramāṇaṃ prameyavadupadeṣṭavyam ||

[1,1.23.1]

(3) saṃśayādayastu padārthā yathāsambhavaṃ pramāṇeṣu prameyeṣu cāntarbhavanto'pi nyāyapravṛttihetutvāt pṛthagupadiśyante | nyāyaśca vedaprāmāṇyapratiṣṭhāpanapūrvakatvena puruṣārthopayogitvamupayātīti darśitam || tatra nānupalabdhe'rthe na nirṇīte pravartate | kintu saṃśayite nyāyaḥ , tadaṅgaṃ tena saṃśayaḥ || 30 || 4. prayojanamanuddiśya na ca nyāyaṃ prayuñjate | 5. dṛṣṭāntaḥ punaretasya sambandhagrahaṇāspadam || 31 ||

[1,1.23.2]

(6) siddhānto'pi dharmiprāpaṇenāśrayāsiddhitāmapoddharat nyāyaṃ
pravartayati ||

[1,1.23.3]

nanu saṃśayapadena nyāyaviṣayaṃ sandigdhaṃ dharmiṇamabhidadhatā
āśrayāsiddhirapoddhṛtaiva — satyam — kvacittu viṣaye saṃśayamantareṇāpi
nyāyapravṛttirdarśayiṣyata iti saṃśayitaikaviṣayanyāyaniyamābhāvāt
siddhānto'pi vaktavyaḥ || 7. nyāyābhidhāne'vayavāḥ paraṃ pratyupayoginaḥ | parārthamanumānaṃ ca tadāhurnyāyavādinaḥ || 32 ||

[1,1.24.1]

nanu pratijñodāharaṇābhyāṃ tadabhidheyau siddhāntadṛṣṭāntau gamyete
eva ; kiṃ pṛthagupādānena ? — na — yadyevaṃ hetvākhyenāvayavena
tadabhidheyasiddheranumānamapi pṛthak na vaktavyaṃ syāt | evaṃ bhavatu kiṃ
naśchinnam — maivam — abhidheye nyāye nirūpaṇīye tadabhidhāyināmavayavānāmavasara iti tadarthaḥ pṛthak pratipādanārho bhavati | itarathā
avayavamātropadeśa eva śāstraṃ samāpyeta ||

[1,1.24.2]

(8) tarkaḥ — saṃśayavijñānaviṣayīkṛtatulyakalpapakṣadvaye'nyatarapakṣaśaithilyasamutpādanena taditarapakṣaviṣayaṃ pramāṇaṃ akleśasaṃpadyamānapratipakṣavyudāsamanugṛhṇāti mārgaśuddhimādadhāna iti pṛthagupadiśyate |

[1,1.25.1]

sa cāśayaśuddhimupadarśayituṃ vāde prayokṣyate ||

[1,1.25.2]

(9) anyatarādhikaraṇanirṇayamantareṇa na paryavasyati nyāya iti
nyāyoparamakāraṇatvena tasya pravartako nirṇayaḥ | itarathā niravasānamanāsāditaphalaṃ ko nāma nyāyamārabheta || tattvajñānapadena na nirṇayalābhaḥ

[1,1.25.3]

nanu tattvajñānapadena gatārthatvānna pṛthak vaktavyo nirṇayaḥ |
nirṇayo hi tattvajñānameva — astyetat — kintu ṣoḍaśapadārthatattvajñānaṃ pramāṇāntarakaraṇakamapi bhavati | na tasya nyāyoparamahetutvam |
eṣa tu sādhanadūṣaṇasaraṇikṣodajanmā nirṇayaḥ taduparamahetuḥ pṛthagupādānamantareṇa na labhyate ||

[1,1.26.0]

anumānapadenāpi na nirṇayalābhaḥ

[1,1.26.1]

nanu anumānapadādeṣa tarhi yathābhilaṣito lapsyate nirṇayaḥ |
pratibaddhālliṅgālliṅgini jñānamanumānaṃ ; sa eva ca nirṇayaḥ —
tadayuktam — anumānaphalaṃ nirṇayaḥ , nānumānam | karaṇasya pramāṇatvānnirṇayopādānamantareṇa tadanumānamaphalamaparyavasitaṃ syāt || tattvajñānānumānapadābhyāmapi na nirṇayalābhaḥ

[1,1.26.2]

ubhābhyāṃ tarhi tattvajñānānumānapadābhyāṃ ayamākṣepsyate
nirṇayaḥ ; anumānasya tattvajñānāntatvāt — na — nirṇayopādānādvinā
tadantatvāsiddheḥ ; liṅgābhāsasamutthatattvajñānābhāsasambhavāt || tattvajñānānumānasaṃśayapadairapi na nirṇayalābhaḥ

[1,1.26.3]

nanu saṃśayapūrvakatvādanumānasya sāmarthyāt nirṇayāntataiva
bhaviṣyati iti saṃśayānumānatattvajñānapadairgatārtho nirṇayaḥ —
maivam — saṃśayapūrvakatve'pyanumānasya tadābhāsopajanitanirṇayābhāsasambhavāt ||

[1,1.26.4]

naiṣa niyamaḥ — saṃśayapūrvakamanumānamiti | tasmādanumānasyaviśiṣṭanirṇayāvasānatvalābhāya nirṇayapadamupādeyamityalaṃ prasaṅgena ||

[1,1.27.1]

(10) vāde tu vicāryamāṇo nyāyaḥ saṃśayacchedanenādhyavasitāvabodhaṃ adhyavasitābhyanujñāṃ ca vidadhat tattvapariśuddhimādadhārtīti vītarāgaiḥ śipyasabrahmacāribhissaha vādaḥ prayoktavyaḥ ||

[1,1.27.2]

(11_12) jalpavitaṇḍe tu duṣṭatārkikoparacitakapaṭadūṣaṇāḍambarasantrāsyamānasaralamatisamāśvāsanena taddhṛdayasthatattvajñānasaṃrakṣaṇāya kvacidavasare vītarāgasyāpyupayujyete iti vakṣyāmaḥ ||

[1,1.27.3]

(13) hetvābhāsāḥ samyaṅnyāyapravivekopakāradvāreṇa tadupayoginaḥ | hetvābhāsasvarūpāvadhāraṇe hi sati tadvilakṣaṇatayā
hetavassukhamavagamyante ||

[1,1.27.4]

nanvatra viparyayo dṛśyate ; hetvavagame sati taditarahetvābhāsavyavasthāpanāt — satyamevam — tathā'pi prayoktuṃ parihartuṃ ca dvayamapi
jñeyam | hetavaḥ prayujyante , hetvābhāsāśca parihriyanta iti ||

[1,1.27.5]

yacca nigrahasthānaparigaṇitā api hetvābhāsāḥ punarupadiśyante ,
tat vāde codanīyā bhaviṣyantītyāśayena ||

[1,1.28.1]

(14_16) chalajātinigrahasthānāni jalpavitaṇḍopakaraṇāni |
teṣāmavadhṛtasvarūpāṇāṃ svavākye parivarjanaṃ , kvacidavasare prayogaḥ , paraprayuktānāṃ ca pratisamādhānaṃ , ityādi śakyakriyam | atastānyapi
jalpavitaṇḍāṅgatvāt jñātavyānīti pṛthagupadiśyante || duśśikṣitakutarkāṃśaleśavācālitānanāḥ | śakyāḥ kimanyathā jetuṃ vitaṇḍāṭopapaṇḍitāḥ || 33 || gatānugatiko lokaḥ kumārgaṃ tatpratāritaḥ | mā gāditi chalādīni prāha kāruṇiko muniḥ || 34 || tadevamupadeṣṭavyāḥ padārthāḥ saṃśayādayaḥ | tanmūlanyāyanirṇeyavedaprāmāṇyasiddhaye || 35 || tenāgamapramāṇatvadvārā'khilaphalapradā | iyamānvīkṣikī vidyā vidyāsthāneṣu gaṇyate || 36 ||
āha ca bhāṣyakāraḥ — "pradīpaḥ sarvavidyānāmupāyaḥ sarvakarmaṇām | āśrayassarvadharmāṇāṃ vidyoddeśe parīkṣitā ||"

[1,1.29.0]

ityeṣa ṣoḍaśapadārthanibandhanenaniḥśreyasasya muninā niradeśi panthāḥ | anyastu sannapi padārthagaṇo'pavargamārgopayogavirahādiha nopadiṣṭaḥ || 37 || iti uddeśasūtravivaraṇamtredhā śāstraṃ pravartate

[1,1.29.1]

trividhā cāsya śāstrasya pravṛttiḥ — uddeśaḥ , lakṣaṇaṃ , parīkṣā
ceti | nāmadheyena padārthābhidhānamuddeśaḥ | uddiṣṭasya tattvavyavasthāpako dharmo lakṣaṇam | lakṣitasya tallakṣaṇamupapadyate na veti
vicāraḥ parīkṣā || caturtho'pi prakāro'traivāntarbhavati

[1,1.29.2]

nanu ca vibhāgalakṣaṇā caturthyapi pravṛttirastyeva | bhedavatsu
pramāṇasiddhāntacchalādiṣu tathā vyavahārāt — satyam — prathamasūtroddiṣṭe bhedavati padārthe bhavatyeva vibhāgaḥ ; uddeśarūpānapāyāttu uddeśa
evāsau | sāmānyasaṃjñayā kīrtanamuddeśaḥ , prakārabhedasaṃjñayā kīrtanaṃ
vibhāga iti | tathā coddeśatayaiva tatra tatra bhāṣyakāro vyavaharati"ayathārthaḥ pramāṇoddeśaḥ — "ityākṣepe — "tasmādyathārtha eva pramāṇoddeśaḥ"
iti samādhānamabhidadhānaḥ | tasmāt trividhaiva pravṛttiḥ ||

[1,1.30.0]

uddeśādīnāṃ kramaḥ

[1,1.30.1]

tatroddeśaḥ prathamamavaśyaṃ kartavyaḥ | anuddiṣṭasya lakṣaṇaparīkṣānupapatteḥ | sāmānyaviśeṣalakṣaṇayorapi , paurvāparyaniyamo'styeva |
alakṣite sāmānye viśeṣalakṣaṇāvasarābhāvāt | parīkṣā tu
lakṣaṇottarakālabhāvinīti tatsvarūpanirūpaṇādeva gamyate | vibhāgasāmānyalakṣaṇayostu nāsti paurvāparyaniyamaḥ | pūrvaṃ vā sāmānyalakṣaṇaṃ tato vibhāgaḥ , pūrvaṃ vā vibhāgaḥ tatassāmānyalakṣaṇamucyata
iti | tadihoddeśastāvadvyākhyātaḥ | asmābhistu lakṣaṇasūtrāṇyeva
vyākhyāsyante | parīkṣāsūtrasūcitaṃ tu vastu sopayogalakṣaṇavarṇanāvasara eva yathābuddhi darśayiṣyate ; na pṛthak parīkṣāsūtravivaraṇaśramaḥ
kariṣyate | ata eva prathamasūtrānantaraṃ "duḥkhajanma — " ityādidvitīyasūtraṃ lakṣaṇānaupayikatvānneha vivṛtam | apavargaparīkṣāśeṣabhūtatvāttu tadavasara eva nirṇayiṣyate ||

[1,1.31.1]

pramāṇasāmānyalakṣaṇavibhāgasūtraṃ tvavasaraprāptatvādidānīmeva vivriyate — "pratyakṣānumānopamānaśabdāḥ pramāṇāni || 1.1.3 ||" (nyā. sū.)pramāṇasāmānyasvarūpalakṣaṇākṣepaḥ

[1,1.31.2]

atredaṃ tāvadvicāryate — kiṃ pramāṇaṃ nāma ? kimasya svarūpam ?
kiṃ vā lakṣaṇamiti ? tataḥ sūtraṃ yojayiṣyate || pramāṇasvarūpalakṣaṇakathanam

[1,1.31.3]

taducyate — avyabhicāriṇīmasandigdhāmarthopalabdhiṃ vidadhatī
bodhābodhasvabhāvā sāmagrī pramāṇam | bodhābodhasvabhāvā sāmagrī
hi tasya svarūpam | avyabhicārādiviśeṣaṇārthopalabdhisādhanatvaṃ
lakṣaṇam || sāmagrayāḥ pramāṇatvākṣepaḥ

[1,1.31.4]

nanu ca pramīyate yena , tat pramāṇamiti karaṇasādhano'yaṃ
pramāṇaśabdaḥ | karaṇaṃ ca sādhakatamam | tamabarthaścātiśayaḥ | sa
cāpekṣikaḥ | sādhakāntarasaṃbhave hi tadapekṣayā'tiśayayogāt
kiñcitsādhakatamamucyate | sāmagryāścaikatvāt tadatiriktasādhakāntarānupalambhāt kimapekṣamasyā atiśayaṃ brūmaḥ ||

[1,1.32.1]

api ca kasmin viṣaye sāmagryāḥ pramāṇatvam ? pramīyamāṇo
hi karmabhūto viṣayaḥ sāmagryantarbhūtatvāt sāmagryeveti karaṇatāmeva
yāyāt | nirālambanāścedānīṃ sarvapramitayo bhaveyuḥ , ālambanakārakasya cakṣurādivat pramāṇāntaḥpātitvāt ||

[1,1.32.2]

kaśca sāmagryā prameyaṃ pramimīte ? pramātā'pi tasyāmeva līnaḥ |
evañca yaducyate "pramātā pramāṇaṃ prameyaṃ pramitiriti catasṛṣu vidhāsu
tattvaṃ parisamāpyate" iti , tadvyāhanyate | na ca lokopi sāmagryāḥ
karaṇabhāvamanumanyate tasyāṃ karaṇavibhaktimaprayuñjānaḥ | na hyevaṃ vaktāro
bhavanti laukikāḥ , sāmagryā paśyāma iti ; kintu dīpena paśyāmaḥ ,
cakṣuṣā nirīkṣāmaha ityācakṣate | tasmānna sāmagrī kāraṇam ,
akāraṇatvācca na pramāṇamiti nedaṃ sādhu pramāṇasvarūpam || sāmagryāḥ karaṇatvasiddhāntaḥ

[1,1.32.3]

atrocyate — yata eva sādhakatamaṃ karaṇaṃ , karaṇasādhanaśca pramāṇaśabdaḥ , tata eva sāmagryāḥ pramāṇatvaṃ yuktam ; tadvyatirekeṇa kārakāntare kvacidapi tamabarthasaṃsparśānupapatteḥ | anekakārakasannidhāne

[1,1.33.1]

kāryaṃ ghaṭamānaṃ anyataravyapagame ca vighaṭamānaṃ kasmai atiśayaṃ
prathacchet ? na cātiśayaḥ kāryajanmani kasyacidavadhāryate , sarveṣāṃ
tatra vyāpriyamāṇatvāt ||

[1,1.33.2]

sannipattyajanakatvamatiśaya iti cenna — ārādupakārakāṇāmapi
kārakatvānapāyāt | jñāne ca janye kimasannipatyajanakam ? sarveṣāmindriyamano'rthādīnāmitaretarasaṃsarge sati jñānaniṣpatteḥ ||

[1,1.33.3]

atha sahasaiva kāryajananamatiśayaḥ ; so'pi kasyāñcidavasthāyāṃ
karaṇasyeva karmaṇo'pi śakyate vaktuṃ — yathā aviralajaladharadhārāprabandhabaddhāndhakāranivahe bahulaniśīthe sahasaiva sphuratā vidyullatā''lokena kāminījñānamādadhānena tajjanmani sātiśayatvamavāpyate ,
evamitarakārakakadambasannidhāne satyapi sīmantinīmantareṇa taddarśanaṃ
na saṃpadyate , āgatamātrāyāmeva tasyāṃ bhavatīti tadapi karmakārakamatiśayayogitvāt karaṇaṃ syāt ||

[1,1.34.1]

tasmāt phalotpādāvinābhāvisvabhāvatvamavaśyatayā kāryajanakatvamatiśayaḥ | sa ca sāmagryantargatasya na kasyacidekasya
kārakasya kathayituṃ pāryate | sāmagryāstu so'tiśayaḥ suvacaḥ |
sannihitā cet sāmagrī saṃpannameva phalamiti saivātiśayavatī || pramātṛprameyayoḥ sādhakatamatvābhāvānna karaṇatvam

[1,1.34.2]

nanu mukhyayoḥ pramātṛprameyayorapi tadavinābhāvitvamatiśayo'styeva , pramitisambandhamantareṇa tayostathātvābhāvāt | pramiṇotītipramātā bhavati , pramīyata iti ca prameyam — satyametat — kintu
sākalyaprasādalabdhapramitisambandhanibandhanaḥ pramātṛprameyayormukhyasvarūpalābhaḥ | sākalyāpacaye pramityabhāvāt gauṇe pramātṛprameye
saṃpadyete | evañca sākalyamantareṇa yadi pramitiravakalpeta bhavedvyabhicāraḥ , na tvasau tathā dṛśyate iti pramityavyabhicārāt sākalyameva
sātiśayamiti tamavarthayogāt tadeva karaṇam ||

[1,1.35.0]

sāmagryāḥ sādhakatamatvopapādanam

[1,1.35.1]

yattu kimapekṣaṃ sāmagryāḥ karaṇatvamiti — tat antargatakārakāpekṣamiti brūmaḥ | kārakāṇāṃ dharmaḥ sāmagrī na svarūpahānāya teṣāṃ
kalpate ; sākalyadaśāyāmapi tatsvarūpapratyabhijñānāt || pratyekāpekṣayā sāmagrī bhinnā ? utābhinnā ?

[1,1.35.2]

nanu samagrebhyaḥ sāmagrī bhinnā cet kathaṃ pṛthaṅnopalabhyate ?
abhede tu sarvakārakāṇi karaṇībhūtānyeveti kartṛkarmavyavahārocchedaprasaṅgaḥ — maivam — samagrasannidhānākhyadharmasya pratyakṣamupalambhāt |

[1,1.36.1]

pṛthagavasthiteṣu hi sthālījalajvalanataṇḍulādiṣu na samagratāpratyayaḥ ; samuditeṣu tu bhavatītyataḥ tantupaṭalaparighaṭitapaṭādyavayavivat kārakakalāpaniṣpādyadravyāntarābhāve'pi samudāyātmikā
sāmagrī vidyata eveti samudāyyapekṣayā karaṇatāṃ pratipadyate |
tasmānna paricodanīyamidaṃ kasmin karmaṇi sāmagrī karaṇamiti |
samudāyināṃ sāmagryavasthāyāmapi svarūpānapāyāt samudāyiviśeṣe
karmaṇi sāmagrī karaṇam | ata eva pramiterna nirālambanatvam ||

[1,1.36.2]

etena pramātrādiḥ pṛthagupadarśita iti vidhācatuṣṭayamapi
samāhitam ||

[1,1.36.3]

yattvabhyadhāyi sāmagryāḥ karaṇavibhaktinirdeśo na dṛśyata iti —
tatrocyate — sāmagrī hi saṃhatiḥ | sā hi saṃhanyamānavyatirekeṇa
na vyavahārapadavīmavatarati tena sāmagryā paśyāmīti na vyapadeśaḥ ||

[1,1.37.0]

keṣāñcideva karaṇatvavyavahāre hetuḥ

[1,1.37.1]

yastu dīpendriyāṇāṃ tṛtīyānirdeśaḥ , sa phalopajananāvinābhāvisvabhāvatvākhyasāmagrīsarūpasamāropaṇanibandhanaḥ | anyatrāpi
ca tadrūpasamāropeṇa sthālyā pacatīti vyapadeśo dṛśyate eva |
tasmādantargatakārakāpekṣayā labdhakaraṇabhāvā sāmagrī pramāṇam || prakārāntareṇa karaṇasvarūpanirūpaṇam

[1,1.37.2]

apare punarācakṣate — sāmagrī nāma samuditāni kārakāṇi |
teṣāṃ dvairūpyamahṛdayaṅgamam | atha ca tānyeva pṛthagavasthitāni
karmādibhāvaṃ bhajante , atha ca tānyeva samuditāni karaṇībhavantīti
ko'yaṃ nayaḥ ? tasmāt kartṛkarmavyatiriktam avyabhicārādiviśeṣaṇakārthapramājanakaṃ kārakaṃ karaṇamucyate | tadeva tṛtīyayā vyapadiśantidīpena paśyāmi , cakṣuṣā nirīkṣe , liṅgena buddhye , śabdena jānāmi ,
manasā niścinomīti ||

[1,1.37.3]

nanu trīṇyeva kārakāṇyasmin pakṣe bhaveyuḥ — jñānakriyāyāṃ
tāvat evamevaitat , yathā bhavānāha | pākādikriyāsu kriyāśrayadhāraṇādyupakārabhedaparyālocanayā bhavatvadhikaraṇādikārakāntaravyavahāraḥ | pramitau tu manodīpacakṣurādeḥ na lakṣyate viśeṣa ititatsarvaṃ karaṇatvena sammatam ||

[1,1.38.2]

kasteṣu tamavartha iti cet ? asti kaścit — yadayaṃ lokaḥ"ahaṃ mayā jānāmi" "ghaṭena ghaṭaṃ jānāmi" iti na kartṛkarmaṇī
vismṛtyāpi karaṇatvena vyapadiśati , nayanamanodīpaśabdaliṅgāni tu
tathā vyapadiśati ; so'yameṣāṃ paśyati kartṛkarmavailakṣaṇyaṃ cakṣurādīnām | tadvailakṣaṇyameva ca teṣāmatiśaya iti | tadayamiha pramāṇaṃ ,
pramātā , prameyaṃ , pramitiriti caturvarga eva vyavahāraḥ parisamāpyate |
tasmāt kartṛkarmavilakṣaṇā saṃśayaviparyayarahitārthabodhavidhāyinī
bodhābodhasvabhāvā sāmagrī pramāṇamiti yuktam || bauddhasammatapramāṇasvarūpanirākaraṇam

[1,1.38.3]

ye tu bodhasyaiva pramāṇatvamācakṣate — na sūkṣmadarśinaste | bodhaḥ
khalu pramāṇasya phalaṃ , na sākṣātpramāṇam | karaṇārthābhidhāno hi
pramāṇaśabdaḥ , pramīyate aneneti pramāṇam | pramīyata iti ko'rthaḥ ?
pramā janyata iti | pramāṇādavagacchāma iti vadanto laukikāḥ

[1,1.39.1]

karaṇasyaiva prāmāṇyamanumanyante | yastu pramā pramāṇamiti pramāṇaśabdaḥ ,
sa pramāṇaphale draṣṭavyaḥ | tathā ca saṃśayaviparyayātmakaṃ apramāṇaphalamapi jñānaṃ ātmamano'numāne tadviśeṣaṇārthaparicchede vā viśiṣṭapramājananāt pramāṇatāṃ pratipadyate | avyabhicārādiviśeṣaṇopapannamapi jñānamaphalajanakaṃ apramāṇameva | kevalapramāsvabhāvaṃ pramāṇādvibhinnaṃ phalamiti pratyakṣalakṣaṇe vakṣyāmaḥ ||

[1,1.39.2]

atha vyatiriktaphalajanakamapi bodharūpameva pramāṇamucyate —
tadayuktam — sakalajagadviditabodhetarasvabhāvaśabdaliṅgadīpendriyādiparihāraprasaṅgāt | tasmāt sāmagryanupraviṣṭo bodhaḥ viśeṣaṇajñānamiva kvacitpratyakṣe , liṅgajñānamiva liṅgipramitau , sārūpyadarśanamivopamāne , śabdaśravaṇamiva tadarthajñāne pramāṇatāṃ pratipadyate | ata eva
bodhābodhasvabhāvā sāmagrī pramāṇamityuktam || bauddhaikadeśimatanirākaraṇam

[1,1.40.2]

anye tu tulyasāmagryadhīnayoḥ jñānārthayoḥ grāhyagāhakabhāvaṃ
vadantaḥ bodhaṃ pramāṇamabhyupāgaman | kṣaṇabhaṅgiṣu padārtheṣu sahakāryupādānakāraṇāpekṣakṣaṇāntarasantatijananena ca lokayātrāmudvahatsu
jñānajanmani jñānamupādānakāraṇam , arthaḥ sahakārikāraṇam ; arthajanmani ca arthaḥ upādānakāraṇaṃ , jñānaṃ ca sahakārikāraṇamiti — jñānaṃ
ca jñānārthajanyam , arthaśca arthajñānajanyo bhavatītyevamekasāmagryadhīnatayā tamarthamavyabhicarato jñānasya tatra prāmāṇyamiti ||

[1,1.40.3]

tadidamanupapannam — aphalajanakasya pramāṇatvānupapatterityuktatvāt | api ca karmaṇi jñānaṃ pramāṇamiṣyate | yathoktam —

[1,1.40.4]

"savyāpāramivābhāti vyāpāreṇa svakarmaṇi" iti |
sa cāyamarthakṣaṇo jñānasamakālaḥ tataḥpūrvābhyāṃ jñānārthalakṣaṇābhyām
upajanita iti tatkarmatāṃ pratipadyatāṃ , na punaḥ svasamānakālaprasūtajñānakṣaṇakarmatāmiti ||

[1,1.40.5]

nanu ca tulyasāmagryadhīnatayā samānakālatayā ca tadavyabhicārasiddhau satyāṃ kva karmatvamupayujyate ? hanta tarhi sahotpannayoḥ
samānasāmagrīkayoḥ grāhyagrāhakaniyamaḥ kiṃkṛta iti vaktavyam ?

[1,1.41.1]

jñānaṃ svaprakāśasvabhāvamiti grāham , artho jaḍātmeti grāhyam —
iti cet — ayamapi viśeṣastulyakālayoḥ kutastyaḥ ? upādānasahakārikāraṇabhedāditi cet , na — tasya kṣaṇabhaṅgabhaṅge nirākariṣyamāṇatvāt || bauddhaikadeśimatāntaranirākaraṇam

[1,1.41.2]

ye'pi nirākārasya bodhasvarūpasya nīlapītādyanekaviṣayasādhāraṇatvāt , janakatvasya ca cakṣurādāvapi bhāvenātiprasaṅgāt, tadākāratvakṛtameva jñānakarmaniyamamavagacchantaḥ sākāraṃ jñānaṃ
pramāṇamiti pratipedire te'pi vijñānādvaitasiṣādhayiṣayaivamabhidadhānāḥ tannirāsaprasaṅga eva nirasiṣyante | na hyekameva sākāraṃ
jñānaṃ grāhyaṃ grāhakaṃ ca bhavitumarhatīti vakṣyate ||

[1,1.41.3]

arthastu sākārajñānavādino na samastyeva | sa hyanumeyo vā
syāt ? pratyakṣo vā ? nānumeyaḥ ; sambandhagrahaṇābhāvāt | arthe hi sati sākāraṃ nirākāraṃ tadatyaye | nityānumeyabāhyārthavādī jñānaṃ kva dṛṣṭavān || 38 ||

[1,1.42.1]

nāpi pratyakṣo'rthaḥ ; ākāradvayānupalambhāt | abhyupagame
cānavasthāprasaṅgāt | arthākāro hi nirākārajñānagamyo na bhavatīti
jñānenākāravatā gṛhyate ; so'yamidānīṃ jñānākāro'pi grāhyatvāt
anyenākāravatā gṛhyate , so'pyanyeneti ||

[1,1.42.2]

atha vā artho nirākārajñānagrāhyatāṃ nopayātīti svagrāhake
jñānātmani samarpitātmā bhavatīti sākāraṃ jñānamevedaṃ saṃpannamiti
punarartho'nyaḥ kalpanīyaḥ , so'pi grāhyatvāt svagrāhakasya sākāratvasiddhaye tatraiva līyata iti sākāraṃ jñānamevāvaśiṣyata itipunaranyo'rtha iti itthamanavasthā | pratikarmavyavasthā tu janakatvanibandhanā bhaviṣyati , vastusvabhāvasyāparyanuyojyatvāt |
sākārapakṣe'pi paryanuyogasāmyamityādi sarvaṃ upariṣṭāt savistaramabhidhāsyate | sākārapakṣe'pi ca na pramāṇāt vyatiriktaṃ
phalamupadarśitamityasatpakṣa evāyam || prākaṭyaliṅgena jñānamanumīyate

[1,1.42.3]

śāvarāstu bruvate — ya ete bodhaprāmāṇyavādino vijñānādabhinnameva phalamabhidadhati , te bāḍhaṃ nirasanīyā bhavantyeva ; vayaṃ tu vijñānāt
bhinnameva phalaṃ dṛṣṭatākhyam abhyupagacchāmaḥ | tenaiva tadanumīyate

[1,1.43.1]

jñānaṃ hi nāma kriyātmakaṃ , kriyā ca phalānumeyā ; jñātṛvyāpāramantareṇa phalāniṣpatteḥ ||

[1,1.43.2]

saṃsargo'pi kārakāṇāṃ kriyāgarbha eva bhavati | tadanabhyupagame
kimadhikṛtya kārakāṇi saṃsṛjyeran | na cāsaṃsṛṣṭāni tāni phalavanti | kriyāveśavaśācca kārakaṃ kārakaṃ bhavati | aparathā hi tat vastusvarūpamātrameva syāt , na kārakam | tataśca na phalārthibhirupādīyeteti
vyavahāravilopaḥ | tasmāt yathā hi kārakāṇi taṇḍulasalilānalasthālyādīni siddhasvabhāvāni sādhyaṃ dhātvarthamekaṃ pākalakṣaṇamurarīkṛtya
saṃsṛjyante , saṃsṛṣṭāni ca kriyāmutpādayanti , tathā''tmendriyamano'rthasannikarṣe sati jñānākhyo vyāpāra upajāyate | sa ca na
pratyakṣaḥ ; arthasyaiva bahirdeśasambaddhasya grahaṇāt , ākāradvayapratibhāsābhāvāt , agṛhītasyāpi tasya cakṣurādivadupāyatvāt
parokṣo'pi cāsau viṣayaprakāśatālakṣaṇena phalena kalpyate |
tadāha bhāṣyakāraḥ "na hyajñāte'rthe kaścidbuddhimupalabhate , jñāte
tvanumānādavagacchati" iti | vārtikakṛtā'pyuktam — "nānyathā hyarthasadbhāvo dṛṣṭassannupapadyate | jñānaṃ cennetyataḥ paścāta pramāṇamupakalpyate || iti ||"
tadeṣa phalānumeyo jñātṛvyāpāro jñānādiśabdavācyaḥ pramāṇam |
indriyādīnāṃ tu tadutpādakatayā indriyavyāpāre jñānamupacarati ,
na sākṣāditi || jñānasya nityaparokṣatvanirāsaḥ

[1,1.44.2]

atra pratividhīyate — aho bata ime kebhyo bibhyataḥ śrotriyāḥ
paraṃ kimapi vaiklavyamupāgatāḥ ! na khalu nityaṃ parokṣaṃ jñānaṃ

[1,1.45.1]

bhavitumarhati , jñāto'rtha iti kvacittaddviśiṣṭārthapratyavamarśadarśanāt ;
viśeṣaṇāgrahaṇe śuklaḥ paṭa itivat viśiṣṭapratīteranutpādāt ||

[1,1.45.2]

kaścāyamiyān saṃtrāsaḥ ! viṣayagrahaṇakāle vijñānāgrahaṇamātrakeṇa bāhyārthanihnavavādinaḥ śākyāḥ śakyāḥ śamayitum || jñānaṃ na kriyārūpam

[1,1.45.3]

yattu kriyāsvabhāvatvāttasya parokṣatvaṃ — tadayuktam — na hi
kriyāsvabhāvaṃ jñānam api tu phalasvabhāvameva || kriyārūpamapi jñānaṃ na nityaparokṣam

[1,1.45.4]

api ca kriyā'pi pratyakṣadravyavartinī pratyakṣaiva bhāṭṭānāṃ
pratyakṣaścātmā ; tat kimanenāparāddhaṃ , yadetadīyakriyāyā apratyakṣatvamucyate | na cotkṣepaṇādibhedabhinnaparispandātmakavyāpāravyatirekeṇa bāhyakārakeṣvapi sūkṣmā nāma kācidasti kriyā | sā
hi yadi nityā jātivat , athānityā rūpavat vastudharma iṣyeta |

[1,1.46.1]

tatra yadi nityā , tarhi sarvadā vastunaḥ kriyāyogāt sarvadā
phalaniṣpattiprasaṅgaḥ | atha kārakanirvartyā kriyā , sā'pīdānīṃ
kāryatvāt savyāpārakārakakāryā bhavedityanavasthā | niṣkriyakārakakāryatve tu kriyāmiva phalamapi niṣkriyāṇyeva kārakāṇi
kuryuriti kiṃ kriyayā ?

[1,1.46.2]

nanu karotīti kārakam | kriyā''veśamantareṇa ca kārakatvānupapattiḥ — satyaṃ , karotīti kārakaṃ , tattu phalameva karoti , na kriyām ||

[1,1.46.3]

nanu karotīti yadbrūṣe seyamuktaiva kriyā bhavati | caitraḥ kaṭaṃ
karotīti caitrasyeva kaṭasyeva karotyarthasyāpratyākhyeyatvāt ;
tatkṛtameva caitrādīnāṃ kārakatvam — ucyate — nātīndriyakriyāyoganibandhanaḥ kārakabhāvaḥ , kriyāyā atīndriyatvena tadyogakṛtakārakatvānadhigame vyavahāravipralopaprasaṅgāt | kriyā''veśakṛtaṃ hi
tatkārakatvamanavagacchantaḥ kathaṃ phalārthinastadupādadīran ||

[1,1.47.0]

matpakṣe kārakatvaṃ hi nāsti kiñcidatīndriyam | kārakatvaṃ svarūpasya sahakāryādisannidhiḥ || 39 || tāvadeva viniścitya tadupādīyate'rthibhiḥ | tadevopādadānaiśca phalamapyadhigamyate || 40 || nirvyāpārasya sattvasya ko guṇaḥ sahakāribhiḥ | savyāpārasya sattvasya ko guṇaḥ sahakāribhiḥ || 41 || atha vyāpāra evaiṣa sarvaissambhūya sādhyate | kiṃ phalenāparāddhaṃ vaḥ taddhi sambhūya sādhyatām || 42 || bhautikakriyaiva karotyarthaḥ

[1,1.47.1]

yattu karotyarthasyāpratyākhyeyatvādityuktaṃ — tatrocyate — pari
spanda eva bhautiko vyāpāraḥ karotyarthaḥ | na hi vayaṃ parispandātmakaṃ
paridṛśyamānaṃ vyāpāramapahnumahe , pratikārakaṃ vicitrasya jvalanādervyāpārasya pratyakṣamupalambhāt | atīndriyastu vyāpāro nāstīti
brūmahe || bhautikakriyātiriktakriyāsadbhāvatadabhāvau

[1,1.47.2]

nanu pāko nāma dhātvarthaḥ paridṛśyamānajvalanādivyāpāravyatirikta eṣitavya eva , tamantareṇa phalaniṣpatterabhāvāt |

[1,1.48.1]

asati ca tasmin kimadhikṛtya kārakāṇi saṃsṛjyerannityuktam —
tadayuktam — yaṃ tamekaṃ dhātvarthaṃ sādhyaṃ budhyase , sa kiṃ samuditasakalakārakasampādyaḥ ? ekaikakārakanirvartyo vā? tatrādyapakṣa ekaikaṃ bhavetkārakamakriyam | ekaikaniṣkriyatve ca sākalye'pi kutaḥ kriyā || 43 ||

[1,1.48.2]

uttarasmin pakṣe pratyekamapi pākakriyāyogāt kārakāntaranirapekṣādekasmāt kārakāt phalaniṣpattiprasaṅgaḥ | na ca tathāvidhadhātvarthapurassaraḥ kārakāṇāṃ saṃsargaḥ || kriyānimittasaṃsargavādino hi dvayī gatiḥ | satyāṃ kriyāyāṃ sambandhaḥ ? sambandhe sati vā kriyā || 44 || melanāt pūrvasiddhāyāṃ kriyāyāṃ melanena kim? tathā ca janyeta phalaṃ vibhaktairapi kārakaiḥ || 45 ||

[1,1.49.0]

melanāttu kriyāsiddhau punarekaikamakriyam | tathā sati na kāṣṭhāni jvaleyuḥ piṭharādvinā || 46 ||

[1,1.49.1]

nanu piṭharādvinā kāṣṭhāni jvalanti , na tu pacanti — maivam — satyapi piṭhare jvalantyeva kāṣṭhāni , nānyat kurvanti dṛśyante |
tasmāt kriyāntarābhāvāt phalamevorarīkṛtya kārakāṇi saṃsṛjyante || phalamanyat , kriyā cānyā

[1,1.49.2]

nanu phalamapi siddhaṃ cet kaḥ sarveṣāṃ siddhasvabhāvānāṃ

[1,1.50.1]

sambandhaḥ ? phalaṃ siddhaṃ , kārakāṇi siddhānīti sambandhābhāvaḥ |
sādhyaṃ cet phalaṃ , saiva kriyā parispandavyatirikteti — maivaṃ vocaḥ —
phalasya kriyātvānupapatteḥ | odanaṃ hi phalaṃ , na kriyā ; kriyānāmni
tu kriyamāṇe na vivadāmahe || pacatītyādau pākaśabdārthaḥ

[1,1.50.2]

nanu pāka idānīṃ kaḥ ? na ca pacervācyaśūnyataiva yuktā —
ucyate — samuditadevadattādisakalakārakanikaraparispanda eva
viśiṣṭaphalāvacchinnaḥ pāka ityucyate ; sa eva hi pacerarthaḥ | tā
eva kāṣṭhapiṭharādikriyā jvalanabharaṇādisvabhāvāḥ pṛthaktayā
vyavasthitaḥ tathātvenaivāvabhāsante ; samuditāstu satyaḥ phalāntarāvacchedāt rūpāntareṇa pākādinā parisphuranti , vyapadiśyante
ca | tathā ca devadattaḥ pacatītivat kāṣṭhāni pacanti , sthālī

[1,1.51.1]

pacatīti vyapadeśo dṛśyate | devadattasyāpi | darvīvighaṭṭanādireva
paridṛśyamānastatra vyāpāraḥ , na tato'nyaḥ sūkṣmaḥ || ātmano na kriyā

[1,1.51.2]

nanu devadattāderbhautiko vyāpāraḥ ātmavyāpārapūrvako bhavitumarhati — naitadevam — na hyātmano vyāpāraḥ kaścidasti | icchādveṣapūrvakaprayatnavaśādeva sa bhautikavyāpārakaraṇatāṃ pratipadyate || tasmāt kārakacakreṇa calatā janyate phalam | na punaścalanādanyo vyāpāra upalabhyate || 47 || calanto devadattādyāḥ tadanantaramodanaḥ | etāvardduśyate tvatra na tvanyā kācana kriyā || 48 ||

[1,1.52.0]

bhāvanā'pi na puruṣavyāpāraḥ

[1,1.52.1]

etena bhāvanākhyaḥ karotyarthaḥ puruṣavyāpāro vākyārtha iti
yo'bhyupagataḥ — so'pi pratyukto veditavyaḥ | na hi puruṣavyāpāraḥ
kaścidupalabhyate | viśiṣṭaguṇasamavāya evāsya kartṛtvam | na ca
jñānādayo guṇā eva vyāpārasaṃjñāvācyāḥ , siddhasvabhāvatvāt || jñānaṃ na kriyārūpam

[1,1.52.2]

nanu kriyāvacano dhāturiti jānāterapi kriyaiva vācyā syāt |
sā ca kriyā jñānātmā puruṣavyāpāraḥ — nāyaṃ niyamaḥ kriyāvacano
dhāturiti | "gaḍi vadanaikadeśe" ityapi darśanāt ||

[1,1.52.3]

api ca "ghaṭamahaṃ jānāmi" ityatra bhavataḥ kiṃ pratibhāsate | ghaṭamiti tāvadviṣayaḥ , ahamityātmā ; jānāmīti tu cintyaṃ —
krimatra prakāśata iti | na vyāpāraḥ , parokṣatvāt | phalaṃ yadyatraprakāśate — tadeva tarhi dhātuvācyamabhyupagataṃ bhavati | tasmānna
kriyātmakaṃ jñānam ||

[1,1.53.1]

yadi ca kriyātmakaṃ jñānamabhaviṣyat , na bhāṣyakāraḥ kriyātaḥ
pṛthagenaṃ niradekṣyata ; nirdiśati ca "buddhikarmaṇī api hi pratyabhijñāyete , te api nitye prāpnutaḥ" iti tasmāt anyat jñānaṃ , anyā ca
kriyeti na kriyāsvabhāvatvānnityaṃ parokṣaṃ jñānam || nityaparokṣasya jñānasyānumeyatvamapi na saṃbhavati

[1,1.53.2]

yadi ca nityaparokṣo jñātṛvyāpāraḥ , sa tarhi pratibandhāgrahaṇādanumātumapi na śakyaḥ | kriyāviśiṣṭavāhyakārakasiddhāntasya
nirastatvāt ||

[1,1.53.3]

ātmādyanumāne kā vārtā ? iti cet — na — tatra sāmānyato
vyāptigrahaṇasya saṃbhavāditi vakṣyāmaḥ | iha tu bāhyakārakeṣvapi na
tatpūrvakaṃ phalaṃ dṛṣṭamityuktam ||

[1,1.53.4]

na cārthāpattirapi jñātṛvyāpārakalpanāyaiva prabhavati ; indriyārthasannikarṣavaśādevārthadṛṣṭatāyā ghaṭamānatvāt || prākaṭyasvarūpapariśīlanam

[1,1.53.5]

kā ceyamarthasya dṛṣṭatā nāma ? kiṃ darśanakarmatā ? kiṃ vā
prakāśasvabhāvateti ? tatra darśanasya parokṣatvāt kathaṃ tatkarmatā —
arthasya dṛṣṭatā gṛhyeta | viśeṣaṇāgrahaṇe viśiṣṭapratīteranutpādāt |
arthaprakāśatāyāstu sarvān pratyaviśeṣāt sarve sarvajñāḥ syuḥ ||

[1,1.54.1]

na syuḥ , sambandhitayotpādāditi cet — akāraṇametat — arthasyaiva hi prakāśatvamatiśayaḥ dīpāderiva , na puruṣaniyamena
vyavatiṣṭhate || na ca dvitvādinā sāmyaṃ tasmin niyamadarśanāt | prakāśe tu na dīpādau sambandhaniyamaḥ kvacit || 49 || yadapekṣādhiyā jātaṃdvitvaṃ tasyaiva tadgrahaḥ | saṃvedanamapi prājñaiḥ kasyātiśaya ucyate || 50 || jñātuścedantarā'nyena vyāpāreṇāsya ko guṇaḥ | nanu naiva kriyāśūnyaṃ kārakaṃ phalasiddhaye || 51 || uktamatra kriyā hyeṣā yathādarśanamiṣyatām | jñānaṃ saṃvedanaṃ ceti vidmaḥ paryāyaśabdatām || 52 || saṃvedanaṃ tu jñānasya phalatvena na manmahe | arthātiśayapakṣe ca sarvasarvajñatā punaḥ || 53 ||

[1,1.55.0]

bhaṭṭapakṣāt viśeṣaśca na kaścit kathito bhavet | nobhayātiśayo'pyeṣaḥ doṣadvitayasambhavāt || 54 || saṃvedanaṃ ca tat kena grāhyaṃ jñānānumāpakam | anavasthā bhavedasya jñāne saṃvedanāntarāt || 55 || svasaṃvedyā ca saṃvittiḥ upariṣṭānniṣetsyate | smṛtipramoṣavāde ca rajatasmaraṇātmikā || 56 || kathaṃ te phalasaṃvittiḥ svaprakāśā bhaviṣyati | nābhāti smṛtirūpeṇa na cāpyanubhavātmanā || 57 || na tṛtīyaḥ prakāro'sti tat kathaṃ sā prakāśatām | na ca kvacidanākārā saṃvittiranubhūyate || 58 || iyaṃ saṃvidayaṃ cārtha iti nāsti hi bhedadhīḥ | arthākārānuraktā tu yadi saṃvit prakāśate || 59 ||

[1,1.56.0]

vāhyārthanihnavastarhi tvayā saugatavat kṛtaḥ | svaprakāśamate yuktaṃ na phalaṃ saṃvidātmakam || tasmāt phalānumeyasya vyāpārasya na mānatā || 60 || gṛhītagrahaṇe'pi prāmāṇyaṃ vartata eva

[1,1.56.1]

yadapi pramāṇaviśeṣaṇamanadhigatārthagrāhitvamabhidhīyate paraiḥ —
tadapi na sāṃpratam — pramāṇasya gṛhītataditaraviṣayapravṛttasya prāmāṇye
viśeṣābhāvāt ||

[1,1.56.2]

nanu gṛhītaviṣaye pravṛttaṃ pramāṇaṃ kiṃ kuryāt ? agṛhīte'pi
kiṃ kuryāt ? pramāmiti cet ; gṛhīte'pi tāmeva vidhattām |
kṛtāyāṃ karaṇāyogāditi cet — na — pramāntarakaraṇāt | pramāntarakaraṇe kiṃ phalamiti cet — pramāntarakaraṇameva phalam ; na ca
phalasya phalaṃ mṛgyam | na ca prayojanānuvarti pramāṇaṃ bhavati ||

[1,1.57.1]

kasya caiṣa paryanuyogaḥ ? na pramāṇasya , acetanatvāt |
puṃsastu sannihite viṣaye karaṇe ca saṃbhavanti jñānānīti so'pi
kimanuyojyatām ! kimakṣiṇī nimīlya nāsse , kasmāt dṛṣṭaṃ
viṣayaṃ paśyasīti ? pramāṇasya tu na kiñcidbādhaṃ paśyāmaḥ , yena
tadapramāṇamiti vyavasthāpayāmaḥ | na ca sarvātmanā vaiphalyaṃ , heye
ahikaṇṭakavṛkamakaraviṣadharādau viṣaye punaḥpunarupalabhyamāne manassantāpāt satvaraṃ tadapahānāya pravṛttiḥ ; upādeye'pi candanaghanasārahāramahilādau paridṛśyamāne prītyatiśayaḥ svasaṃvedya eva bhavati || dhārāvāhivijñānāni samānaviṣayāṇyeva

[1,1.57.2]

yaccedamucyate — yatrāpi syāt paricchedaḥ pramāṇairuttaraiḥ punaḥ | nūnaṃ tatrāpi pūrveṇa so'rtho nāvadhṛtastathā || (ślo. vā. 1.1.2. ślo. 74)
iti tadapi na hṛdayaṅgamam | yataḥ —

[1,1.58.0]

naivādhikaparicchedaḥ pramāṇairuttarairdhruvam | dhārāvāhikabodheṣu ko'dhiko'rthaḥ prakāśate || 61 ||

[1,1.58.1]

na hi svahaste śatakṛtvo'pi paridṛśyamāne kecana viśeṣāḥ
parisphuranti ||

[1,1.58.2]

nanu gṛhīte'pi viṣaye pravartamānaṃ pramāṇaṃ kadā viramet? na hitasya virataukañcidavadhimadhigacchāmaḥ | pramotpādastvavadhiranena laṅghita eva — ucyate — viṣayāntarasamparkādvāśramādvā upāyasaṅkṣayādvā virāmo bhaviṣyati ||

[1,1.58.3]

anavasthāpi ceyaṃ na mūlaghātinī | na hyuttarottaravijñānopajananaṃ vinā prathamajñānotpādo vihanyate || mūlakṣatikarīmāhuranavasthāṃ hi dūṣaṇam | mūlasiddhau tvarucyā'pi nānavasthā nivāryate || 62 || yadi cānupalabdhārthagrāhi mānamupeyate | tadayaṃ pratyabhijñāyāḥ spaṣṭa eva jalāñjaliḥ || 63 ||

[1,1.59.0]

yaścedānīntanāstitvaprameyādhikyalipsayā | tasyāḥ pramāṇatāmāha so'pi vañcayatīva naḥ || 64 || āvināśakasadbhāvāt astitvaṃ pūrvayā dhiyā | spaṣṭameva , tathā cāha cirasthāyīti gṛhyate || 65 || tasmādanupalabdhārthagrāhitve tyajyatāṃ grahaḥ | smṛteḥ prāmāṇyavāraṇamnanvetasmin parityakte prāmāṇyaṃ syāt smṛterapi || 66 || na smṛterapramāṇatvaṃ gṛhītagrāhitākṛtam | api tvanarthajanyatvaṃ tadaprāmāṇyakāraṇam || 67 || smṛteranarthajatvopapādanam

[1,1.59.1]

nanu kathamanarthajā smṛtiḥ ? tadārūḍhasya vastunaḥ tadānīmasattvāt | kathaṃ tarhi bhūtavṛṣṭyanumānaṃ nānarthajam ; tatra dharmiṇo'numeyatvāt , tasya ca jñānajanakasya tatra bhāvāt | nadyākhya eva
dharmī vṛṣṭimaduparitanadeśasaṃsargalakṣaṇena dharmeṇa tadvānanumīyate ,
viśiṣṭasalilapūrayogitvāt | sa cānumānagrāhyo dharmī vidyata
eveti nānarthajamanumānam ||

[1,1.60.0]

prātibhaṃ jñānaṃ arthajanyameva

[1,1.60.1]

kathaṃ tarhi prātibhaṃ anāgatārthagrāhi "śvo me bhrātā''gantā"
iti pratyakṣamarthajamiṣyate bhavadbhiḥ ? tatra deśāntare vartamānasya bhrātuḥ
śvobhāvyāgamanaviśeṣitasyaiva tathaiva grahaṇam ; tena ca rūpeṇa
gṛhyamāṇasya satastasya jñānajanakatvamiti arthajameva prātibham |
smaraṇaṃ tu nirdagdhapitrādiviṣayamanapekṣitārthameva jāyamānaṃ dṛṣṭamiti
anyatra deśāntarasthitārthasmaraṇe tadarthasattvamakāraṇameva || tasmādanarthajatvena smṛtiprāmāṇyavāraṇāt | agṛhītārthagantṛtvaṃ na pramāṇaviśeṣaṇam || 68 ||

[1,1.61.0]

anadhigatārthagantṛtvaṃ prāmāṇyasvarūpaṃ na jaiminisammatamśabdasyānupalabdhe'rthe prāmāṇyaṃ cāha jaiminiḥ | sarvapramāṇaviṣayaṃ bhavadbhirvarṇyate katham || 69 || dharmakīrtyuktapramāṇasāmānyalakṣaṇapariṣkaraṇam

[1,1.61.1]

apare punaḥ — avisaṃvādakatvaṃ pramāṇasāmānyalakṣaṇamācakṣate |
taduktam — "pramāṇamavisaṃvādi jñānam" iti ||

[1,1.61.2]

avisaṃvādakatvaṃ ca prāpakatvamucyate | jñānasya prāpakatvaṃ —
sukhaduḥkhasādhanasamarthapadārthaprāptiparihārahetubhūtāyāḥ pravṛtternimittapradarśakatvameva ; jñānapradarśite hi viṣaye pravṛttau satyāṃ prāptirbhavatītiprāptiṃ prati pramāṇasya pradarśakatvameva vyāpāraḥ | pradarśayatā
hi tena so'rthaḥ prāpito bhavati , yathā hantavyaṃ prati rājñāmājñādānameva hantṛtvam | taduktaṃ "prāpaṇaśaktiḥ prāmāṇyam"
iti | loke'pi ca pradarśitaṃ vastu prāpayataḥ pramāṇatvavyavahāraḥ ||

[1,1.62.2]

tacca prāpakatvaṃ pratyakṣānumānayorubhayorapyastīti pramāṇasāmānyalakṣaṇam ||

[1,1.62.3]

tatra pratyakṣasya vastusvalakṣaṇaviṣayatvāt tasya ca kṣaṇikatvena
prāptyasambhave'pi tatsantānaprāpteḥ santānādhyavasāyajananameva prāpakatvam | anumānasya tvāropitārthaviṣayatve'pi mūlabhūtavastukṣaṇapāramparyaprabhavatvāt maṇiprabhāmaṇibuddhivat tatprāptyā prāpakatvam |

[1,1.63.1]

tadidamadhyavasitaprāpakatvaṃ prāmāṇyaṃ adhyavasitasyāvastutve'pi
tanmūlavastuprāptyā nirvahati , yathā'dhyavasitaprāpakaṃ ca pramāṇamiti
matam | ataśca pītaśaṅkhādigrāhiṇāṃ śaṅkhādimātraprāptau satyāmapi
na prāmāṇyam , yathā'dhyavasitasyāprāpteḥ | avagato hi pītaśśaṅkhaḥ ,
prāpyate ca śveta iti | tasmādyathā'vagatārthaprāpakatvaṃ — avisaṃvādakatvaṃ prāmāṇyamiti || dharmakīrtyuktapramāṇasāmānyalakṣaṇadūṣaṇam

[1,1.63.2]

tadetadanupapannam — idameva tāvadbhavān vyācaṣṭām ! kiṃ
pradarśitaprāpakaṃ pramāṇam ? utādhyavasitaprāpakam ?

[1,1.63.3]

tatrānumāne pradarśanameva nāsti , kā kathā tatprāpaṇasya !
pratyakṣe tu bāḍhaṃ pradarśanamasti , na tu pradarśitaṃ prāpyate ; kṣaṇikatvenātikrāntatvāt ||

[1,1.63.4]

adhyavasitaprāpakatvamapi durghaṭam | adhyavasāyasya
bhavanmate vastuviṣayatvābhāvāt ; avastunaśca prāptumaśakyatvāt |
taduktaṃ bhavadbhiḥ — "yathā'dhyavasāyamatattvatvāt , yathātattvaṃ cānadhyavasāyāt" iti ||

[1,1.63.5]

mūlabhūtavastuprāptistu kākatālīyam | na tu tadanyatareṇāpi
pramāṇenāpi spṛṣṭam , yadgatvā prāpyate ||

[1,1.64.1]

santānaprāptyā tatprāptirityapi na yuktam — santānasya bhedābhedavikalpābhyāmanupapannatvāt | etacca savistaraṃ kṣaṇabhaṅgabhaṅge nirūpayiṣyate || pramāṇasya sāṃvṛtasatyatvanirāsaḥ

[1,1.64.2]

nanu kālpanike'pi santāne sati saṃvṛttyā pramāṇalakṣaṇamidaṃnirvakṣyate ; yathoktaṃ — "sāṃvyavahārikasyaitatpramāṇasya lakṣaṇam ,

[1,1.65.1]

vastutastvanādyavidyāvāsanā''ropitagrāhyagrāhakādibhedaprapañcaṃ jñānamātramevedamiti kiṃ prāpyate ? ko vā prāpayati" — iti ||

[1,1.65.2]

so'yaṃ palāyanaprakāra iva prastūyate — keyaṃ saṃvṛtirnāma ?
sā'pi satī , asatī veti vikalpyamānā naiva vyavahāraheturbhavati ||

[1,1.65.3]

avidyāvāsanākṛtaśca na bhedavyavahāraḥ , kintu pāramārthika
eveti sādhayiṣyate ||

[1,1.65.4]

sāṃvṛtasantānakalpanāmāṃ vā jātyavayaviprabhṛtayo'pi sāṃvṛtāḥkimiti neṣyante ? vṛttivikalpādibādhakopahatatvāditi cet ,
santāne'pi samānaḥ panthā iti kadāśālambanametat | tasmādasambhavi darśitaprāpakatvamityalakṣaṇametat || avyāptaṃ ca dharmakīrtyuktaṃ pramāṇalakṣaṇam

[1,1.65.5]

avyāpakaṃ cedaṃ lakṣaṇam | upekṣaṇīyaviṣayabodhasyāvyabhicārādiviśeṣaṇayogena labdhapramāṇabhāvasyāpyanenāsaṅgrahāt ||

[1,1.66.1]

nanu ko'yamupekṣaṇīyo nāma viṣayaḥ ? sa hyupekṣaṇīyatvādeva
nopādīyate cet , sa tarhi heya eva , anupādeyatvāditi — naitadyuktam — upekṣaṇīyaviṣayasya svasaṃvedyatvenāpratyākhyeyatvāt || heyopādeyayorasti duḥkhaprītinimittatā | yatnena hānopādāne bhavatastatra dehinām || yatnasādhyadvayābhāvāt ubhayasyāpyasādhanāt | tābhyāṃ visadṛśaṃ vastu svasaṃviditamasti naḥ || upādeye ca viṣaye dṛṣṭe rāgaḥ pravartate | itaratra tu vidveṣaḥ , tatrobhāvapi durlabhau || anupādeyatvamātrānna heyatvam

[1,1.66.2]

yattu anupādeyatvāt heya eveti — tadaprayojakam | na
hyevaṃ bhavati ; yadetannapuṃsakaṃ , sa pumān , astrītvāt ; strī vā
napuṃsakaṃ , apuṃstvāditi | strīpuṃbhyāmanyadeva napuṃsakaṃ , tathopalambhāt | evamupekṣaṇīyo'pi viṣayo heyopādeyābhyāmarthāntaraṃ , tathopalambhāditi ||

[1,1.67.0]

yadetat tṛṇaparṇādi cakāsti pathi gacchataḥ | na dhīśchatrādivat tatra na ca kākodarādivat ||

[1,1.67.1]

tasmādupekṣaṇīyajñānasya tamaprāpayato'pi prāmāṇyadarśanāt na prāpakatvaṃ
tallakṣaṇam || arthapradarśakatvamātraparyavasitaṃ arthaprāpakatvaṃ tu jñānasya vyabhicaritamnanu yāvān pramāṇasya vyāpāraḥ prāpaṇaṃ prati | tāvān upekṣaṇīye'pi viṣaye tena sādhitaḥ ||

[1,1.67.2]

uktaṃ hi — rājñāmādeṣṭṛtvameva hantṛtvaṃ , pradarśakatvameva jñānasya
prāpakatvamiti — maivam — evaṃ pradarśakatvaṃ syāt kevalaṃ tasya lakṣaṇam | tacca pracaladarkāṃśujalajñāne'pi dṛśyate ||

[1,1.68.0]

antataḥ svalakṣaṇajñānasyāpi prāmāṇyaṃ durupapādam

[1,1.68.1]

nanu tatra viparītādhyavasāyajananādaprāmāṇyam | darśanaṃ hi
marīcisvalakṣaṇaviṣayameva salilādhyavasāyaṃ tu janayadapramāṇībhavati | tathā hyekameva darśanaṃ anukūletaravikalpopajananatadanutpādabhedāt tridhā kathyate pramāṇaṃ , apramāṇaṃ , pramāṇaṃ ca na bhavatīti |
nīlajñānaṃ hi nīlaṃ prati pramāṇam ; nīlamidabhityanukūlavikalpopajananāt | nīlāvyatireki kṣaṇikatvamapi tena gṛhītameva | tatra
tu pramāṇaṃ na bhavati , anukūletaravikalpānutpādāt | sthairye tu
tadapramāṇaṃ , viparītādhyavasāyakaluṣitatvāditi ||

[1,1.68.2]

yadyevamasmin prakrame sutarāmidaṃ pramāṇalakṣaṇaṃ dusstham —
santānādhyavasāyaḥ prāpaṇaṃ prati pramāṇasya vyāpāra iti ca varṇitavānasi | ataśca yathā marīcisvalakṣaṇadarśanamudakādhyavasāyajananādapramāṇam , evaṃ svalakṣaṇadarśanamapi tadviparītasantānādhyavasāyajananādapramāṇībhavediti | santāne ca kālpanike vyavasite
dṛśyābhimukhaḥ kimiti pravartate ?

[1,1.69.0]

dṛśyavikalpyāvarthāvekīkṛtya pravartate yadi vā | avivekāt prāptiḥ syāt , pramāṇamapi dūratastasyāḥ ||

[1,1.69.1]

tasmānna prāpakaṃ pramāṇam || bauddhābhimatapramāṇalakṣaṇadūṣaṇopasaṃhāraḥapi ca prāptyaprāptī puruṣecchāmātrahetuke bhavataḥ | arthapratītireva pramāṇakāryā'vadhāryate tasmāt || mānasya lakṣaṇamataḥ kathayadbhistadviśeṣaṇaṃ vācyam | na punaḥ prāpaṇaśaktiḥ prāmāṇyaṃ kathayituṃ yuktam || sāṅkhyābhimatapramāṇalakṣaṇam

[1,1.69.2]

sāṅkhyāstu — buddhivṛttiḥ pramāṇaṃ iti pratipannāḥ | viṣayākārapariṇatendriyādivṛttyanupātinī buddhivṛttireva puruṣamuparañjayantī
pramāṇam | taduparakto hi puruṣaḥ pratiniyataviṣayadraṣṭā saṃpadyate ||

[1,1.70.0]

tannirāsaḥ

[1,1.70.1]

tadetadahṛdayaṅgamam — yo hi jānāti , budhyate , adhyavasyati ,
na tasya tatphalamarthadarśanaṃ , acetanatvānmahataḥ | yasya cārthadarśanaṃ na sa
jānāti , na budhyate , nādhyavasyati , iti bhinnādhikaraṇatvaṃ pramāṇaphalayoḥ | jñānādidharmayogaḥ pramāṇaṃ puṃsi na vidyate , tatphalamarthadarśanaṃ
buddhau nāstīti || atha svacchatayā puṃso buddhivṛttyanupātinaḥ | buddhervā cetanākārasaṃsparśa iva lakṣyate || evaṃ sati svavācaiva mithyātvaṃ kathitaṃ bhavet | ciddharmo hi mṛṣā buddhau , buddhidharmaścitau mṛṣā || sākārajñānavādācca nātīvaiṣa viśiṣyate | tvatpakṣa ityato'muṣya tanniṣedhānniṣedhanam || nirasiṣyate ca sakalaḥ kapilamuniprakriyāprapañco'yam | tasmānna tanmate'pi pramāṇamavakalpate kiñcit ||

[1,1.71.0]

pramāṇasāmānyalakṣaṇaparīkṣopasaṃhāraḥtīrthāntarābhihitarūpamataḥ pramāṇaṃnaivāpavādarahitaṃ pratitarkayāmaḥ | tenāmalapramitisādhanamindriyādisākalyameva niravadyamuśanti mānam ||

[1,1.71.1]

iti pramāṇasāmānyalakṣaṇaparīkṣāpramāṇavibhāgaḥ

[1,1.71.2]

taccaturvidhaṃ pramāṇam | tadāha sūtrakāraḥ — "pratyakṣānumānopamānaśabdāḥ pramāṇāni ||" (nyā. sū.)

[1,1.71.3]

iha hi bhedavataḥ prathamasūtroddiṣṭasya trayaṃ vaktavyaṃ — sāmānyalakṣaṇaṃ , vibhāgaḥ , viśeṣalakṣaṇaṃ ca | tatra viśeṣalakṣaṇapratipādakāni
catvāri sūtrāṇi bhaviṣyanti — "indriyārthasannikarṣotpannam..." ityādīni | iha tu vibhāgasāmānyalakṣaṇe pratipādyete || ekenānena sūtreṇa dvayaṃ cāha mahāmuniḥ | pramāṇeṣu catussaṅkhyaṃ tathā sāmānyalakṣaṇam || pramāṇeyattānirṇayaḥ

[1,1.71.4]

pratyakṣānumānopamānaśabdasannidhāne pramāṇaśrutiruccarantī catvāryeva pramāṇānīti darśayati |

[1,1.72.1]

nanu na "catvāri pramāṇāni" iti saṅkhyāvacanaḥ śabdaḥ śrūyate ;
nāpi pratyakṣādīnyevetyavadhāraṇaśrutirasti | tatkuta iyattāniyamāvagamaḥ ?

[1,1.72.2]

śabdaśaktisvabhāvāditi brūmaḥ | gargān bhojaya , yajñadattadevadattāvānaya iti vinā saṅkhyāśabdamekavāraṃ ca bhavatyeva dvitvādiniyamāvagamaḥ | evamihāpi "pratyakṣānumānopamānaśabdāḥ pramāṇāni"
ityukte sāmarthyāt nyūnādhikasaṅkhyāvyavacchedo'vadhāryate — ityevaṃ
tāvat vibhāgāvagamaḥ ||

[1,1.72.3]

sāmānyalakṣaṇantu pramāṇapadādeva samākhyānirvacanasāmarthyasahitādavagamyate ||

[1,1.72.4]

pramīyate yena tat pramāṇamiti karaṇārthābhidhāyinaḥ pramāṇaśabdāt
pramākaraṇaṃ pramāṇamityavagamyate | tacca prāgeva darśitam ||

[1,1.72.5]

"prasiddhasādharmyāt sādhyasādhanamupamānam" iti ca madhye
sādhyasādhanagrahaṇamupādadānaḥ sūtrakāraḥ sarvapramāṇasādhāraṇaṃ rūpamidaṃ
paribhāṣate — yatsādhyasādhanasya pramākaraṇasya pramāṇatvamiti ||

[1,1.73.1]

aśuddhapramitividhāyinastu prāmāṇyaṃ prasajyata iti smṛtisaṃśayaviparyayajanakavyavacchedāya pratyakṣasūtrāt arthotpannamiti avyabhicārīti vyavasāyātmakamiti ca padatrayamākṛṣyate , taddhi pramāṇacatuṣṭayasādhāraṇam | arthotpannapadena phalaviśeṣaṇena smṛtijanakam ,
avyabhicāripadena viparyayādhāyi , vyavasāyātmakapadena saṃśayajanakaṃ
pramāṇaṃ vyudasyate ||

[1,1.73.2]

ataścaivamuktaṃ bhavati — arthaviṣayamasandigdhaṃ avyabhicāri ca
jñānaṃ yena janyate tat pramāṇaṃ — ityevamekasmādeva sūtrāt sāmānyalakṣaṇaṃ vibhāgaścāvagamyate || ekasyaiva sūtrasya vibhāga — sāmānyalakṣaṇaparatvaṃ yujyata eva

[1,1.73.3]

nanu ! ekasya sūtrasya vibhāgasāmānyalakṣaṇaparatvena vākyamedaḥ |
arthaikatvāccaikaṃ vākyaṃ yuktam ?

[1,1.73.4]

ucyate — śrutyarthadvārakānekavastusūcanaśāliṣu | sūtreṣvanekārthavidheḥ vākyabhedo na dūṣaṇam || pramāṇāntarasaṃsparśaśūnye śabdaikagocare |

[1,1.74.0]

prameye vākyabhedādidūṣaṇaṃ kila dūṣaṇam | arthadvayavidhānaṃ hi tatraikasya na yujyate || sūtre vākyabhedadoṣābhāvopapādanam

[1,1.74.1]

"rājā svārājyakāmo vājapeyena yajeta" iti guṇavidhipakṣe —
svārājyaṃ prati yāgo vidhātavyaḥ , yāgaṃ prati ca vājapeyaguṇo
vidhātavyaḥ — ityekasya vākyasya parasparaviruddhavidhyanuvādādirūpāpatteḥ arthadvayavidhānamatidurghaṭam ||

[1,1.74.2]

iha punaḥ pramāṇāntarapariniścitārthasūcanacāturyamahārgheṣu sūtreṣu
nānārthavidhānaṃ bhūṣaṇaṃ bhavati , na dūṣaṇam | anekārthasūcanādeva
sūtramucyate | etadeva sūtrakārāṇāṃ paraṃ kauśalaṃ , yat ekenaiva vākyena
svalpairevākṣaraiḥ anekavastusamarpaṇam | adhyāhāreṇa vā tantreṇa vā
āvṛttyā vā tamarthaṃ pratyāyayiṣyati sūtramidamiti na doṣaḥ || vibhāgasāmānyalakṣaṇayoḥ kathane na paurvāparyaniyamaḥ

[1,1.74.3]

vibhāgasāmānyalakṣaṇayorvidhāne paurvāparyaniyamo viśeṣalakṣaṇavannāstīti tantreṇa yugapadubhayābhidhānamapi na viruddhyate |
viśeṣalakṣaṇaṃ anukte sāmānyalakṣaṇe vaktumayuktamiti tatraiṣa niyamaḥ |
sāmānyalakṣaṇavibhāgayostu yathāruci pratipādanam — ādau vibhāgaḥ ,
tataḥ sāmānyalakṣaṇam ; ādau vā sāmānyalakṣaṇaṃ , tato vibhāgaḥ |

[1,1.75.1]

siddhāntacchalavadubhayaṃ vā yugapadeva pratipādyate — iti tantreṇa
āvṛttyā vā tadupapādane na kaściddoṣa iti || pramāṇasaṅkhyāviṣayavipratipattiḥāstāṃ tāvadidaṃ sūtre tantrāvṛttyādicintanam | catussaṅkhyā pramāṇeṣu nanu na kṣamyate paraiḥ ||

[1,1.75.2]

nyūnādhikasaṅkhyāpratiṣedhena hi catvāri pramāṇāni pratiṣṭhāpyeran ; sa ca durupapādaḥ | tathā hi — pratyakṣamevaikaṃ pramāṇamiti
cārvākāḥ | pratyakṣānumāne dve eveti bauddhāḥ | pratyakṣamanumānamāptavacanaṃ ceti trīṇi pramāṇānīti sāṅkhyāḥ | ādhikyamapi pramāṇānāṃ
mīmāṃsakaprabhṛtayaḥ pratipannavantaḥ | tatkathaṃ catvāryeva pramāṇānīti
vibhāganiyamaḥ? samādhānam

[1,1.75.3]

ucyate — anumānaprāmāṇyaṃ varṇayantaḥ bārhaspatyaṃ tāvat upariṣṭāt
pratikṣepsyāmaḥ | śabdasya cānumānavailakṣaṇyaṃ tallakṣaṇāvasara eva
vakṣyata iti śākyapatho'pi na yuktaḥ ||

[1,1.76.0]

atra bauddhānāmākṣepaḥ , pramāṇadvaividhyanidānam

[1,1.76.1]

nanvetat bhikṣavo na kṣamante — te hi prameyadvaividhyāt pramāṇaṃ dvividhaṃ jaguḥ | nānyaḥ pramāṇabhedasya heturviṣayabhedataḥ ||

[1,1.76.2]

viṣayaśca pratyakṣaparokṣabhedena svalakṣaṇasāmānyabhedena vā
dvividha eva | parasparaparihāravyavasthitātmasu padārtheṣu tṛtīyarāśyanupraveśābhāvāt ||

[1,1.76.3]

tṛtīyaviṣayāsattvapariccheda eva kutasya iti cet — pratyakṣamahimna eveti brūmaḥ | nīle pravartamānaṃ pratyakṣaṃ nīlaṃ nīlatayā
paricchinattīti tāvadavivāda eva | tadeva pratyakṣamanīlamapi
vyavacchinatti , nīlasaṃvidi tasyāpratibhāsāt | nīlajñānapratibhāsyaṃ
hi nīlaṃ — iti taditaradanīlameva bhavati ||

[1,1.76.4]

tṛtīyamapi rāśiṃ ata eva tadapākaroti | so'pi hi rāśiḥ
nīlasaṃvidi bhāti ? na vā ?

[1,1.77.0]

bhāti cennīlameva syāt na prakārāntaraṃ tu tat | no cet tathā'pyanīlaṃ syāt na prakārāntaraṃ hi tat ||

[1,1.77.1]

idameva hi nīlānīlayorlakṣaṇam — yat nīlajñānāvabhāsyatvānavabhāsyatve nāma ||

[1,1.77.2]

evaṃ ca pratyakṣaṃ svaviṣaye pravṛttaṃ taṃ pratyakṣatayā vyavasthāpayati ,
tatrāpratibhāsamānaṃ parokṣatayā , tṛtīyamapi prakāraṃ pūrvavadeva pratikṣipatīti ||

[1,1.77.3]

evaṃ svalakṣaṇasāmānyavyatiriktaviṣayaniṣedhe'pyeṣa eva mārgo'nugantavyaḥ | evaṃ hi pratyakṣeṇa svaviṣayaḥ pariniścito bhavati |
taduktaṃ — "tat paricchinatti , anyat vyavacchinatti , tṛtīyaprakārābhāvaṃ ca sūcayatītyekapramāṇavyāpāraḥ" iti || anyathā viṣayasyaiva svarūpāpariniścayāt | kvopādānaparityāgau kuryurarthakriyārthinaḥ ||

[1,1.77.4]

taduktam — "analārthyanalaṃ paśyannapi na tiṣṭhenna pratiṣṭheta" iti ||

[1,1.78.0]

nirvikalpasya trimukhatvābhāve'pi na doṣaḥ

[1,1.78.1]

yadyapi nirvikalpakaṃ pratyakṣaṃ puro'vasthitavastusvalakṣaṇapradarśanamātraniṣṭhitavyāpāraṃ avicārakameva — tathāpi tatpṛṣṭhabhāvināṃ
vikalpānāmeva ca darśanaviṣaye kṛtaparicchedataditaraviṣayavyavacchedatṛtīyaprakārābhāvavyavasthāpanaparyantavyāpārapāṭavamavagantavyam , itarathā vyavahārābhāvāt || uktārthe'numānopanyāsaḥ

[1,1.78.2]

evaṃ ca parasparaparihāravyavasthitasvarūpapadārthavyavacchedipratyakṣaprabhāvāvagatavirodhitvāt pratyakṣetaraviṣayayoḥ tṛtīyaviṣayāsattvapariniścaye'numānamapi pravartitumutsahate — viruddhayorekataraparicchedasamaye
dvitīyanirasanamavaśyaṃ bhāti , viruddhatvādeva , śītoṣṇavat | tṛtīyaviṣayo'pi tadviruddha eva , tadbuddhāvapratibhāsamānatvāt ||

[1,1.79.0]

tattvatadanyatvābhyāṃ tṛtīyo rāśirnāstyeva

[1,1.79.1]

nanu na tvaṃ dvitīyamiva tṛtīyaṃ kadācidapi viṣayamagrahīḥ ?
grahaṇe hi viṣayadvayavat tasyāpi sattvaṃ syāt | agṛhītasya cavirodhamavirodhaṃ vā kathaṃ niścetumarhasīti ||

[1,1.79.2]

bhoḥ sādho ! nātra pṛthak grahaṇamupayujyate , tadbuddhyanavabhāsamātreṇaiva tadvirodhasiddheḥ | viruddhaṃ hi taducyate , yat tasmin
gṛhyamāṇe na gṛhyate | tadidamagrahaṇameva virodhāvahamiti na pṛthaggrahaṇamanveṣaṇīyam ||

[1,1.79.3]

evaṃ itaretaraparihāravyavasthitānāmarthānāṃ na tṛtīyo rāśirastīti sarvathā siddhaṃ viṣayadvaividhyam ||

[1,1.79.4]

evameva sadasannityānityakramayaugapadyādiṣu prakārāntaraparākaraṇamavagantavyam ||

[1,1.79.5]

tatra pratyakṣe svalakṣaṇātmani viṣaye pratyakṣaṃ pravartate ; parokṣe tu
sāmānyākāre'numānamiti —

[1,1.80.0]

pramāṇadvayasiddhe ca viṣayadvayavedane | vada kasyānurodhena tṛtīyaṃ mānamiṣyatām || parokṣe śabdādīnāṃ nāvakāśaḥ

[1,1.80.1]

na cāsminneva parokṣe sāmānyātmani viṣaye'numānamiva
śabdādyapi pramāṇāntaraṃ pravartate iti vaktuṃ yuktam , ekasmin viṣaye
virodhaviphalatvābhyāṃ anekapramāṇapravṛttyanupapatteḥ | pūrvapramāṇāvagatarūpayogitayā tasmin vastuni punaḥ paricchidyamāne pramāṇamuttaramaphalameva syāt | evaṃ hyāhuḥ — "adhigatamarthamadhigamayatā pramāṇena
piṣṭaṃ piṣṭaṃ syāt" iti | anyarūpatayā tu tadgrahaṇaṃ uttarapramāṇenaduśśakam , ādyapramāṇaviruddhatvāditi ||

[1,1.80.2]

ata eva na saṃplavamabhyupagacchanti nītividaḥ | ekasmin
viṣaye anekapramāṇapravṛttiḥ saṃplavaḥ | sa ca tathāvidhaviṣayanirāsādeva
nirastaḥ | na ca pratyakṣānumāne parasparamapi saṃplavete ; svalakṣaṇe'numānasya sāmānye pratyakṣasya ca pravṛttyabhāvāt ||

[1,1.81.0]

sambandhagrahaṇāpekṣamanumānaṃ svalakṣaṇe | sajātīyavijātīyavyāvṛtte vartatāṃ katham || 80 || pratyakṣamapi sadvastusaṃsparśaniyatavratam | vikalpāropitākārasāmānyagrāhakaṃ katham || 81 || yacca śabdopamānādi pramāṇāntaramiṣyate | tadevaṃ sati kutrāṃśe pratiṣṭhāmadhigacchatu || 82 || vastu svalakṣaṇaṃ tāvat pratyakṣeṇaiva mudritam | tato'nyadanumānena sambandhāpekṣavṛttinā || 83 || nānāpramāṇagamyaśca viṣayo nāsti vāstavaḥ | tadvānavayavī jātiriti vārtaikabhadrikā || 84 ||

[1,1.81.1]

yadi ca pratyakṣaviṣaye śabdānumānayorapi vṛttiripyate tarhi
pratyakṣasaṃvitsadṛśīmeva te api buddhiṃ vidadhātām ; na caivamasti |
tadāhuḥsamānaviṣayatve ca jāyate sadṛśī matiḥ | na cādhyakṣaviyā sāmyaṃ eti śabdānumānadhīḥ ||

[1,1.82.0]

tejo'nyadeva nakṣatraśaśāṅkaśakalādiṣu | uddhāṭitajagatkośamanyadeva ravermahaḥ ||

[1,1.82.1]

āha ca — anyadevendriyagrāhyamanyaḥ śabdasya gocaraḥ | śabdāt pratyeti bhinnākṣo na tu pratyakṣamīkṣate ||

[1,1.82.2]

api ca — anyathaivāgnisambandhāt dāhaṃ dagdho'bhimanyate | anyathā dāhaśabdena dāhārthaḥ saṃpratīyate ||

[1,1.82.3]

tasmāduktena vartmanā viṣayadvaividhyaniścayāt na tṛtīyaṃ pramāṇamasti , na ca saṃplava iti ||

[1,1.83.0]

siddhāntaḥ

[1,1.83.1]

atrābhidhīyate — yattāvadidamākhyāyi rāśyantaranirākṛtau | pratyakṣasyaiva sāmarthyaṃ ityetannopapadyate || 85 || pūrvāparānusandhānasāmarthyarahitātmanā | bhāraḥ kathamayaṃ boḍhuṃ avikalpena pāryate || 86 || vikalpāḥ punarutprekṣāmātraniṣṭhitaśaktayaḥ | tebhyo vastuvyavasthāyāḥ kā kathā ? bhavatāṃ mate || 87 ||

[1,1.83.2]

athavā bhavatu nāma nīlādābuktena prakāreṇa rāśyantaranirākaraṇam | pratyakṣaparokṣabhāvanirṇaye tu naiṣa prakāra yojayituṃ śakyate |
viṣaye hi pravṛttaṃ pratyakṣaṃ viṣayasvarūpameva paricchinatti , na punastasya
pratyakṣatāmapi | nīlamidamiti hi saṃvedyate , na punaḥ pratyakṣamidamiti |
tathā hi — kimidaṃ viṣayasya pratyakṣatvam nāma ? kimakṣaviṣayatvam ?
uta akṣajajñānaviṣayatvamiti ? tatrākṣaviṣayatvaṃ tāvadanvayavyatirekasamadhigamyameva , na pratyakṣagamyam | tathā''ha bhaṭṭaḥ (autpattikasūtre anumānaprakaraṇe ślo. vā. 60) —

[1,1.84.0]

"na hi śrāvaṇatā nāma pratyakṣeṇāvagamyate | sā'nvayavyatirekābhyāṃ jñāyate badhirādiṣu iti ||"

[1,1.84.1]

akṣajajñānakarmatvamapi pratyakṣatvaṃ tadānīṃ paricchettamaśakyameva ,
viṣayapratibhāsakāle tatpratibhāsasyāpratibhāsāt | tadgrahaṇamantareṇa
ca tatkarmatāgrahaṇāsaṃbhavāt || viṣayabhānadaśāyāṃ jñānaṃ na bhāti

[1,1.84.2]

kathaṃ punarviṣayagrahaṇakāle tatpratibhāsasyāpratibhāsaḥ ? naiva
yugapadākāradvitayaṃ pratibhāsate ; idaṃ jñānaṃ , ayaṃ cārthaḥ iti bhedānupagrahāt | ekaścāyamākāraḥ pratibhāsyamānaḥ grāhyasyaiva bhavitumarhati ,
na grāhakasyeti vakṣyate || jñānāpratibhāse'pi viṣayapratibhāso yujyata eva

[1,1.84.3]

nanu ca nāgṛhītaṃ jñānamarthaprakāśanakuśalaṃ bhavati | āhuḥ — "apratyakṣopalaṃbhasya nārthadṛṣṭiḥ prasiddhyati" iti |

[1,1.85.1]

tadayuktam | apratyakṣopalaṃbhasyaivārthadṛṣṭiḥ prasiddhyati | pratyakṣopalambhasya tu nārthadṛṣṭiḥ | upalambha eva pratyakṣa iti , dvitīyākārānavabhāsāt kuto'rthadṛṣṭiḥ ?

[1,1.85.2]

yadi ca gṛhītaṃ jñānaṃ arthaṃ prakāśayet na dvayīṃ gatimativarteta |
taddhi jñānaṃ jñānāntaragrāhyaṃ vā bhavet , svaprakāśaṃ vā |
jñānāntaragrāhyatve tvanavasthā , mūlakṣatikarī ceyamityandhamūkaṃ
jagṛt syāt upalambhapratyakṣatāpūrvakārthapratyakṣavādinaḥ | nāpi
svaprakāśaṃ jñānaṃ , jñeyatvāt , nīlapītādivat | vistaratastu svaprakāśaṃ
vijñānaṃ vijñānavādinirākaraṇe nirākariṣyāmaḥ ||

[1,1.85.3]

na ca jñānasyāpratyakṣatāyāṃ tadutpādānutpādayoraviśeṣāt ajñatvaṃ
sarvajñatvaṃ vā pariśaṅkanīyam ; vijñānotpādamātreṇa jñātuḥ jñātṛtvasiddheḥ |
viṣayaprakāśanasvabhāvameva jñānamutpadyata iti kathamutpannamanutpannānna
viśiṣyate ? yathā ca nīlādiviṣayajñānotpattyā asya jñātṛtvaṃ
tathā sukhādiviṣayajñānotpattyā bhoktṛtvamiti tatrāpi nātiprasaṅgaḥ ||

[1,1.86.1]

tasmāt viṣayavijñānakāle tadvijñānāgrahaṇāt na tatkarmatvakṛtaṃ
viṣayapratyakṣatvamavabhāsate , tadapratibhāse ca na parokṣavyavacchedaḥ , na ca
tṛtīyaprakārāsattvasūcanamiti kathaṃ pratyakṣaṃ viṣayadvitvasiddhau pramāṇam? viṣayadvaividhyasādhakānumānadūṣaṇamyaccānumānamapyuktaṃ viṣayadvayasiddhaye | tat pratyakṣaparicchinnatadvirodhanibandhanam || 88 || virodhabodhasāmarthyaṃ pratyakṣasya ca dūṣitam | tadagrahe ca tanmūlamanumānaṃ na siddhyati || 89 || evañca viṣayadvitvasādhanānupapattitaḥ | tatkṛtastyajyatāmeṣa pramāṇadvitvadohadaḥ || 90 || viṣayadvaividhyamapi na pramāṇadvaividhyaniyāmakam

[1,1.86.2]

atha vā satyapi viṣayadvaividhye , sāmagrībhedāt phalabhedācca
pramāṇabhedo bhavan kathamapākriyate! anye eva hi sāmagrīphale pratyakṣaliṅgayoḥ | anye eva ca sāmagrīphale śabdopamānayoḥ || 91 ||
iti vakṣyāmaḥ | tena tadbhedādapi pramāṇabhedasiddheḥ na dve eva pramāṇe ||

[1,1.87.0]

sāṅkhyasammatapramāṇatritvanirāsaḥ

[1,1.87.1]

etena trīṇi pramāṇānīti sāṅkhyavyākhyātā'pi tatsaṅkhyā
pratyākhyātā ; sāmagrīphalabhedena upamānasya caturthapramāṇasya
pratipādayiṣyamāṇatvāt || pramāṇasaṃplavo na doṣaḥ

[1,1.87.2]

yatpunaḥ ekasmin viṣaye anekapramāṇaprasaraṃ nirasyatā saugatena
saṃplavaparākaraṇamakāri — tadapi matimohavilasitam ; asati saṃplave
anumānaprāmāṇyapratiṣṭhāpanānupapatteḥ || na hyavijñātasambandhaṃ liṅgaṃ gamakamiṣyate | sambandhadhīśca sambandhidvayāvagatipūrvikā || 92 || sāmānyātmakasambandhigrahaṇaṃ cānumānataḥ | tasmādeva yadīṣyeta vyaktamanyonyasaṃśrayam || 93 || anumānāntarādhīnā sambandhigrahapūrvikā | sambandhādhigatirna syāt manvantaraśatairapi || 94 || tena dūre'pi sambandhagrāhakaṃ liṅgaliṅginoḥ | pratyakṣamupagantavyaṃ tathā ca sati saṃplavaḥ || 95 ||

[1,1.88.0]

bauddhamate anumānopapattivarṇanam , tannirākaraṇaṃ ca

[1,1.88.1]

tatraitatsyāt — aviditasaugatakṛtāntānāmetaccodyam | te hi — vikalpaviṣaye vṛttimāhuḥ śabdānumānayoḥ | tebhyaḥ saṃbandhasiddhau ca nānavasthā , na saṃplavaḥ || 96 ||

[1,1.88.2]

tathā hi — darśanasamanantarotpattyavāptadarśanacchāyā'turajyamānavapuṣo vikalpāḥ pratyakṣāyante | tadullikhitakālpanikataditaraparāvṛtta svabhāvasāmānyākārapratiṣṭo'yamanumānavyavahāraḥ pāramparyeṇa
maṇiprabhāmaṇibuddhivat tanmūla iti tatprāptaya'vakalpate , na punaḥ
pratyakṣaikasamadhigamyaṃ vastu spṛśatīti kutaḥ saṃplava ? kuto vā'navasthā ?

[1,1.88.3]

tadetadvañcanāmātram | yo hi tādātmyatadutpattisvabhāva pratibandha iṣyate sa kiṃ vastudharmaḥ ? vikalpāropitākāradharmo vā ? tatra
nāyamāropitadharmo bhavitumarhati | vastu vastunā janyate , vastu ca

[1,1.89.1]

vastusvabhāvaṃ bhavet | tasmādvastudharmaḥ pratibandhaḥ | vikalpaiśca
vastu na spṛśyate , tatpratibandhaśca niścīyata iti citram ||

[1,1.89.2]

idaṃ ca subhāṣitam ! vastunoḥ pratibandhaḥ tādātmyādiḥ ,
gamyagamakatvaṃ ca vikalpāropitayorapohayoḥ ; tadevaṃ anyatra pratibandhaḥ
anyatra tadgrahaṇopāyaḥ ; anyatra pratītiḥ , anyatra pravṛttiprāptī iti
sarvaṃ kaitavam | na ca dṛśyasaṃsparśaśūnyātmanāṃ vikalpānāṃ darśanacchāyā
kācana saṃbhavati | idantāgrāhitvasaṃspaṣṭatvādyapi vastusaṃsparśarahitamakiñcitkaraṃ apramāṇatvānapāyāt || apramāṇaparicchinnaḥ pratibandhaśca , tattvataḥ | na paricchinna eveti tato mithyā'numeyadhīḥ || 97 || athābhimatamevedaṃ buddhyārūḍhatvavarṇanāt | hanta ! tāttvikasaṃbandhasādhanavyasanena kim ? || 98 ||

[1,1.90.0]

anumāne pramāṇasaṃplavaḥ sarvathā durvāraḥ

[1,1.90.1]

yathā ca sāmānyaviṣaye pratyakṣābhyupagamamantareṇa sambandhagrahaṇamaghaṭamānamiti visaṃṣṭhulamanumānaṃ , evaṃ avagatasaṃmbandhasya dvitīyaliṅgadarśanamapi durupapādamiti tato'pi saṃplavāpalāpināmanumānamutsīdet || na hyasādhāraṇāṃśasya liṅgatvamupapadyate | vinā na cānumānena sāmānyamavagamyate || 99 || saivānavasthā tatrāpi sa evānyo'nyasaṃśrayaḥ | sa eva ca vikalpānāṃ sāmarthyaśamanakramaḥ || 100 || ataḥ sambandhavijñānaliṅgagrahaṇapūrvakam | anumānamanihnutya kathaṃ saṃplavanihnavaḥ || 101 || viṣayadvaividhyāṅgīkāre'pi pramāṇasaṃplavaḥ durvāraḥ

[1,1.90.2]

api ca viṣayadvaividhyasiddhāvapi pratyakṣānumāne eva parasparamapi saṃplaveyātām | yataḥ — pratyakṣatvaṃ parokṣo'pi pratyakṣo'pi parokṣatām | deśakālādibhedena viṣayaḥ pratipadyate || 102 ||

[1,1.91.0]

kṣaṇabhaṅgaṃ niṣetsyāmaḥ santāno yaśca kalpitaḥ | darśitaprāptisiddhyādau saṃplave'pi sa tādṛśaḥ || 103 || jātyavayaviprabhṛtīnāṃ sthirāṇāṃ sattvātpramāṇasaṃplavaḥ durvāraḥ

[1,1.91.1]

yadapi jātyādiviṣayaniṣedhamanorathaiḥ saṃplavaparākaraṇamadhyavasitaṃ — tatra jātyādisamarthanamevottarīkariṣyati | tāvakairdūṣaṇagaṇaiḥ kāluṣyamapanīyate | tadvānavayavī jātiriti vārtaiva bhadrikā || 104 || gṛhītagrāhitve'pi nāprāmāṇyam

[1,1.91.2]

yadapi virodhavaiphalyābhyāṃ na saṃplava ityuktaṃ — tatra vaiphalyaṃ ,
anadhigatārthagantṛtvaviśeṣaṇanivāraṇenaiva pratisamāhitam | virodho'pi nāsti ; pūrvajñānopamardena"nedaṃ rajatam" itivat
uttaravijñānānutpādāt | anekadharmavisaraviśeṣitavapuṣi dharmiṇi
kadācit kenacit kaścinniścīyate dharmaviśeṣa iti ko virodhārthaḥ ?

[1,1.92.0]

samānaviṣayatve'pi śabdaliṅgayoḥ vilakṣaṇapratītijanakatvam

[1,1.92.1]

yadapi pratyakṣasya śabdaliṅgayośca samānaviṣayatve sati sadṛśapratītijanakatvamāśaṅkitam — tatra kecidācakṣate — viṣayasāmye'pyupāyabhedāt pratītibhedo bhavatyeva ; dūrāvidūradeśavyavasthitapadārthapratītivat ||

[1,1.92.2]

anye tu manyante — nopāyabhedāt pratītibhedo bhavati , api tu
viṣayabhedādeva | sannikṛṣṭaviprakṛṣṭagrahaṇe'pi viṣayau bhidyete |
dūrāt sāmānyadharmamātraviśiṣṭasya dharmiṇo grahaṇam ; adūrāttu
sakalatadgataviśeṣasākṣātkaraṇam | tadimāḥ pratyakṣānumānaśabdapramitayaḥ prameyabhedāt bhidyante || viśeṣadharmasaṃbaddhaṃ vastu spṛśati netradhīḥ | vyāptibodhānusāreṇa tadvanmātraṃ tu laiṅgikī || 105 || śabdāt tattadavacchinnā vācye sañjāyate matiḥ | śabdānuvedhaśūnyā hi na śabdārthe matirbhavet || 106 ||

[1,1.93.0]

pratyakṣādīnāṃ viṣayavailakṣaṇye'pi saṃplavo'pyastyeva

[1,1.93.1]

kathaṃ tarhi teṣāṃ saṃplavaḥ ? sarvatra viṣayabhedasya darśitatvāt —
satyam — dharmyabhiprāyeṇa saṃplavaḥ kathyate | imau tu pakṣau pratyakṣalakṣaṇe
vistaraśo vicārayiṣyete | sarvathā tāvadasti pramāṇānāṃ saṃplava
iti siddham || bhāṣyoktapramāṇasaṃplavodāharaṇam

[1,1.93.2]

tadudāharaṇaṃ tu bhāṣyakāraḥ pradarśitavān — "agnirāptopadeśāt
pratīyate , amutreti ; pratyāsīdatā dhūmadarśanenānumīyate ; pratyāsannatareṇa upalabhyate" ityādi || bhāṣyoktapramāṇavyavasthodāharaṇam

[1,1.93.3]

kvacittu vyavasthā dṛśyate — yathā "agnihotraṃ juhuyāt
svargakāmaḥ" ityasmadāderāgamādeva jñānaṃ , na pratyakṣānumānābhyām |
stanayitnuśabdaśravaṇāt taddhetuparijñānamanumānādeva , na pratyakṣāgamābhyām | svahastādau pratyakṣādeva pratītiḥ , na śabdānumānābhyām"
iti | tasmāt sthitametat — prāyeṇa pramāṇāni prameyamabhisaṃplavante ,
kvacittu prameye vyavatiṣṭhante'pīti || pramāṇasaṃplavopasaṃhāraḥityuddhṛtākhilaparoditadoṣajātasaṃpātabhītiriha saṃplava eṣa siddhaḥ | sarvāśca saugatamanassu viraprarūḍhāḥbhagnāḥ pramāṇaviṣayadvayasiddhivāñchāḥ || 107 ||

[1,1.94.0]

pramāṇasaṃkhyādhikyaparīkṣā

[1,1.94.1]

evaṃ tāvat nyūnatvaṃ saṅkhyāyāḥ parīkṣitam , ādhikyamidānīṃ
parīkṣyate ||

[1,1.94.2]

tatra arthāpattyā saha pratyakṣādīni pañca pramāṇānīti prābhākaraḥ ||

[1,1.94.3]

abhāvena saha ṣaḍiti bhāṭṭaḥ ||

[1,1.94.4]

saṃbhavaitihyābhyāmaṣṭāviti kecit ||

[1,1.94.5]

aśakya eva pramāṇasaṅkhyāniyama iti suśikṣitacārvākāḥ || arthāpatteratiriktapramāṇatvam |

[1,1.94.6]

tatra bhāṭṭāstāvaditthamarthāpattimācakṣate dṛṣṭaḥ śruto vā'rtho'nyathā nopapadyata ityarthāntarakalpanā arthāpattiḥ | dṛṣṭa iti — pratyakṣādibhiḥ pañcabhiḥ pramāṇaiḥ , śruta iti — kutaścana laukikādvaidikādvā
śabdādavagato'rthaḥ ; tato'nyathā'nupapadyamānārthāntarakalpanā'rthāpattiḥ — ityevaṃ ṣaṭpramāṇaprabhavatvena ṣaḍvidhā'sau bhavatīti ||

[1,1.95.0]

śrutārthāpatteḥ vailakṣaṇyam

[1,1.95.1]

dṛṣṭavacanenopalabdhivācinā gatārthatve'pi śrutārthāpatteḥpṛthagabhidhānaṃ pramāṇaikadeśaviṣayatvena prameyaviṣayārthāpattipañcakavilakṣaṇatvāt || pramāṇaṣaṭkapūrvikāḥ ṣaḍarthāpattayaḥ

[1,1.95.2]

tatra pratyakṣapūrvikā tāvadarthāpattiḥ — pratyakṣāvagatadahanasaṃsargodgatadāhākhyakāryānyathā'nupapattyā vahnerdāhaśaktikalpanā ||

[1,1.95.3]

anumānapūrvikā — deśāntaraprāptiliṅgānumitamarīcimāligatyanyathā'nupapattyā tasya gamanaśaktikalpanā ||

[1,1.95.4]

upamānapūrvikā — upamānajñānāvagatagopiṇḍādisārūpyaviśiṣṭagavayādiprameyā'nyathā'nupapattyā tasya tajjñānagrāhyatvaśaktikalpanā iti ||

[1,1.96.1]

tadimāstāvadatīndriyaśaktiviṣayatvādarthāpattayaḥ pramāṇāntaram |
śakteḥ pratyakṣaparicchedyatvā'nupapatteḥ tadadhīnapratibandhādhigamavaidhuryeṇānumānaviṣayatvāyogāt || anvayavyatirekau hi dravyarūpānuvartinau | śaktistu tadgatā sūkṣmā na tābhyāmavagamyate || 108 ||

[1,1.96.2]

śabdopamānayostu atra saṃbhāvanaiva nāstīti arthāpatterevaiṣa
viṣayaḥ ||

[1,1.96.3]

arthāpattipūrvikā yathā — śabdakaraṇikārthapratītyanyathā'nupapattyā śabdasya vāvakaśaktimavagatya tadanyathā'nupapattyā tasya
nityatvakalpanā | sā ceyaṃ śabdaparīkṣāyāṃ vakṣyate ||

[1,1.96.4]

abhāvapūrvikā tu bhāṣyakāreṇodāhṛtā — jīvataścaitrasya gṛhābhāvamavasāya tadanyathā'nupapattyā bahirbhāvakalpanā — iti ||

[1,1.97.0]

arthāpattiḥ nānumānam

[1,1.97.1]

nanu dṛṣṭena adṛṣṭasiddheranumānamevedaṃ syāt — nānumānaṃ — sāmagryabhāvāt | pakṣadharmatādisāmagryā yajjñānamutpadyate tadanumānamiti tārkikasthitiḥ | sā ceha nāsti | bahirbhāvaviśiṣṭe caitre, caitraviśiṣṭe bahirbhāve vā'numeye kasya liṅgatvamiti cintyam |
gṛhābhāvaviśiṣṭasya vā caitrasya ? caitrābhāvaviśiṣṭasya vā gṛhasya ?
gṛhe caitrābhāvasya vā ? tatra caitrādarśanasya vā ? na caiṣāmanyatamasyāpi pakṣadharmatvamasti | na hi gṛhaṃ vā , caitro vā , tadabhāvo vā ,
tadadarśanaṃ vā caitrasya dharmaḥ , tadvahirbhāvasya vetyapakṣadharmatvādanyatamasyāpi na liṅgatvam || prameyānupraveśācca arthāpattirnānumānam

[1,1.97.2]

api ca prameyānupraveśaprasaṅgādapi nedamanumānam | tathā hi —
āgamāvagatajīvanasya gṛhābhāvena caitrasya bahirbhāvaḥ parikalpyate ,
itarathā mṛtenānaikāntiko hetuḥ syāt | abhāvaśca gṛhītaḥ san
bahirbhāvamavagamayati , nāgṛhītaḥ ; dhūmavat | abhāvagrahaṇaṃ ca

[1,1.98.1]

sakalasadupalambhakapramāṇapratyastamayapūrvakam | iha tu sadupalambhakamastyeva jīvanagrāhi pramāṇam | jīvanaṃ hi kvacidastitvamucyate |
apratyastamite tu sadupalambhake pramāṇe kathamabhāvaḥ pravarteta ?
iti pravartamāna evāsau sadupalambhakaṃ pramāṇaṃ pṛthagviṣayamupasthāpayati — bahirasya bhāvaḥ , gṛhe tvabhāva iti | tena jīvato bahirbhāvavyavasthāpanapūrvakagṛhābhāvagrahaṇopapatteḥ prameyānupraveśaḥ ||

[1,1.98.2]

anumāne tu dhūmādiliṅgagrahaṇasamaye na manāgapi tadanumeyadahanaliṅgyanupraveśasparśo vidyata iti ||

[1,1.98.3]

nanu arthāpattāvapi kiṃ prameyānupraveśo na doṣaḥ ? — na doṣa iti
brūmaḥ — pramāṇadvayasamarpitaikavastuviṣayābhāvabhāvasamarthanārthamarthāpattiḥ
pravartamānā prameyadvayaṃ parāmṛśatyeva , anyathā taddhaṭanāyogāt |

[1,1.99.1]

ataśca yeyamāgamādaniyatadeśatayā kvacidastīti saṃvittirabhūt ,
saiveyaṃ gṛhābhāve gṛhīte bahirastīti saṃvittiradhunā saṃvṛttā |
tadato vailakṣaṇyāt nānumānamarthāpattiḥ || arthāpattisthale vyāptigrahaṇamapi na saṃbhavati

[1,1.99.2]

ataścaivaṃ — sambandhagrahaṇābhāvāt — bhāvābhāvau hi naikena yugapadvahnidhūmavat | pratibaddhatayā boddhuṃ śakyau gṛhabahiḥsthitau || 109 || anyathā'nupapattyā ca prathamaṃ pratibandhadhīḥ | paścādyadyanumānatvaṃ ucyate , kāmamucyatām || 110 || nanvastyeva gṛhadvāre vartinaḥ saṅgatigrahaḥ | bhāvenābhāvasiddhau tu kathameṣa bhaviṣyati || 111 ||

[1,1.99.3]

yatra gṛhe caitrasya bhāvamavagamya tadanyathā'nupapattyā tadanyadeśeṣu
nāstitvamavagamyate — tatra deśānāmānantyāt duradhigamaḥ pratibandhaḥ ||

[1,1.100.1]

anagnivyatirekasya niścaye dhūmasya kā vārteti cet — ucyate —
tatra dhūmajvalanayoḥ anvayagrahaṇasaṃbhavāt na vyatirekagrahaṇamādriyeran |
bhūyodarśanasulabhaniyamajñānasaṃpādyamānasādhyādhigamanirvṛttamanasāṃ
kimanagnivyatirekaniścayena ? iha punaranvayāvasāyasamaya eva gamyadharmasya duravagamatvamuktaṃ , anantadeśavṛttitvāt ||

[1,1.100.2]

anupalabdhyā tanniścaya iti cet — na — mandiravyatiriktasakalabhuvanatalagatatadabhāvaniścayasya niyatadeśayā'nupalabdhyā kartumaśakyatvāt | teṣu teṣu deśāntareṣu paribhraman anupalabdhyā tadabhāvaṃ
niśceṣyāmīti cet — maivam — gatvā gatvā'pi tān deśān nāsya jānāmi nāstitām | kauśāmbyāstvayi niṣkrānte tatpraveśādiśaṅkayā || 112 ||
tasmādabhūmiriyamasarvajñānāmityarthāpattyaiva tanniścayaḥ ||

[1,1.100.3]

nanu itthamamumarthamanumānānniśceṣyāmaḥ — deśāntarāṇi , caitraśūnyāni , caitrādhiṣṭhitadeśavyatiriktatvāt , tatsamīpadeśavaditi — na — pratyanumānopahatatvāt — deśāntarāṇi , caitrāvyatiriktāni ,
tatsamīpadeśavyatiriktatvāt , caitrādhiṣṭhitadeśavat iti | tasmānniyatadeśopalabhyamānaparibhitaparimāṇapuruṣaśarīrānyathā'nupapattyaiva
taditarasakaladeśanāstitvābadhāraṇaṃ tasyeti siddham ||

[1,1.101.0]

śrutārthāpattiḥpīno divā ca nāttīti sākāṅkṣavacanaśruteḥ | tadekadeśavijñānaṃ śrutārthāpattirucyate || 113 ||

[1,1.101.1]

ihaivaṃvidhasākāṅkṣavacanaśravaṇe sati samupajāyamānaṃ rajanībhojanavijñānaṃ , pramāṇāntarakaraṇakaṃ bhavitumarhati , pratyakṣāderasannidhānāt | na pratyakṣaṃ kṣapābhakṣaṇapratītikṣamam , parokṣatvāt |
nānumānaṃ , anavagatasambandhasyāpi tatpratīteḥ | upamānādestu
śaṅkaiva nodeti | tasmāt śābda eva rātribhojanapratyayaḥ ||

[1,1.101.2]

śabdaśca na śrūyamāṇa imamarthamabhivaditumalam , ekasya
vākyasya vidhiniṣedharūpārthadvayasamarthanaśūnyatvāt | atra ca
rātryādipadānāmaśravaṇāt ; apadārthasya vākyārthatvānupapatteḥ | na ca
vibhāvarībhojanalakṣaṇo'rthaḥ divāvākyapadārthānāṃ bhedaḥ saṃsargo vā ;
yenāyamapadārtho'pi pratīyet ||

[1,1.102.0]

tasmāt kalpyāgamakṛtaṃ naktamattīti vedanam | tadvākyakalpanāyāṃ ca pramāṇaṃ paricintyatām || 114 || nā'dhyakṣamanabhivyaktaśabdagrahaṇaśaktimat | na liṅgam ; agṛhītvā'pi vyāptiṃ tadavadhāraṇāt || 115 || kvacinnityaparokṣatvāt vyāptibodho'pi durghaṭaḥ | viniyoktrī śrutiryatra kalpyā prakaraṇādibhiḥ || 116 ||

[1,1.102.1]

viniyoktrī hi śrutiḥ sarvatra prakaraṇādau vākyavidbhirabhyupagamyate | yathoktam —

[1,1.102.2]

"viniyoktrī śrutistāvat sarveṣveteṣu sammatā" iti |
tasyāśca nityaparokṣatvāt duradhigamastatra liṅgasya pratibandhaḥ | na ca
niśāpadavacanasya sattā'numātumapi śakyā , tasyāṃ sādhyāyāṃ bhāvābhāvobhayadharmakasya hetorasiddhaviruddhānaikāntikatvenāhetutvāt | na
cātra dharmaḥ kaścidupalabhyate ; yastena tadvān , parvata ivāgnimān
anumīyate ||

[1,1.103.1]

na ca divāvākyaṃ , tadartho vā niśāvacanānumāne liṅgatāṃ
pratipattumarhati — aśrute hi niśāvākye kathaṃ taddharmatāgrahaḥ | śrute tu tasmin taddharmagrahaṇe kiṃ prayojanam ? || 117 ||

[1,1.103.2]

divāvākyapadārthānāṃ tiṣṭhatu liṅgatvaṃ , anupapadyamānatayā'pi na
niśāvākyapratyāyakatvamavakalpate | padārthānāṃ hi sāmānyātmakatvāt viśeṣamantareṇānupapattiḥ syāt , na vākyāntaramantareṇa |
tasmāt śrūyamāṇaṃ vākyameva tadekadeśamantareṇa nirākāṅkṣapratyayotpādakasvavyāpāranirvahaṇasandhimanadhigacchat tadekadeśamākṣipatīti
seyaṃ pramāṇaikadeśaviṣayā śrutārthāpattiḥ ||

[1,1.104.0]

śrutārthāpattisthale arthānumānamapi na saṃbhavati

[1,1.104.1]

nanu ! arthādeva kathamarthāntaraṃ na kalpyate ? pīvaratvaṃ hi nāma
bhojanakāryamupalabhyamānaṃ svakāraṇaṃ bhojanaṃ , analamiva dhūmaḥ
samupasthāpayatu | tacca vacasā kālaviśeṣe niṣiddhaṃ taditarakālaviśeṣaviṣayaṃ bhaviṣyatīti kiṃ vacanānumānena ? vacanamapi nādṛṣṭārthaṃ ,
api tu arthagatyarthameva | tat asya sākṣādarthasyaiva kalpyamānasya
ko doṣaḥ ? yadvyavadhānamāśrīyate — ucyate — śabdapramāṇamārge'smin anabhijño'si vālaka | pramāṇataiva na hyasya sākāṅkṣajñānakāriṇaḥ || 118 || puro'vasthitavastvaṃśadarśanaprāptinirvṛti | pratyakṣādi yathā mānaṃ na tathā śābdamiṣyate || 119 || vākyārthe hi samagrāṅgaparipūraṇasusthite | avidhāya dhiyaṃ nāsya vyāpāraḥ paryavasyati || 120 || tāvantaṃ bodhamādhāya prāmāṇyaṃ labhate vacaḥ | tadarthavācakatvācca tadvākyaṃ vākyamiṣyate || 121 ||

[1,1.105.0]

śabdaikadeśaśrutyā'taḥ tadaṃśaparipūraṇam | kalpyaṃ , prathamamarthasya kutastena vinā gatiḥ ? || 122 || prāyaḥ śrutārthāpattyā ca vedaḥ kāryeṣu pūryate | tatrārthaḥ kalpyamānastu na bhavedeva vaidikaḥ || 123 || yo mantrairaṣṭakāliṅgaiḥ tadvidhiḥ parikalpyate | śrutirliṅgādibhiryā ca kalpyate viniyojikā || 124 || viśvajityadhikāraśca yāgakartavyatāśruteḥ | utpattivākyaṃ sauryādāvadhikāravidhiśruteḥ || 125 ||

[1,1.106.0]

aindrāgnādivikāreṣu kāryamātropadeśataḥ | yaśca prakṛtivadbhāvo vidhyanta upapādyate || 126 || tadevamādau sambandhagrahaṇānupapattitaḥ | śrutārthāpattirevaiṣā nissapatnaṃ vijṛmbhate || 127 || tayā śrutyaikadeśaśca sarvatra parikalpyate | arthakalpanapakṣe tu na syādvedaikagamyatā || 128 || ityarthāpattiruktaiṣā ṣaṭpramāṇasamudbhavā | arthāpattiḥ na pramāṇāntaram , kintu anumānamevaeṣā vicāryamāṇā tu bhidyate nānumānataḥ || 129 || pratibandhādvinā vastu na vastvantarabodhakam | yaṃ kañcidarthamālokya na yaḥ kaścit pratīyate || 130 || pratibandho'pi nājñātaḥ prayāti matihetutām | na sadyojātabālādeḥ udbhavanti tathā dhiyaḥ || 131 ||

[1,1.107.0]

na viśeṣātmanā yatra saṃbandhajñānasaṃbhavaḥ | tatrāpyastyeva sāmānyarūpeṇa tadupagrahaḥ || 132 ||

[1,1.107.1]

api ca — tena vinā nopapadyata iti kalpanamarthāpattiḥ |
tena vinā nopapadyata iti ca vyatirekabhaṇitiriyam | vyatirekaśca
pratītaḥ , tasmin satyupapadyate ityanvayamākṣipati | anvayavyatirekau ca gamakasya liṅgasya dharma iti kathamarthāpattiḥ nānumānam ?
kevalavyatirekī heturanvayamūla eva gamaka iti vakṣyāmaḥ || śaktikalpakārthāpattinirākaraṇam

[1,1.107.2]

yāśca pratyakṣādipūrvikāḥ śaktikalpanāyāmarthāpattaya udāhṛtāḥ
tāśca śakteratīndriyāyā abhāvāt nirviṣayā eva || svarūpādudbhavat kāryaṃ sahakāryupavṛhmitāt | na hi kalpayituṃ śaktaṃ śaktimanyāmatīndriyām || 133 || atiriktaśaktisādhanam

[1,1.107.3]

nanu śaktimantareṇa kārakaṃ kārakameva na bhavet | yathā
pādapaṃ chettumanasā paraśurudyamyate , tathā pādukādyapyudyamyeta |

[1,1.108.1]

śakteranabhyupagame hi dravyasvarūpāviśeṣāt sarvasmāt sarvadā sarvakāryodayaprasaṅgaḥ | tathā hi — viṣadahanayormāraṇe dāhe ca śaktāvaniṣyamāṇāyāṃ mantrapratibaddhāyāṃ svarūpapratyabhijñāyāṃ satyāmapi svakāryaudāsīnyaṃ yat dṛśyate , tatra kā yuktiḥ ? na hi mantreṇa svarūpasahakārisānnidhyaṃ pratibadhyate ; tasya pratyabhijñāyamānatvāt | śaktistu pratibadhyata
iti satyapi svarūpe satsvapi sahakāriṣu kāryānutpādo yuktaḥ ||

[1,1.108.2]

kiñca sevādhyayanādisāmye'pi phalavaicitryadarśanāt
atīndriyaṃ kimapi kāraṇaṃ kalpitameva dharmādi bhavadbhiḥ | ataḥ
śaktiratīndriyā tathā'bhyupagamyatāmiti || śakteratiriktatvanirākaraṇam

[1,1.108.3]

tadetadanupapannam — yattāvadupādānaniyamādityuktaṃ — tatrocyate —
na hi vayamadya kiñcidabhinavaṃ bhāvānāṃ kāryakāraṇabhāvamutthāpayituṃ

[1,1.109.1]

śaknumaḥ , kintu yathāpravṛttamanusaranto vyavaharāmaḥ | na hyasmadicchayā āpaḥ śītaṃ śamayanti , kṛśānurvā pipāsām ||

[1,1.109.2]

tatra chedanādāvanvayavyatirekābhyāṃ vā vṛddhavyavahārādvā
paraśvadhādereva kāraṇatvamadhyavagacchāma iti tadeva tadarthina upādadmahe ,
na pādukādīti || sarvasmāt sarvadā sarvotpattiprasaṅgavāraṇam

[1,1.109.3]

na ca paraśvadhādeḥ svarūpasannidhāne satyapi sarvadā kāryodayaḥ ,
svarūpavat sahakāriṇāmapyapekṣaṇīyatvāt , sahakārisannidhānasya
sarvadā'nupapatteḥ | sahakārivarge ca dharmādikamapi nipatati ; tadapekṣe
kāryotpāde kathaṃ sarvadā tatsaṃbhavaḥ ?

[1,1.109.4]

dharmādharmayośca jagadvaicitryakāryavalena kalpanamaparihāryam |
tayośca na śaktitvādatīndriyatvam ; api tu svarūpamahimnaiva ; manaḥparamāṇvādivat ||

[1,1.110.1]

yadapi viṣadahanasannidhāne satyapi mantraprayogāt tatkāryādarśanam , — tadapi na śaktipratibandhananibandhanam ; api tu sāmagryantarānupraveśahetukam ||

[1,1.110.2]

nanu mantreṇa praviśatā tatra kiṃ kṛtam ? na kiñcit kṛtam ;
sāmagryantaraṃ tu saṃpāditam | kāciddhi sāmagrī kasyacit kāryasya
hetuḥ ||

[1,1.110.3]

svarūpaṃ tadavasthameveti cet ; yadyevaṃ abhakṣitamapi viṣaṃ kathaṃ na
hanyāt ?

[1,1.110.4]

tatrā''syasaṃyogādyapekṣaṇīyamastīti cet , mantrābhāvo'pyapekṣyatām | divyakaraṇakāle dharma iva mantro'pyanupraviṣṭaḥ kāryaṃ
pratihanti ||

[1,1.110.5]

śaktipakṣe'pi vā mantrasya ko vyāpāraḥ ? mantreṇa hi
śakternāśo vā kriyate ? pratibandho vā ? na tāvat nāśaḥ ;
mantrāpagame punastatkāryadarśanāt ||

[1,1.111.1]

pratibandhastu svarūpasyaiva śakterivāstu ||

[1,1.111.2]

svarūpasya kiṃ jātam ? śakterapi kiṃ jātam ? kāryaudāsīnyamiti cet , taditaratrāpi samānam ||

[1,1.111.3]

svarūpamastyeva , dṛśyamānatvāt iti cet ; śaktirapyastyeva ,
punaḥ kāryadarśanenānumīyamānatvāditi || śakteḥ nityatvānityatvavikalpanena dūṣaṇam

[1,1.111.4]

kiñca śaktirabhyupagamyamānā padārthasvarūpavannityā abhyupagamyeta ?
kāryā vā ? nityatve — sarvadā kāryodayaprasaṅgaḥ | sahakāryapekṣāyāṃ tu
svarūpasyaiva tadapekṣā'stu , kiṃ śaktyā ? kāryatve tu — śakteḥ padārthasvarūpamātrakāryatvaṃ vā syāt ? sahakāryādisāmagrīkāryatvaṃ vā ?

[1,1.112.1]

svarūpamātrakāryatve — punarapi sarvadā kāryotpādaprasaṅgaḥ ; sarvadā
śakterutpādāt | sāmagrīkāryatve tukāryameva sāmagrīkāryamastu ,
kiṃ antarālavartinyā śaktyā? atiriktaśaktyaṅgīkāre anavasthā'pyaparihāryā

[1,1.112.2]

aśaktāt kārakāt kāryaṃ na niṣpadyata iti cet ; śaktirapi
kāryaṃ , tadutpattāvapyevaṃ śaktyantarakalpanādanavasthā || anavasthāparihāraśaṅkā

[1,1.112.3]

āha — dṛṣṭasiddhaye hyadṛṣṭaṃ kalpyate , na tu dṛṣṭavighātāya |
śaktyantarakalpanāyāṃ śaktiśreṇīnirmāṇa eva kṣīṇatvāt kārakāṇāṃ
kāryavighātaḥ syāditi ekaiva śaktiḥ kalpyate ; tat kuto'navasthā? evamapi śaktiranyathāsiddhaiva

[1,1.112.4]

atrocyate — yadyadṛṣṭamantareṇa dṛṣṭaṃ na siddhyati , kāmamadṛṣṭaṃ
kalpyatām | anyathā'pi tadupapattau kiṃ tadupakalpanena ? darśitā
cānyathā'pyupapattiḥ ||

[1,1.113.1]

kalpyamānamapi cādṛṣṭaṃ , tat kalpyatāṃ ; yat anavasthāṃ
nāvaheta ; dharmādivat ||

[1,1.113.2]

api ca vyāpāro'pyatīndriyaḥ śaktivadiṣyate bhavadbhiḥ ; anyatarakalpanayaiva kāryopapatteḥ kimubhayakalpanāgauraveṇa || śaktyanaṅgīkāre'pi kārakāṇāṃ kārakatvaṃ nirbahatyeva

[1,1.113.3]

śaktamavyāpriyamāṇaṃ na kārakaṃ kārakamiti cet ; tacchaktamititadā kathaṃ jānāmi ?

[1,1.113.4]

kāryadarśanāt jñāsyāmīti cet ; vyāpārādeva kāryaṃ setsyati ||

[1,1.113.5]

pādukādervyāpriyamāṇādapi na pādapacchedo dṛśyata iti cet ;
pratyakṣastarhi vyāpāraḥ , nātīndriyaḥ ; yataḥ kāryadarśanātpūrvamapi

[1,1.114.1]

vyāpriyamāṇatvaṃ jñātamāyuṣmatā | kāryānumeyo hi vyāpāraḥ kāryaṃ
vinā na jñāyetaiva | kāryaṃ tvanyatarasmādapi ghaṭamānaṃ nobhayaṃ kalpayituṃ
prabhavati — ityalaṃ prasaṅgena ||

[1,1.114.2]

prakṛtamanusarāmaḥ | tasmādatīndriyāyāḥ śakterabhāvāt nirviṣayā yathodāhṛtāḥ tā arthāpattayo bhavanti || siddhyantyapi śaktiḥ anumānenaiva , na tvarthāpattyā

[1,1.114.3]

api vā śaktiratīndriyā anumānasyaiva viṣayaḥ | kāryasya kāraṇapūrvakatvena vyāptigrahaṇāt , svarūpamātrasya ca kāraṇatvānirvahaṇāt
adhikaṃ kimapyanumāsyate ; sā śaktiriti || śabdanityatvasiddhau tu yā'rthāpattirudāhṛtā | tasyāḥ śabdaparīkṣāyāṃ samādhirabhidhāsyate || 134 || abhāvapūrvikāyā arthāpatterapyanumānāntarbhāvaḥ

[1,1.114.4]

abhāvapūrvikā'pyarthāpattiranumānameva | jīvato gṛhābhāvena
liṅgabhūtena bahirbhāvāvagamāt | caitrasya gṛhābhāvo dharmī , bahirbhāvena

[1,1.115.1]

tadvān iti sādhyo dharmaḥ ; jīvanmanuṣyagṛhābhāvatvāt , pūrvopalabdhaivaṃvidhagṛhābhāvavat | yathā dhūmo dharmī , vahnimāniti sādhyo
dharmaḥ ; dhūmatvāt , pūrvopalabdhadhūmavaditi ||

[1,1.115.2]

ataśca gṛhādīnāṃ liṅgatvāśaṅkanaṃ , apākaraṇaṃ ca āḍambaramātram || prameyānupraveśadoṣaparihāraḥ

[1,1.115.3]

yatpunaḥ prameyānupraveśadūṣaṇamabhyadhāyi — tadapi na sāṃpratam ||

[1,1.115.4]

kiṃ prameyamabhimatamatrabhavatām ? kiṃ sattāmātram ? uta
bahirdeśaviśeṣitaṃ sattvam ?

[1,1.115.5]

sattāmātraṃ tāvadāgamādevāvagatamiti na pramāṇāntaraprameyatāmavalambate | bahirdeśaviśeṣitaṃ tu sattvaṃ bhavati prameyam | tasya tu
tadānīmanupraveśaḥ kutastyaḥ ? gṛhābhāvagrāhakaṃ hi pramāṇaṃ gṛha eva
sadupalambhakapramāṇāvakāśamapākaroti , na bahissaṃdasattvacintāṃ
prastauti || mṛtasya jīvato dūre tiṣṭhataḥ prāṅgaṇe'pi vā | gṛhābhāvaparicchede na viśeṣo'sti kaścana || 135 ||

[1,1.116.1]

jīvanaviśiṣṭastvasau gṛhyamāṇo liṅgatāmaśnute , vyabhicāranirāsāt | na ca viśeṣaṇagrahaṇameva prameyagrahaṇam | jīvanamanyat ,
anyacca bahirbhāvākhyaṃ prameyam || jīvanamanyat , anyaśca bahirbhāvaḥ

[1,1.116.2]

nanu jīvanaviśiṣṭagṛhābhāvapratītireva bahirbhāvapratītiḥ | naitadevam — jīvanaviśiṣṭagṛhābhāvapratīteḥ bahirbhāvasya pratītiḥ , na
tatpratītireva bahirbhāvapratītiḥ na hi dahanādhikaraṇe dhūmapratītireva
dahanapratītiḥ ||

[1,1.116.3]

nanu dhūmādanya eva dahanaḥ ; ihāpi gṛhābhāvajīvanābhyāmanya
eva bahirbhāvaḥ ||

[1,1.116.4]

parvatahutavahayoḥ siddhatvāt mattvarthamātraṃ tatrāpūrvamanumeyam ;
evamihāpi bahirdeśayogamātramapūrvamanumeyam ||

[1,1.116.5]

yadi tu tadadhikaṃ prameyamiha neṣyate , tadā gṛhābhāvajīvanayoḥ
svapramāṇābhyāmavadhāraṇādānarthakyamarthāpatteḥ | tasmāt prameyāntarasadbhāvāt tasya ca tadānīmananupraveśāt na prameyānupraveśo doṣaḥ ||

[1,1.117.1]

arthāpattāvapi ca tulya evāyaṃ doṣaḥ , tatrāpyarthāt arthāntarakalpanā'bhyupagamāt | "dṛṣṭaḥ śruto vā'rtho'nyathā nopapadyate
ityarthakalpanā" (śā. bhā. 1.1.5)(śā. dī. 1.1.5) ityevaṃ
granthopanibandhāt | tasya tasmāt pratītiriti yatra vyavahāraḥ ,
tatrāvaśyaṃ tatpratītau tadanupraveśo doṣa eva | svabhāvahetāviva
tadbuddhisiddhyā tatsiddheḥ pramāṇāntaravaiphalyāditi | prabhākaroktaḥ arthāpatteratiriktatvasādhanaprakāraḥ

[1,1.117.2]

prabhākarāstu prakārāntareṇānumānādbhedamatrācakṣate | anumāne
gamakaviśeṣaṇamanyathā'nupapannam , analaṃ vinā dhūmo hi nopapadyate; iha tu viparyayaḥ , gamyo gamakena vinā nopapadyate | gamyaḥ —
bahirbhāvaḥ , sa jīvato gṛhābhāvaṃ vinā nopapadyate , gṛhānnirgato
jīvan bahirbhavatīti ||

[1,1.118.1]

bhāṣyapapyevaṃ yojayanti — dṛṣṭaḥ śruto vārthaḥ arthakalpanā ;
arthāntaraṃ kalpayatītyarthaḥ | yataḥ sā kalpanā prameyadvārikā'nyathā..papadyata ityarthaḥ | evaṃ gamyagamakayoranupapadyamānatvaviparyayāt..mānāt pramāṇāntaramiyamarthāpattiriti bahirbhāvo'nyathānopapadyate , sa ca gamya iti || prabhākarapakṣapratikṣepaḥ

[1,1.118.2]

etadapi granthavaiṣamyopapādanamātraṃ , na tu nūtanaviśeṣotprekṣaṇam |
gamye tāvadagṛhīte sati tadgatamanupapadyamānatvaṃ kathamavadhāryeta ?
gṛhīte tu gamye kiṃ tadgatānupapadyamānatvagrahaṇena ? sādhyasya
siddhatvāt ||

[1,1.118.3]

purā tadgatamanyathā'nupapadyamānatvaṃ gṛhītamāsīditi cet —
aho ! mahānanumānādviśeṣaḥ | idaṃ hi pūrvaṃ pratibandhagrahaṇamuktaṃ
syāt ||

[1,1.119.1]

api ca bahirbhāvasya gṛhābhāvaṃ vinā'nupapattirityukte tasmin
sati tasyopapattirvaktavyā | sā ca kā ? kimutpattiḥ ? jñaptirvā ?

[1,1.119.2]

yadi jñaptiḥ , sā cānumāne'pi | gamyaṃ gamakaṃ vinā nāsti ,
tasmin satyastīti samānaḥ panthāḥ || utpattistu gṛhābhāvāt bahirbhāvasya durbhaṇā | prāksiddhe hi gṛhābhāve tadutpādaḥ kṣaṇāntare || 136 || kāraṇaṃ pūrvasiddhaṃ hi kāryotpādāya kalpate | tenaikatra kṣaṇe jīvan na gṛhe na bahirbhavet || 137 ||
tasmādyatkiñcidetat || arthāpattau hetoḥ kārakatvamapīti pakṣāntaranirākaraṇam

[1,1.119.3]

evañca yadeke jñaptyutpattikṛtamiha vailakṣaṇyamutprekṣitavantaḥ —
dhūmenāgnirgamyata eva , gṛhābhāvena bahirbhāvo janyate'pīti — tadapi
pratyuktaṃ bhavati || arthāpattisthale vyāptyupapādanam

[1,1.119.4]

yattu sambandhagrahaṇābhāvādityuktaṃ — tadapi na sundaram —
mandiradvāravartinastadutpatteḥ ||

[1,1.120.0]

etacca svayamāśaṅkya na taiḥ pratisamāhitam | udāharaṇamanyattu vyatyayena pradarśitam || 138 ||

[1,1.120.1]

gṛhabhāvena bahirabhāvakalpanamiti , tatraitadeva vaktavyam |
iyamabhāvapūrvikā na bhavatyevārthāpattiḥ | ṣaḍarthāpattīḥ pratijñāya
imāmabhāvapūrvikāṃ arthāpattimuktvā upanaiyyāyikakesarikaṭākṣapātabhītāṃ iha gahane hariṇīmiva yadupekṣya gamyate — tadatyantamatrabhavatāmanārthajanocitaṃ ceṣṭitam || tvadekaśaraṇāṃ bālāmimāmutsṛjya gacchataḥ | kathaṃ te tarkayiṣyanti mukhamanyā api striyaḥ ! || 139 ||

[1,1.120.2]

bhāvenābhāvakalpanā tu pratyakṣapūrvikaivārthāpattiḥ | tasyā api ca
na duravagamaḥ sambandhaḥ | asarvagatasya dravyasya niyatadeśavṛtterakleśena
taditaradeśanāstitvāvadhāraṇāt | anagnivyatirekaniścaye ca dhūmasya
bhavatāṃ kā gatiḥ ? yā tatra vārtā saivehāpi no bhaviṣyati ||

[1,1.120.3]

na ca bhūyodarśanāvagamyamānānvayamātraikaśaraṇatayā —

[1,1.121.0]

"yasya vastvantarābhāvo gamyastasyaiva duṣyati | mama tvadṛṣṭimātreṇa gamakāḥ sahacāriṇaḥ || (ślo. vā.)"

[1,1.121.1]

iti kathayitumucitam | aniścitavyatirekasya sādhyaniścayābhāvāditi darśayiṣyāmaḥ ||

[1,1.121.2]

pakṣadharmānvayavat vyatireko'pi nāgṛhīto'numānāṅgam |
bahirbhāvasiddhau cānumānaprayogaḥ sa eva , yastvayā darśitaḥ | tasya
tu pratiprayogaḥ pratyakṣādiviruddhatvāt hetvābhāsa evetyalaṃ prasaṅgena || śrutārthāpattirapyanumānameva

[1,1.121.3]

śrutārthāpattirapi varākī nānumānāt bhidyate | vacanaikadeśakalpanāyā anupapannatvāt , arthasya ca kāryaliṅgagamyasya sattvāt |
yathā kṣitidharakandharādhikaraṇaṃ dhūmamavalokya tatkāraṇamanalamanuminoti bhavān , evamāgamātpīnatvākhyaṃ kāryamavadhārya tatkāraṇamapi bhojanamanuminotu | ko'tra viśeṣaḥ | tatkāryatayā bhūyodarśanataḥ
pratipannatvāt | liṅgasya tu kvacit pratyakṣeṇa grahaṇam , kvacit
vacanataḥ pratipattiriti naiṣa mahān bhedaḥ ||

[1,1.122.0]

śrutārthāpatterāvaśyakatvākṣepaparihārau

[1,1.122.1]

nanu vacanamaparipūrṇamiti pratītimeva yathocitāṃ janayitumasamartham —

[1,1.122.2]

kiṃ "pīno devadatto divā na bhuṅkte" ityato na bhavati tatpīnatāpratītiḥ ?

[1,1.122.3]

na na bhavati , sākāṅkṣā tu bhavati | na ca sākāṅkṣapratītikāriṇastasya prāmāṇyam — iti tadeva tāvat pūrayituṃ yuktam ||

[1,1.122.4]

tadasat — kasyātra sākāṅkṣatvam ? kiṃ śabdasya ? kiṃ vā
tadarthasya ? uta svittadavagamasya | iti ||

[1,1.122.5]

śabdasya tāvadarthanirapekṣasya na kācidākāṅkṣā , anabhivyaktaśabdavat ||

[1,1.122.6]

arthastu sākāṅkṣassan arthāntaramupakalpayatu ; ko'vasaro
vacanakalpanāyāḥ ?

[1,1.122.7]

avagamo'pyarthaviṣaya eva sākāṅkṣo bhavati , na śabdaviṣayaḥ
śrotrakaraṇakaḥ | tasmādavagamanairākāṅkṣyasiddhaye tadarthakalpanameva

[1,1.123.1]

yuktam | vacanaikadeśakalpanamapi arthāvagatisiddhyarthameveti tatkalpanamevāstu ; kiṃ sopānāntareṇa? śrutārthāpatteranumānatve'pi tadgamyārthānāṃ nāvaidikatvam

[1,1.123.2]

yattu kalpyamānasyārthasyāvaidikatvaṃ prāpnotīti — tatra vacanakalpanāpakṣe sutarāmavaidikaḥ so'rthaḥ syāt ; kalpyamānasya vacanasya
vedādanyatvāt ||

[1,1.123.3]

śrutaḥ , anumita.. dvividhaḥ , sa veda eveti cet ; śrautārthaḥ ,
śrautārthānumitaḥ dvividhaḥ sa vedārtha eva bhaviṣyatīti kiṃ vacanasopānāntarakalpanayā ? tena śrūyamāṇavedavacanapratipādyārthasāmarthyalabhyatvādeva tasya vedārthatā bhaviṣyati | sarvathā na vacanaikadeśaviṣayā śrutārthāpattiḥ śreyasī | śrutyekadeśakalpanāpakṣapratikṣepācca || arthasyātīndriyatve'pi vyāptigrahaḥ saṃbhavatyeva

[1,1.123.4]

tadatīndriyatayā sambandhagrahaṇamaghaṭamānamiti yaduktaṃ — tadapi
pratyuktam — arthe tu sāmānyena sambandhagrahaṇamapi sūpapādam |
tatra tatra yajyāderarthasyādhikārādyarthāntarasambaddhasya dṛṣṭatvāditi ||

[1,1.124.0]

prābhākaroktaśrutārthāpattinirākaraṇaprakāraḥ

[1,1.124.1]

prābhākarāstu "dṛṣṭaḥ śruto vā" itibhāṣyaṃ "laukikamabhidhānāntaramevedamupalabdhivacanam" iti varṇayantaḥ śrutārthāpattiṃ
pratyācakṣate | śrūyamāṇasyaiva śabdasya tāvatyarthe sāmarthyamupagacchantaḥ
tamarthaṃ śābdameva pratijānate | vākyasya dūrāvidūravyavasthitaguṇāguṇakriyādyanekakārakakalāpoparaktakāryātmakavākyārthapratītau iṣorivadīrghadīrgho vyāpāraḥ | aviratavyāpāre ca śabde sā pratītirudeti ,
tadvyāpāraviratau nodeti | tadutpādakakārakābhāvāt | vṛddhavyavahārataśca śabdeṣu vyutpadyamāno lokaḥ tathābhūtavākyavyavahāriṇo
vṛddhān paśyan vākyasyaiva tādṛśavākyārthe sāmarthyamavadhārayati |
tadanuvartīni tu padāni tasminnaimittike nimittāni bhavanti ||

[1,1.125.1]

naimittikānukūlyaparyālocanayā kvacidaśrūyamāṇānyapi tāni
nimittatāṃ bhajante — viśvajidādau svargakāmādipadavat ||

[1,1.125.2]

kvacit śrūyamāṇānyapi tadananukūlatvāt parityajyante — "yasyobhayaṃ havirārtimārcchet" itivat ||

[1,1.125.3]

kvacidanyathāsthitāni tadanurodhādanyathaiva sthāpyante — "prayājaśeṣeṇa havīṃṣyabhighārayati" itivat ||

[1,1.125.4]

tasmāt prathamāvagataikaghanākāravākyārthānusāreṇa satāmasatāṃ
vā padānāṃ nimittabhāvavyavasthāpanāt aśrūyamāṇatathāvidhaikadeśādapi vākyāt tadarthāvagatisaṃbhavāt kiṃ śrutārthāpattyā ? ata eva na
sopātavyavahitaṃ tasyārthasya śābdatvam , sākṣādeva tatsiddheḥ || padāśravaṇe'pi arthopasthityupapādanam

[1,1.125.5]

nanu aśrūyamāṇeṣu nimitteṣu kutastadarthamavagacchāmaḥ ?
anavagacchantaśca kīdṛśaṃ naimittikamavakalpayāmaḥ ? — ucyate — śruteṣvapi
padeṣu teṣāṃ nimittabhāvo na svamahimnā'vaphalpate , kintu naimittikānusāradvāraka ityuktam | evamaśruteṣyapi bhaviṣyati | na yajau
karaṇavibhaktiṃ śṛṇumaḥ ; na svarge karmavibhaktim ; nāgnacidādiṣu
kvippratyayam ; nādhunādiṣu prakṛtim ; na samāsataddhiteṣu yathocitāṃ
vibhaktim , api ca pratīma eva tadartham ||

[1,1.126.2]

evaṃ viśvajidādāvapi "yajeta" iti naimittikabalādeva
svargakāmādipadārthaṃ pratyeṣyāmaḥ | niyogagarbhatvācca viniyogasya
liṅgādīni śrutikalpanāmantareṇāpi niyogavyāpāraṃ parigṛhya tena
vastuni viniyojakatāṃ pratipatsyante || etanmate mukhyagauṇādivyavahāranirvāhaḥnanvevaṃ sati sarvatra śabdavyāpārasaṃbhavāt | mukhyasyāpi bhavet sāmyaṃ gauṇalākṣaṇikādibhiḥ || 140 ||

[1,1.127.0]

śrutiliṅgādimānānāṃ virodhe yacca varṇyate | pūrvapūrvabalīyastvaṃ , tat kathaṃ vā bhaviṣyati ? || 141 ||

[1,1.127.1]

ucyate — satyapi sarvatra śabdavyāpāre tatprakārabhedopapattereṣa na
doṣaḥ | na hi padānāṃ sarvātmanā nimittabhāvamapahāyaiva naimittikapratītirupaplavate | tadaparityāgācca tatsvarūpavaicitryamanuvartata eva || anyathā siṃhaśabdena matiḥ kesariṇīsute | anyathā devadattādau pratītirupajanyate || 142 || gaṅgāyāṃ majjatītyatra gaṅgāśabdo nimittatām | upayāti yathā , naivaṃ ghoṣādivasatau tathā || 143 ||

[1,1.127.2]

śrutiliṅgavākyaprakaraṇasthānasamākhyānāmapi arthasannikarṣaviprakarṣakṛto'styeva viśeṣa iti tatrāpi na viniyogasāmyam || śrutiliṅgādibhiryo'pi kalpayedviniyojikām | tasyāpi tasyāstulyatvāt bādhyabādhakatā katham ? || 144 ||

[1,1.128.0]

atha tatkalpane teṣāṃ vidūrāntikavṛttitā | sa evārthagato nyāya iti tatkalpanena kim ? || 145 ||

[1,1.128.1]

aindrāgnādiṣu vaikṛteṣu karmasu na prākṛtavidhyantavacanānumānam ,
api tu codakavyāpāreṇa tasyaiva prāptiḥ | vaikṛtasya vidheḥkācidākāṅkṣā codaka ityucyate || arthādhyāhāre'pi upadeśātideśayorvailakṣaṇyam

[1,1.128.2]

nanvevamubhayatra tadavagamāviśeṣāt upadeśātideśayoḥ ko
viśeṣaḥ ? na niyogāvagame kaścidviśeṣaḥ ; kintūpadeśe yathopadeśaṃ
kāryam , atideśe tu yathākāryamupadeśa ityetayorviśeṣaḥ ||

[1,1.128.3]

nanu yathākāryamupadeśe'nupayujyamānakṛṣṇalacarvavaghātādeḥ
prāptireva na bhavediti ko bādhārthaḥ ? — na akhaṇḍamaṇḍalavidhyantakāṇḍaprāpteḥ | na hyaṃśāṃśikayā codakaḥ pravartata ityalamanayā
prasaktānuprasaktyāgataśāstrāntaragarbhakathāvistaraprastāvanayā || evaṃ śrutārthāpattipratikṣeptṛprabhākarapakṣopasaṃhāraḥiti prasaṅgādvyākhyātaṃ leśato vākyavinmatam | etasya yuktāyuktatvaparicchede tu ke vayam ! || 146 || śrutārthāpattirasmākaṃ dūṣaṇīyatayā sthitā | taddūṣaṇaṃ ca pūrvoktavīthyā'nena pathā'stu vā || 147 || ālaṅkārikapakṣapratikṣepaḥetena śabdasāmarthyamahimnā so'pi vāritaḥ | yamanyaḥ paṇḍitaṃmanyaḥ prapede kaṃcana dhvanim || 148 || vidherniṣedhāvagatirvidhibuddhirniṣedhataḥ |

[1,1.129.2]

yathā — bhava dhammiya vīsattho mā sma pān..tha ! gṛhaṃ viśa || 149 || mānāntaraparicchedyavasturūpopadeśinām | śabdānāmeva sāmarthyaṃ tatra tatra tathā tathā || 150 ||

[1,1.130.0]

athavā nedṛśī carcā kavibhiḥ saha śobhate | vidvāṃso'pi vimuhyanti vākyārthagahane'dhvani || 151 || tadalamanayā goṣṭhyā vidvajjanocitayā ciraṃparamagahanastarkajñānāmabhūmirayaṃ nayaḥ | prakṛtamadhunā tasmāt brūmo na bhātyanumānataḥtanurapi satāmarthāpatterviśeṣa iti sthitam || 152 || anupalabdheḥ pramāṇāntaratvākṣepaḥ

[1,1.130.1]

āha — abhāvastarhi pramāṇāntaramastuḥ — satparicchedakaṃ yatra na pramāṇaṃ pravartate | tadabhāvamitau mānaṃ pramāṇābhāva ucyate || 153 ||

[1,1.131.1]

iha ghaṭo nāstīti ghaṭaṃ prati sadupalambhakapramāṇapravṛttirnāstīti
asau pramāṇābhāvaḥ ghaṭābhāvaṃ paricchinatti ||

[1,1.131.2]

tatra ca ghaṭaviṣayajñātṛvyāpārānutpāda eva dṛśyādarśanavācyaḥ
pramāṇaṃ , nāstīti buddhiḥ phalam ||

[1,1.131.3]

atha vā ghaṭābhāvagrāhī grahītṛvyāpāra sadupalambhakapramāṇābhāvajanito nāstīti pratyayasvabhāvaḥ pramāṇam , phalaṃ tu hānādijñānaṃ bhaviṣyati | taduktam — "pratyakṣāderanutpattiḥ pramāṇābhāva ucyate | sā''tma..'pariṇāmo vā vijñānaṃ vā'nyavastuni iti |"
anyavastuśabdana ghaṭābhāva evoktaḥ ||

[1,1.132.1]

tatra tāvadidaṃ nāstīti jñānaṃ na pratyakṣajanitam , indriyārthasannikarṣābhāvāt | sannikarṣo hi saṃyogasamavāyasvabhāvaḥ , tatprabhavabhedo vā saṃyuktasamavāyādiriha nāstyeva | saṃyuktaṃviśeṣaṇabhāvo'pi na saṃbhavati , kumbhābhāvasya bhūpradeśaviśeṣaṇatvābhāvāt | na hyasaṃyuktamasamavetaṃ vā kiñcidviśeṣaṇaṃ bhavati |
saṃyuktasya daṇḍādeḥ samavetasya śuklaguṇādeḥ tathābhāvadarśanāt |
abhāvaśca na kenacitsaṃyujyate , adravyabhāvāt | na kvacitsamavaiti , guṇādivailakṣaṇyāditi ||

[1,1.132.2]

yadi ca saṃyuktaviśeṣaṇabhāvasannikarṣopakṛtaṃ cakṣurabhāvaṃ
gṛhṇāti , tarhi tadaviśeṣāt saṃyuktadravyavṛttīn rasādīnapi
gṛhṇīyāt ||

[1,1.132.3]

ayogyatvānna gṛhṇātīti cet — tadabhāvamapi mā grahīt ,
ayogyatvāviśeṣāt | yogyāyogyatvakṛtagrahaṇāgrahaṇaniyamavāde vā

[1,1.133.1]

yogyataiva sannikarṣo bhavatu ; kiṃ ṣaṭkaghoṣeṇa ? tasmānna ghaṭābhāvajñānaṃ cākṣuṣam || abhāvasyaindriyakatvanirāsaḥ

[1,1.133.2]

nanu bhūpradeśaṃ ca ghaṭābhāvaṃ ca viṣphārite cakṣuṣi nirīkṣāmahe ;
nimīlite tu tasmiṃstayoranyataramapi na paśyāmaḥ | tatra samāne ca
tadbhāvabhāvitve bhūpradeśajñānaṃ cākṣuṣam , abhāvajñānaṃ tu na cākṣuṣamiti kuto viśeṣamavagacchāmaḥ ?

[1,1.133.3]

bāḍhamavagacchāmaḥ sannikarṣābhāvādeva | na hyasannikṛṣṭaṃ
cakṣuravagatijanmane prabhavati ||

[1,1.133.4]

tadbhāvabhāvitvaṃ tvidamanyathāsiddham ; vidūradeśavyavasthitasthūlajvālāvalījaṭilajvalanagatabhāsvararūpopalambhānuvartitadgatoṣṇasparśajñānavat | tatra yathā rūpānumīyamānasparśavedane nayanānvayavyatirekānuvidhānamanyathāsiddham , evamihāpi bhūpredeśopalambhāvinābhāvini kumbhābhāvagrahaṇe tatkṛtamindriyānvayavyatirekānuvidhānamiti na cākṣuṣo ghaṭābhāvapratibhāsaḥ | taduktam — "gṛhītvā vastusadbhāvaṃ smṛtvā ca pratiyoginam | mānasaṃ nāstitājñānaṃ jāyate'kṣānapekṣayā iti ||"

[1,1.134.1]

ataścaiva asannihitasyāpi kvacidgrahaṇam | svarūpamātrakeṇa
gauramūlaka..palabdhavataḥ tato deśāntaraṃ gatasya tatra kenacit
gargo'sti vā ? nāsti vā ? iti pṛṣṭasya sata svarūpamātraṃ gṛhītam |
gauramūlakamanusmarataḥ tadānīmasannikṛṣṭaṃ'pi gargasya bhāve tadaiva tasya
jñānamudeti | tatra indriyakathāpi nāstīti na tasya pratyakṣatvam | abhāvasyānumānāgamyatvam

[1,1.134.2]

na cānumānagamyo'yamabhāvaḥ ; bhūpradeśasya , tadgataghaṭādarśanasya vā
liṅgatvānupapattaḥ | na bhūpradeśo liṅgam ; agṛhītasambandhasyāpi
tatpratīteḥ , anaikāntikatvāt , apakṣadharmatvāt , tadadhikaraṇābhāvānantyena sambandhagrahaṇāsaṃbhavācca | nāpi ghaṭādarśanaṃ liṅgam ;

[1,1.135.1]

apakṣadharmatvāt | ghaṭādarśanaṃ ghaṭasya dharmaḥ , na tadabhāvasya | ghaṭābhāvapratītiṃ prati vyāpriyamāṇatvāt taddharmatvamasyeti cet — na —
itaretarāśrayaprasaṅgāt | taddharmatve sati liṅgapratītijanakatvaṃ , pratītijanmani sati taddharmatvamiti | asiddhāyāṃ ca ghaṭābhāvapratītau
taddharmatājñānamadarśanasya durghaṭameva | siddhāyāṃ tu kiṃ pakṣadharmatājñānena ? sādhyapratīteḥ siddhatvāt ||

[1,1.135.2]

api cedamadarśanākhyaṃ liṅgamaviditavyāpti kathamabhāvasyānumāpakaṃ bhavet ? vyāptigrahaṇaṃ ca dhūmāgnivat ubhayadharmigrahaṇapūrvakam |
tatra vyāptigrahaṇavelāyāmeva tāvat kutastyamabhāvākhyadharmigrahaṇamiti
cintyam ||

[1,1.135.3]

tata evānumānāditi yadyucyate , taditaretarāśrayam | anumānāntaranibandhane tu tadgrahaṇe'navasthā ||

[1,1.136.1]

adarśanākhyaṃ liṅgamapi darśanābhāvasvabhāvamiti tatsvarūpaparicchedacintāyāmapyayameva panthāḥ | ato dūramapi gatvā tadavagamasiddhaye pramāṇāntaramabhāvaparicchedanipuṇamavagantavyamiti tata eva
tadavagamasiddherna tasyānumeyatvam ||

[1,1.136.2]

na cedaṃ "iha ghaṭo nāsti" iti jñānaṃ śabdopamānārthāpattyanyatamanimittamāśaṅkitumapi yuktamiti sadupalambhakapramāṇātītatvādabhāvasyaiva bhūmirabhāva iti yuktam ||

[1,1.136.3]

api ca prameyaṃ anurūpeṇa pramāṇena pramātumuvitam — bhāvātmake prameye hi nābhāvasya pramāṇatā | abhāve'pi prameye syāt na bhāvasya pramāṇatā || 154 || na prameyamabhāvākhyaṃ nihnutaṃ bauddhavat tvayā | pramāṇamapi tenedaṃ abhāvātmakamiṣyatām || 155 || abhāvākhyātiriktapramāṇanirākaraṇam

[1,1.136.4]

atrābhidhīyate — satyamabhāvaḥ prameyamabhyupagamyate , pratyakṣādyavasīyamānasvarūpatvāttu na pramāṇāntaramātmaparicchittaye mṛgayate | adūramedinīdeśavartinastasya cakṣuṣā | paricchedaḥ parokṣasya kvacinmānāntarairapi || 156 ||

[1,1.137.1]

tathā ca "iha ghaṭo nāsti" iti jñānamekamevedam "iha kuṇḍe
dadhi" iti jñānavat , ubhayālambanamanuparatanayanavyāpārasya bhavati |
tatra bhūpradeśamātra eva nayanajaṃ jñānam , itaratra pramāṇāntarajanitamiti
kutastyo'yaṃ vibhāgaḥ ?

[1,1.137.2]

atrāgniriti yukto'yaṃ anakṣajaḥ pratibhāsaḥ | dhūmagrahaṇānantaraṃ
avinābhāvasmaraṇādibuddhyantaravyavadhānasaṃbhavāt | iha tu tathā
nāstyeva | avyavahitaiva hi bhūpradeśavat ghaṭanāstitā'vagatiravicchedenānubhūyate | na ca kṣitidharādhikaraṇaparokṣāśuśukṣaṇivadanīkṣaṇaviṣayatā bhavatyabhāvasya ; tadvyāpārānvayavyatirekānuvidhāyitvāt
tatpratīteḥ | tatra hi vyāpṛtākṣo'pi na parvatavartinamanalamavalokayitumutsahate ; iha tu ghaṭābhāvamaparimlānanayanavyāpāra eva paśyatīti
cākṣuṣamabhāvajñānam , tadbhāvabhāvitvānuvidhānāt ||

[1,1.138.1]

na ca dūrasthitahutavaharūpadarśanapūrvakasparśānumānavadidamanyathāsiddhaṃ tadbhāvabhāvitvam | tatra hi bahuśaḥ sparśadarśanakauśalaśūnyatvamavadhāritaṃ cakṣuṣaḥ , sparśaparicchedi ca kāraṇāntaraṃ tvagindriyamavagatam ||

[1,1.138.2]

avinābhāvitā ca purā tathāvidhayo rūpasparśayorupalabdhetyanumeya
evāsau sparśa iti yuktaṃ tatrānyathāsiddhatvaṃ cakṣurvyāpārasya ||

[1,1.138.3]

prakṛte tu nedṛśaḥ prakāraḥ samasti | na caikatra tadbhāvabhāvitvamanyathāsiddhamiti sarvatra tathā kalpyate | evaṃ hi rūpamapi cākṣupatāmavajahyāt || vaibhavena abhāvasya cākṣuṣatvasamarthanam

[1,1.138.4]

nanu nīrūpasyāsaṃbaddhasya ca cākṣuṣatvamabhāvasyakathamabhidhīyate ?

[1,1.138.5]

cakṣurjanitajñānavattvāddhi cākṣuṣatvam , na rūpavattvena | rūpavatāmapi paramāṇūnāmacākṣuṣatvāt | nīrūpasyāpi rūpasya cākṣuṣatvācca ||

[1,1.138.6]

saṃbaddhamapi na sarvaṃ cākṣuṣam , ākāśasya tathātve'pi
tadabhāvāt |

[1,1.139.1]

nanu asambaddhasya cakṣuṣā grahaṇe dūravyavahitasya vibhīṣaṇāderapi
cākṣuṣatvaprasaṅgaḥ — ucyate — bhāve khalvayaṃ niyamaḥ , yat asambaddhasya
cakṣuṣā'grahaṇam , abhāvastvasambaddho'pi cakṣuṣā gṛhīṣyate ||

[1,1.139.2]

ṣaṭprakārasannikarṣavarṇanamapi bhāvābhiprāyameva , sambaddha hi yat
gṛhyate tat ṣaṇṇāṃ sannikarṣaṇāmanyatamena sannikarṣeṇeti ||

[1,1.139.3]

prāpyakāritvamapīndriyāṇāṃ vastvabhiprāyamevocyate | tasmādavastutvādabhāvasya tena sannikarṣamalabhamānamapi nayanamupajanayati
tadviṣayamavagamamiti na doṣaḥ ||

[1,1.139.4]

na cāsambaddhatvāviśeṣāt deśāntarādiṣu sarvābhāvagrahaṇamāśaṅkanīyam , āśrayagrahaṇasāpekṣatvādabhāvapratītaḥ ; āśrayasya ca
sannihitasyaiva pratyakṣatvāt || svapakṣena abhāvasya pratyakṣatvopapādanam

[1,1.139.5]

athavā saṃyuktaviśeṣaṇabhāvākhyasannikarṣopakṛtaṃ cakṣurabhāvaṃ
grahīṣyati | yathā samavāyapratyakṣatvavādināṃ pakṣe samavāyāmati ||

[1,1.140.0]

saṃyuktaviśeṣaṇatāsannikarṣasyāvaśyakatvam

[1,1.140.1]

nanu tadidamasiddhamasiddhasya dṛṣṭāntīkriyate — maivam —
bhavatā'pi dravyaguṇayorvṛtteraparihāryatvāt | bhedabuddhyā siddhabhedayoḥ
asambaddhayośca dravyaguṇayoradarśanāt avaśyaṃ kācidvṛttireṣitavyeti
alamarthāntaracintanena || abhāvasya sambandhopapādanam

[1,1.140.2]

yattūktaṃ saṃyogasamavāyayorabhāvāt abhāvo na bhūpradeśasya
viśeṣaṇamiti — tadapyasādhu — saṃyogasamavāyābhyāmanyasyaiva viśeṣaṇaviśeṣyabhāvanāmnaḥ sambandhasya adūra eva pratītibalena darśayiṣyamāṇatvāt || saṃyuktaviśeṣaṇatāyāḥ sannikarṣatve uktātiprasaṅgaparihāraḥ

[1,1.140.3]

yastu saṃyuktaviśeṣaṇabhāve sannikarṣe rasādibhiratiprasaṅga
udbhāvitaḥ , so'yaṃ saṃyuktasamavāyākhye cakṣūrūpasannikarṣe'pi samāno
doṣaḥ ||

[1,1.140.4]

saṃyuktasamavāyo'pi tarhi mā bhūt sannikarṣaḥ ; kiṃ naśchinnam ?
tatkiṃ asambaddhameva rūpaṃ gṛhṇātu cakṣuḥ ! na hi saṃyuktasamavāyādanyaḥ
cakṣūrūpayoḥ sambandhaḥ ||

[1,1.141.0]

sannikarṣāṇāmāvaśyakatā

[1,1.141.1]

nanu ! arthagrahaṇātmako vyāpāra eva cakṣuṣaḥ sannikarṣo yogyatā
vā | tadvaśādeva rūpasya tat grāhakamupeyate , na ca saṃyuktasamavāyādineti — sa tarhi vyāpāraḥ , sā vā yogyatā kathamabhāvamapi prati
tasya na syāt | prāpyakārīṇi cendriyāṇi kārakatvādiṣyante ,
sannikarṣaśca nihnūyate iti vipratiṣiddham ||

[1,1.141.2]

tasmāt ṣaṭprakārā sannikarṣānugāminī yogyatā vaktavyā , na
yogyatāmātra eva viśramya sthātavyam | yatra yogyatā tatra
sannikarṣo'pyasti , na tu yatra sannikarṣaḥ tatrāvaśyaṃ yogyatetyevamabhyupagacchatāṃ na rasādyatiprasaṅgacodanā dhunoti manaḥ | rasādeḥ
satyapi sannikarṣe yogyatvābhāvādagrahaṇam || yogyatāmātravāde'pi nābhāvasyāstyayogyatā | bhavadbhirvastudharmo'sya ko vā nābhyupagamyate ? || 157 || sarvopākhyaviyuktatvāt nāstyevetyeṣa vocyatām | abhāvaścākṣuṣajñānaviṣayo vā'bhyupeyatām || 158 ||

[1,1.142.0]

abhāvasyāpratyakṣatve pūrvoktayuktinirākaraṇam

[1,1.142.1]

yadapi — "svarūpamātraṃ dṛṣṭvā'pi paścāt kiñcit smarannapi | tatrāmyanāstitāṃ pṛṣṭaḥ tadaiva pratipadyate ||"
ityuktaṃ — tadapi na yuktam — vastvantaraviviktagauramūlakasvarūpagrahaṇasamaya eva tatrāsannihitasakalapadārthābhāvagrahaṇasya mecakabuddhyā
siddhatvāt idānīṃ tadgatagargābhāvasmaraṇaṃ na tasya parokṣasyānubhavaḥ ||

[1,1.142.2]

tathā hi — "tadānīṃ gargastatra nāsīt" ityevaṃ asau smṛtvā
satyavādī vadati , idānīmastitvanāstitve prati saṃśeta evāsau ;
gargasya kutaścidāgatasyedānīṃ tatrāstitvasaṃbhavāt ||

[1,1.142.3]

nanu ! na pūrvaṃ sarvābhāvagrahaṇamanubhūtavānasau gauramūlake iti
cet — ananubhūyamānamapi tadasya balāt kalpyate'bhyastaviṣaye'vinābhāvasmaraṇavat | tathā hi — tena tenānuyuktaḥ tasya tasyābhāvaṃ
smṛtvottaramasau sarvebhya ācaṣṭe ||

[1,1.143.1]

nanu ! mecakabuddhyā sakalābhāvagrahaṇe sahasaiva sakalābhāvasmṛtirupajāyeta — maivam — yatraiva praśnādismaraṇakāraṇamasya bhavati
tadeva smarati , na sarvamavidyamānasmaraṇanimittam | kramopalabdheṣvapi
varṇeṣu yugapadantyavarṇānubhavasamanantaraṃ smaraṇam , anyatra tu yugapadupalabdhe'pi krameṇa smaraṇaṃ bhaviṣyatīti na mecakabuddhāvayaṃ doṣaḥ ||

[1,1.143.2]

kiñca svarūpamātraṃ dṛṣṭamiti vadatā bhavatā'pi mecakajñānamabhyupagatameva ; mātragrahaṇena tadanyābhāvagrahaṇasiddheḥ | evaṃ hi bhavānevābhyadhāt — "ayameveti yo hyeṣa bhāve bhavati nirṇayaḥ | naiṣa vastvantarābhāvasaṃvittyanugamādṛte iti ||"

[1,1.143.3]

tasmāt gauramūlakāvagamasamaya eva tatrāsannihitasya gargāderabhāvagrahaṇāt nedānīṃ parokṣābhāvagrahaṇamabhāvakāraṇakamabhyupagantavyamiti pratyakṣagamya evāyamabhāvaḥ ||

[1,1.144.0]

abhāvasyānumeyatvābhāvaḥ kutracitsammata eva

[1,1.144.1]

yatpunarananumeyatvaṃ "iha ghaṭo nāsti" iti prakṛtābhāvaviṣayamabhyadhāyi — tat asmākamabhimatameva ||

[1,1.144.2]

kaścitpunarasannikṛṣṭadeśavṛttiranumeyo'pi bhavatyabhāvaḥ — yathā
santamase saliladhārāvisarasiktasasyamūlamabhivarṣati deve ghanapavanasaṃyogābhāvo'numīyate ; yathā vā arthāpattāvudāhṛtaṃ gṛhābhāvena
caitrasya bāherabhāvakalpanamiti || āgamādapyabhāvasya kvacidbhavati niścayaḥ | corādināstitājñānaṃ adhvagānāmivāptataḥ || 159 || pramāṇaprameyayorānurūpyaṃ na niyatam

[1,1.144.3]

yatpunaḥ — anurūpeṇa pramāṇena prameyaṃ pramīyate , prameyatvāt ,
bhāvātmakaprameyavaditi — etadapyaprayojakaṃ sādhanam || abhāvaḥ paṭalādīnāṃ pratyakṣasya prapadyate | vipakṣavṛttyabhāvaśca liṅgasya sahakāritām || 160 || puruṣoktiṣu doṣāṇāmabhāvaścopayujyate | sāmagryantargatāt tasmāt abhāvādapi bhāvadhīḥ || 161 ||

[1,1.145.0]

abhāvaśca kvacilliṅgamiṣyate bhāvasaṃvidaḥ | vṛṣṭyabhāvo'pi vāyvabhrasaṃyogasyānumāpakaḥ || 162 || tasmādyuktamabhāvasya nābhāvenaiva vedanam | na nāma yādṛśo yakṣo valirapyasya tādṛśaḥ || 163 ||

[1,1.145.1]

iti abhāvākhyapramāṇanirasanambauddhoktābhāvanirākaraṇaprakāraḥatra raktapaṭāḥ prāhuḥ prameye sati cintanam | yuktaṃ nāma pramāṇasya , tadeva tvatidurlabham || 164 ||

[1,1.145.2]

abhāvo nāma pratīyamāno na tvatantratayā ghaṭādibhāvasvarūpavadanubhūyate , api tu deśakālapratiyogiviśiṣṭatvena | tathā
hyevaṃ pratītiḥ "idamidānīmiha nāsti" iti | sa cetthamavagamyamāno'pi yadi taiḥ sambaddha eva bhavedabhāvaḥ , ka enaṃ dviṣyāt |
na tvasau tatsaṃbaddhaḥ | na hi deśena kālena pratiyoginā sahāsya
kaścit sambandhaḥ , saṃyogasamavāyāderanupapatteḥ | na ca sambandharahitameva
viśeṣaṇaṃ bhavati || viśeṣaṇaviśeṣyabhāvasya sambandhatvanirākaraṇam

[1,1.145.3]

nanu ! viśeṣaṇaviśeṣyabhāva eva sambandhaḥ , kiṃ sambandhāntarāpekṣayā ? — maivam — sambandhāntaramūlakatvena tadavagamāt | saṃyuktaṃ

[1,1.146.1]

samaveta vā viśaṣaṇa bhavati ; daṇḍī devadattaḥ , nīlamutpalamiti |
ataśca na vāstavaḥ svatantra eva viśeṣaṇaviśeṣyabhāvaḥ sambandhaḥ ||

[1,1.146.2]

puruṣecchayā viparyasyantamapyenaṃ paśyāmaḥ | viśeṣaṇamapi
viśeṣyībhavati , viśeṣyamapi viśeṣaṇībhavatīti kālpanika evāyaṃ
sambandhaḥ , na vastudharmaḥ || abhāvapratiyoginoḥ pratiyogitvaṃ na sambandhaḥ

[1,1.146.3]

pratiyoginā saha natarāmabhāvasya sambandhaḥ , asamānakālatvāt |
yadā hi ghaṭaḥ , na tadā tadabhāvaḥ ; yadā vā tadabhāvaḥ , na tadā ghaṭa iti ||

[1,1.146.4]

virodhākhyaḥ sambandho bhaviṣyatīti cet , ko virodhārthaḥ ?
yadi hi prāk siddho ghaṭābhāvaḥ āgatya ghaṭaṃ virundhyāt bhavedapi
tadvirodhī , ghaṭamudgarayoriva ; na tvevamasti , tayorasamānakālatvāt |
abhyupagame vā ghaṭatadabhāvayoḥ ghaṭamudgarayoriva vadhyaghātukayoḥ
sāhacaryamanubhūyeta | ghaṭābhāvaḥ kiṃ kurvan ghaṭaṃ virundhyāt ?
akiñcitkarasya virodhitve'tiprasaktiḥ | abhāvāntarakaraṇe
tvanavasthā | mudgarādayo ghaṭābhāvasya hetavo na bhavitumarhanti ;
bhāvasya svata eva bhaṅguratvena vināśahetvanapekṣatvāt ||

[1,1.147.0]

bhāvo vinaśvarātmā cet , kṛtaṃ pralayahetubhiḥ | athāpyanaśvarātmā cet , kṛtaṃ pralayahetubhiḥ || 165 ||

[1,1.147.1]

tasmādvijātīyakapālādisantatijanana eva mudgarādikārakavyāpāraḥ ; sāmagryantarānupraveśe sati santatyantarotpādaḥ , na punarabhāvasya tato niṣpattiḥ | sa hi ghaṭāt vastvantaraṃ cet kimāyātam ?
yadasau na pūrvavadupalabhyate | tadvirodhitvāditi cet , pratyuktametat |
anarthāntaratve tu ghaṭasyaiva mudgarakāryatvaṃ syāt || pariṇāmavādyuktābhāvasvarūpanirākaraṇam

[1,1.147.2]

nanu ! yāni mudgareṇa kapālāni janyante , sa eva ghaṭābhāvaḥ |
hanta tarhi kapālāsphoṭane sati ghaṭābhāvasya vinaṣṭatvāt ghaṭasyonmajjanaṃ prāpnoti ||

[1,1.147.3]

kiñca akiñcitkarāṇi kapālāni ghaṭasyābhāva iti yadyucyate ,
paṭasyāpi tathocyeran | kiñcitkārakatvaṃ teṣāṃ pūrvavat pratikṣeptavyam ||

[1,1.148.0]

abhāvasvarūpānupapattiḥ

[1,1.148.1]

api cāyamabhāvo bhavanadharmā vā syāt ? abhavanadharmā vā ?
bhavanadharmatve bhāvo'sau bhavet , ghaṭādivat | abhavanadharmā tu
yadyabhāvo'sti , sa nitya evāsau tarhi bhavet || abhāvasya sapratiyogikatvanirāsaḥ

[1,1.148.2]

sa cāyamekapadārthasambandhī vā syāt ? sarvapadārthasambandhī
vā ? tatra ekabhāvasambandhitve na tasya niyamakāraṇamutpaśyāmaḥ |
sarvabhāvasambandhitve tu sarvapadārthapratikṛlasyābhāvasya nityatvātnityasannihitatvāt sakṛdeva trailokyalopaprasaṅgaḥ | tasmāt
na nityo'nityo vā kaścidabhāvo nāmāsti || abhāvānabhyupagame'pi na sāṅkaryam

[1,1.148.3]

nanu ! abhāvānabhyupagame bhāvānāmitaretarasaṅkarāt akhilavyavahāraviplavaḥ prāpnoti | yadāha — "kṣīre dadhi bhavedevaṃ dadhni kṣīraṃ ghaṭe paṭaḥ | śaśe śṛṅgaṃ pṛthivyādau caitanyaṃ mūrtirātmani || iti ||"

[1,1.149.1]

abhāvābhyupagame tu bhāvānāmiṃtaretarābhāvāt asaṅkīrṇatā
setsyati — tadetadasādhu — svata eva bhāvānāmasaṅkīrṇasvabhāvatvāt ||

[1,1.149.2]

abhāvakāraṇakasaṅkaraparihārakathane tu sutarāṃ viplavaḥ — bhāvo bhāvādivānyasmāt abhāvāṃśādapi dhruvam | asaṅkīrṇo'bhyupetavyaḥ sa kathaṃ vā bhaviṣyati ? || 166 || anyonyamapyabhāvānāṃ yadyasaṅkīrṇatā svataḥ | bhāvaiḥ kimaparāddhaṃ vaḥ , parataścet , kuto nu sā ? || 167 || bhāvebhyo yadyupeyeta bhavedanyonyasaṃśrayam | abhāvāntarajanyā cet anavasthā duruttarā || 168 ||

[1,1.149.3]

abhāvasvabhāvatāyāśca sarvān pratyaviśeṣāt pratiṣedhyanibandhana
eva tadbhedaḥ | pratiṣedhyāśca bhāvāḥ paraspareṇa bhidyamānāstaṃ
bhindantīti pratyuta bhāvādhīnamabhāvānāmasāṅkaryaṃ vaktumucitam , na tu
viparyayo yuktaḥ | tat akhilapadārthavyavasyāvisaṃṣṭhulī bhāvabhayādapi
nābhāvābhyupagamo yuktaḥ ||

[1,1.150.0]

atiriktābhāvānabhyupagamapakṣe nañarthaḥnanvabhāvapratikṣepe nañaḥ kiṃ vācyaṃ ? ucyatām | naiva śabdānusāreṇa vācyasthitirupeyate || 169 || bauddhāḥ khalu vayaṃ loke sarvatra khyātakīrtayaḥ | vikalpamātraśabdārthaparikalpanapaṇḍitāḥ || 170 || kvacinnāmapadaprāptavṛttinā janyate nañā | niṣedhaparyudastānyaviṣayollekhinī matiḥ || 171 || kvacittvākhyātasambandhamupetya vidadhātyasau | tadupāttakriyā''raṃbhanivṛttyullekhamātrakam || 172 || abhāvānabhyupagame'pyekādaśavidhānupalabdhinirvāhaḥnanu ! cānena mārgeṇa yadyabhāvo nirasyate | ekādaśaprakāraiṣā'nupalabdhiḥ kva gacchatu || 173 ||

[1,1.150.1]

(1) svabhāvānupalabdhiryathā — neha ghaṭaḥ , anupalabdheḥ — iti ||

[1,1.151.1]

(2) kāraṇānupalabdhiryathā — nātra dhūmaḥ , dahanānupalabdheḥ — iti ||

[1,1.151.2]

(3) vyāpakānupalabdhiryathā — nātra śiṃśapā , vṛkṣānupalabdheḥ —
iti ||

[1,1.151.3]

(4) kāryānupalabdhiryathā — nātra nirapavādā dhūmahetavaḥ santi ,
dhūmānupalabdheḥ — iti ||

[1,1.151.4]

(5) svabhāvaviruddhopalabdhiryathā — nātra śītasparśaḥ , pāvakopalabdheḥ — iti ||

[1,1.151.5]

(6) svabhāvaviruddhakāryopalabdhiryathā — nātra śītasparśaḥ ,
dhūmopalabdheḥ — iti ||

[1,1.151.6]

(7) viruddhavyāptopalabdhiryathā — na dhruvabhāvī bhūtasyāpi
bhāvasya vināśaḥ , hetvantarāpekṣaṇāt — iti ||

[1,1.151.7]

(8) kāryaviruddhopalabdhiryathā — nātra śītakāraṇamapratibaddhasāmarthyamasti , jvalanopalabdheḥ — iti ||

[1,1.151.8]

(9) vyāpakaviruddhopalabdhiryathā — nātra tuhinasparśaḥ , kṛśānudarśanāt — iti ||

[1,1.152.1]

(10) kāraṇaviruddhopalabdhiryathā — naitasyaromaharṣadantavīṇādiviśeṣāḥ santi , sannihitahutavahaviśeṣāt — iti ||

[1,1.152.2]

(11) kāraṇaviruddhakāryopalabdhiryathā — pravṛttadantavīṇādiviśeṣapuruṣādhiṣṭhita eṣa deśo na bhavati , dhūmavattvāt — iti || satyam , ekādaśavidhā'nupalabdhiriheṣyate | sā tvasadvyavahārasya hetuḥ nābhāvasaṃvidaḥ || 174 || anupalabdheḥ svabhāvahetāvantarbhāvo yujyate

[1,1.152.3]

nanu ! anupalabdheḥ svabhāvahetāvantarbhāva uktaḥ , svabhāvahetau ca
sādhyasādhanayoravyatireka iṣyate | asadvyavahāraśca jñānābhidhānātmakatvāt tata eva pṛthamiti kathaṃ tadviṣayatāṃ yāyāt — satyamevam —
kintu nāsadvyavahārastayā sādhyate , api tu tadyogyatā | yogyatā ca
na tato'rthāntaramiti na svabhāvahetutvahāniḥ ||

[1,1.153.1]

nanu ! yogyatā bhāvātmikā , anupalabdhistvabhāvasvabhāveti
kathamanarthāntaratvam ? — naitadevam — na hyupalabdhipratiṣedhātmikāmabhāvasvabhāvāmanupalabdhimanupalabdhivido vadanti , kintu pratiṣedhaparyudastavastvantaropalabdhimevārthābhāvasvabhāvāmiti ||

[1,1.153.2]

ata evedamapi na codyam — anupalabdherabhāvātmakatvāt anupalabdhyantaraparicchedyatvādanavastheti ; yasmāt vastvantaropalaṃbhātmikā'nupalabdhiḥ svasaṃvedyaiveti || anupalaṃbhamātrāt na atīndriyāṇāṃ abhāvavyavahāraḥ siddhyet

[1,1.153.3]

nanu ! anupalabdheḥ asadvyavahārasiddhau adṛśyasyāpi tathātvaṃ
siddhyet — na — dṛśyatvaviśeṣaṇopādānādupalabdhilakṣaṇaprāptasyānupalabdherasadvyavahāraḥ , na yasya kasya ciditi | tatra — ghaṭādeḥ pūrvadṛṣṭasya dṛśyatvapariniścayāt | asattvavyavahāro hi siddhyatyanupalabdhitaḥ || 175 || ekāntānupalabdheṣu vihāyaḥkusumādiṣu | dṛśyatvayogyatāyogāt asattvapariniścayaḥ || 176 ||

[1,1.154.0]

piśācādestu dṛśyatvaniścayo'navadhāraṇāt | na śakyo'nupalambhena kartuṃ nāstitvaniścayaḥ || 177 || tatrāpi tvapiśāco'yaṃ caitra ityevamādiṣu | tādātmyapratiṣedheṣu dṛśyatvaṃ nopayujyate || 178 || piśācetararūpo hi caitraḥ pratyakṣagācaraḥ | tādrūpyaniścaye tasya kiṃ phalaṃ tadviśeṣaṇam || 179 || ityasadvyavahārasya siddheranupalabdhitaḥ | na bhāvavadabhāvākhyaṃ prameyamavakalpate || 180 || bauddhamatapratikṣepaḥ

[1,1.154.1]

atrābhidhīyate — idaṃ tāvatsakalaprāṇisākṣikaṃ saṃvedanadvayamupajāyamānaṃ dṛṣṭaṃ "iha ghaṭo'sti" "iha nāsti" iti | tatra
vikalpamātrasaṃvedanamanālambanam ? ātmāṃśābalambanaṃ vā ? ityādi
yadabhilapyate , tat nāstita jñāna iva astitājñāne'pi samānam |
ato dvayorapi prāmāṇyaṃ bhavatu ! dvayorapi vā mā bhūt !

[1,1.154.2]

yattu — astīti jñānaṃ pramāṇam itarattvapramāṇamiti kathyate —
tadicchāmātram | astītijñānasamānayogakṣematve ca nāstītijñānasya
viṣayaścintanīyaḥ ||

[1,1.155.0]

na bhūtalamātraṃ abhāvaḥ

[1,1.155.1]

nanu ! ghaṭaviviktabhūtalopalambhabhāve ghaṭānupalambha ityuktam —
tadayuktam — keyaṃ ghaṭaviviktatā ? sā bhūpradeśādabhinnā ? bhinnā vā ?
abhede bhūpradeśāviśeṣāt ghaṭasannidhāne'pi "ghaṭo nāsti" iti
pratipattirjāyeta | bhede'pi nāmni vivādaḥ syāt || bhedābhedena cintyā ca ghaṭādapi viviktatā | abhede ghaṭa eva syāt bhede cābhāva eva sā || 181 ||

[1,1.155.2]

tat "iha ghaṭo nāsti" iti ghaṭaviviktabhūtalālambanatāyāmasyāḥ saṃvidaḥ , "iha" iti tāvadasmin saṃvidaṃśe deśa ālambanamityavivāda eva , "iha ghaṭo'sti" iti bhāvapratītisamaye'pi
tatra tadavabhāsābhyupagamāt | "ghaṭo nāsti" ityatra tu yadavabhāsate ,
tat na bhūtalamātrameva ; bhāvapratītisamayavat tadatiriktapratibhāsasyāvaśyabhāvitvāt | tadatiriktaṃ tu pratibhāsamānaṃ ghaṭaviviktateti
vā kathyatāṃ , ghaṭābhāva iti vā ! nātra vastuni viśeṣaḥ || abhāvapratītirna mithyā

[1,1.156.2]

nanu ! "ghaṭo nāsti" iti vikalpamātrametat — na — darśanānantarapravṛttatvena vidhivikalpatulyatvāt || yathā'nubhavamutpattumarhanti kila kalpanāḥ | pratiṣedhavikalpastu na vidhyanubhavocitaḥ || 182 || abhāvavikalpāḥ bhāvavikalpatulyā evananu ! naiva vikalpānāṃ vayaṃ prāmāṇyavādinaḥ | kāmaṃ vidhivikalpānāmapi mā bhūt pramāṇatā || 183 || prāmāṇyaṃ darśanānāṃ cet tvadhikalpānusārataḥ || 184 ||

[1,1.156.3]

vastuprāptyā vidhivikalpānāṃ pramāṇavyavahāra iti cet , ihāpi
tatprāptyaiva niṣedhavikalpānāmastu prāmāṇyavyavahāraḥ | kimatra vastu
prāpyata ? iti cet , tatrāpi — kiṃ prāpyate ? nīlamiti cet !

[1,1.157.1]

seyamabhāvasyāpi prāptirbhavatyeva | nīlaṃ hi prāpyamāṇaṃ tadabhāvāvinābhūtapītādivyavacchinnarūpaṃ prāpyate | sā ceyaṃ tathābhūtanīlaprāptirbhavantī itarābhāvaprāptirapi bhavati , anyathā hi nīlayāptireva na
syāditi | etacca lākṣaṇikaṃ virodhamācakṣārṇarbhavadbhirevopagatam || sukhaduḥkhasamutpattirabhāve śatrumitrayoḥ | kaṇṭakābhāvamālakṣya padaṃ pathi nidhīyate || 185 || prāgutpatterghaṭābhāvaṃ buddhvā tatkāraṇādaraḥ | vyādhyabhāvaparicchedāt bhaiṣajyavinivartanam || 186 || ihābhāvapratiṣṭhānavyavahāraparamparām | paśyan abhāvaṃ ko nāma vihnuvīta sacetanaḥ || 187 || abhāvaḥ na nirupākhyaḥ

[1,1.157.2]

nanu ! nājanakamālambanaṃ bhavati jñānasya | abhāvastu
sakalopākhyavinirmuktasvarūpa iti na jñānajananapaṭuḥ | ataḥ kathaṃ tadālambanam ? ucyate — saugatānāṃ tāvat na kiñcijjanakaṃ vastu pratibhāsate | dvitrikṣaṇāvasthitiprasaṅgena kṣaṇabhaṅgavratavilopaprasaṅgāt |

[1,1.158.1]

utpadyate ca , arthajñānaṃ ca janayati , jātena tena gṛhyate ca — ityāsāṃ
kriyāṇāmekakālatvābhāvāt | tasmāt akāraka eva bhāvaḥ
pratibhāsate ||

[1,1.158.2]

ākārārpaṇapakṣaṃ ca pratikṣepsyāmaḥ | evaṃ bhāvavadabhāvo'pyajanakaḥ pratibhāsatām ||

[1,1.158.3]

asmābhistu bhāvavadabhāvo'pi jñānajananasamartha ipyate | na hi
niśśeṣasāmarthyarahitatvamabhāvalakṣaṇam ; api tu nāstītijñānagamyatvam | satpratyayagamyo hi bhāva ipyate , asatpratyayagamyastvabhāva
iti | tadidamuktam — "sadasatī tattvam" iti || bhāvābhāvayorviśeṣaḥ

[1,1.158.4]

nanu ! bhāvavadeṣa jñānajanakassan abhāvo na bhāvādviśiṣyate |
aho nipuṇadarśī devānāṃpriyaḥ ! pratītibhedaścāsti ? na ca pratīyamānau bhāvābhāvau bhidyete iti kathamevaṃ bhavet ? api re mūḍha !
jñānajanakatvāviśeṣe'pi rūparasau kathaṃ bhidyete ? pratītibhedāditi
cet ; bhāvābhāvāvapi janakatvadharmasāmānye'pi pratītibhedādeva
bhidyeyātām | na hi pratibhāsyabhedamantareṇa pratibhāsabhedo bhavatīti
bhavatā'pyabhyupagatam | yathoktam —

[1,1.159.0]

prāmāṇyaṃ vastuviṣayaṃ dvayorarthabhidāṃ jagau | pratibhāsasya citratvāt , ekasmiṃstadayogataḥ || iti ||

[1,1.159.1]

tasmāt "asti" iti pratīteriva bhāvaḥ , "nāsti" iti
pratīterabhāvo bhūmirityabhyupagamyatām ||

[1,1.159.2]

athavā vijñānavāda eva sumpaṣṭamāsthīyatām | antarāvasthānaṃ
tu na sāṃpratam | arthakriyāsāmarthyamapi tasya darśitameva || svajñānākhyakriyāśaktiramuṣya durapahnavā | arthakriyā'nyajanyā tu na bhāvenāpi janyate || 188 || evaṃ ca sati yaḥ pūrvaṃ śaktivādo'tra varṇitaḥ | sa pratyakṣaviruddhatvāt kaṇṭhaśoṣāya kevalam || 189 || abhāvasya sambandhopapādanam

[1,1.159.3]

tathā , sambandhābhāvāditi yaduktam — tatra deśena saha tāvat
abhāvasya viśeṣaṇaviśeṣyabhāvaḥ sambandhaḥ | sa tu sambandhāntaramūla
iti bhāve'yaṃ niyamaḥ , nābhāve ||

[1,1.160.1]

yadvā bhāve'pyeṣa na niyamaḥ | na hyevaṃ bhavati — yat
sambaddhaṃ tat viśeṣaṇameva | pādapīḍite , śirasi vā dhāryamāṇe
daṇḍe , "daṇḍī" iti pratyayānutpādāt | nāpyevam , yat viśeṣaṇaṃ
tat sambanddhameveti ; samavāyasya satyapi viśeṣaṇatve sambandhāntarābhāvāt | tasmāt sambandhāntararahito'pi , pratibandha iva , vācyavācakabhāva iva , viśeṣaṇaviśeṣyabhāvaḥ svatantra eva sambandhaḥ
tathāpratīteravadhāryate ||

[1,1.160.2]

ubhayorubhayātmakatvāt kadācit kasyacit tathā pratibhāsāt
puruṣecchānuvartanena vyatyayapratyayasattve'pi na doṣaḥ | tasmāt
viśeṣaṇaviśeṣyabhāva eva sambandho deśena bhūtalādinā sahābhāvasya ||

[1,1.160.3]

evaṃ kālenāpi saha sa eva veditavyaḥ | kriyayā kartṛsthayā vā
gamanādikayā , karmasthayā vā bhedanādikayā saha saṃyogādyabhāve'pi
viśeṣaṇaviśeṣyabhāva eva sambandhaḥ , tadvadabhāvasyāpi bhaviṣyatīti ||

[1,1.160.4]

pratiyoginā tu saha virodho'sya sambandhaḥ | ayameva ca
virodhārthaḥ , yadekatrobhayorasamāveśaḥ | ataścaikavināśe na sarvavināśaḥ ; ghaṭābhāvasya ghaṭaikapratiyogikatvāt ||

[1,1.161.0]

bhavanadharmaivābhāvaḥ

[1,1.161.1]

yattu — bhavanadharmā ? abhavanadharmā vā ? iti vikalpitam — tatra
bhavanadharmaivābhāvo'bhyupagamyate | bhavanadharmatve'pi cābhāvo na bhāvānna
bhidyate ; pratibhāsabhedasya rūparasādiṣūpadarśitatvāt | bhavanadharmatvaṃ
cāsya hetvanvayavyatirekitvāt bhavati | ghaṭo hi mṛtpiṇḍadaṇḍādīniva janmani , vināśe'pi mudgarādīnanuvartate hetūn ||

[1,1.161.2]

vijātīyasantatijananapakṣe'pi sadṛśasantānajanikāyāḥ śakterabhāvaḥ kriyata eva | anyathā mudgarādyupanipāte'pi vijātīyeva
sajātīyasantatirapi jāyeta | sajātīyavijātīyobhayasantatijananaśaktiyukto ghaṭa iti cet ; mudgarādiyogāt pūrvamapi kapālasantatijananam , tadyoge'pi vā sati ghaṭasantatijananamaniyamena dṛśyeteti |
vijātīyakṣaṇotpādanasvabhāve ca ghaṭe mudgarādivaiyyarthyameva syāt ||

[1,1.162.0]

tadutpādasvabhāve hi na kiñcinmudgarādinā | atadutpādakatve'pi na kiñcinmudgarādinā || 190 || mudgaropanipātācca yadyutpannaṃ kṣaṇāntaram | ghaṭakṣaṇasya kiṃ vṛttaṃ ? yena nābhāti pūrvavat || 191 || nanvasyābhavanaṃ vṛttaṃ , sa evārtho'yamucyate | ghañā kimaparāddhe vaḥ kiṃ vā'pyupakṛtaṃ lyuṭā || 192 ||

[1,1.162.1]

nanu ! uktaṃ — na tasya kiñcidbhavati , na bhavatyeva kevalamiti —
tadayuktam — yadasau na bhavati sa evāsyābhāvaḥ ||

[1,1.162.2]

nanu ! sa na , na tu tasyābhāvaḥ — maivam — sa netiśabdayorjñānayośca viṣayabhedāt | sa iti jñānasya smaryamāṇo ghaṭādirviṣayaḥ ;
neti tu jñānasya abhāvo bhūmirityalamalīkavidagdhaviracitaviphalavakravacanavimardena ||

[1,1.163.0]

bauddhamatanirāsopasaṃhāraḥtasmāditthamabhāvasya prameyatvopapādanāt | na hyasadvyavahārāya kalpante'nupalabdhayaḥ || 193 || na svabhāvānumāne ca tadantarbhāvasambhavaḥ | meyaṃ pṛthagabhāvākhyaṃ amūṣāmupapāditam || 194 || kāraṇānupalabdhyādeḥ bāḍhamastvanumānatā | svabhāvānupalabdhistu pratyakṣamiti sādhitam || 195 ||

[1,1.163.1]

yā ceyamekādaśānupalabdhivadhūśuddhāntamadhye viruddhavyāptopalabdhirudāhṛtā — "na dhruvabhāvī bhūtasyāpi bhāvasya vināśaḥ ,
hetvantarāpekṣaṇāt" iti — seyaṃ idānīmeva sādhvī dūṣitā ;
vistarastu kṣaṇabhaṅgapakṣe dūṣayiṣyate || prābhākaramatapariśīlanamyaistu mīmāṃsakaiḥ sadbhirabhāvo nābhyupeyate | pramādenāmunā teṣāṃ vayamapyadya lajjitāḥ || 196 ||

[1,1.163.2]

ghaṭo hi na pratīyate , na tu tadabhāvaḥ pratīyate ityevaṃvadadbhirebhirdarśanādarśane eva padārthānāṃ sadasattve iti kathitaṃ syāt | etaccāyuktam — darśanādarśanābhyāṃ hi sadasattve niścīyete , na tu darśanādarśane
eva sadasattve || na cāpratītimātreṇa tadabhāvanibandhanāḥ | vyavahārāḥ prakalpante , mṛdantaritatoyavat || 197 || khapuṣpasya piśācasya mṛdantaritavāriṇaḥ | na khalvanupalabhyatve viśeṣaḥ pratibhāti naḥ || 198 || sarvadā'nupalambho hi kurvannāstitvaniścayam | viśiṣyate mṛdantassthasalilānupalabdhitaḥ || 199 || āgamādyuktitaścāpi sattvasaṃbhāvanāṃ gataḥ | sarvadā'nupalabdho'pi na piśācaḥ khapuṣpavat || 200 || anupalabdheḥ svatassiddhatvanirākaraṇam

[1,1.164.2]

ataśca yaducyate — anupalabdheḥ punaḥ anupalabdhirevānupalabdhiriti — tadbhaṇitimātram | khapuṣpādestu saviśeṣaṇatayā'nupalabdhyā'bhāva eva niścīyate , na tasyānupalabdhimātram ||

[1,1.165.0]

abhāvānabhyupagame bādhakamaniṣyamāṇe cābhāve bhāvānāṃ pratiyogini | nityataiṣāṃ prasajyeta na hyete kṣaṇikāstava || 201 || mudgarādeśca kiṃ kāryaṃ ? kapālapaṭalīti cet | ghaṭastarhyavinaṣṭatvāt svakāryaṃ na karoti kim ? || 202 ||

[1,1.165.1]

adarśanāditi cet; tadānīmeva dṛṣṭasya sthirasyāmuṣya kiṃ kṛtam? sarvendriyādisāmagrīsannidhāne'pyadarśanam || 203 ||
tasmāt tadabhāvakṛtameva tadānīṃ tasyādarśanam || svaprakāśā ca nāstīti saṃvittirbhavatāṃ mate | na nirālambanā ceyaṃ , astīti pratipattivat || 204 || vikalpaviṣayāḥ śabdā yathā śauddhodanergṛhe | gīyante bhavatā naivamiti nañvācyamucyatām || 205 ||

[1,1.166.0]

prasiddhiśca parityaktā , na cābhāvaḥ parākṛtaḥ | upekṣitaśca bhāṣyārthaḥ , ityaho nayanaipuṇam || 206 || alaṃ ca bahunoktena vimardo'tra na śobhate | mahātmanāṃ pramādo'pi marṣaṇīyo hi mādṛśaiḥ || 207 ||

[1,1.166.1]

tasmāt "nāsti" iti pratyayagamyo'bhāva iti siddham || abhāvaprabhedāḥ

[1,1.166.2]

sa ca dvividhaḥ — prāgabhāvaḥ , pradhvaṃsābhāvaśceti | caturvidha
ityanye — itaretarābhāvaḥ , atyantābhāvaḥ , tau ca dvāviti ||

[1,1.166.3]

ṣaṭprakāra ityanye — apekṣābhāvaḥ , sāmarthyābhāvaḥ , te ca catvāra
iti || prāgabhāvādīnāṃ svarūpāṇi

[1,1.166.4]

tatra ca — prāgātmalābhānnāstitvaṃ prāgabhāvo'bhidhīyate | utpannasyātmahānaṃ tu pradhvaṃsa iti kathyate || 208 || na prāgabhāvādanye tu bhidyante paramārthataḥ | sa hi vastvantaropādhiranyo'nyābhāva ucyate || 209 ||

[1,1.167.0]

sa evāvadhiśūnyatvāt atyantābhāvatāṃ gataḥ | apekṣābhāvatā tasya deśopādhinibandhanā || 210 || sāmarthyaṃ pūrvasiddhaṃ cet pradhvaṃse tadabhāvadhīḥ | no cet tarhi viśeṣo'sya durlabhaḥ prāgabhāvataḥ || 211 || utpannasya vināśo vā tadanutpāda eva vā | abhāvastattvataḥ , anye tu bhedāstvaupādhikā matāḥ || 212 || tasmādabhāvākhyamidaṃ prameyaṃ , tasyendriyeṇa grahaṇaṃ ca siddham | ataḥ pramāṇeṣu jagāda yuktaṃ catuṣṭameṣāṃ munirakṣapādaḥ || 213 || saṃbhavaitihye pramāṇāntare

[1,1.167.1]

nanu ! nādyāpi catuṣṭvameṣāmavatiṣṭhate ; saṃbhavaitihye iti dvayoḥ
pramāṇāntarabhāvāt ||

[1,1.167.2]

saṃbhavo nāma — samudāyena samudāyino'vagamaḥ ; saṃbhavati khāryāṃ
droṇaḥ , saṃbhavati śate sahasramiti ||

[1,1.168.1]

anirdiṣṭapravaktṛkapravādaparaṃparā caitihyam ; "iha vaṭe yakṣaḥ prativasati" iti | na cāyamāgamaḥ ; āptasyopadeṣṭuraniścayāditi || saṃbhavaitihye anumānarūpe eva

[1,1.168.2]

tadidamanupapannam — bhinnaḥ saṃbhava eṣa na hyanubhiterākhyāyi khāryāṃ khaludroṇaḥ saṃbhavatīti seyamavinābhāvāt matirlaiṅgikī | aitihyaṃ tu na satyamatra hi vaṭe yakṣo'sti vā neti vāko jānāti ? kadā ? kva ? kena kalitaṃ ? yakṣasya kīdṛgvapuḥ ? ||

[1,1.168.3]

satyamapi cāgamāt pṛthaṅnaitihyam , upadeśarūpatvāt | āptagrahaṇaṃ sūtre na lakṣaṇāyeti vakṣyāmaḥ || pramāṇasaṅkhyāviṣaye cārvākamatam

[1,1.168.4]

cārvākadhūrtastu "athātastattvaṃ vyākhyāsyāmaḥ" iti pratijñāya pramāṇaprameyasaṅkhyālakṣaṇaniyamāśakyakaraṇīyatvameva tattvaṃ
vyākhyātavān | pramāṇasaṅkhyāniyamāśakyakaraṇīyatvasiddhaye ca
pramitibhedān pratyakṣādipramāṇānupajanyānīdṛśānupādarśayat

[1,1.169.0]

vakrāṅgaliḥ praviralāṅgulireṣa pāṇiḥisyasti dhīḥ tamasi mīlitacakṣuṣo vā | neyaṃ tvagindriyakṛtā , na hi tatkarasthaṃtatraiva hi pramitimindriyamādadhāti || 215 || dūrātkaroti niśi dīpaśikhā ca dṛṣṭāparyantadeśavisṛtāsu matiṃ prabhāsu | dhatte dhiyaṃ pavanakampitapuṇḍarīkaṣaṇḍe'nuvātabhuvi dūragate'pi gandhe || 216 || sa evaṃprāyasaṃvittisamutprekṣaṇapaṇḍitaḥ | rūpaṃ tapasvī jānāti na pratyakṣānumānayoḥ || 217 ||

[1,1.170.0]

cārvākamatanirāsaḥpratyakṣādviralakarāṅgulapratītiḥvyāpitvādakuśalamindriyaṃ na tasyām | ānābhestuhinajalaṃ janaiḥ pibadbhiḥtatsparśaḥ śiśirataro'nubhūyate'ntaḥ || 218 || saṃyogabuddhiśca yathā tadutthā tathaiva tajjā tadabhāvabuddhiḥ | kriyāviśeṣagrahaṇācca tasmāt ākuñcitatvāvagamo'ṅgulīnām || padmāmodavidūradīpakavibhābuddhiḥ punarlaiṅgikīvyāptijñānakṛteti , kā khalu matirmānāntarāpekṣiṇī | saṅkhyāyā niyamaḥ pramāṇaviṣaye nāstītyato nāstikaiḥtatsāmarthyavivekaśūnyamatibhiḥ mithyaiva visphūrjitam || 220 || iyattvamavilakṣaṇaṃ niyatamasti māneṣu naḥprameyamapi lakṣaṇādiniyamānvitaṃ vakṣyate | aśakyakaraṇīyatāṃ kathayatā tu tattvaṃ , satāṃsamakṣamamunā''tmano jaḍamatitvamuktaṃ bhavet || 221 ||

[1,1.170.1]

iti jayantabhaṭṭakṛtau nyāyamañjaryā prathamamāhnikam

<iti prathamamāhnikam>

{1.2}

<dvitīyamāhnikam — pratyakṣaparīkṣā>

[2,1.171.0]

pratyakṣalakṣaṇam

[2,1.171.1]

evaṃ pramāṇānāṃ sāmānyalakṣaṇe , vibhāge ca nirṇīte sati ,
adhunā viśeṣalakṣaṇavarṇabhāvasara iti , sakalapramāṇamūlabhūtatvena
pūrvapaṭhitatvena jyaiṣṭhyāt prathamaṃ pratyakṣasya lakṣaṇaṃ pratipādayitumāha — "indriyārthasannikarṣotpannaṃ jñānamavyapadeśyamavyabhicāri vyavasāyātmakaṃ pratyakṣam || 1.1.4 ||" (nyā. sū.)

[2,1.171.2]

pratyakṣamiti lakṣyanirdeśaḥ ; itarallakṣaṇam | samānāsamānajātīyavyavacchedo lakṣaṇārthaḥ | samānajātīyaṃ pramāṇatayā'numānādi ,
vijātīyaṃ prameyādi ; tato vyavacchinnaṃ pratyakṣasya lakṣaṇamanena
sūtreṇopapādyate || sūtrasyāyuktatā''kṣepaḥ

[2,1.171.3]

atra codayanti — indriyārthasannikarṣotpannatvādiviśeṣaṇaiḥ svarūpaṃ
vā viśeṣyate ? sāmagrī vā ? phalaṃ vā ?

[2,1.172.1]

tatra svarūpaviśeṣaṇapakṣe , yat evaṃsvarūpaṃ jñānaṃ tat pratyakṣamiti
tatsvarūpasya viśeṣitatvāt , phalaviśeṣaṇānupādānācca lakṣaṇamavyāptyativyāptibhyāmupahṛtaṃ syāt | avyāptistāvat — atathāvidhasvarūpasya bodhasya , indriyādeśca nirmalaphalajanakatayā labdhapramāṇabhāvasyāpi prāmāṇyaṃ noktaṃ bhavet | ativyāptiśca — tathāvidhasvarūpasyāpi
jñānasyākārakasya , vā saṃskārakāriṇo vā smṛtiṃ janayato vā
saṃśayamādadhānasya vā viparyayamutpādayato vā pramāṇatvaṃ prāpnoti ,
phalasyāviśeṣitatvāt ||

[2,1.172.2]

tadviśeṣaṇābhidhāne punaḥ — aśrutasūtrāntarādhyāhāraprasaktiḥ ,
avyāptiśca tadavastheti na svarūpaviśeṣaṇapakṣaḥ ||

[2,1.172.3]

nāpi sāmagrīviśeṣaṇapakṣaḥ — tatra hi — "indriyārthasannikarṣotpannam" iti indriyārthasannikarṣotpannaṃ sāmagryaṃ iti vyākhyātavyam |
jñānaṃ , avyapadeśyam , avyabhicāri , vyavasāyātmakamiti ca tajjanakatvādupacāreṇa tathā sākalyaṃ varṇanīyamiti kliṣṭakalpanā ||

[2,1.173.1]

phalaviśeṣaṇapakṣo'pi na saṅgacchate — jñānapratyakṣaśabdayoḥ phalakaraṇavācinoḥ sāmānādhikaraṇyaprasaṅgāt | asamānādhikaraṇapramāṇalakṣaṇaprastāvāt | pratyakṣaṃ pramāṇamucyate | tacca karaṇamiti varṇitam |
jñānaṃ tu tadupajanitaṃ phalamiti kathamaikādhikaraṇyam ? tasmāt pakṣatrayasyāpyayuktatvāt pakṣāntarasyāpyasaṃbhavādayuktaṃ sūtramiti || sūtrārthasamarthanam

[2,1.173.2]

atrocyate — svarūpasāmagrīviśeṣaṇapakṣau tāvat yathoktadoṣopahatatvāt nābhyupagamyete | phalaviśeṣaṇapakṣameva saṃmanyāmahe | tatra
ca yat vaiyyadhikaraṇyaṃ coditaṃ , tat "yataḥ" śabdādhyāhāreṇa parihariṣyāmaḥ | yataḥ evaṃvidhaviśeṣaṇaviśiṣṭaṃ jñānākhyaṃ phalaṃ bhavati , tat
pratyakṣamiti sūtrārthaḥ | itthaṃ ca na kvacidavyāptirativyāptirvā , na
kācit kliṣṭakalpanā | "yataḥ" śabdādhyāhāramātreṇa niravadyalakṣaṇopavarṇanasamarthasūtrapadasaṅgatisaṃbhavāt ||

[2,1.174.0]

svavyākhyāne bījavarṇanam

[2,1.174.1]

nanu samānādhikaraṇe eva jñānapratyakṣapade kathaṃ na vyākhyāyete ?
kiṃ "yataḥ" śabdādhyāhāreṇa ? uktamatra — karaṇasya pramāṇatvāt
jñānasya ca tatphalatvāt phalakaraṇayośca svarūpabhedasya siddhatvāt ||

[2,1.174.2]

tadatra — pramāṇatāyāṃ sāmagryāḥ tajjñānaṃ phalamiṣyate | tasya pramāṇabhāve tu phalaṃ hānādibuddhayaḥ || pratyakṣasya pravṛttinivṛttihetutvākṣepaḥ

[2,1.174.3]

nanu smṛtyādyanekabuddhivyavadhānasaṃbhavāt kathamindriyārthasannikarṣotpannamālocanājñānaṃ hānādiphalaṃ bhavet ? tathā hi —
kapitthādijātīyamarthaṃ indriyādisannikarṣādisāmagrīta upalabhya
tadgataṃ sukhasādhanatvamanusmarati — "evaṃjātīyakena mama pūrvaṃ sukhamupajanitamabhūt" iti | tataḥ smṛtyanantaraṃ parāmarśajñānamasyopajāyate — "ayaṃ sa kapitthajātīyaḥ" iti | tata upādeyatājñānamutpadyate — "yata eṣa sukhasādhanaṃ kapitthādijātīyaḥ padārthaḥ , tasmādupādeyaḥ"
iti | atrāntare prathamasyendriyasannikarṣajanmanaḥ kapitthālocanājñānasya nāmāpi nāvaśiṣyata iti kathamasya tatphalatvamiti ||

[2,1.175.0]

pratyakṣasya pravṛttihetutve vācaspatimatam

[2,1.175.1]

atrācāryāstāvadācakṣate — sādhu coditam | satyam , īdṛśa
evāyaṃ jñānānāṃ kramaḥ | na vayaṃ prathamamālocanājñānasya upādānādiṣu
pramāṇatāṃ brūmaḥ | tathā hi — prathamamindriyārthasannikarṣotpannamālocanājñānaṃ indriyārthasannikarṣādisāmagrīsvabhāvasya pratyakṣasya pramāṇasya
phalameva , na tu svayaṃ pramāṇatāṃ pratilabhate ; smṛtijanakatvāt |
tadanantaraṃ hi sukhasādhanatvānusmṛtirbhavatīti seyamanusmṛtirapramāṇaphalamapi satī pratyakṣaṃ pramāṇaṃ saṃpadyate , "tathā'yaṃ kapitthādijātīyaḥ"
itīndriyaviṣayaparāmarśotpattau indriyārthasannikarṣeṇa saha vyāpriyamāṇatvāt ||

[2,1.175.2]

sa punaḥ parāmarśapratyayaḥ pratyakṣajanitaḥ dhūmajñānavat anumānaṃ
pramāṇamucyate , parokṣasyāgneriva sukhasādhanasāmarthyasya tataḥ avagateḥ ||

[2,1.176.1]

yadyapi na kācidatīndriyā śaktirasmanmate vidyate ; tathā'pi
svarūpasahakāryādidṛṣṭādṛṣṭakāraṇasamūhasannidhānasvabhāvamapi sāmarthyamatīndriyameva ||

[2,1.176.2]

tasmādeṣa kapitthādijātīyo'rthaḥ sukhasādhanamiti vahnimatparvatapratītivat tajjātīyaliṅgakamānumānikamidaṃ jñānam | tadidamanumānaphalamapi sukhasādhanatvaniścayātmakaṃ jñānaṃ indriyaviṣaye kapitthādāvupādeyajñānaṃ indriyārthasannikarṣeṇa saha janayat pratyakṣaṃ pramāṇaṃ bhavati |
tadeva ca hṛdi vyavasthāpya bhāṣyakṛt vabhāṣe — "yadā jñānaṃ vṛttiḥ
tadā hānopādānopekṣābuddhayaḥ pramitiḥ" iti || ālocanājñānaṃ mukhyaṃ pramāṇameva

[2,1.176.3]

vyākhyātārastu bruvate — nāyamīdṛśo jñānānāṃ kramaḥ ; ādyamālocanājñānaṃ sukhasādhanatvānusmṛtiṃ upajanayatīti — satyam —
smṛtyā ca tasya vinaśyattā ; vinaśyadavasthaṃ cendriyaviṣaye kapitthādau
sukhasādhanatvaniścayamādadhāti , sukhasādhanatvajñānameva copādeyatājñānamucyate , nānyat | parāmarśastu na kaścidantarāle saṃvedyate |

[2,1.177.1]

tadeva sādhyaṃ darśitam | indriyārthasannikarṣajanitamupādeyatājñānaphalakaṃ avakalpate — iti kimasaṃvedyamānajñānakanthākalpaneneti ||

[2,1.177.2]

nanu ! parāmarśo'nubhūyata eva , na tu kalpyate | dhūmajñānānantaramavinābhāvaṃ "yatra dhūmastatrāgniḥ" ityanusmṛtya parābhṛśati "tathā cāyaṃ
dhūmaḥ" iti | asati tu parāmarśe na liṅgajñānaṃ liṅgini pramāṇatāṃ
pratipadyeta ; smaraṇajanakaṃ hi tat | na ca smṛtijanakaṃ pramāṇamiṣyate |
smaraṇānantaraṃ ca liṅgapratītirbhavantī nopalabhyānuvādena bhavet — "ayamagnimān" iti ||

[2,1.177.3]

api ca "tathā ca kṛtakaḥ śabdaḥ" iti yat upanayavacanamavayaveṣu paṭhyate , tasya kiṃ vācyaṃ bhaviṣyati parāmarśāpalāpavādinām |
svapratipattivacca parapratipattiravayavairjanyate iti vakṣyāmaḥ | tasmādapratyākhyeyaḥ parāmarśa iti ||

[2,1.178.0]

parāmarśasya anapekṣatā

[2,1.178.1]

atra vadanti — na tāvadantarā kaścit parāmarśo'nubhūyate | anumeyamiteḥ pūrvaṃ ūrdhvaṃ ca niyamasmṛteḥ || 2 || ata evārthamālokya vinaiva hi davīyasā | vilambena vyavasyanti grahaṇādiṣu laukikāḥ || 3 ||

[2,1.178.2]

liṅgajñānaṃ ca vinaśyadavasthamanumeyapratītau vyāpriyamāṇaṃ
pramāṇatāṃ pratipatsyate | tatkṛtaivopalabhyānuvādena liṅgabuddhirbhaviṣyati |
tasmāt kapitthādipadārthadarśanasya parāmarśasopānamanārohata evopādeyajñānaphalatā vaktuṃ yukteti ||

[2,1.178.3]

api ca anumeyaviṣaye vahnyādau sukhasādhanatvānusmṛtikṛtamupādeyatājñānaṃ tava na samastyeva | tataśca tatrāpi "tathā cāyaṃ
jvalanajātīyaḥ" itiparāmarśo bhavatā'bhyupeya eva | sa ca
kiṃkaraṇakaḥ ? iti nirūpaṇīyam | na tāvadindriyadvārakaḥ ,
pāvakasya parokṣatvāt | śabdopamāne tvāśaṅkitumapi tatra na yukte |

[2,1.179.1]

dhūmākhyālliṅgādeva sa utpadyata iti cet — na — liṅgasya parāmarśāviṣayīkṛtasyānumeyamitijanananaipuṇyānabhyupagamāt | dhūmāvamarśasya
tadānīmatikrāntatvāt | tathā hi — prathamaṃ liṅgajñānaṃ , tato vyāptismaraṇam , tato dhūmaparāmarśaḥ , tato vahnijñānam , tena dhūmaparāmarśasya
vinaśyattā , tato'gnau sukhasādhanatvānusmaraṇam | tadā ca dhūmaparāmarśasya vināśa eveti tasmin vinaṣṭe na kevalo dhūmastadānīmanalaparāmarśaṃ janayitumutsahate ||

[2,1.179.2]

agnau sukhasādhanatvānusmaraṇānantaraṃ punaḥ dhūmajñānaṃ indriyādutpadyata iti cet — maivam — ananubhavāt | bhavatu vā dhūmajñānam ,
tathā'pi dhūmajñānānantaraṃ punarvyāptismṛtiḥ punaḥ dhūmaparāmarśaścāvaśyaṃ
bhavet , ityatrāntare hutabhuji sukhasādhanatvānusmṛtiratikrānteti
tatsahāyaparāmarśajanyasukhasādhanatvaniścayotpādo na syāt |
sukhasādhanatvānusmaraṇena hi vinaśyadavasthena janyamānaḥ pratyakṣaviṣayo'sau dṛṣṭa iti ||

[2,1.180.0]

parāmarśasya avasaro'pi nāsti

[2,1.180.1]

atha manyase na tadānīṃ punardhūmajñānavyāptismaraṇatatparāmarśotpādādijñānaśṛṅkhalā'bhyupeyate , kintu prāktana eva dhūmaparāmarśaḥ
kṛśānau sukhasādhanatvānusmaraṇānantaraṃ smariṣyate ; tena smṛtiviṣayavartinā satā "tathā cāyamagnijātīyaḥ" iti jvalanaparāmarśo
janayiṣyate iti — etadapyayuktam — agnijñānānantaraṃ yugapatsmaraṇadvayodayaprasaṅgāt — tadaiva sukhasādhanatā'nusmṛtiḥ , tadaiva dhūmaparāmarśasmṛtiriti | na hi kramotpāde kiñcitkāraṇamasti | jñānayaugapadyaṃ ca śāstre pratiṣiddham || parāmarśasya durghaṭatā

[2,1.180.2]

bhavatu vā kramotpādaḥ ; tathā'pi smaraṇadvayasamanantaramupajāyamānaḥ pāvakaparāmarśo nopalabhyānuvādena jāyate | kramapakṣe'pi ca
vahnijñānānantaraṃ tadgatasukhasādhanatvānusmaraṇameva pūrvaṃ bhavet , tato
dhūmaparāmarśasmaraṇam , tena tasya vinaśyattā , tato'gnau tajjātīyatvaparāmarśaḥ , tena sukhasādhanatvasmṛtervināśa eveti punarapi sā vinaṣṭā

[2,1.181.1]

satī sukhasādhanatvaniścayajanmani na vyāpriyeteti | na ca dhūmaliṅgānumitavahnijñānānantaraṃ dhūmasmaraṇamucitam , analamupalabhya hi
tadgatasukhasādhanatvamanusmarati lokaḥ , na dhūmamiti | tenānumānaviṣaye parāmarśo'tidurghaṭaḥ | pratyakṣaviṣaye'pyevaṃ , kimanena śikhaṇḍinā ? || 4 || upanayavākyasya sārthakyam

[2,1.181.2]

yatpunaḥ — upanayavacanamabhidheyarahitamaprayojyaṃ prasajyata iti
paricoditam — tat — avayaviprasaṅga eva (10 āhnike) nirūpayiṣyāmaḥ | tasmādantarāvartinaḥ parāmarśajñānasyābhāvāt ādyamālocanājñānameva heyādijñānaphalaṃ yathoktarītyā bhaviṣyatīti || sukhasādhanatvaniścayaḥ pratyakṣarūpo'pi bhavatyeva

[2,1.181.3]

nanu ca ! pratyakṣaphalamiha mīmāṃsyaṃ vartate , sa cāyaṃ sukhasādhanatvālliṅgādudgamyamānaḥ ānumānika iti na pratyakṣaphalatāmavalambate —
satyametat — kintu sambandhagrahaṇasamaye sukhasādhanatvaniścayaḥ pratyakṣajanito'pi samasti , yato'numānaṃ pravartate ; mahānasādau dhūmāgnidarśanavat | ataḥ sambandhagrahaṇakālabhāvinaṃ sukhasādhanatvaniścayaṃ
cetasi vidhāya bhāṣyakārastatphalatvaṃpratyakṣajñānasya varṇitavān iti || pratyakṣeṇa sukhasādhanatvaniścayākṣepaḥ , samādhānaṃ ca

[2,1.182.2]

nanu ! sambandhagrahaṇakāle'pi sukhasādhanatvaśakteratīndriyatvāt
kathaṃ pratyakṣagamyatā ? tajjātīyatvālliṅgādeva tadā'pi tadgrahaṇe
iṣyamāṇe tataḥ punaḥ sambandhagrahaṇādanavasthā | sukhādeva kāryāt
tadā tadavagama iti cet , tadā'pi nājñātasambandhamavagatijananasamarthamiti tatsaṃbandhagrahaṇavelāyāmapi śaktigrahaṇe pratyakṣasyākṣamatvāt anumānāntarāpekṣāyāmanavasthā tadavasthā — ucyate — na khalvatīndriyā śaktiḥ asmābhirupagamyate | yayā saha na kāryasya sambandhajñānasaṃbhavaḥ || 5 ||
svarūpasahakārisannidhānameva śaktiḥ , sā ca sugamaiva || siddhānte śakteraindriyikatvasaṃbhavaḥ

[2,1.182.3]

nanu ! sahakāriṇāṃ madhye adṛṣṭamapyanupraviṣṭam | na ca tat
pratyakṣagamyam , atīndriyatvāddharmasyeti sā'pi na sugamā śaktiḥ —
naitat — na dharmādi śaktitvādatīndriyam ; api tu tat naisargikameva |
jagadvaicitryeṇa tadanumānaṃ vakṣyāmaḥ | tadevaṃ taditarasahakārisvarūpasannidhānātmikāyāḥ śakteḥ pratyakṣagrāhyatvasaṃbhavāt upapannaṃ tajjātīyatvaliṅgasya saṃbandhagrahaṇam || mānasapratyakṣeṇa sukhasādhanatvaniścayasaṃbhavaḥ

[2,1.183.2]

nanu ! kapitthādikāryasya sukhasyedānīṃ na cakṣurgrāhyatvamititatsambandhigrahaṇābhāvāt kathaṃ cākṣuṣapratyayagamyaḥ sambandhaḥ ? na
cākṣuṣagamyaḥ sambandhaḥ , kintu mānasapratyakṣagamyaḥ | sukhādi manasā budhdvā kapitthādi ca cakṣuṣā | tasya kāraṇatā tatra manasaivāvagamyate || 6 || manasā sukhasādhanatvagrahaṇe'tiprasaṅgaparihāraḥ

[2,1.183.3]

nanu ca ! manasā kapitthādeḥ sukhasādhanatvagrahaṇābhyupagame
bāhyaviṣayapramitiṣu mana eva niraṅkuśaṃ karaṇamidānīṃ saṃvṛttamiti kṛtaṃ
cakṣurādibhiḥ | ataśca na kaścidandho vā badhiro vā syāt —
naiṣa doṣaḥ — prathamapravṛttasamanaskavāhyendriyajanitavijñānaviṣayīkṛtavapuṣo vāhyasya vastuno manogrāhyatvābhyupagamāt , tasyaiva niyāmakatvāt nocchṛṅkhalamantaḥkaraṇaṃ bāhyaviṣaye pravartate ||

[2,1.184.0]

sarvatra sukhasādhanatvaṃ na mānasaṃ bhavitumarhati

[2,1.184.1]

nanu ca ! sambandhagrahaṇakāle yadi mānasena pratyakṣeṇa sukhasādhanatvāvadhāraṇaṃ , tarhi tatkāla iva vyavahārakāle'pi mānasapratyakṣa eva
sukhasādhanatvaniścayo'stu , kiṃ tajjātīyatvaliṅgāpekṣaṇeneti —
maivam — śabdaliṅgendriyādyuparatau kevalamantaḥkaraṇaṃ karaṇaṃ kalpyate ,
paridṛśyamānāyāḥ pratīterapahnotumaśakyatvāt | liṅgādyupāyāntarasaṃbhave tu yadi mana eva kevalaṃ kāraṇamucyate tanmānasamevaikaṃ pramāṇaṃ
syāt , na catvāri pramāṇāni bhaveyurityalaṃ prasaṅgena ||

[2,1.184.2]

tasmāt sambandhagrahaṇakāle yattatkapitthādiviṣayamakṣajaṃ jñānaṃ
tat upādeyādijñānaphalamiti bhāṣyakṛtaścetasi sthitam | sukhasādhanatvajñānamevopādeyādijñānamityuktam || pramāṇaphalayorabhedavādimatam

[2,1.184.3]

āha — kimarthamayamīdṛśaḥ kleśa āśrīyate ? pramāṇādabhinnameva
phalamastu ! tadeva cakṣurādijanitaṃ kapitthādipadārthadarśanaṃ viṣayaprakāśena vyāpriyamāṇamivābhātīti karaṇamucyatām , tadeva viṣayānubhavasvabhāvatvāt phalamiti kathyatām | itthaṃ ca pramāṇaphale na
bhinnāvikaraṇe bhaviṣyataḥ , anyatra pramāṇaṃ , anyatra phalamiti |
taduktam (pramāṇasamuccaye — 9) —

[2,1.184.4]

"savyāpārapratītitvāt pramāṇaṃ phalameva sat" iti ||

[2,1.185.1]

tadidamanupapannam — pramāṇasya svarūpahāniprasaṅgāt | karaṇaṃ hi
pramāṇamucyate — pramīyate cāneneti | na ca kriyaiva kvacit karaṇaṃ
bhavati | kriyāyāṃ sādhyāyāṃ kārakaṃ kimapi karaṇamucyate | tatra yathā"dātreṇa caitraḥ śālistambaṃ lunāti" iti kartṛkarmakaraṇāni kriyāto
bhinnānyupalabhyante , tathehāpi "cakṣuṣā ghaṭaṃ paśyati" iti darśanakriyātaḥ
pṛthagbhāva eva teṣāṃ yuktaḥ , na darśanaṃ karaṇameveti | pramā , pramāṇamiti
tu phale pramāṇaśabdasya sādhutvākhyānamātraṃ ; kṛtiḥ , karaṇaṃ itivat || pramāṇaphalayoḥ sāmānādhikaraṇyaṃ nāma kim ?

[2,1.185.2]

yattu — na bhinnādhikaraṇe pramāṇaphale itthaṃ bhaviṣyataḥ iti —
seyamapūrvavācoyuktiḥ | kimatrādhikaraṇaṃ vivakṣitam ? yadi tāvadviṣayaḥ ? tadastyevaikaviṣayatvam | yadviṣayaṃ hi darśanam , sa eva
cakṣurādeḥ karaṇasya viṣayaḥ | āśrayo'stvadhikaraṇamiti bauddhagṛhe
tāvadavācako granthaḥ | kṣaṇikatvena sarvakāryāṇāṃ nirādhāratvāt ||

[2,1.186.2]

asmatpakṣe tu bhinnāśrayayorapi phalakaraṇabhāvaḥ pākakāṣṭhayordṛṣṭaḥ | tathā cakṣurjñānayorapi bhaviṣyatīti | kvacittu bhinnayorapi
jñānayoḥ phalakaraṇatvena sthitayoḥ liṅgaliṅgijñānayoriva viśeṣaṇaviśeṣyajñānayoriva caikātmyāśravatvamasti | na ttvanena samānāśrayatvena prayojanam , cakṣurādāvanirvahaṇāt ||

[2,1.186.3]

atha ekaphalaniṣpattau vyāpārasamānāśrayatvamucyate , tadapi
bhavatu kārakāntarāṇāṃ ; na tu phalasvabhāvasya jñānasya phalaniṣpattau
vyāpāraḥ saṃbhavati ||

[2,1.186.4]

yadapi savyāpārapratītitvādityucyate — tadapi pramāṇaphalayorbhinnatāmeva sūcayati | na hi svarūpaniṣpattau savyāpāratvamupapadyate ; api tu pṛthagbhūtaphalanirvṛttāveveti ||

[2,1.187.0]

pramāṇaphalayorabhedaḥ anubhavaviruddhaḥ

[2,1.187.1]

nanu ! vastusthityā phalameva jñānaṃ , phalamapi tu bhavat viṣayānubhavaṃ prati vyāpṛtamiti | ayi mugdhabuddhe ! viṣayānubhava eva jñānamucyate , na tu viṣayānubhavaḥ viṣayānubhave savyāpāro bhavati ||

[2,1.187.2]

atha manuṣe ? viṣayādhigamābhimānaḥ tasmin sati bhavatīti ?
ko'yamabhimāno nāma ? viṣayānubhavāt bhinnaḥ ? abhinno vā ?
abhede sati , tasmin sati bhavatītyasaṅgatā vāco yuktiḥ | bhede
tvasmanmatānupraveśaḥ ||

[2,1.187.3]

api ca jñānaṃ viṣayādhigame vyāpṛtamiti kṛtvā viṣayādhigamābhimānamupajanayati ? uta viṣayādhigamasvabhāvatvādeva ? iti
vicāre viṣayādhigamāt pṛthagbhūtasya tatra vyāpriyamāṇasyānupalaṃbhāt
viṣayādhigamasvabhāvameva jñānamavadhāryate | tatkṛtaścābhimāna iti
phalameva jñānamavakalpate na karaṇamiti | tathā ca loka phalatvameva
jñānasyānumanyate , na karaṇatvam | tathā hyevaṃ vadati , cakṣuṣā
paśyāmi , liṅgena jānāmīti ; na tu jñānena jānāmīti vyapadiśan
kaściddṛśyate ||

[2,1.188.1]

nanu ! satsvapi cakṣurādiṣu viṣayajñānamanupajanayatsu na
karaṇa..ṃ vyapadiśati lokaḥ , janayatsu ca vyapadiśatīti loke karaṇotpādakatvādeva teṣāṃ karaṇatvavyapadeśaḥ , na sākṣāt karaṇatvāditi —
tadayuktam — cakṣurādyeva karaṇaṃ , na tu tenānyat karaṇamupajanyate |
kiṃ hi tadanyat karaṇam ? jñānamiti cet — kasyāṃ kriyāyāṃ tat
karaṇamiti parīkṣyatāmetat | na hyātmanyeva kiñcitkaraṇaṃ karaṇaṃ
bhavatīti ||

[2,1.188.2]

yattu jñānamanupajanayati cakṣurādau na karaṇatāmācaṣṭe lokaḥ —
tadyuktameva | na hi kriyotpattāvavyāpriyamāṇaṃ karaṇaṃ kārakaṃ bhavati |
tena cakṣurāderjñānakriyāmupajanayataḥ karaṇatvam , jñānasya tu phalatvameveti yuktastathā vyapadeśaḥ || pramāṇasya pramāṇatvaṃ tasmādabhyupagacchatām | bhinnaṃ phalamupetavyaṃ ekatve tadasaṃbhavāt || 7 ||

[2,1.189.0]

pramāṇaprameyapramitīnāmabhedanirāsaḥ

[2,1.189.1]

yastu mūḍhataraḥ pramāṇaprameyaphalavyavahāramekatraiva jñānātmani
nirvāhayitumudyacchati (pramāṇasamuccaye 11) — "yadābhāsaṃ prameyaṃ tat pramāṇaphalate punaḥ | grāhakākārasaṃvittyoḥ trayaṃ , nātaḥ pṛthak kṛtam ||"
iti — tamapavargāhnike jñānādvaitadalanaprasaṅgena durācāraṃ nirbhartsayiṣyāmaha ityalaṃ vistareṇa | tasmāt suṣṭhūktaṃ — "yadā jñānaṃ pramāṇaṃ ,
tadā hānādibuddhayaḥ phalam" iti || pratyakṣalakṣaṇaparīkṣopasaṃhāraḥ

[2,1.189.2]

tadevaṃ phalaviśeṣaṇapakṣe "yataḥ" śabdādhyāhāreṇa vācakaṃ sūtraṃ —
yata indriyārthasannikarṣotpannatvādiviśeṣaṇaviśeṣitaṃ jñānākhyaṃ
phalaṃ bhavati , tat pratyakṣamiti ||"indriyārthasannikarṣotpannam" itipadasya prayojanam

[2,1.189.3]

tatra indriyārthasannikarṣotpannapadaṃ arthānapekṣajanmanaḥ smṛtyādijñānasya , arthajanitasyāpi ca parokṣaviṣayasyānumānādijñānattya
vyavacchedārtham | ataḥ tajjanakasya na pratyakṣatā prasajyate ||

[2,1.189.4]

nanu indriyārthasannikarṣotpannamindriyagatyanumānamapyasti |
taddhi indriyārthasannikarṣeṇa liṅgabhūtena janyate , deśāntaraprāptyeva
tapanagamanānumānamiti kathamanena padenānumānamapākriyate —

[2,1.190.1]

naitadevam — indriyeṇa svaviṣayasannikṛṣṭena satā tatraiva yadvijñānamutpadyate tat indriyārthasannikarṣotpannamiha brūmahe | na cedṛśamindriyagatyanumānam ||

[2,1.190.2]

kuto viśeṣapratilambha iti cet — utpannagrahaṇāditi brūmaḥ |
utpannagrahaṇena hi sannikarṣamya kārakatvaṃ khyāpyate | taccāpīndriyaviṣaye'rthe jñānamutpādayato nirvahati | indriyagatyanumāne tu na
sannikarṣaṃ kārakamāhuḥ , api tu jñāpakam | ata eva svagrahaṇasāpekṣaḥ
tadanumāne'.. vyāpriyate , na rūpādipramitāviva tannirapekṣa iti || indriyārthapadavivaraṇam

[2,1.190.3]

indriyāṇi ghrāṇarasananayanasparśanaśrotrāṇi pṛthivyādibhūtapañcakaprakṛtīni vakṣyante (8 āhnike) | arthāstu gandharūparasasparśaśabdāḥ
gandhatvādisvajātyavacchinnāḥ , tadadhikaraṇāni pṛthivyaptejāṃsi dravyāṇi ,
tadadhiṣṭhānāḥ saṅkhyādayo guṇāḥ , utkṣepaṇādīni karmāṇi , tadvṛttīni

[2,1.191.1]

sāmānyāni , yeṣāṃ sparśanena cakṣuṣā grahaṇaṃ kaṇavratamate nirūpitaṃ
te'rthāḥ | prāguktaścābhāvo'pyartha eva ; vicārya gamyamānatvāt || sannikarṣabhedaḥ

[2,1.191.2]

sannikarṣastvindriyāṇāmarthaiḥ saha ṣaṭprakāraḥ | tatra dravyaṃ
cakṣuṣā tvagindriyeṇa vā saṃyogāt gṛhyate | tadgato rūpādirguṇaḥ
saṃyuktasamavāyāt | rūpatvādisāmānyāni saṃyuktasamavetasamavāyāt gṛhyante | cakṣuṣā saṃyuktaṃ dravyaṃ , tatra samavetaṃ rūpaṃ , rūpe ca
samavetaṃ rūpatvamiti | samavāyācchabdo gṛhyate | śrotramākāśadravyam , tatra samavetaḥ śabdaḥ | śabdatvaṃ samavetasamavāyāt gṛhyate ;
śrotrākāśasamavete śabde taddhi samavetamiti | saṃyuktaviśeṣaṇabhāvādabhāvagrahaṇaṃ vyākhyātam (pu. 150) | iha ghaṭo nāstīti —
cakṣuṣā saṃyukto bhūpradeśaḥ , tadviśeṣaṇībhūtaścābhāva iti || sannikarṣasattve pramāṇam

[2,1.191.3]

nanu ! sannikarṣāvagame kiṃ pramāṇam ? vyavahitānupalabdhiriti
brūmaḥ | yadi hyasannikṛṣṭamapi cakṣurādīndriyaṃ arthaṃ gṛhṇīyāt ; vyavahito'pi tato'rtha upalabhyeta , na copalabhyate ; tasmādasti sannikarṣaḥ || avyavadhānamātraṃ na pratyakṣaprayojakam

[2,1.191.4]

nanu ! avyavadhānamevāstu , kiṃ sannikarṣeṇa ? — maivam —

[2,1.192.1]

indriyāṇāṃ kārakatvena prāpyakāritvāt | saṃsṛṣṭaṃ ca kārakaṃ phalāya
kalpata iti kalpanīyaḥ saṃsargaḥ | etacca indriyaparīkṣāyāṃ nipuṇaṃ nirṇeṣyate (8 āhnike) iti neha vivicyate | rasasparśanayośca spaṣṭaṃ prāpyakāritvamupalabhyate iti tatsāmānyādindriyāntareṣvapi kalpanīyamiti ||

[2,1.192.2]

nanu ! evaṃ satyarthākṣiptaḥ kārakatvādeva sannikarṣa iti svakaṇṭhena
kasmāducyate ? ṣaḍvidhatvajñāpanārthamityuktam ||

[2,1.192.3]

utpannagrahaṇena indriyārthayorjñānajanakatvaṃ darśayati | tatra
indriyaṃ karaṇatvena janakam , arthastu karmatvena ||

[2,1.192.4]

nanu ! arthasya jñānajanakatvaṃ kuto'vagamyate ? tadviṣayajñānotpādādeva | svatassākāratvasya nirākṛtatvāt (41.42 pu.) |
prakārāntareṇa pratikarmavyavasthāyā asiddheḥ ||

[2,1.192.5]

nanu ! prayojanametat , pramāṇaṃ pṛṣṭo'si , tadbrūhi — ucyate —
etadeva pramāṇam — anyasyāpi vīraṇādeḥ karmakārakasya kaṭādikāryotpattau pratyakṣānupalaṃbhapratipannābhyāmanvayavyatirekābhyāṃ yathā

[2,1.193.1]

kāraṇatvamavadhāryate , tathā'rthasyāpi jñānotpattau | yathā hi devadattārthī kaścit gṛhaṃ gataḥ , tatrāsannihitaṃ na paśyati devadattam ,
kṣaṇāntare cainamāyāntaṃ paśyati , tatrānvayavyatirekābhyāṃ devadattasadasattvānuvartinau jñānotpādānutpādāvavadhārya mānasena pratyakṣeṇa
candanasukhavadasya tatkāraṇatāṃ pratipadyate ||

[2,1.193.2]

nanu ! vīraṇakaṭayoḥ pṛthagupalaṃbhāt yukta eṣa nyāyaḥ , arthastu
jñānāt pṛthak na kadācidupalabhyata iti duradhigamau tatrānvayavyatirekau — ucyate — ayameva pṛthagupalaṃbhaḥ , yadasannihite'rthe na
tadviṣayamabādhitaṃ jñānamutpadyata iti | tadalamasminnavasare jñānavādagarbhacodyodvibhāvayiṣayā ; bhaviṣyatyetadavasare (9 āhnike) iti ||"utpanna" padaprayojanam

[2,1.193.3]

yathā cendriyāṇāṃ karaṇānāṃ anvayavyatirekābhyāṃ jñānakāraṇatvaṃ ,
evamarthasya karmaṇo'pītyutpannagrahaṇena darśitam || sukhādayo'pi mānasapratyakṣaviṣayāḥ

[2,1.193.4]

nanu ! indriyārthasannikarṣotpannapadena sukhādiviṣayaṃ pratyakṣaṃ na
saṅgṛhītam — na na saṅgṛhītam — manasa indriyatvāt , sukhāderarthasya

[2,1.194.1]

tadgrāhyatvāt | bhautikaghrāṇādīndriyadharmavailakṣaṇyāttu manasastadvarge
parigaṇanaṃ na kṛtamiti || sannikarṣāṇāmupayogaprakāraḥ

[2,1.194.2]

taccedaṃ pratyakṣaṃ catuṣṭayatrayadvayasannikarṣāt pravartate | tatra bāhye
rūpādau viṣaye catuṣṭayasannikarṣāt jñānamutpadyate — ātmā manasā
saṃyujyate , mana indriyeṇa , indriyamartheneti | sukhādau tu trayasannikarṣāt jñānamutpadyate , tatra cakṣurādivyāpārābhāvāt | ātmani tu
yoginaḥ dvayorātmamanasoreva saṃyogāt jñānamupajāyate ; tṛtīyasya
grāhyasya grāhakasya vā tatrābhāvāt | tasmāt sukhādijñānasaṅgrahāt indriyārthasannikarṣotpannamiti yuktamuktam | ātmamanasostu
sadapi jñānajanakatvamiha na sūtritam , sarvapramāṇasādhāraṇatvāt ||"jñāna"padaprayojanam

[2,1.194.3]

jñānagrahaṇaṃ viśeṣyanirdeśārtham | tasya hi indriyārthasannikarṣotpannatvādīni viśeṣaṇāni | tānyasati viśeṣye kasya viśeṣaṇāni syuriti ||

[2,1.194.4]

athavā sukhādivyāvṛttyarthaṃ jñānapadam | indriyārthasannikarṣotpannaṃ
hi sukhamapi bhavati | tatra tajjanakaṃ kārakacakraṃ pramāṇaṃ mā bhūt ,
jñānajanakameva pramāṇaṃ yathā syāditi jñānagrahaṇam ||

[2,1.195.0]

sukhādīnāṃ jñānarūpatvākṣepaḥ

[2,1.195.1]

atra śākyāścodayanti — na jñānapadena sukhādivyavacchedaḥ kartuṃ
yuktaḥ , śakyo vā ; sukhādīnāmapi jñānasvabhāvatvāt | jñānasyaivāmī
bhedāḥ , sukhaṃ duḥkhaṃ icchā dveṣaḥ prayatna iti | kāraṇādhīno hi
bhāvānāṃ bhedo bhavitumarhati | samānakāraṇānāmapi tu bhede'bhidhīyamāne na kāraṇakṛtaṃ padārthānāṃ niyataṃ rūpamiti tadākasmikatvaprasaṅgaḥ | taduktam (pramāṇavārtikaṃ — 3.251) — "tadatadrūpiṇo bhāvāḥ tadatadrūpahetujāḥ | tatsukhādi kimajñānaṃ vijñānābhinnahetujam iti |"
tasmāt , jñānarūpāḥ — sukhādayaḥ — tadabhinnahetujatvāt — iti || sukhādīnāṃ jñānarūpatvanirākaraṇam

[2,1.195.2]

tadidamanupapannam — pratyakṣaviruddhatvāddhetoḥ | sukhādisaṃvedyamānamānandādirūpatayā'nubhūyate , jñānaṃ viṣayānubhavasvabhāvatayeti
pratyakṣasiddhabhedatvāt kathamabhede anumānaṃ kramate ?

[2,1.196.1]

ata evedamapi na vacanīyam — ekamevedaṃ saṃvidrūpaṃ harṣaviṣādādyanekākāravivartaṃ paśyāmaḥ , tatra yatheṣṭaṃ saṃjñāḥ kriyantāmiti —
saṃvido viṣayānubhavasvabhāvatayaiva pratibhāsāt , sukhādeśca viṣayānubhavasvabhāvasyānusyūtasyāpratibhāsāt | jñānameva viṣayagrahaṇarūpaṃ
prakāśate ; na sukhaṃ , duḥkhaṃ vā ||

[2,1.196.2]

yastu sukhajñānaṃ duḥkhajñānamiti pratibhāsaḥ , saḥ jñānasvabhāvamedakṛta eva , saṃśayajñānaṃ viparyayajñānamitivat — uktamatra —
saṃśayaviparyayādau viṣayānubhavasvabhāvatvamanusyūtamavabhāti | saṃśayo
hi viṣayagrahaṇātmako'nubhūyate , aniścitaṃ tu viṣayaṃ gṛhṇāti | viparyayo'pi viṣayagrahaṇātmaka eva , viparītamasantaṃ vā viṣayaṃ gṛhṇāti |
na tu viṣayagrahaṇasvabhāvaṃ sukhaṃ duḥkhaṃ cānubhūyate | ataḥ anya evāyaṃ
grāhyaikasvabhāvaḥ āntaro dharmaḥ sukhaduḥkhādiriti ghaṭajñānavadviṣayatayaiva jñānaṃ bhinatti , na svabhāvabhedena saṃśayajñānavaditi || jñānasukhādayaḥ na svaprakāśāḥ

[2,1.196.3]

tatraitat syāt — svaprakāśatvāt sukhādeḥ na grāhyaikasvabhāvatvam | ataśca grāhyagrahaṇobhayasvabhāvatvāt jñānameva taditi — maivaṃ
vocaḥ — svaprakāśatvaṃ jñāne'pi pratikṣiptam (pu. 41) , pratikṣepsyate (9 āhnike) ca | tat kutaḥ sukhādau bhaviṣyati | na hi grahaṇasvabhāvaṃ kaścit sukhamanubhavati jñānavaditi ||

[2,1.197.0]

sukhādayaḥ jñānenaiva gṛhyante

[2,1.197.1]

nanu ! asya prakāśatvānabhyupagame sukhāderutpādānutpādayoraviśeṣāt sarvadā sukhitvaṃ , na kadācidvā syāt — iti —

[2,1.197.2]

naitadevam — utpannameva sapadi sukhaṃ gṛhyate jñāneneti kathamanutpannānna viśiṣyate | pratyuta svaprakāśasukhavādināmeṣa doṣaḥ ,
svaprakāśasukhotpādāt tenaiva svaprakāśena sukhenānyo'pi sukhī
syāt , svaprakāśasya dīpādeḥ sarvān pratyaviśiṣṭatvāt | kvacit
santāne svaprakāśasukhotpādāt tenaiva svaprakāśena anyo'pi sukhī
syāt , yasyāpi sukhaṃ notpannamiti ||

[2,1.197.3]

kiñca kimekaṃ eva jñānaṃ sarvasukhaduḥkhādyaśeṣākārabhūṣitamiṣyate ? uta kiñcitsukhātmakaṃ , kiñcidduḥkhātmakamiti ?

[2,1.197.4]

ādye pakṣe , sarvākārakhacitajñānopajananādekasminneva kṣaṇe
parasparaviruddhasukhaduḥkhādidharmaprabandhasaṃvedanaprasaṅgaḥ ||

[2,1.197.5]

uttarasmiṃstu , kiñcitsukhajñānaṃ , kiñcidduḥkhajñānamiti yatkiñcidasukhaduḥkhakhacitaṃ viṣayānubhavasvabhāvamapi jñānamanubhūyamānameṣitavyameva | tacca na svaccham ; api tu kenaciddhaṭādinā viṣayeṇoparaktaṃ ,
anvayavyatirekābhyāṃ ca ghaṭādyupajananāpāye'pi bodhasvabhāvamanuvartamānaṃ pratīyate | tadidānīṃ sukhajñānamapyanubhūyamānaṃ sukhena
viṣayabhāvajuṣā ghaṭādinevoparajyate iti gamyate , na svarūpeṇaiva
sukhātmakam ; tato bhinnarūpasya bodhamātrasvabhāvasya jñānasyānyadā
dṛṣṭatvāditi | tasmāt na bodharūpāḥ sukhādayaḥ || jñānasukhayoḥ sajātīyakāraṇajanyatvaṃ nāstyeva

[2,1.198.2]

abhinnahetujatvāditi cāyamasiddho hetuḥ ; samavāyikāraṇasyātmanaḥ , asamavāyikaraṇasya cātmamanassaṃyogasya cābhede'pi nimittakāraṇasya sukhatvajñānatvāderbhinnatvāt ||

[2,1.198.3]

nanu sukhotpādātpūrvamanāśrayaṃ sukhatvasāmānyaṃ kathaṃ tatra
syāt ? kaścāsya sukhahetubhiḥ kārakaiḥ saṃsargaḥ ? asaṃsṛṣṭaṃ vā kathaṃ
kārakaṃ syāt ? — ucyate — sarvagatāni sāmānyāni sādhayiṣyanta (5 āhnike) iti santi tatrāpi sukhatvādīni | yogyatālakṣaṇa eva caiṣāṃ
sukhahetubhiḥ kārakaiḥ saṃsargaḥ , dharmādharmavat | dharmādharmau hi sarvasya
prāṇināṃ sukhaduḥkhahetoḥ jāyamānasya śālyādeḥ kāryasya kāraṇam |

[2,1.199.1]

tayośca tatkāraṇaiḥ bījakṣitijalādibhissaha yogyataiva saṃsargaḥ |
evaṃ sukhatvādīnāmapi syāt | tasmāt nimittakāraṇabhedāt
bhinnāni jñānasukhādīni kāryāṇi || nimittakāraṇānyatvamapi kāryasya bhedakam | vilakṣaṇā hi dṛśyante ghaṭādau pākajā guṇāḥ || 8 || api ca jñānamicchanti na sarve jñānapūrvakam | sukhaduḥkhādi sarvaṃ tu viṣayajñānapūrvakam || 9 || viṣayānubhavotpādyāḥ yatrāpi na sukhādayaḥ | tatrāpi teṣāmutpattau kāraṇaṃ viṣayasmṛtiḥ || 10 ||

[2,1.199.2]

kvacittu saṅkalpo'pi sukhasya kāraṇatāṃ pratipadyate | tasmātsarvaṃ sukhādi jñānapūrvakameva ||

[2,1.200.1]

jñānamapi jñānapūrvakameveti cet — na — upariṣṭānnirākariṣyamāṇatvāt | na hi garbhādau madamūrchādyanantaraṃ vā jñānamupajāyamānaṃ
jñānāntarapūrvakaṃ bhavatīti vakṣyāmaḥ (7 āhnike) | tena jñānasukhādīnāṃ vailakṣaṇyopapādanāt sukhādinivṛttyarthaṃ jñānagrahaṇamarthavat || avyabhicāripadena na jñānapadavaiyyarthyam

[2,1.200.2]

nanu ! evamapi na jñānagrahaṇena kṛtyam , avyabhicāripadādeva
sukhādivyavacchedasya siddhatvāt | vyabhicārāvyabhicārau hi jñānasya
dharmau , na sukhādeḥ | atastadupādānāt taddharmayogi jñānaṃ labhyata
eva | kiṃ jñānagrahaṇena ? naitadevam — sukhasyāpi savyabhicārasya
dṛṣṭatvāt | kiṃ punassukhaṃ vyabhicāravat dṛṣṭam ? yadetat paradārābhimarśādiniṣiddhācaraṇasaṃbhavaṃ sukhaṃ , tadvyabhicāri || jñānavat sukhamapi vyabhicaritaṃ astyeva

[2,1.200.3]

nanu ! sukhasya kīdṛśo vyabhicāraḥ ? jñānasyāpi kīdṛśo
vyabhicāraḥ ?

[2,1.200.4]

atasmiṃstathābhāvaḥ — sukhasyāpi atasmiṃstathābhāva eva ||

[2,1.200.5]

kiṃ parapurandhrīpariraṃbhasaṃbhavaṃ sukhaṃ sukhaṃ na bhavati ? kiṃ śuktikāyāṃ rajatajñānaṃ jñānaṃ na bhavati ?

[2,1.200.6]

jñānaṃ bhavati , kintu mithyā — idamapi sukhaṃ bhavati , kintu
mithyā ||

[2,1.201.1]

nanu ! na sukhaṃ mithyā , tadapi hyānandasvabhāvameva — yadyevaṃ śuktikāyāṃ rajatajñānamapi na mithyā , tadapi hi viṣayānubhavasvabhāvameva ||

[2,1.201.2]

nanu ! viṣayānubhavasvabhāvamapi tajjñānaṃ viṣayaṃ vyabhicarati —
sukhamapi tarhīdamānandasvabhāvamapi svahetuṃ viṣayaṃ vyabhicaratyeva ||

[2,1.201.3]

kimasukhasādhanena tajjanitam ? jñānamapi kiṃ ajñānasādhanena
janitam ?

[2,1.201.4]

nanu ! jñānaṃ jñānasādhanena janitaṃ asatyena pratyakṣabādhitena
rajatādinā — sukhamapi sukhasādhanena janitaṃ asatyena tu śāstrabādhitena paravanitādinā ||

[2,1.201.5]

kiṃ paravanitādi na satyam ? tatrāpi jñānajanakaṃ na satyam ?

[2,1.201.6]

asatyaṃ , pratyakṣabādhitatvāt ; paravanitādyapi sukhasādhanamasatyaṃ , śāstrabādhitatvāt ||

[2,1.201.7]

nanu ! śāstreṇa kimatra bādhyate ? jñāne'pi pratyakṣeṇa kiṃ bādhyate ?

[2,1.201.8]

viṣayo mithyeti khyāpyate ; śāstreṇāpi sukhasya heturbhithyeti
khyāpyate ||

[2,1.201.9]

kiṃ sa viṣayassukhaheturna bhavati ? yathā tveṣa viṣayaḥ kaluṣasya
jñānasya hetuḥ , tathā so'pi kaluṣasya kaṭuvipākasya sukhasya heturiti
tathāvidhaṃ sukhamapi vyabhicāri bhavatyevetyalamatikelinā ||

[2,1.201.10]

tasmāt samānanyāyatvāt sukhe vyabhicāritā'stīti
avyabhicāripadāt jñānaṃ na labhyate ||

[2,1.202.0]

"vyavasāyātmakam" iti padena sukhādivyāvṛttiśaṅkā

[2,1.202.1]

apara āha — kimanena ḍimbhakalahena ? mā bhūdavyabhicāripadāt.. sya lābhaḥ ! tathā'pi vyavasāyātmakapadāt labhyata eva jñānam |
na hi sukhaduḥkhādayo vyavasāyātmakāḥ bhavanti , kintu jñānameva
tathāvidhamiti ||

[2,1.202.2]

saṃśayavyavacchedārthaṃ tatpadamiti cet — satyam — sukhādivyavacchedamapi kartumalameva bhavati , vyavasāyātmakatvasya sukhādiṣvasaṃbhavāditi || jñānapadaprayojananigamanam

[2,1.202.3]

tadevaṃ siddhe'pi sukhādivyavacchede kartavyameva jñānagrahaṇam ,
viśeṣyanirdeśārthatvāt | tasya hi sarvāṇyamūni viśeṣaṇānyupāttāni
tadanupādāne nirālambanāni bhaveyuḥ | śrotuśca buddhirna samādhīyeteti |
tena balādgamyamānameva kartavyameva jñānagrahaṇam | arthākṣiptasyāvacane
pratyakṣaṃ pratyakṣamityetāvanmātramabhidheyaṃ syāt ; anyadarthāllabhyata eva |
tasmāt dharminirdeśārthaṃ yuktaṃ jñānapadam || avyapadeśyapadaprayojanam

[2,1.202.4]

śabdānāmarthasaṃsparśitvaṃ śākyamatanirāsena sādhayiṣyata (3 āhnike) iti śabdānupraveśavaśena vyapadeśyaṃ nāma jñānamupapadyata
iti tadvyavacchedārthamavyapadeśyapadam ||

[2,1.203.0]

bhāṣyoktaṃ avyapadeśyapadaprayojanam

[2,1.203.1]

tatra vṛddhanaiyāyikāstāvadācakṣate — vyapadiśyata iti vyapadeśyaṃ śabdakarmatāpannaṃ jñānamucyate | yat indriyārthasannikarṣādutpannaṃ
sat viṣayanāmadheyena vyapadiśyate — rūpajñānaṃ rasajñānamiti , tat
vyapadeśyaṃ jñānaṃ pratyakṣaphalaṃ pratyakṣaṃ mā bhūditi avyapadeśyagrahaṇam —
tadidamanupapannam — na hi nāmadheyavyapadeśyatvamaprāmāṇyakāraṇaṃ bhavati |
yadi hi tat rūpajñānaṃ rasajñānaṃ ca viṣayāvyabhicāri , nissaṃśayaṃ ca
tat kathamapramāṇaphalamucyate | vyabhicārādidoṣayoge vā padāntareṇa
tatpratikṣepāt kimavyapadeśyapadena ?

[2,1.203.2]

pramāṇaphalaṃ ca tadvijñānaṃ idānīṃ kiṃpramāṇaprabhavaṃ bhavatu ? na
pratyakṣaphalam , etatpadapratikṣiptatvāt | nānumānādijanyam , tadvailakṣaṇyāt | nāsti kiñcit pañcamaṃ pramāṇam | asaṅgraho'sya
lakṣyasya lakṣaṇeneti prajñāpramādaḥ | tasmādapavyākhyānametat ||

[2,1.204.0]

avyapadeśyapadasya matāntareṇa prayojanavarṇanam

[2,1.204.1]

vyavacchedyāntaramavpadeśyapadasya varṇayāñcakrurācāryāḥ | śabdārtheṣu sthaviravyabahāravaḥ vyutpadyamāno janaḥ saṃśayāvagamasamaye
saṃjñopadeśakādayaṃ panasa ucyata iti vṛddhodīritāt vākyāt
purovasthitaśākhādimantamarthaṃ panasaśabdavācyatayā jānāti | tadasya
jñānamindriyajamapi na kevalendriyakaraṇakaṃ bhavitumucitam , asati
saṃjñopadeśini śabde tadanutpādāt | tena śabdendriyābhyāṃ saṃbhūya
janitatvāt ubhayajamidaṃ jñānaṃ vyapadeśājjātamiti vyapadeśyamucyate |
tat avyapadeśyapadena vyudasyate ||

[2,1.204.2]

na cedaṃ pañcamaṃ pramāṇamavatarati , kintu śābdamivaitadanumanyate
lokaḥ tathā ca — kathaṃ punarjānīte bhavān panaso'yamiti ? iti pṛṣṭaḥ
prativakti — "mama devadattenākhyātaṃ , panaso'yamiti" iti | na punarevaṃ
vismṛtyāpi vravīti "cakṣuṣā mayā pratipannaṃ , panaso'yamucyata iti"

[2,1.205.1]

iti | tat indriyānvayavyatirekānuvidhāne satyapi śabda evātra
karaṇam ||

[2,1.205.2]

ata eva sūtrakṛtā śabdalakṣaṇaṃ varṇayatā nendriyānupraveśapratiṣedhāya kimapi viśeṣaṇamuparacitam ; "upadeśaḥ śabdaḥ" ityetāvadeva
lakṣaṇamabhihitam | ataścendriyānupraveśe'pi śābdatāmasya manyate
sūtrakāraḥ ||

[2,1.205.3]

iha punaḥ avyapadeśyaviśeṣaṇapadoṣādānena śabdānupraveśapratiṣedhāt na pratyakṣametat jñānam | tasmādevaṃvidhavyapadeśya vajñānavyavacchedārthamavyapadeśyapadamiti || uktamatanirākaraṇam

[2,1.205.4]

tadetat vyākhyātāro nānumanyante — yadyubhayajaṃ jñānaṃ avyapadeśyapadena vyudasyate , tadapi nāpramāṇam , apramāṇalakṣaṇātītatvāditi , pramāṇaṃ bhavat kasmin anuviśatāmiti cintyam — nanu ! śābdamidaṃ jñānaṃ tadbhāvānuvidhānataḥ | bhavatvakṣajamapyetat tadbhāvānuvidhānataḥ || 11 || śābdaṃ cobhayajaṃ ceti viruddhamabhidhīyate | pramāṇāntarameva syāt itthaṃ tadapi pūrvavat || 12 ||

[2,1.206.1]

nanu ! lokaḥ śābdatāmasya vyapadiśati — "devadattenākhyātaṃ
panaso'yamiti" iti vyavahārādityuktam | aho ! lokavatsalaḥ
śraddadhāno mahānubhāvaḥ ! na khalu lokasya vyapadeśaikaśaraṇā vastusthitayo bhavanti | loko hi yathāruci vyapadiśati | nānāmunijanasādhāraṇamapi tīrthaṃ nandikuṇḍamiti kiṃ na śrutavān bhavān ?

[2,1.206.2]

hanta ! tarhi sūtrakārāśayamanusarantaḥ śābdamidaṃ jñānaṃ pratipadyāmahe ; yadayaṃ sūtrakāraḥ pratyakṣe śabdānupraveśavyavacchedāya viśeṣaṇamidamupadiśati , śabde tu nendriyavyudāsāya kiñcidviśeṣaṇamupādatte , sa
paśyati kāraṇāntarānupraveśe'pi śābdametat jñānamiti | ucyate — manuvat sūtrakāro'pi na dharmasyopadeśakaḥ | yenaitadanurodhena tasya brūyāma śābdatām || 13 ||

[2,1.206.3]

vastusthityā tu nirūpyamāṇamindriyānvayavyatirekānuvidhāyitvādidaṃ vijñānaṃ na pratyakṣaphalatāmativartate | tataśca vyudasyamānaṃ
pramāṇāntaratāmeva spṛśet || svamatena avyapadeśyapadaprayojanakathanamtasmādubhayajajñānavyudāsānupapattitaḥ | vyākhyā bhaṅgyantareṇāsya padasyeyaṃ vidhīyate || 14 ||

[2,1.206.4]

asambhavadoṣavyavacchedārthamavyapadeśyapadopādānam | evaṃ hi
paro manyate — sati lakṣye lakṣaṇavarṇanamucitam | iha tu

[2,1.207.1]

lakṣyamāṇaṃ pratyakṣamindriyārthasannikarṣotpannaṃ nāma na kiñcidasti |
gaurityādijñānānāṃ śabdāvacchinnavācyaviṣayatvena śābdatvāt |
iha hi viṣayavyatirekeṇa jñānānāmatiśayo durupapādaḥ , bodhasvabhāvasya sarvān pratyaviśiṣṭatvāt | tatra yathā daṇḍīti śukla
iti vā pratyayo viśeṣaṇāvacchinnaviśeṣyaviṣayatayā sātiśayatvamaśnute , tathā gaurityādipratyayo'pi vācakāvacchinnavācyaviṣayatvāt
sātiśayatvaṃ bhajate ; śabdāvacchinnavācyaviṣayatvācca śābda eṣa
pratyayaḥ , tadvyatiriktakaraṇakāryatvānupapatteḥ ||

[2,1.207.2]

na hīndriyakaraṇakamidaṃ jñānaṃ bhavitumarhati , cakṣuṣo viśeṣaṇāviṣayatvāt , viśeṣye ca śrotrasyāsāmarthyāt | na ca yugapadindriyadvayadvārakamekamutpadyamānaṃ jñānaṃ kvacit dṛṣṭam ||

[2,1.207.3]

tatraitatsyāt — mānasamidaṃ jñānaṃ sugandhibandhūkabodhavadbhaviṣyati |
uktamatra — śabdaliṅgādikaraṇāntaravyāpāraviratau kāryamupajāyamānaṃ
kevalamanaḥkaraṇamiti kalpyate , na tatsaṃbhave'pi | tathā hi sati

[2,1.208.1]

mānasamevaikaṃ pramāṇaṃ syāditi | asti cātra śabda eva karaṇam |
sa hi sahasrakiraṇavadātmānaṃ ca viṣayaṃ ca prakāśayati iti |
tasmādindriyaviṣaye'pi gaurityādijñānamutpadyamānaṃ śābdamevetyavadhāryate || atīto'pi śabdaḥ jñānagocaro bhavedeva

[2,1.208.2]

nanu ! saṅketāvagamasamaye gaurityādiśabdaḥ śruta āsīt | sa
idānīmatikrānta iti kathaṃ tatkṛta eṣa pratyayaḥ syāt — ucyate — tadānīmaśrūyamāṇasya śabdasya smṛtyārūḍhasya tatpratyayahetutvāt || tacchrutāvapi kiṃ sarve varṇāḥ pratyakṣagocarāḥ | viśeṣaḥ ko'ntyavarṇena gṛhītena smṛtena vā || 15 ||
tadevaṃ smṛtiviṣayīkṛtaśabdajanita eṣa pratyaya ityabhyupetavyaḥ | yathā parokṣe'pi śabda uccarita ātmānaṃ prakāśayati , arthaṃ ca ; tathā
pratyakṣe viṣaye sa eva smaryamāṇaḥ ātmānamarthaṃ ca prakāśayatīti
vācakāvacchinnavācyapratibhāsaścaivaṃvidhāsu buddhiṣu nūnameṣitavyaḥ |
yathā''ha bhaṭṭaḥ — "saṃjñitvaṃ kevalaṃ param" iti ||

[2,1.208.3]

saṃjñitvamiti mattvarthīyapratyayāntādutpannaḥ bhāvapratyayaḥ
saṃbandhamācaṣṭe | saṃjñāsaṃjñisaṃbandhaḥ saṃjñitvamiti | "kṛttaddhitasamāseṣu

[2,1.209.1]

sambandhābhidhānaṃ bhāvapratyayena" (hariṭīkā) ityābhiyuktasmaraṇāt |
saṃjñā ca śabdaḥ | so'yaṃ śabdaviśiṣṭārthapratibhāsa ukto bhavati ||

[2,1.209.2]

na ca śabdānusandhānarahitaḥ kaścit pratyayo dṛśyate ,
anullikhitaśabdakeṣvapi pratyayeṣvantataḥ sāmānyaśabdasamunmeṣasaṃbhavāt , tadullekhavyatirekeṇa prakāśātmikāyāḥ pratīteranutpādāt |
tathā''ha bhartṛhariḥ — "na so'sti pratyayo loke yaśśabdānugamādṛte | anuviddhamiva jñānaṃ sarvaṃ śabdena gṛhyate || (vākyapadīyaṃ 1.24)"
iti | tasmāt pratyakṣasya lakṣyasyābhāvāt kasyedaṃ lakṣaṇamupakrāntamiti asaṃbhavadoṣamāśaṅkyāha sūtrakāraḥ — avyapadeśyamiti || avyapadeśyapadena śabdānuvedhapakṣanirāsaprakāraḥ

[2,1.209.3]

yadidaṃ aviditapadapadārthasambandhasya jñānamutpadyate , viditasambandhasyāpi vā yat prathamākṣasannipātasamaya eva jñānamanullikhitaśabdakaṃ śabdānusmaraṇe hetubhūtamupajāyate , tat aśabdam — aśabdāvacchinnaviṣayamavyapadeśyamindriyārthasannikarṣaikakaraṇamavikalpaṃ pratyakṣam | na ca śabdakṛtā buddhīnāṃ prakāśasvabhāvatā , svata eva

[2,1.210.1]

tāsāmevaṃrūpatvāt | na ca nirvikalpakasamaye yatkiñcididamityādisāmānyaśabdollekhaḥ ko'pi kaiścidanubhūyate | tasmāt gaurityādijñānānāṃ śābdatve'pi tathāvidhasya jñānasya lakṣyasyasadbhāvāt na vyarthaṃ lakṣaṇamityevamasaṃbhavadoṣanirākaraṇārthamavyapadeśyapadamiti || gaurityādijñānānāṃ na śābdatvam

[2,1.210.2]

tadetadācāryā na kṣamante | na gaurityādijñānamindriyārthasannikarṣotpannamapi idaṃ śābdamiti vaktuṃ yuktam | na cātra
śabdāvacchinnārthaḥ prakāśate , tathāvidhārthagrahaṇe kāraṇābhāvāt |
viśeṣyārthapramitau tāvat śabdaḥ karaṇam | viśeṣaṇībhūtasya tu
śabdasya grahaṇe kiṃ karaṇamiti nirūpyatām | na śrotram , viramyavyāpārāsaṃvedanāt | sambandhagrahaṇādūrdhvaṃ ca smaryamāṇaśabdayojanayā jāyamāne gaurityādijñāne śrotraṃ karaṇamāśaṅkitumapi na yuktam |
nāpi manaḥ bāhyakaraṇanirapekṣaṃ bāhye viṣaye dhiyamādhātumalam ,
andhādyabhāvaprasaṅgāt ||

[2,1.210.3]

nanu śabda eva karaṇamityuktam , tat kimaparakaraṇāśaṅkanena ?
maivam — ekasya kārakasya ekasyāmeva kriyāyāṃ karmakaraṇabhāvānupapatteḥ | savitṛprakāśavat iti cet , na , kriyābhedāt |

[2,1.211.1]

yatrāsau karaṇaṃ , na tatra karma ; yatra vā karma , na tatra karaṇamiti |
ghaṭādiviṣayapramitijanmani karaṇameva taraṇiprakāśaḥ , na karma ;
tadgrahaṇakāle tu karmaivāsau , na karaṇam ||

[2,1.211.2]

kiṃ tarhi tatra karaṇamiti cet , kevalameva cakṣuriti brūmaḥ |
ālokagrahaṇe cakṣuṣaḥ prakāśāntaranirapekṣatvāt kathamevamiti
cet , aparyanuyojyā hi vastuśaktiḥ | ghaṭādigrahaṇe cakṣurudyotamapekṣate , nodyotagrahaṇa iti kamanuyuñjmahe | so'yaṃ sūryaprakāśaḥ
prakāśāntaranirapekṣacakṣurindriyaprathamagṛhītaḥ ciramavatiṣṭhamānaḥ
tadindriyagrāhya eva viṣaye gṛhyamāṇe karaṇatāmupayātīti yuktam ||

[2,1.211.3]

śabdastu kṣaṇikaḥ śrotrendriyagrāhyaḥ taditaraparicchedye viṣaye
tadavagamakriyāyāṃ karaṇībhūya , bhūyastasyāmeva kriyāyāṃ kathamiva
karmabhāvamanubhavet | śabdo hi dhūmādivadupāya eva , nopeyaḥ | sa upāyatvāt prathamaṃ gṛhyatāṃ nāma ; nopeyagrahaṇakāle punargrahaṇamarhati —
dhūmavadeveti | evaṃ smaryamāṇo'pi śabdo yatrārthapratītikāraṇaṃ
tatrāpi prathamaṃ śabdasmaraṇaṃ , tataḥ śabdārthasampratyayo bhavati | na tarāṃ
tatrārthapratītivelāyāṃ śabdagrahaṇaṃ saṃbhāvyate | tasmāt nāsti
vācakaviśeṣitavācyapratibhāsaḥ ||

[2,1.212.1]

api ca gaurityādijñānaṃ indriyārthasannikarṣānvayavyatirekānuvidhāyi prasabhaṃ tatkathaṃ śābdamityucyate || śabdasmaraṇasāpekṣaṃ yasyotpādakamindriyam | tadeva yadi te śābdaṃ aho naiyāyiko bhavān ! || 16 || aindriyikapratyakṣe'pi śabdabhānasaṃbhavaḥ

[2,1.212.2]

nanu ! śabdāvacchinnamarthaṃ na cakṣuḥśrotrayoḥ anyataradapi karaṇaṃ
grahītumalamityuktam | bhoḥ sādho ! cakṣurevainaṃ grahīṣyatīti kathaṃ na brūṣe? nanu ! nāviṣaye yuktamindriyasya pravartanam | tena śabdaviśiṣṭārthajñānaṃ nendriyajaṃ bruve || 17 || marīciṣu jalajñānaṃ kathamindriyajaṃ tava? tatrāpi hi na toyena sannikarṣo'sti cakṣuṣaḥ || 18 || nanu ! ca smṛtyupārūḍhaṃ udakaṃ tatra gṛhyate | ihāpi smṛtyupārūḍhaḥ śabdaḥ kasmānna gṛhyate ! || 19 || nanu ! śabdo na netrasya kadācidapi gocaraḥ |

[2,1.213.0]

asannihitamapyambu kiṃ vā bhavati gocaraḥ ? || 20 || nanu ! ekendriyavādaḥ syāt cakṣuṣā śabdavedane | atrāpi sarvabodhaḥ syāt asannihitavedane || 21 || pratyakṣaṃ indriyāsannikṛṣṭavastuviṣayakamapi bhavati

[2,1.213.1]

nanu ca ! marīcijalajñānaṃ bhrāntamiti kathamiha dṛṣṭāntīkriyate ?

[2,1.213.2]

kathamasya bhrāntatvam ? kimanindriyajatvāt ? uta vyabhicāritvāt ? tatrānindriyajatvenāsya bhrāntatāyāṃ indriyārthasannikarṣotpannapadenaiva nirāsāt avyabhicāripadamanupādeyamiti |
tadupādānāt vyabhicāritvenāsya bhrāntatvamiti nūnamidamindriyajamasannihitasalilajñānamabhyupagantavyam || yathā cāviṣaye tasmin nīre nayanajā matiḥ | tathā vācakasaṃspṛṣṭe vācye kimiti neṣyate ? || 22 || yathā ca tava kālādi nīrūpamapi cākṣuṣam | tathā śabdānurakto'pi kimityartho na cākṣuṣaḥ ? || 23 ||
evaṃ hi indriyavyatirekānuvidhānamatra na bādhitaṃ bhaviṣyati | nanu ! cākṣuṣatāṃ śabde na jīvan vaktumutsahe | tyajainaṃ vācakopetavācyāvagamadurgraham || 24 ||

[2,1.214.0]

"gaurayam" ityādijñānānāṃ śābdatvāsaṃbhavaḥapi cāmuṣya śābdatve sambandhagrahaṇaṃ katham? na cāgṛhītasambandhaḥ śabdo bhavati vācakaḥ || 25 || nirvikalpakavijñānaviṣaye na ca tadgrahaḥ | śābdapakṣe tu nikṣiptaṃ bhavatā savikalpakam || 26 || sambandhaḥ śakyate boddhuṃ na ca mānāntarādvinā | śābdajñānena tadbodhe bhavedanyonyasaṃśrayaḥ || 27 || na ca śabdoparakte'rthe sambandhaṃ buddhyate janaḥ | gośabdavācyo gośabda iti hi grahaṇaṃ bhavet || 28 ||

[2,1.214.1]

vācyasya hi gavādeḥ gośabdaviśeṣitasya vācyatvāt vācyo'rtha
iva gośabdo'pi vācyatāmavalambate || yadi ca svānurāgeṇa vācakāt vācyavedanam | liṅgādapi bhavet buddhiḥ svāvacchedena liṅgini || 29 || atha dhūmānvitatvena na vahniravagamyate | ihāpi śabdayogena gavādirnaiva gamyate || 30 ||

[2,1.215.0]

na cāsti vastuno dharmo vācyatā nāma kaścana | yadi syāt , nirvikalpe'pi pratibhāseta rūpavat || 31 || arthāsaṃsparśinaḥ śabdān kathayan duṣṭasaugataḥ | pratyakṣāstreṇa bhettavyaḥ sa kathaṃ hanyate tvayā || 32 || pratyakṣaviṣaye vṛttiḥ śabdānāṃ bhavataḥ kutaḥ? teṣāṃ yadviṣaye vṛttiḥ taddhi śābdīkṛtaṃ tvayā || 33 || sarvatra vācakabhānāṅgīkāre śabdavivartavādāvatāraḥ syāt

[2,1.215.1]

api ca — viṣayabhedena pratibhāsabhedo bhavatīti durāśayā
śabdaviśiṣṭamarthaṃ nirvikalpāt savikalpasya viṣayamadhikaṃ paśyati
bhavān ! anenaiva ca vartmanā'vataran paraṃ śabdādhyāsaṃ na paśyatīti
ko'yaṃ vyāmohaḥ ? sa tvaṃ vacanīyo'si saṃvṛttaḥ — "madhu paśyasi
durbuddhe ! prapātaṃ naiva paśyasi" iti || tasmāt gauriti vijñānaṃ pratyakṣamavadhāryatām | śabdasmaraṇasāpekṣacakṣurindriyanirmitam || 34 ||

[2,1.216.0]

mānasatvaṃ tu yadyasya neṣyate yuktameva tat | tadbhāvānuvidhāyitvāt bāhyendriyajameva tat || 35 || savikalpake śabdānuvedhābhāve nirvikalpakādavailakṣaṇyāpādanam

[2,1.216.1]

atra punaḥ pravarāḥ prāhuḥ — nanu ! evaṃ gaurityādibodheṣu vācakāvacchinnavācyapratibhāse sarvaprakāramapākriyamāṇe prathamākṣasannipātasamayasamāsāditasadbhāvanirvikalpakavedanavailakṣaṇyaṃ kathameṣāṃ bhavet |
na hi viṣayātiśayamantareṇa pratibhāsātiśayo bhavitumarhati | daṇḍīti
daṇḍaviśiṣṭaḥ puruṣaḥ pratibhāsate , itarathā na kevalapuruṣapratītereṣā
pratītirviśiṣyata | ubhayapratibhāse'pi na daṇḍapuruṣāviti
pratīteḥ | viśeṣaṇaviśeṣyabhāvasya niyāmakatvāt || pūrvāparacirakṣiprakramādyavagameṣvapi | dikkālādiviśiṣṭo'rthaḥ sphuratyatiśayagrahāt || 36 || pratyakṣaḥ kiṃ sa kālādiḥ ? pratītiṃ pṛccha , kiṃ mayā? gṛhyate tadviśiṣṭo'rthaḥ , sa ca netyetadadbhutam || 37 ||

[2,1.217.0]

kālavat samavāyo'pi pratyakṣaḥetena samavāye'pi pratyakṣatvaṃ prakāsitam | iheti tantusambanddhapaṭapratyayadarśanāt || 38 ||

[2,1.217.1]

ayaṃ paṭa iti pratyayāt iha tantuṣu paṭa iti vilakṣaṇa eṣa
pratyayaḥ | tantupaṭasambandhasya viśeṣaṇasyāpratyakṣatāyāṃ na kevalapaṭapratyayāt viśiṣyeteti || sāmagrībhedamātrānna pratītibhedaḥ

[2,1.217.2]

atha mataṃ — upāyabhedāt pratītibhedo bhavati ; dūrāvidūradeśavyavasthitasthāṇvādipadārthapratītivat , saṃskṛtāsaṃskṛtākṣakaraṇaviṣayabodhavadveti — tadasāṃpratam — upāyabhede'pi tadbhedāsiddheḥ |
upāyo buddhāvatiśayamādadhāti , na viṣaye ||

[2,1.217.3]

viṣayāvagatisamaye ca na buddhiravabhātīti naiyāyikāḥ |
tadayamatiśayaḥ yadadhikaraṇaḥ , sā na pratibhāsate buddhiḥ ; yacca
tadānīmavabhāsate viṣayaḥ , tatrātiśayo nāsti ; dṛśyate cātiśayasaṃvedanamiti saṅkaṭaḥ panthāḥ | na ca dūrāvidūradeśavartini padārthe
pratītirupāyabhedāt bhidyate | sā'pi hi viṣayabhedādeva bhidyate ||

[2,1.218.0]

dūrāddhi vastusāmānyaṃ dharmamātropalakṣitam | adūratastu vispaṣṭaviśeṣamavasīyate || 39 ||

[2,1.218.1]

yathā mādhena varṇitam (śiśupālavadhe 1.3) — "cayastviṣāmityavadhāritaṃ purātataḥ śarīrīti vibhāvitākṛtim | vibhurvibhaktāvayavaṃ pumānitikramādamuṃ nārada ityabodhi saḥ iti ||"kriyāntarāṇāṃ vaicitrye yadvā tadvā'stu kāraṇam | bhedo jñānakriyāyāstu karmabhedanibandhanaḥ || 40 || upāyabhedādeva nirvikalpakasavikalpakavailakṣaṇyam

[2,1.218.2]

tadetadācāryāḥ pratisamādadhate — na viṣayabhedādeva pratibhāsabhedaḥ , kintu upāyabhedāt bhavatyeva ||

[2,1.218.3]

yacca coditam — viṣayapratibhāsakāle tatpratibhāsāpratibhāsāt
atiśayavacane saṅkaṭaḥ panthā iti — tadaviditanaiyāyikadarśanasyaiva
codyam | jñānotpāda eva viṣayasya pratyakṣateti no darśanaṃ , na jñānagrahaṇamiti | tatra yathā puruṣa iti niratiśayajñānamātrotpāde
tāvanmātraviṣayapratyakṣatā bhavati , na tatra jñānaṃ prakāśate , agṛhyamāṇe'pi jñāne viṣaya eva pratibhāsate ; evaṃ daṇḍīti , śuklavāsā
iti viśeṣaṇajñānābhyupāyavaśāt sātiśayapratyayajanane tadagrahaṇe
sa eva viṣayo'vabhāsate iti kiyāneṣa saṅkaṭaḥ panthāḥ ! tathā ca

[2,1.219.1]

daṇḍīti puruṣapravaṇaiva matiḥ | ko daṇḍī puruṣaḥ ? kaḥ puruṣo daṇḍī ?
iti sāmānādhikaraṇyena nissandigdhasya puṃsa eva pratibhāsāt |
evaṃ daṇḍinaṃ bhojaya , daṇḍine dehīti bhojanādikāryayogitvaṃ na daṇḍe
dṛśyate , api tu puṃsyeva || viśiṣṭabuddheḥ viśeṣyapravaṇatvam

[2,1.219.2]

nanu ! daṇḍī parvatamārohatīti daṇḍe'pi kāryānvayo dṛśyate
loke ; vede'pi "daṇḍī maitrāvaruṇaḥ praiṣānanvāha" iti praiṣānuvaṃcanasya
vacanāntarataḥ prāpteḥ daṇḍavidhānārthametadvākyaṃ bhavati | yathā"lohitoṣṇīṣā ṛtvijaḥ pracaranti" iti śyenādau ṛtvijāṃ prakṛtivadbhāvena prāptānāṃ lohitoṣṇīṣavidhānamātrametat bhavati — ucyate —
bhavatvevaṃ , kintu , daṇḍamabalambya puruṣaḥ parvatamā..hati , na daṇḍo
niścetanaḥ | vede'pi daṇḍapāṇiḥ puruṣaḥ preṣānanubhāṣata , na daṇḍaḥ ;
na lohitā uṣṇīṣāścaranti , kintu anyapadārthībhūtā ṛtvija eveti
sarvatra viśeṣyapravaṇaiva matiḥ | ubhayapratipādane tu daṇḍapuruṣāviti
syāt , na daṇḍīti ||

[2,1.219.3]

viśeṣaṇaviśeṣyabhāvasya niyāmakatvāditi cet , seyaṃ viśeṣyapravaṇā matiruktaiva , bhavati , viśeṣaṇasya viśeṣaṇatvenaivopasarjanatvāt | daṇḍaḥ asya astīti puruṣa evocyate , na daṇḍapuruṣau ||

[2,1.219.4]

evaṃ pūrvāparādipratyayāḥ , cirakṣiprādipratyayāḥ , iha tantuṣu paṭa
ityādipratyayāśca dikkālasamavāyagrāhiṇaḥ | ta ime dikkālasamavāyāḥ sāmagryantargatāssantaḥ pratyayātiśayamādadhati , na tadviṣayībhavanti paṭādidravyavat ||

[2,1.220.1]

evaṃ patanādyanumeyagurutvādikāraṇabhedajanitāḥ "guruḥ pāṣāṇaḥ"
ityādipratyayāḥ parokṣaviśeṣaṇaṃ viśaṣyamavalambante ityalaṃ vistareṇa ||

[2,1.220.2]

tasmāt gaurityādijñānaṃ na vācakāvacchinnavācyaviṣayam |
ataśca na śābdaṃ tat | api tu suspaṣṭaṃ pratyakṣameva | tasmiṃśca lakṣye
sati lakṣaṇavaiyarthyaśaṅkākaraṇābhāvāt nāsaṃbhavadoṣanirākaraṇārthamavyapadeśyapadam || svamatena "avyapadeśya" padaprayojanavarṇanam

[2,1.220.3]

kimarthaṃ tarhīdamastu ? uktamācārvaiḥ — ubhayajajñānavyavacchedārthamiti || vācakāvacchinnavācyaviṣayakaṃ jñānaṃ śābdameva

[2,1.220.4]

nanu ! tadapi pratyakṣameveti ; anapohyamuktam | purovasthitagavādipadārthasvarūpamātragrahaṇaniṣṭhitasāmarthyamatra pratyakṣam | gośabdavācyatāyāṃ tu saṃjñākarmopadeśī śabda eva pramāṇam ||

[2,1.220.5]

yadyapi śabdārthasambandhaparicchede gatyantaramapi saṃbhavati ; tathāpi
yatra tāvat saṃjñinaṃ nirdiśya saṃjñā vṛddhairupadiśyate — gośabdavācyo'yaṃ ,
panasaśabdavācyo'yamiti , tatra tadvācyatāparicchede sa eva karaṇam || ata eva ca loko'pi śābdatvamiha manyate | śabdoparacitāpūrvajñānātiśayatoṣitaḥ || 41 ||

[2,1.221.0]

tacchabdavācyatājñaptiḥ vinā saṃjñopadeśinaḥ | śabdānneti sa evātra satyapyakṣe prakarṣabhāk || 42 || ataḥ sūtrakṛtā'pyatra śabdātiśayadarśinā | vyadhāyi tadvyavacchedaḥ na tu dharmopadeśinā || 43 ||

[2,1.221.1]

tasmāt ubhayajajñānavyavacchedārthamevedaṃ padamiti || bhāṣyoktasya "avyapadeśya" padaprayojanasya samarthanam

[2,1.221.2]

anye tu manyante — yadi saṅketagrahaṇakāle bhāvinaḥ saṃjñopadeśakavacanajanitasyobhayajajñānasya vyavacchedakamidaṃ varṇyate padam , tadātadvyavahārakāle'pi yat "ayaṃ gauḥ" iti saṅketagrahaṇakālānubhūtadevadattādyudīritasaṃjñopadeśakavacanasmaraṇapūrvakaṃ vijñānamutpadyate ,
tadapyubhayajameveti kathamanena na vyudasyate ||

[2,1.221.3]

nanu ! tatra śabdasmaraṇaṃ kāraṇaṃ , na śabdaḥ | saṅketakāle'pi śabdasmaraṇameva kāraṇam | na hi kramabhāvino varṇā yugapadanubhavituṃ pāryante |

[2,1.222.1]

antyavarṇe tu gṛhyamāṇe smaryamāṇe vā kiṃ śabdavyāpāro
viśiṣyate ?

[2,1.222.2]

nanu ! vyavahārakāle gavādināmadheyapadamātrameva smaryamāṇamindriyeṇa saha savikalpapratyayodaye vyāpriyate | saṅketakāle tu
saṃjñopadeśivṛddhavākyaṃ — iti cet — maivam — vyavahārakāle'pi saṃjñopadeśakaṃ vṛddhavākyameva smaryate , tadasmaraṇe tacchabdavācyatā'navagamāt | "asya gauriti nāma devadattenopadiṣṭamāsīt" ityevamanusmṛtya gośabdavācyatayaivaṃ vyavaharatīti vākyasmaraṇajamevedaṃ
jñānam — tasmādasyāpi tadvākyaṃ saṃjñākarmopadeśakam | hetutāmupayātīti śābdametadapīpyatām || 44 || evamastviti cet śāntamevaṃ sati tapasvinām | naiyāyikānāmutpannaṃ pratyakṣaṃ savikalpakam || 45 || yatra mārgāntareṇāpi saṅketajñānasaṃbhavaḥ | tatrāpyanena nyāyena śābdatā na nivartate || 46 ||
naiyāyikānāṃ ca savikalpapratyakṣamayāḥ prāṇāḥ | tasmānnobhayajasya
śābdatvaṃ jñānasya vaktavyam ||

[2,1.223.1]

sambandhādhigamastu nānāpramāṇakaḥ | tatra sve sve viṣaye
tattatpramāṇaṃ pravartate | yathā''haṃ bhaṭṭaḥ "sambandhaḥ tripramāṇakaḥ" (ślo. vā. samba. pari — 141) iti | tasmānnaikasya śabdasya bhāraḥ āropaṇīyaḥ | pratyakṣaṃ tu saṅketagrahaṇakāle'pi svaviṣayagrāhakamiti
nobhayajajñānavyavacchedapaṃkṣo niravadyaḥ | tasmādvaraṃ jarannaiyāyikakathitaśabdakarmatāpannajñānavyavacchedapakṣa iti sa evāśrīyatām | tatra
tāvat karmaṇi kṛtye kṛte vyapadeśyaśabdo yathārthataro bhavati || śabdendriyajajñānasya na pañcamapramāṇatvam

[2,1.223.2]

nanu ! tatra coditaṃ ; na tādṛśaṃ jñānamapramāṇaṃ , na pañcamaṃ pramāṇamiti — satyam — ayantu teṣāmāśayaḥ | rūpādiviṣayagrahaṇābhimukhaṃ hi

[2,1.224.1]

tadakṣajaṃ jñānaṃ pramāṇaṃ phalaṃ vocyate | yadā tu tadeva śabdenocyate
rūpajñānaṃ rasajñānamiti , tadā rūpādijñānaviṣayagrahaṇavyāpāralabhyāṃ
pramāṇatāmapahāya śabdakarmatāpattikṛtāṃ prameyatāmevāvalambata iti na
tasyāṃ daśāyāṃ tatpramāṇamiti kutaḥ pañcamapramāṇaprasaṅga iti || matāntareṇa "avyapadeśya" padaprayorjanavarṇanam

[2,1.224.2]

apara āha — savikalpakasya śabdasaṅkalpakasya śabdasaṃsargasāpekṣajanmanaḥ pratyakṣajñānasya śābdatāṃ pūrvavadāśaṅkya tasyaivaśābdatāṃ
darśayatyavyapadeśyapadena sūtrakāraḥ | pratyakṣameva tat jñānam , indriyānvayavyatirekānuvidhāyitvāt , avyapadeśyaṃ — aśābdamityarthaḥ || spaṣṭatvāt vācakābhāvāt indriyānuvidhānataḥ | lokasya sammatatvācca pratyakṣamidamiṣyate || 47 || śabdānusmṛtijatve'pi na śābdaṃ jñānamīdṛśam | śabdasmṛtiḥ sahāyaḥ syāt indriyasya pradīpavat || 48 || nirvikalpakasya sūtrārūḍhatvopapādanamnanvevaṃ savikalpasya pratyakṣatve prasādhite | nedānīṃ saṅgṛhītaṃ syāt pratyakṣaṃ nirvikalpakam || 49 || yastu śabdānuvedhena śābdatvaṃ savikalpake | kaścidāśaṅkate , tasya pratiśabdo'yamucyate || 50 || yatra śabdānuvedhe'pi pratyakṣaṃ jñānamiṣyate | tatra tatsparśaśūnyasya tathātve kā vicāraṇā || 51 || nirvikalpakavattasmāt pratyakṣaṃ savikalpakam | samagrahīcca tadidaṃpadenānena sūtrakṛt || 52 ||

[2,1.225.0]

ityācāryamatānīha darśitāni yathā''gamam | yadebhyaḥ satyamābhāti sabhyāstadavalambyatām || 53 ||"avyabhicāri" padaprayojanam

[2,1.225.1]

avyabhicārigrahaṇaṃ vyabhicārijñānavyavacchedārtham | yathā —
grīṣme tapati lalāṭantape tapane tanmarīciṣu caturamūṣarabhuvamabhihatya
samutphaliteṣu taraṅgākāradhāriṣu yat vārijñānaṃ , tat atasmiṃstaditigrahaṇāt vyabhicāri bhavati | tat anena padena vyavacchidyate ,
na tat pratyakṣamiti ||

[2,1.225.2]

tatra nirvikalpakamapi prathamanayanasannipātajaṃ jñānamudakasavikalpakajñānajanakaṃ udakagrāhyeva na yathā , tathā tathāgatāḥ
kathayanti | marīciviṣayamavikalpakaṃ jñānaṃ udakavikalpakajananāt
apramāṇamiti | nirvikalpāvasthāyāmavicārayata eva prathamonmīlitacakṣuṣo jhaṭiti salilapratibhāsāt ||

[2,1.226.1]

athavā vācakollekhapūrvikā api saṃvidaḥ naivendriyārthajanyatvaṃ
jahati ityupapāditam | tasmāt savikalpakamavikalpakaṃ vā yat
atasmiṃstaditi jñānamutpadyate tat vyabhicāri | tacceha vyāvartyamiti || indriyārthasannikarṣotpannapadenaiva bhramavyāvṛttiśaṅkā , samādhānaṃ ca

[2,1.226.2]

nanu ! marīciṣu jalajñānamavidyamānasalilāvabhāsitvāt
atindriyārthasannikarṣajam | ataścendriyārthasannikarṣotpannapadena
tadvyudāsasiddheḥ kimavyabhicāripadena ? naitadevam — tasyendriyārthajanyatvaṃ siddhaṃ tadbhāvabhāvataḥ | na hyanunmīlitākṣasya marau salilavedanam || 54 || artho'pi janakastasya , vidyate nāsataḥ prathā | bhramasthale viṣayabhānaprakāracintātadālambanacintāṃ tu tridhā''cāryāḥ pracakrire || 55 || kaiścidālambanaṃ tasmin uktaṃ sūryamarīcayaḥ | nigūhitanijākārāḥ salilākāradhāriṇaḥ || 56 ||

[2,1.227.1]

tatra taraṅgādisāmānyadharmagrahaṇe sati na sthāṇupuruṣavat
ubhayaviśeṣāḥ smaraṇapathamavataranti | na ca sannihitamarīciviśeṣāḥ
smaraṇapathamavataranti | kintu pūrvopalabdhaviruddhasalilavartino
viśeṣāḥ | tatsmaraṇācca sthagiteṣu svaviśeṣeṣu marīcayaḥ svarūpamupadarśayitumaśaknuvantaḥ toyarūpeṇāvabhāsante || matāntareṇa bhramopapādanamanye tvālambanaṃ prāhuḥ puro'vasthitadharmiṇaḥ | sādṛśyadarśanodbhūtasmṛtyupasthāpitaṃ payaḥ || 57 ||

[2,1.227.2]

yatra kila jñāne yat rūpamupaplavate , tat tasyālambanamucyate , nasannihitam ; bhūpradeśasya tadāraṃbhakāṇāṃ ca paramāṇūnāṃ tadālambanatvaprasaṅgāt | idaṃ ca salilāvabhāsi vijñānam | atastadevāsyālambanam | tacca neha sannihitam | na caikāntāsataḥ khapuṣpādeḥ
khyātiravakalpata iti deśāntarādau vidyamānameva salilaṃ sadṛśadarśanaprabuddhasaṃskāropajanitasmaraṇopārūḍhamihāvalambanībhavati ||

[2,1.228.0]

tatraiva pakṣāntaropapādanamanyadālambanaṃ cānyat pratibhātīti kecana | ālambanaṃ dīdhitayaḥ toyaṃ ca pratibhāsate || 58 ||

[2,1.228.1]

kartṛkaraṇavyatiriktaṃ jñānajanakamālambanamucyata iti na paramāṇvādau prasaktiriti | tadidaṃ pakṣatrayamapi upariṣṭānnipuṇataraṃ nirūpayiṣyate (3 āhnike) ||

[2,1.228.2]

tadevaṃ bāhyendriyārthānvayavyatirekānuvidhāyināṃ vibhramāṇāmindriyārthasannikarṣotpannapadena nirasitumaśakyatvāt yuktamavyabhicāripadopādānam || mānasavibhramāḥ

[2,1.228.3]

ye tu — mānasāḥ vibhramāḥ bāhyendriyānapekṣajanmānaḥ — teṣāmiṣyata evendriyārthasannikarṣapadena paryudasanamiti na tadarthamavyabhicāripadopādānam | tadyathā — virahoddīpitoddāmakāmākulitadṛṣṭayaḥ | dūrasthāmapi paśyanti kāntāmantikavartinīm || 59 || mānasavibhramahetavaḥ

[2,1.228.4]

nanu ! evaṃprāyeṣu nirālambaneṣu vibhrameṣu kutastyaḥ ākāraḥ
pratibhāti ? ucyate —

[2,1.229.0]

ākāraḥ smṛtyupārūḍhaḥ prāyeṇa sphurati bhrame | smṛtestu kāraṇaṃ kiñcit kadācit bhavati kvacit || 60 || kvacit sadṛśavijñānaṃ kāmaśokādayaḥ kvacit | kvacittu darśanābhyāsaḥ timiraṃ cakṣuṣaḥ kvacit || 61 || kvacinnidrā kvaciccintā dhātūnāṃ vikṛtiḥ kvacit | alakṣyamāṇe taddhetau adṛṣṭaṃ smṛtikāraṇam || 62 || bālasyendudvayajñānamasti nāstīti vetti kaḥ | astitve'pi smṛtau hetumadṛṣṭaṃ tasya manvate || 63 || nūnaṃ niyamasiddhyarthaṃ janakasyāvabhāsanam | na caikāntāsato dṛṣṭā jñānotpādanayogyatā || 64 || na ca sannihitaṃ vastu tatrāsti vanitādikam | tenedaṃ smṛtyupārūḍhaṃ avabhātīti manvate || 65 || tatrādyena padenaitāḥ svāntaḥkaraṇasaṃbhavāḥ | nirastā bhrāntayo'kṣādisaṃsargarahitodayāḥ || 66 || yāḥ punaḥ pītaśaṅkhādimarunīrādibuddhayaḥ | akṣajāstadvyudāsāya sūtre padamidaṃ kṛtam || 67 ||

[2,1.230.0]

"vyavasāyātmaka"dalaprayojanam

[2,1.230.1]

dūrāt sthāṇupuruṣasādhāraṇaṃ dharmamārohapariṇāharūpaṃ upalabhamānasya tayoranyataratra vartamānān vakrakoṭarādīn karacaraṇādīn vā
viśeṣānapaśyataḥ samānadharmaprabuddhasaṃskāratayā cobhayavartino'pi
viśeṣānanusmarataḥ puro'vasthitārthaviṣayaṃ sthāṇurvā puruṣo veti
saṃśayajñānamupajāyate | tat indriyārthasannikarṣotpannatvādiviśeṣaṇayuktamapi na pratyakṣaphalam | atastadvyavacchedāya vyavasāyātmakagrahaṇam ||"indriyārthasannikarṣotpanna"padena na saṃśayavyudāsasaṃbhavaḥ

[2,1.230.2]

nanu ! mānasatvāt saṃśayajñānasya indriyārthasannikarṣotpannagrahaṇena nirāsaḥ siddhyatyeva ; kiṃ padāntareṇa ? tathā ca bhāṣyakāraḥ — "smṛtyanumānāgamasaṃśayapratibhāsvapnajñānohasukhādipratyakṣaṃ icchādayaśca manaso liṅgāni" (nyā. bhā. 1.1.16) iti vakṣyati |
maivam — sthāṇvādisaṃśayasya bāhyendriyānvayavyatirekānuvidhāyitvāt | kaściddhi mānasaḥ saṃśayaḥ samastyeva ; yathā —
daiśikasya jyotirgaṇakādeḥ ekadā'nyadā cāsamyagādiśya
tṛtīye pade punarādiśataḥ saṃśayo bhavati — "kimayamasmadādeśaḥ
saṃvadet ? uta visaṃvadet?" iti | sa bhāṣyakṛtaścetasi

[2,1.231.1]

kevalamanaḥkaraṇa iti sthitaḥ | yastu viṣphāritākṣasya "sthāṇurvā ?
puruṣo vā?" ityādiḥ saṃpadyate saṃśayaḥ tamanindriyārthasannikarṣajaṃ
ko nāmācakṣīta! "avyabhicāri"padenāpi na saṃśayavyudāsasaṃbhavaḥ

[2,1.231.2]

nanu ! atasmiṃstaditi jñānaṃ vyabhicāri vyākhyātam | ekarūpaṃ
ca puro'vasthitamarthaṃ anekarūpatayā spṛśati saṃśayaḥ — "sthāṇurvā ?
puruṣo vā?" iti | so'yamatasmiṃstathābhāvāt viparyaya eveti
pūrvapadavyudastatvāt na padāntaravyavacchedyatāmarhatīti | naitadevam —
svarūpabhedāt kāraṇabhedācca | ekameva viruddhamākāramullikhan
viparyayo jāyate — sthāṇau puruṣa iti , puṃsi vā sthāṇuriti | aniyatākāradvayollkhī tu saṃśayo bhavati — sthāṇurvā syāt ? puruṣo veti |
so'yaṃ svarūpabhedaḥ pratyātmasaṃvedyaḥ ||

[2,1.231.3]

kāraṇabhedaśca — viruddhaviśeṣasmaraṇaprabhavo viparyayaḥ — śuktikāyāṃ sannihitāyāṃ rajataviśeṣān , marīciṣu sannihiteṣu salilagataviśeṣānanusmarataḥ viparyayo bhavati ; ubhayaviśeṣasmaraṇajanmā tu
saṃśaya iti — padāntaranirasanīya evāyam ||

[2,1.232.0]

"avyapadeśya"padenaiva "vyavasāyātmaka"padaṃ na caritārtham

[2,1.232.1]

nanu ! saṃśayaviparyayayorapi nirvikalpayorasaṃbhavāt avyapadeśyapadenaiva pravarapakṣe pratikṣepaḥ siddhyet | puro'vasthitasthāṇvādidharmidarśanamātrameva nirvikalpakamindriyavyāpārajam | anantarantu
ubhayānyataraviśeṣaṇasmaraṇajanmanorullikhitaśabdayoreva saṃśayaviparyayayorutpādaḥ | tatra viśeṣasmṛtyaiva śabdānuvedhasyākṣepāt | ataḥ
padadvayamapi tadvyudāsāya na kartavyam ||

[2,1.232.2]

atraitadeva tāvadvaktavyam | pravarapakṣaḥ pratikṣipta eva , yataḥ
śabdānuvedhajātamapi pratyakṣamupapāditam ||"indriyārthasannikarṣotpanna"padenāpi na saṃśayaviparyayavyudāsasaṃbhavaḥ

[2,1.232.3]

nanu ! bhavatu pravarapakṣaḥ pratikṣiptaḥ | sadṛśadarśananiṣṭhite tu
nayanavyāpāre , viśeṣasmṛterūrdhvamupajāyamānau saṃśayaviparyayau nendriyajāviti prathamapadenaiva nirastau bhavataḥ — tadasat — smṛterūrdhvamapīndriyavyāpārānuvṛtterityuktatvāt | etaccānvayavyatirekābhyāmavagamyate , nimīlitacakṣuṣastadanutpādāt | na ca tadānīmantaḥsaṅkalparūpeṇāpi śabdollekhaḥ | utpanne tu saṃśaye viparyaye ca vācakasmaraṇaṃ bhaviṣyatīti samyagjñānavat saṃśayaviparyayāvapi śabdollekhaśūnyau saṃvedyete | viśeṣasmṛtistu viśeṣaviṣayatvāt tānevākṣipatu |
śabdasya kiṃ vartate ? vācakaśabdasmṛtistu śabdamupasthāpayati |
sā ca na tāvadutpanneti || samyakpratyayavattasmāt vācakollekhavarjitau | akṣavyāpārajau na staḥ na saṃśayaviparyayau || 68 || īdṛśayoḥ kathamanayorādyapadavyudasanīyatā ? tasmāt | tadapākṛtaye yuktaṃ padadvayasyāpyupādānam || 69 ||"pratyakṣaṃ" iti padavyākhyānam

[2,1.233.2]

evaṃ lakṣaṇapadāni | lakṣyapadaṃ tu "pratyakṣam" iti jñānaviśeṣe
rūḍhyaiva pravartate ; yogasya vyabhicārāt | prati gatamakṣaṃ pratyakṣamityakṣarārthaḥ | sa cāyaṃ sukhādāvapi saṃbhavatīti rūḍhireva sādhīyasī ||

[2,1.234.0]

sūtre "pratyakṣa"padaṃ yaugikamapi syāt

[2,1.234.1]

athavā jñānapadasya sūtre nirdeśāt yogapakṣo'pyastu | na cāsau
dṛśyamāno nihnotuṃ yuktaḥ | yogarūḍhistu nāma na sammataiva viduṣām |
yatrāpi hi dvayaṃ dṛśyate tatrāpi śabdapravṛttau prayojakameva
bhavati ||

[2,1.234.2]

kathaṃ punaḥ akṣaṃ prati gataṃ jñānamiṣyate ? na saṃyogitvena ;
añjanādeḥ pratyakṣaprasaṅgāt | na samavāyitvena ; akṣavartināṃ rūpādīnāṃ
tathātvaprasaṅgāt | na janakatvena ; akṣāraṃbhakāṇāṃ paramāṇūnāmapi
tathābhāvaprasakteḥ | tasmāt janyatvenaiva jñānamakṣaṃ prati gatamiti
vyākhyeyam ||

[2,1.234.3]

avyayī..vavyākhyānaṃ tu na yuktam ; pratyakṣaḥ puruṣaḥ , pratyakṣā
strī , ityādivyavahāradarśanāt — ityalamatiprasaṅgena ||

[2,1.235.0]

tenendriyārthajatvādiviśeṣaṇagaṇānvitam | yato bhavati vijñānaṃ tat pratyakṣamiti sthitam || 70 || iti vigatakalaṅkamasya dhīmānakuruta lakṣaṇametadakṣapādaḥ | na tu pararacitāni lakṣaṇānikṣaṇamapi sūkṣmadṛśāṃ viśanti cetaḥ || 71 ||

[2,1.235.1]

iti pratyakṣasūtravyākhyānaprakaraṇamparasammatapratyakṣalakṣaṇaparīkṣātatra dharmakīrtyuktapratyakṣalakṣaṇavicāraḥyattāvat kalpanā'poḍhamabhrāntamiti lakṣaṇam | pratyakṣasya jagau bhikṣuḥ tadatyantamasāṃpratam || 72 || śabdasaṃsargayogyārthapratītiḥ kila kalpanā | asyāśca kena doṣeṇa prāmāṇyaṃ na viṣahyate || 73 ||

[2,1.236.0]

vikalpānāmaprāmāṇyopapādanam

[2,1.236.1]

nanu ! abhilāpasaṃsargayogyapratibhāsatvādapi kamanyaṃ doṣaṃ
mṛgayate bhavān ! asadarthaviṣayatvamevedamuktaṃ bhavati , śabdārthasya
vāstavasyābhāvāt | svalakṣaṇasya sajātīyetaravyāvṛttātmanaḥ sambandhādhigamasavyapekṣapravṛttinā śabdena viṣayīkartumaśakyatvāt |
tadvyatiriktasya vastuno'nupalambhāt ||

[2,1.237.1]

na cendriyārthasannikarṣānvayavyatirekānuvidhāyinī kalpanā
buddhiḥ ; tamantareṇāpi bhāvāt , tasmin satyapi ca pūrvānubhūtavācakaśabdayojanaṃ vinā'nutpādāt | yadi ca indriyārthasannikarṣaḥ tajjanako
bhavet , prathamameva tathāvidhāṃ dhiyaṃ janayet , na ca janayati | tadayaṃ
śabdasmṛterūrdhvamapi na janaka iti manyāmahe ||

[2,1.237.2]

taduktam — "yaḥ prāgajanako buddheḥ , upayogāviśeṣataḥ | sa paścādapi , tena syādarthāpāye'pi netradhīḥ || iti ||"

[2,1.237.3]

api ca — satyapīndriyārthasaṃsarge smṛtyapekṣāyāṃ so'rthastayaiva
vyavahitaḥ syāt | āha ca — "arthopayoge'pi punaḥ smārtaṃ śabdānuyojanam | akṣadhīryadyapekṣeta so'rtho vyavahito bhavet || iti ||"

[2,1.238.0]

vikalpānāmanindriyajatvam

[2,1.238.1]

saṅketasmaraṇasahakārisavyapekṣamakṣamīdṛśīṃ buddhiṃ janayatīti
cet — na — vyatiriktāvyatiriktopakārādivikalpaiḥ sahakāriṇo nirastatvāt | kiñca daṇḍītyādivikalpavijñānaṃ nendriyāpātavelāyāmeva
jāyate ; kintu bahuprakriyāpekṣam | yadāha — (pra. vā. 3.145)"viśeṣaṇaṃ viśeṣyaṃ ca saṃbandhaṃ laukikīṃ sthitim | gṛhītvā sakalaṃ caitat tathā pratyeti nānyathā || iti ||"

[2,1.239.1]

na ceyatīṃ prakriyāṃ prathamanayanopanipātajātamavikalpakaṃ jñānamudvoḍhuṃ kṣamamityāha — (pra. vā. 3.174)"saṅketasmaraṇopāyaṃ dṛṣṭasaṅkalanātmakam | pūrvāparaparāmarśaśūnye taccākṣuṣe katham iti ||"vikalpadvaividhyam

[2,1.239.2]

tatraitat syāt — dvividhā vikalpāḥ ; chātramanorathaviracitāḥ ,
idantāgrāhiṇaśca nīlamityādayaḥ | tatra pūrve mā bhūvan pramāṇam |
kasteṣvarthanirapekṣajanmasu prāmāṇye'bhiniviśeta ! idantāgrāhiṇāṃ
tvarthāvinābhūtatvāt kathaṃ na prāmāṇyam ? iti — ucyate — sarva
evāmī vikalpāḥ paramārthato'rthaṃ na spṛśantyeva | sa hi nirvikalpakenaiva sarvātmanā paricchinnaḥ | taduktam"ekasyārthasvabhāvasya pratyakṣasya sataḥ svayam | ko'nyo nadṛṣṭo bhāgaḥ syāt yaḥ pramāṇaiḥ parīkṣyate iti ||"

[2,1.240.0]

kalpanānāmarthāsaṃsparśitvam

[2,1.240.1]

yattu keṣāṃñcidvikalpānāmidantāgrāhitvaspaṣṭatvādi rūpaṃ tat
arthāvinābhāvinirvikalpakadarśanapṛṣṭhabhāvitvāvāptatacchāyāsaṃsargaja —
nitaṃ , na tu teṣāmarthasparśaḥ kaścidasti | arthātmano nirvikalpenaiva
mudritatvāt || tasmādatāttvikākārasamullekhapurassarāḥ | na yathāvastu jāyante kadācidapi kalpanāḥ || 74 || kalpanābhedāḥ

[2,1.240.2]

pañca caite kalpanā bhavanti — jātikalpanā , guṇakalpanā , kriyākalpanā , nāmakalpanā , dravyakalpanā ceti | tāśca kvacidabhede'pi
bhedakalpanāt , kvacicca bhede'pyabhedakalpanāt kalpanā ucyante || jātijātimatorbhedo na kaścitparamārthataḥ | bhedāropaṇarūpā ca jāyate jātikalpanā || 75 ||

[2,1.240.3]

idamasya gorgotvamiti na hi kaścidbhedaṃ paśyati | tenābhede
bhedakalpanaiva || etayā sadṛśanyāyānmantavyā guṇakalpanā | tatrāpyabhinnayorbhedaḥ kalpyate guṇatadvatoḥ || 76 ||

[2,1.240.4]

tathā cāhuḥ — eṣa guṇī rūpādibhyo'rthāntaratvena nātmānaṃ
no darśayati ; tebhyaśca vyatirekaṃ vāñchasīti citram ||

[2,1.241.0]

bhedāropaṇarūpaiva guṇavatkarmakalpanā | tatsvarūpātiriktā hi na kriyā nāma kācana || 77 ||

[2,1.241.1]

gacchati devadatta iti devadattasyaivānyūnānatiriktasya pratibhāsāt || vibhinnayostvabhedena pravṛttā nāmakalpanā | caitro'yamityabhedena niścayo nāmanāminoḥ || 78 ||

[2,1.241.2]

caitra ityayaṃ śabdaḥ , ayamityarthaḥ ; kīdṛśamanayossāmānādhikaraṇyam || evaṃ daṇḍyayamityādirmantavyā dravyakalpanā | sāmānādhikaraṇyena bhedinorgrahaṇāttayoḥ || 79 || viparyaya iva bādhakapratyayābhāve'pi kalpanānāṃ mithyātvam

[2,1.241.3]

nanu ! yadyabhede bhedaṃ , bhede cābhedaṃ āropayantyaḥ kalpanāḥ
pravartante — tatkathamāsu bādhakaḥ pratyayo na jāyate , śuktikārajatabuddhivat — ucyate — yatra vastu vastvantarātmanā'vabhāsate tatra

[2,1.242.1]

bādhako bhavati , marīciṣviva jalabuddhau | iha tu na jātyādivastvantaramasti , yato vastvantarātmanā'sya graho bhavet | vyaktiviṣayā evaite sāmānyādivikalpāḥ | tasmādvastvantarānavabhāsiṣveṣu na bādhakaḥ pratyayo jāyate | tasmānna viparyayātmāno
vikalpāḥ || viparyayādvailakṣaṇye'pi vikalpānāmaprāmāṇyameva

[2,1.242.2]

na caite pramāṇam , etadullikhyamānasya jātyāderapāramārthikatvāt | ata eva pramāṇaviparyayābhyāmayamanya eva vikalpa
ityācakṣata ityalaṃ vistareṇa || evametāḥ pravartante vāsanāmātranirmitāḥ | kalpitālīkabhedādiprapañcāḥ pañcakalpanāḥ || 80 || evaṃ ca paśyatā tāsāṃ prāmāṇyāmodamandatām | bhikṣuṇā lakṣaṇagranthe tadapoḍhapadaṃ kṛtam || 81 ||

[2,1.243.0]

dharmakīrtyuktapratyakṣalakṣaṇanirākaraṇam — savikalpakānāṃ prāmāṇyasādhanam

[2,1.243.1]

atra pratividhīyate — tadidaṃ saṃkīrṇaprāyamatibahu vilapatā
bhavatā na niyataṃ kimapi vikalpānāmaprāmāṇyakāraṇamiti spaṣṭamāveditam | taducyatām —

[2,1.243.2]

kiṃ śabdārthāvabhāsitvagarbhīkṛtamasadarthavācitvaṃ tadaprāmāṇyakāraṇamabhimatam ?

[2,1.243.3]

uta saṃṅketasmṛtyapekṣopanatamanindriyārthasannikarṣajatvam ?

[2,1.243.4]

uta viśeṣagrahaṇādyapekṣāvāptaṃ bahuprayāsasādhyatvam ?

[2,1.243.5]

uta pūrvāparaparāmarśaśūnyacākṣuṣavailakṣaṇyavācoyuktisamarpitaṃ
vicārakatvam ?

[2,1.243.6]

uta nirvikalpakaparicchinnavastugrāhitānibandhanamadhigatādhigantṛtvam ?

[2,1.243.7]

uta bhedābhedasamāropabhaṇitamatasmiṃstaditigrāhitvam ?

[2,1.243.8]

uta vṛttivikalpādivādhitasāmānyagrahaṇasūcitaṃ bādhyatvameveti ||

[2,1.244.0]

vikalpāprāmāṇyāpādakaprathamahetunirāsaḥ

[2,1.244.1]

tatra tāvanna śabdasaṃsargayogyārthagrahaṇadvārakamasadarthagrāhitvameṣāmaprāmāṇyakāraṇamabhidhātuṃ yuktam , śabdārthasya vāstavasya (3 āhnike) samarthayiṣyamāṇatvāt ||

[2,1.244.2]

kaḥ punarasāviti cet ? ya eva nirvikalpake pratibhāsate ||

[2,1.244.3]

kiṃ nirvikalpake sāmānyādikamavabhāsate ? bāḍhamavabhāsata
iti (5 āhnike) vakṣyāmaḥ ||

[2,1.244.4]

ata eva vādhyatvamapi na prāmāṇyāpahārakāraṇameṣāṃ vaktavyam ;
vṛttivikalpāderbādhakasya (5 āhnike) parihariṣyamāṇatvāt |
bādhakāntarasya ca nedamiti pratyayasya śuktikārajatajñānādivat
bhavataivānabhyupagamāt || tatraiva dvitīyakalpanirāsaḥ

[2,1.244.5]

nāpya nindriyārthasannikarṣajanyatvaṃ saṅketagrahaṇakālānubhūtaśabdasmaraṇāpekṣaṇādasya vaktavyam ; sahakāryapekṣāyāmapi tadvyāpārāvirateḥ ||

[2,1.245.0]

yaḥ prāgajanako buddheḥ sa labdhvā sahakāriṇam | kālāntareṇa tāṃ buddhiṃ vidadhat kena vāryate ? || 82 ||

[2,1.245.1]

vyatiriktāvyatiriktopakārakaraṇādivikalpāstu kṣaṇabhaṅgabhaṅge (7 āhnike) nirākariṣyante ||

[2,1.245.2]

rūpagrahaṇe ca cakṣuṣaḥ pradīpādyapekṣāyāṃ duṣparihārāste
vikalpāḥ | "na vai kiñcidekaṃ janakam" iti bhavanto'pi paṭhanti !
iti bhavatpakṣe'pi tulyāste | yadyubhayordoṣaḥ , na tenaikaścodyo
bhavati | tasmāt "upayogāviśeṣataḥ" ityasiddho hetuḥ | ayamevopayogaviśeṣaḥ , yat indriyālokamanaskāraviṣayavadvācakasmaraṇamapi
sāmagryantarametatpratyayajanmani vyāpriyata iti na vācakasmaraṇajanitatvena smārtatvādapramāṇaṃ vikalpaḥ | rūpasmṛtyākhyasamanantarapratyayatirmitasya nirvikalpasya rūpajñānasyāpi tathātvaprasaṅgāt ||

[2,1.246.0]

indriyasannikarṣasya phalenāvyavadhānopapādanam

[2,1.246.1]

yaccedamucyate — "so'rtho vyavahito bhavet" iti — tanna vidmaḥ ,
kīdṛśaṃ vyavadhānamarthasyeti | na hi dīpena vā manasā vā vijñānahetunā
kadācidartho vyavadhīyate | manovacca vācakasmṛtirapi sāmagryantargatā satī tatpratītau vyāpriyata iti kathamarthaṃ vyavadadhīta ||

[2,1.246.2]

smṛtiviṣayīkṛtaḥ śabdaḥ tamarthaṃ vyavadhatta iti cet — na —
śabdasya tatprakāśakatvena jñānavat dīpavadvā vyavadhāyakatvābhāvāt |
na cendriyavyāpāratirodhānaṃ vyavadhānam ; tasyādhunāpyanuvartamānatvāt || yathā tadbhāvabhāvitvādādyaṃ vijñānamakṣajam | tathā tadbhāvabhāvitvāduttaraṃ jñānamakṣajam || 83 ||

[2,1.246.3]

na hi vācakasmaraṇāntaraṃ akṣiṇī nimīlya vikalpayati —
paṭo'yamiti ||

[2,1.246.4]

atha yāvadvācakavijñānaṃ hṛdayapathamavatarati tāvatso'rthaḥ
kṣaṇikatvādatikrānta iti vyavahita ucyate — tadapi durāśāmātram |
kṣaṇabhaṅgasyopariṣṭānnirākariṣyamāṇatvāt (7 āhnike) ||

[2,1.247.1]

api ca pradarśitaprāptyādivyavahāravatsantānadvārakamihāpi
tadgrahaṇaṃ bhaviṣyatīti sarvathā na vyavadhānam | tadevaṃ samayasmaraṇasāpekṣatve'pi nendriyārthasannikarṣotpannatāmativartate savikalpakaṃ
vijñānamiti kathamapratyakṣam? tṛtīyavikalpanirāsaḥ

[2,1.247.2]

yatpunaḥ viśeṣaṇaviśeṣyagrahaṇādisāmagryapekṣatvena bahuprayāsasādhyatvamaprāmāṇyakāraṇamabhidhīyate — tadatīva subhāpitam ! na hi
bahukleśasādhyatvaṃ nāma prāmāṇyamupahanti | uktaṃ ca "na hi
giriśṛṅgamāruhya yadgṛhyate tadapratyakṣam" iti | rasādijñānāpekṣayā carūpādijñānasya dīpādyālokāharaṇaprayāsasādhyatvādaprāmāṇyaṃ syāt || caturthavikalpanirāsaḥ

[2,1.247.3]

yadapi pūrvāparaparāmarśarahitacākṣuṣavijñānavaiparītyena vikalpajñānānāṃ vicārakatvādaprāmāṇyamucyate — tadapi na samyak | sarvatra
jñānasya vicārakatvānupapatteḥ | vicārako hi pramātā | sa hi
paśyati , smarati , anusandhatte , vicārayati , icchati , dveṣṭi , yatate ,
gṛhṇāti , jahāti , sukhamanubhavatīti vakṣyāmaḥ | arthaṃ ca spṛśato
vijñānasya vicārayato'pi kathamaprāmāṇyaṃ syāt ||

[2,1.248.0]

pañcamavikalpanirāsaḥ

[2,1.248.1]

athāsya nirvikalpenaiva sarvātmanā spṛṣṭatvāt piṣṭapeṣaṇamayuktamiti savikalpamadhigatārthagrāhitvādapramāṇamiti manyase , tadapi na
sādhu — pūrvameva (pu. 56) parihṛtatvāt | na hyanadhigatādhigantṛtvaṃ
prāmāṇyamityuktam | gṛhītagrahaṇe'pi pramāṇasya pramāṇatvānativṛtteḥ || ṣaṣṭhavikalpanirāsaḥ

[2,1.248.2]

yattvabhyadhāyi — bhinneṣvabhedaṃ abhinneṣu ca bhedaṃ kalpayantyaḥ
kalpanāḥ , atasmiṃstadgrahaṇe prāmāṇyamavahajatīti — tadyuktam
atasmiṃstadgraho bhavatyapramāṇatvakāraṇam ; tattviha nāsti | tasya
hi bādhakapratyayopasannipātānniścayaḥ | na ca bhavadupavarṇitāsu
pañcasvapi jātyādikalpanāsu bādhakaṃ kiñcidastīti nātasmiṃstadgrāhiṇyaḥ kalpanā bhavanti || jātirjātimato bhinnā guṇī guṇagaṇāt pṛthak | tathaiva tatpratīteśca kalpanoktirabādhikā || 84 ||
etaccopariṣṭānnirṇeṣyate ||

[2,1.248.3]

dravyanāmno'tu bhinnayorbhedenaiva pratītiḥ , nābhedakalpanā | na hi"devadattaśabdo'yam"ityevaṃ tadvācyaḥ pratīyate ||

[2,1.248.4]

nanu "devadatto'yaṃ" iti saṃjñāsaṃjñyabhedavyavahāro dṛśyata eveti
cet — na , śabdaviśiṣṭatadvācyāvagatireṣā , na śabdo'syāmarthārūḍho'vabhāsate | na śabdavivartarūpeṇārthaḥ parisphurati | kiṃ tarhi ?

[2,1.249.0]

śabdasmṛtyākhyasāmagryasāmarthyātiśayodbhavaḥ | pratyayātiśayaḥ so'yaṃ ityevaṃ prāk prasādhitam || 85 ||

[2,1.249.1]

daṇḍyayamiti dravyābhedakalpanā tu mandamatibhirevodāhṛtā |
na hi daṇḍo'yamiti devadatte pratītiḥ , api tu daṇḍīti | tatra ca
prakṛtipratyayau pṛthagevopalabhyete — daṇḍo'syāstīti daṇḍīti |
tadiha yathaiva vastu tathaiva tadavasāya iti nābhedāropaḥ ||

[2,1.249.2]

karmaṇi tu dvayamapi nāsti ; nābhinne bhedakalpanā ; na ca
bhinne'pyabhedakalpanā || kriyā hi tadvato bhinnā bhedenaiva ca gṛhyate | calatītyādibodheṣu tatsvarūpāvabhāsanāt || 86 || tena kriyāguṇadravyanāmajātyuparañjitam | viṣayaṃ darśayannaiti vikalpo nāpramāṇatām || 87 || viparyayātsamuttīrṇa iti sādhu sahāmahe | pramāṇāttu bahirbhūtaṃ vikalpaṃ na kṣamāmahe || 88 || kvacidvādhakayogena yadi tasyāpramāṇatā | nirvikalpe'pi tulyā'sau dvicandrādyavabhāsini || 89 ||

[2,1.250.0]

manorājyavikalpānāṃ kāmamastvapramāṇatā | yathāvastu pravṛttānāṃ na tvasāvakṣajanmanām || 90 || vikalpā api svatantrāḥ

[2,1.250.1]

na ca nirvikalpapṛṣṭhabhāvitvakṛtameṣāmetadrūpam ; viṣayasaṃsparśamantareṇa svatassvaccharūpāṇāṃ jñānānāmevamākāratvānupapatteḥ kiṃ
nirvikalpapṛṣṭhabhāvitā kariṣyati ? tadanantarabhāvinī hi smṛtirapi
kvacidduśyata eva ; na ca sā tacchāyāvatī iti durāśāmātrametat ||

[2,1.250.2]

nanu nirvikalpakenaiva vastusarvasvaṃ gṛhītaṃ ekasyārthasvabhāvasyeti
varṇitam — prativihitametat — gṛhītagrahaṇe'pi prāmāṇyānapāyāt || nirvikalpaviṣayavastuni vipratipattayaḥ

[2,1.250.3]

kiñca kiṃ nirvikalpakena gṛhyata ityetadeva na jānīmaḥ || bhavanto nirvikalpasya viṣayaṃ saṃpracakṣate | sajātīyavijātīyaparāvṛttaṃ svalakṣaṇam || 91 ||

[2,1.251.0]

mahāsāmānyamanye tu sattāṃ tadviṣayaṃ viduḥ | vāgrūpamapare tattvaṃ prameyaṃ tasya manvate || 92 ||

[2,1.252.0]

kecidguṇakriyādravyajātibhedādirūṣitam | śabalaṃ vastu manyante nirvikalpakagocaram || 93 || pratyakṣaviṣaye'pyetāḥ citraṃ vipratipattayaḥ | parokṣārthe hi vimatiḥ pratyakṣeṇopaśāmyati || 94 || pratyakṣe hi samutpannā vimatiḥ kena śāmyati? idaṃ bhāti na bhātīti saṃvidvipratipattiṣu | parapratyāyane puṃsāṃ śaraṇaṃ śapathoktayaḥ || 95 ||

[2,1.253.1]

na tu śapathaśaraṇā eva nirudyamamāsmahe | mārgāntareṇāpi
tatprameyaṃ niścinumaḥ || nirvikalpānusāreṇa savikalpakasaṃbhavāt | grāhyaṃ tadānuguṇyena nirvikalpasya manmahe || 96 || svalakṣaṇamātraṃ na nirvikalpaviṣayaḥ

[2,1.253.2]

tatra na tāvatsakalasajātīyavyāvṛttaṃ svalakṣaṇaṃ pratyakṣasya viṣayaḥ || gṛhīte nirvikalpena vyāvṛtte hi svalakṣaṇe | akasmādeva sāmānyavikalpollasanaṃ katham ? || 97 ||

[2,1.253.3]

nirvikalpānusāreṇa hi vikalpāḥ prādurbhavitumarhanti | api ca — vijātīyaparāvṛttaviṣayā yadi kalpanā | vyāvṛttirūpaṃ sāmānyaṃ gṛhītaṃ hanta ! darśanaiḥ || 98 ||

[2,1.254.0]

vyāvṛttānnanu naivānyā vyāvṛttiḥ paramārthataḥ | vyāvṛttagrahaṇenaiva sutarāṃ tadgraho bhavet || 99 || sāmānyagrahaṇe'pyevaṃ tadvyāpārāvakalpanāt | svalakṣaṇaparicchedaniṣṭhaṃ tannāvatiṣṭhate || 100 || nāpi sanmātraṃ nirvikalpasya viṣayaḥ

[2,1.254.1]

nāpi sattādvaitavādisammatasattākhyo nirvikalpasya viṣayo
yuktaḥ || sattāgrahaṇapakṣe'pi viśeṣāvagatiḥ kutaḥ | sā bhāti bhedaspṛṣṭā cet siddhamadvaitadarśanam || 101 || na ca bhedaṃ vinā sattā gṛhītumapi śakyate | nāvidyāmātramevedamiti ca sthāpayiṣyate || 102 || nirvikalpe sūkṣmaśabdānuvedho'pyayuktaḥvāktattvapratibhāso'pi pratikṣipto'nayā diśā |

[2,1.255.0]

kathaṃ ca cākṣuṣe jñāne vāktattvamavabhāsate || 103 || agṛhīte tu sambandhe gṛhīte vā'pi vismṛte | aprabuddhe'pi saṃskāre vācakāvagatiḥ kutaḥ ? || 104 || jātyādiśabalitamapi na nirvikalpasya viṣayaḥcitratā'pi pṛthagbhūtairdharmaistatsamavāyibhiḥ | jātyādibhiryadīṣyeta dharmiṇaḥ kāmamastu sā || 105 || tadātmatā tu naikasya nityaṃ tattvānupagrahāt | aṃśaniṣkarṣapakṣe tu dharmabhedo balādbhavet || 106 ||

[2,1.256.0]

yatra yatra yadodbhūtiḥ jighṛkṣā ceti kathyate | tadātmakatvaṃ dharmāṇāmucyate cetyasaṅgatam || 107 || deśabhedastu dharmāṇāṃ asmābhirapi neṣyate | dharmī hi teṣāmādhāro na punassa tadātmakaḥ || 108 || nirvikalpakavicāropasaṃhāraḥtasmādya eva vastvātmā savikalpasya gocaraḥ | sa eva nirvikalpasya śabdollekhavivarjitaḥ || 109 ||

[2,1.257.0]

kimātmako'sāviti cedyadyadā pratibhāsate | vastupramitayaścaiva praṣṭavyā na tu vādinaḥ || 110 || kvacijjātiḥ kvaciddūvyaṃ kvacitkarma kvacidguṇaḥ | yadeva savikalpena tadevānena gṛhyate || 111 || iha śabdānusandhānamātramabhyadhikaṃ param | viṣaye na tu bhedo'sti savikalpāvikalpayoḥ || 112 || ataḥ śabdānusandhānavandhyaṃ tadanubandhi vā | jātyādiviṣayagrāhi sarvaṃ pratyakṣamiṣyate || 113 || tasmādyatkalpanāpoḍhapadaṃ pratyakṣalakṣaṇe | bhikṣuṇā paṭhitaṃ tasya vyavacchedyaṃ na vidyate || 114 ||"abhrānta"padaprayojanadūṣaṇam

[2,1.257.1]

abhrāntapadasyāpi vyāvartyaṃ na kiṃcana tanmate paśyāmaḥ ||

[2,1.257.2]

nanu ! timirāśubhramaṇanauyānasaṃkṣobhādyāhitavibhramaṃ dvicandraalātacakra calatpādapādidarśanamapohyamasya parairuktam — satyamuktam ,

[2,1.258.1]

ayuktaṃ tu — kalpanā'poḍhapadenaiva tadvyudāsasiddheḥ | tatrāpi nirvikalpakaṃ jñānaṃ ekacandrādiviṣayameva , vikalpāstu viparītākāragrāhiṇo bhavanti ; yathā marīcigrāhiṇi nirvikalpake salilāvasāyī
vikalpa iti || abhrāntapadaprayojanasamarthanaṃ — tannirākaraṇaṃ ca

[2,1.258.2]

nanu ! timireṇa dvidhākṛtaṃ cakṣurekatayā na śaknoti śaśitaṃ
grahītuṃ iti nirvikalpakamapi dvicandrādijñānam — yadyevaṃ taralataraṅgādisādṛśyarūṣitaṃ ūṣare marīcicakraṃ cakṣuṣā paricchettumaśakyamiti tatrāpi nirvikalpakamudakagrāhi vijñānaṃ kimiti neṣyate ?
abhyupagame vā sadasatkalpanotpātādikṛtaḥ pramāṇetaravyavahāro
na syāt || jñānānāṃ bhramatvanidānam

[2,1.258.3]

api ca na bādhakopanipātamantareṇa bhrāntatā'vakalpate
jñānānām | na ca kṣaṇikavādimate vādhyabādhakabhāvo buddhīnāmupapadyata
ityalaṃ vimardena ||

[2,1.259.0]

iti sunipuṇabuddhirlakṣaṇaṃ vaktukāmaḥpadayugalamapīdaṃ nirmame nānavadyam | bhavatu , matimahimnaśceṣṭitaṃ dṛṣṭametatjagadabhibhavadhīraṃ dhīmato dharmakīrteḥ || 115 || sāṃkhyoktapratyakṣalakṣaṇadūṣaṇamśrotrādivṛttiraparairavikalpaketipratyakṣalakṣaṇamavarṇi tadapyapāstam | sāmyānnayasya , na ca siddhyati buddhivṛttyādraṣṭṛtvamātmana iti pratipāditaṃ prāk || 116 || jaiminyuktapratyakṣalakṣaṇadūṣaṇam

[2,1.259.1]

"satsaṃprayoge puruṣasyendriyāṇāṃ buddhijanma tatpratyakṣamanimittaṃ
vidyamānopalaṃbhanatvāt" ityetatsūtraṃ jaiminīyaiḥ sākṣātpratyakṣalakṣaṇaparatvena na vyākhyātam ; "codanālakṣaṇo'rtho dharmaḥ" iti prakṛtapratijñāsaṅgatyabhāvāt | api tu — dharmaṃ prati pratyakṣamanimittaṃ , evaṃ
lakṣaṇakatvāditi anuvādabhaṅgyā lakṣaṇe yojitam | yathoktam — "evaṃ satyanuvādatvaṃ lakṣaṇasyāpi saṃbhavet" iti | (ślo. vā. 1.1.4.39)
tadetallakṣaṇavarṇane sūtrayojanamasamīcīnam ; ativyāptidoṣānativṛtteḥ |
tathā hi — indriyāṇāṃ sati saṃprayoge puruṣasya jāyamānā buddhiḥ
pratyakṣamiti sūtrārthaḥ | tathā cātivyāptiḥ — saṃśayaviparyayabuddhyorapi
indriyasaṃyogajatvena pratyakṣatvaprasaṅgāt ||

[2,1.261.1]

atha satsaṃprayoga iti satāṃ saṃprayoga iti vyākhyāsyate —
tathā'pi nirālambanavibhramā evārthanirapekṣajanmāno nirastā bhaveyuḥ ,
na sālambanau saṃśayaviparyayau ||

[2,1.261.2]

atha sati saṃprayoga iti saptamīpakṣa eva na tyajyate ; saṃśayaviparyayacchedī ca saṃprayoga ityupasargo varṇyate | yathoktam — "samyagarthe ca saṃśabdo duṣprayoganivāraṇaḥ | duṣṭatvācchuktikāyogo vāryatāmakṣajekṣaṇāt || iti |"

[2,1.261.3]

(ślo. vā. 1.1.4.39)

[2,1.261.4]

tathā'pi prayogasamyaktvasyātīndriyatvena pratyakṣānavagamyatvāt
kāryato'vagatirvaktavyā | kāryaṃ ca jñānam | na ca tadaviśeṣitameva
prayogasya samyaktāmavagamayati | na ca tadviśeṣaṇaparamiha padamapi ,

[2,1.262.1]

akṣaramapi , mātrāmapi vā sūtre paśyāmaḥ | satāṃ saṃprayoga iti capadaṃ nirālambanajñānanivṛttaye varṇitam | "sati" iti tu satisaptamyaiva gatārthatvādanarthakam ||

[2,1.262.2]

lokata eva kāryaviśeṣāvagamāt prayogasamyaktvamavagamiṣyāmaḥ
iti cet — lokata eva pratyakṣasya siddhatvāt kiṃ tallakṣaṇe sūtrasāmarthyayojanākleśena || upavarṣoktapratyakṣalakṣaṇavarṇanam

[2,1.262.3]

yadapyatra bhagavān vṛttikāraḥ prāha — yat pratyakṣaṃ na tadvyabhicarati , "yat vyabhicāri na tatpratyakṣam | kiṃ tarhi pratyakṣam ?
tatsaṃprayoge puruṣasyendriyāṇāṃ buddhijanma sat pratyakṣam | yadviṣayaṃ
jñānaṃ tenaiva saṃprayoge indriyāṇāṃ puruṣasya buddhijanma satpratyakṣam |
yat anyaviṣayakaṃ jñānamanyasaṃprayoge bhavati na tat pratyakṣamiti — "ityevaṃ tatsatorvyatyayena lakṣaṇamanapavādamavakalpata iti — tadapi
vṛthā'ṭāṭyāmātram ; saṃśayajñānena vyabhicārānativṛtteḥ | tatra hi
yadviṣayaṃ jñānaṃ tena saṃprayoga indriyāṇāmastyeva ||

[2,1.263.0]

saṃśayasyendriyajanyatvopapādanam

[2,1.263.1]

nanu ! ubhayaviṣayaṃ jñānam ; na cobhābhyāṃ saṃprayuktamindriyam —
maivam — na hi dhavakhadiravat dvāvapi saṃśayasaṃvidi pratibhāsete | kiṃ
tu sthāṇurvā puruṣo veti anirdhāritaikatarapadārthatattvāvamarśī saṃśayo
jāyate | nūnaṃ ca tayoranyatareṇendriyaṃ saṃprayuktameveti | ubhayāvamarśitvācca saṃśayasya yena saṃprayuktaṃ cakṣuḥ tadviṣayamapi tajjñānaṃ
bhavatyeveti nātivyāptiḥ parihṛtā bhavati || sūtrasyānuvādakatvopapādanaṃ paraiḥ

[2,1.263.2]

atha brūyuḥ — kimanena parikleśena ? na lakṣaṇa varṇanamasmākamabhimatam , anuvādapakṣanikṣiptatvāt | api tu lokaprasiddhapratyakṣānuvādena dharmaṃ pratyanimittatvameva vidhīyate ! na dharmaṃ prati pramāṇaṃ
pratyakṣaṃ , vidyamānopalaṃbhanatvāt — vidyamānārthagrāhitvādityarthaḥ |
dharmaśca na vartamānaḥ ; trikālānavacchinnasya tasya "yajeta" "dadyāt" "juhuyāt" ityādiśabdebhyaḥ pratīteḥ ||

[2,1.263.3]

tarhi "satsaṃprayoge puruṣasyendriyāṇāṃ buddhijanma tatpratyakṣam"
iti kimartho grantha iti cet — na — vidyamānopalaṃbhanasamarthanārthatvāt | yadi vidyamānopalaṃbhanatvamasiddhamiti paro brūyāt — sa
vaktavyaḥ — vidyamānopalaṃbhanaṃ pratyakṣaṃ , satsaṃprayogajatvāditi ||

[2,1.264.1]

pratyakṣagrahaṇamapi hetunirdeśārthameva | satsaṃprayogasyāsiddhatāṃ
bruvannanena pratyākhyāyate satsaṃprayogajaṃ pratyakṣaṃ pratyakṣatvāditi |
taduktam (ślo. vā 1.1.4.21)"pratyakṣatvamadohetuḥ śeṣaṃ hetuprasiddhaye" iti |

[2,1.264.2]

svātantryeṇāpi pratyakṣatvaṃ dharmagrāhakatvaniṣedhāya vaktavyam | na
dharmagrāhi pratyakṣaṃ , pratyakṣatvāt , asmadādipratyakṣavat ityevamanyatraiva
sūtratātparyāt nātivyāptyādidoṣāvasara iheti || anuvādakatve'pi sūtrasya doṣakathanam

[2,1.264.3]

tadetadapi na prāmāṇikamano'nukūlam | katarasya pratyakṣasya
dharmaṃ pratyanimittatvaṃ pratipādyate ? kimasmadādipratyakṣasya ? yogipratyakṣasya vā ? tatra asmadādipratyakṣasya tathātve sarveṣāmavivāda
eveti kiṃ tatreyatā śrameṇa ! yogipratyakṣasya tu bhavatāmasiddhatvāt
kasya dharmaṃ pratyanimittatva pratipādanam ?

[2,1.265.0]

evaṃ ca dharmiṇo'bhāvādāśrayāsiddhatāṃ spṛśet | vidyamānopalaṃbhatvapratyakṣatvādisādhanam || 117 ||

[2,1.265.1]

paraprasiddhyā tatsiddhiriti cet — keyaṃ prasiddhirnāma ? pramāṇamūlā ? tadviparītā vā ? ādye pakṣe pramāṇasyāpakṣapātitvāt
parasyeva tavāpi siddhirbhavatu | apramāṇamūlatve tuna kasyacidaṣyasau
prasiddhiḥ || yogijñānaṃ pareṣāṃ yat siddhaṃ , tadanubhāṣaṇe | pratijñāpadayoreva vyāghātaste prasajyate || 118 ||

[2,1.265.2]

parairhi dharmagrāhi yogijñānamabhyupagatam | atastadanubhāṣaṇe
dharmagrāhakaṃ na dharmagrāhakamityuktaṃ syāt || parasaṃsiddhamūlaṃ ca nānumānaṃ prakalpate | uktaṃ bhavadbhirevedaṃ nirālambanadūṣaṇe || 119 ||

[2,1.266.0]

sādhyasiddhiryathā nāsti parasiddhena hetunā | tathaiva dharmisiddhatvaṃ parasiddhyā na yujyate || 120 || sūtrasya tarkarūpatvopapādanaṃ , tannirākaraṇañca

[2,1.266.1]

tatraitatsyāt — prasaṅgasādhanamidam | prasaṅgaśca nāma parasiddhena
parasyāniṣṭāpādanamucyate | parasya ca vidyamānopalaṃbhanaṃ satsaṃprayogajanyaṃ ca pratyakṣaṃ siddham | atastenaiva hetunā dharmānimittatvaṃ
tasyopapādyata iti ko doṣaḥ ? — naitadevam — prasaṅgasādhanaṃ nāma nāstyeva paramārthataḥ | taddhi kuḍyaṃ vinā tatra citrakarmeva lakṣyate || 121 ||

[2,1.266.2]

na hi nabhaḥkusumasya saurabhāsaurabhavicāro yuktaḥ ||

[2,1.266.3]

athāpi kiṃ na etena ! bhavatvevaṃ prasaṅgasādhanam | tadapi tu
vyāptimūlaṃ bhavati || na ca saṃbhavati vyāptipratītiriha mādṛśām | na dharmagrāhi sarveṣāṃ pratyakṣamiti vetti kaḥ ? || 122 ||

[2,1.267.1]

matpratyakṣamakṣamaṃ dharmagrahaṇa iti bhavānna jānīte , tvatpratyakṣamapi
na dharmagrāhīti nāhaṃ jāne , anyasya pratyakṣamīdṛśameveti ubhāvapyāvāṃ
na jānīvahe || tvayā tu yadi sarveṣāṃ pratyakṣaṃ jñātamīdṛśam | tarhi tvameva yogīti yogino dvekṣi kiṃ vṛthā ? || 123 || prāmāṇikasthitiṃ tasmāditthaṃ śrotriya ! budhyase! parokte'tīndriye hyarthe mā vādīrdūṣaṇaṃ punaḥ || 124 || pramāṇasiddhe hataśakti dūṣaṇaṃpramāṇaśūnye'pi vṛthā taduktayaḥ | nirasya codyavyasanaṃ tu mṛgyatāṃatīndriye vastuni sādhanaṃ punaḥ || 125 || sa cet paryanuyuktaḥ san vaktuṃ śaknoti sādhanam | omiti pratipattavyaṃ no cennāstyeva tasya tat || 126 ||

[2,1.268.0]

yogipratyakṣe pramāṇam

[2,1.268.1]

āha — śikṣitāḥ smaḥ prāmāṇikavṛttam | na dūṣaṇaṃ brūmaḥ | bhavantamevānuyuñjmahe ; tadetarhi kathyatām — dharmādhigamanipuṇayogipratyakṣasiddhau kiṃ pramāṇamiti — idamucyate — darśanātiśaya eva pramāṇam |
tathā hyasmadādirapekṣitāloko'valokayati nikaṭasthitamarthabṛndam | unduruvairiṇastu sāndratamatamaḥpaṅkapaṭalaviliptadeśapatitamapi saṃpaśyanti | saṃpātināmā ca gṛdhrarājo yojanaśatavyavahitāmapi daśarathanandanasundarīṃ dadarśeti śrūyate rāmāyaṇe | so'yaṃ darśanātiśayaḥ
śuklādiguṇātiśaya iva tāratamyasamanvita iti gamayati paramapi
niratiśayamatiśayam | ataśca yatrāsya paraḥ prakarṣaḥ , te yogino
gīyante | darśanasya ca paro'tiśayaḥ sūkṣmavyavahitaviprakṛṣṭabhūtabhaviṣyadādiviṣayatvam ||

[2,1.269.0]

dharmādayo'piyogipratyakṣaviṣayāḥ

[2,1.269.1]

nanu ! svaviṣayānatikrameṇa bhavatu tadatiśayakalpanā | dharmastu
cakṣuṣo na viṣaya eva | taduktam — (ślo. vā. 1.1.2.114)"yatrāpyatiśayo dṛṣṭaḥ sa svārthānatilaṅghanāt | dūrasūkṣmādidṛṣṭau syāt na rūpe śrotravṛttitā ||

[2,1.269.2]

"api ca — ye'pi cātiśayā dṛṣṭāḥ prajñāmedhābalairnṛṇām | stokastokāntaratvena na tvatīndriyadarśanāt || iti |"

[2,1.269.3]

etadayuktam — yataḥ , yadyapi nāsmadādinayanaviṣayo dharmaḥ —
tathāpi yogīndriyagamyo bhaviṣyati | tathā hi — yojanaśatavyavahitaṃ ,
andhakārāntaritaṃ vā nāsmadādilocanagocaratāmupayāti , saṃpātipṛṣadaṃśadṛśostu viṣayo bhavatyeva || cakṣuṣaiva yogināṃ dharmagrahaṇam

[2,1.269.4]

nanvevamaviṣaye pravṛttaṃ yogināṃ cakṣurgandharasādīnapi gṛhṇīyāt |
yathoktam — (ślo. vā. 1.1.2.112)"ekena tu pramāṇena sarvajño yena kalpyate | nūnaṃ sa cakṣuṣā sarvān rasādīn pratipadyate iti ||"

[2,1.270.1]

naitadevam — rasādigrāhīṇyapi yogināmindriyāṇi cakṣurvadatiśayavantyeveti na rasādiṣu cakṣurvyāpāraḥ parikalpyate | dharme'pi na
tarhi kalpanīya iti cet — na — tasya rasādivat tadaviṣayatvābhāvāt ||

[2,1.270.2]

api ca yogīndriyāviṣayatvaṃ dharmasya kathamavagatavān bhavān ?
aviṣayatvaṃ tadbhāve'pi tadanavagamādavagamyate — yathā nayanasadbhāve'pi śabdāśravaṇāt tadaviṣayatā śabdasyāvasīyate — na caivaṃ yogicakṣuṣi satyapi dharmasyāgrahaṇaṃ avagantuṃ śaknoti bhavān , ubhayasyāpi bhavataḥ parokṣatvāt ityaviṣayassa tasyeti na te vaktuṃ
yuktamiti || dharmaḥ yogipratyakṣaviṣaya evananu ! kartavyatārūpaḥ trikālasparśavarjitaḥ | cakṣurviṣayatāmeti dharma ityatisāhasam || 127 ||

[2,1.271.0]

satyaṃ sāhasametatte mama vā carmacakṣuṣaḥ | na tveṣa durgamaḥ panthā yogināṃ sarvadarśinām || 128 || trikālānavacchinno'pi dharmaḥ pratyakṣa eva

[2,1.271.1]

yacca trikālānavacchinno yajetetyādiliṅādiyuktaśabdaikaśaraṇāvagamo dharmaḥ kathaṃ tato'nyena pramāṇena paricchidyatāmityucyate —
tadapi prakriyāmātram | kimiva hi trikālasparśāsparśābhyāṃ kṛtyam ?
yathā vayaṃ gamanādikriyāṇāṃ deśāntaraprāptyādiprayojanatāṃ
jānīmaḥ — tathā agnihotrādikriyāṇāṃ svargādiphalatāṃ jñāsyanti
yogina iti kimatra sāhasam? antataḥ dharmādayo manasā vā gṛhyanta eva bhāvanābalajapratyakṣavat

[2,1.271.2]

yadi hi bāhyendriyeṣvamarṣaḥ , na teṣvatiśayo viṣahyate ,
tadalamanubandhena || manaḥkaraṇakaṃ jñānaṃ bhāvanābhyāsasaṃbhavam | bhavati dhyāyatāṃ dharme kāntādāviva kāminām || 129 ||

[2,1.271.3]

mano hi sarvaviṣayaṃ , na tasyāviṣayaḥ kaścidasti | abhyāsavaśāccātīndriyeṣvapyartheṣu parisphuṭāḥ pratibhāsāḥ prādurbhavanto
dṛśyante | yathā''huḥ — (pra. vā. 3.282) "kāmaśokāmayonmādacorasvaprādyupadrutāḥ | abhūtānapi paśyanti purato'vasthitāniva ||"

[2,1.272.0]

bhāvanābalajapratyakṣa dharmapratyakṣe dṛṣṭānto bhavatyeva

[2,1.272.1]

nanu ! eteṣāṃ mithyājñānatvāt na yogivijñāne dṛṣṭāntatvaṃ
yuktam — na — sphuṭābabhāsamātratayā dṛṣṭāntatvopapatteḥ | na hi
śabdaghaṭayorapi sarvātmanā'tulyatvam | tatra kāmaśokādibhāvanābhyāsabhuvāṃ pratibhāsānāṃ bādhakavaidhuryādaprāmāṇyaṃ bhaviṣyati , netareṣām , tadabhāvāt | sphuṭābhāsatvaṃ tūbhayatrāpi tulyam || patyakṣasyātiśaḥ atīndriyārthaviṣayatvarūpo yukta eva

[2,1.272.2]

nanu ! abhyāso'pi kriyamāṇo nātyantamapūrvamatiśayamāvahati ,
laṅghanābhyāsavat | yo'pi hi pratidinamananyakarmā laṅghanamabhyasyati
so'pi katipayapadaparimitamavanitalamabhilaṅghayati ; na tu parvatamambudhiṃ veti — ucyate — laṅghanaṃ dehadharmatvāt kaphajāḍyādisaṃbhavāt | mā gāt prakarṣaṃ , jñāne tu tasya kaḥ pratibandhakaḥ || 131 || laṅghanādau tu pūrvedyuḥ prayatnasamupārjitaḥ | na dehe'tiśayaḥ kaścidanyedyuravatiṣṭhate || 132 || tatra kevalamabhyāsāt prakṣaye kaphamedasoḥ | śarīralāghavaṃ labdhvā laṅghayanti yathocitam || 133 ||

[2,1.273.0]

iha vijñānajanyastu saṃskāro vyavatiṣṭhate | kramopacīyamāno'sau parātiśayakāraṇam || 134 || yathā'nuvākagrahaṇe saṃsthā'bhyasanakalpitaḥ | sthiraḥ karoti saṃskāraḥ pāṭhasmṛtyādipāṭavam || 135 || yathā vā puṭapākena śodhyamānaṃ śanaiśśanaiḥ | hema niṣpratikāśaṃ tadyāti kalyāṇatāṃ parām || 136 || tathaiva bhāvanābhyāsāt yogināmapi mānasam | jñānaṃ sakalavijñeyasākṣātkārakṣamaṃ bhavet || 137 || asmadādeśca rāgādimalāvaraṇadhūsaram | mano na labhate jñānaprakarṣapadavīṃ parām || 138 || pratyahaṃ bhāvanābhyāsakṣapitāśeṣakalmaṣam | yogināṃ tu manaḥ śuddhaṃ kamivārthaṃ na paśyati || 139 || yathā ca teṣāṃ rāgādiprahāṇamavakalpate | tathā'pavargacintāyāṃ vistareṇābhidhāsyate || 140 || tadevaṃ kṣīṇadoṣāṇāṃ dhyānāvahitacetasām | nirmalaṃ sarvaviṣayaṃ jñānaṃ bhavati yoginām || 141 ||

[2,1.274.0]

astyevāsmadādīnāmapi bhaviṣyadviṣayaṃ prātibhaṃ jñānamapi cānāgatajñānamasmadāderapi kvacit | pramāṇaṃ prātibhaṃ , śvo me bhrātā''ganteti dṛśyate || 142 || nānarthajaṃ , na sandigdhaṃ , na bādhavidhurīkṛtam | na duṣṭakāraṇaṃ ceti pramāṇamidamiṣyatām || 143 || kvacidvādhakayogaścet astu tasyāpramāṇatā | yatrāparedyurabhyeti bhrātā tatra kimucyatām || 144 || kākatālīyamiti cet , na pramāṇapradarśitam | vastu tatkākatālīyamiti śaṅkitumarhati || 145 || prātibhaṃ jñānaṃ pramāṇameva

[2,1.274.1]

nanu ! anarthajamidaṃ jñānaṃ , bhrātustajjanakasya tadānīmasattvāt |
syādetadevaṃ — yadi tadā'stitvena bhrātaraṃ gṛhṇīyāt | kintu
bhāvinamenaṃ gṛhṇāti | bhāvitvaṃ ca tadā'syāstyeveti kathamanarthajaṃ
tajjñānam ||

[2,1.275.1]

nanu ! bhāvitayā grahaṇamaghaṭamānam | bhāvitvaṃ hi nāma sāvadhiḥ
prāgabhāvaḥ | abhāvasya ca bhāvena bhrātrā saha kaḥ sambandhaḥ ?
vastvavastunorvirodhāt — tadetadasamyak — taddeśasambandhasya tatra
prāgabhāvaḥ , na tu dharmiṇaḥ | sa hi vidyata eva prāgavagataḥ | sa ca
kutaścit bhojanotkaṇṭhādeḥ kāraṇāt smaraṇapadavīmupārūḍhaḥ śvastanāgamanaviśiṣṭatvena pratibhātīti prātibhasya sa eva janaka iti |
tasmādanarthajatvābhāvāt pramāṇaṃ prātibham | pramāṇaṃ ca sat pratyakṣameva , na pramāṇāntaram ; śabdaliṅgasārūpyanimittānapekṣatvāt || prātibhaṃ pratyakṣameva

[2,1.275.2]

nanu ! pratyakṣamapi mā bhūt , indriyānapekṣatvāt — maivam — manasa
eva tatrendriyatvāt | pūrvotpannacākṣuṣavijñānaviśeṣaṇasya bāhyasya

[2,1.276.1]

vastuno mano grāhakamiti nāndhādyabhāva ityuktam | śabdādyupāyāntaraviratau ca jāyamānamanavadyaṃ jñānaṃ mānasaṃ pratyakṣaṃ bhavati |
surabhi ketakakusumam , madhurā śarkareti jñānavadityapyuktam | ata
eva nāniyatanimittakaṃ jñānaṃ pratibheti vaktavyam ; pratyakṣanimittatvāt || ārṣajñānamanyat , anyā ca pratibhā

[2,1.276.2]

na cārṣaṃ nāma jñānaṃ pratibhā ; pratyakṣātiriktasyārṣanāmnaḥ
pratyayasyābhāvāt | "ṛṣīṇāmapi yajjñānaṃ tadapyāgamapūrvakam" iti

[2,1.277.1]

hi vadanti | āgamagrahaṇaṃ ca nidarśanārtham | anupāyasya jñānasya
teṣāmasattvāt || siddhadarśanamapi na pratibhā

[2,1.277.2]

na ca siddhadarśanaṃ pratibhā ; asmadāderapi bhāvāt | tasmānna
pramāṇāntaraṃ prātibham , api tu pratyakṣameva || pratyakṣamapi kālatrayaviṣayakamastyeva

[2,1.277.3]

nanu ! pratyakṣamapi nedaṃ bhavati ; taddhi vartamānaikaviṣayam |
yathoktam — (ślo. vā. 1.1.4.84)"saṃbaddhaṃ vartamānaṃ ca gṛhyate cakṣurādinā" iti |

[2,1.277.4]

tathā — "eṣa pratyakṣadharmaśca vartamānārthataiva yat" iti ca | maivam —
anāgatagrāhiṇaḥ pratyakṣasya pradeśāntare svayamevoktatvāt ||

[2,1.277.5]

"rajataṃ gṛhyamāṇaṃ hi cirasthāyīti gṛhyate"iti ca bhavānevāvocat | tasmāt pratyakṣamanāgatagrāhi "śvo me bhrātā''gantā"
iti siddham ||

[2,1.277.6]

evañcāsmadādīnāmivānāgate bhrātari , yogināṃ bhaviṣyati dharme
pratyakṣaṃ pravartsyatīti | tasmāt yat sarvajñaniṣadhāya kathyate —

[2,1.277.7]

"yajjātīyaiḥ pramāṇaistu yajjātīyārthadarśanam | bhavedidānīṃ lokasya tathā kālāntare'pyabhūt ||" (ślo. vā 1.1.2.113) iti — tadapāstaṃ bhavati || yogināṃ sarvajñatvasaṃbhavākṣepaparihārau

[2,1.277.8]

tatraitatsyāt — sarvajñatā yogināṃ kimekena jñānena ? bahubhirvā ?

[2,1.278.1]

na tāvadekena na hyekasmin jñāne parasparavirodhino'rthāḥ śītoṣṇavadavabhāsante ||

[2,1.278.2]

nāpi bahubhi — tāni hi krameṇa vā bhaveyuḥ ? yugapadvā ? na
yugapajjñānāni saṃbhavanti ; sūkṣmāntaḥkaraṇasāpekṣatvāt | kramabhāvibhistu jñānairaśeṣatribhuvanakuharanihitanikhilapadārthasārthasākṣātkaraṇameṣāṃ manvantarakoṭibhirapi durghaṭamiti kathaṃ sarvajñā yoginaḥ ?

[2,1.278.3]

ucyate — yugapadekayaiva buddhyā sarvatra sarvānarthān drakṣyanti
yoginaḥ | yattu viruddhatvāditi , tadaprayojakam — viruddhānāmapi nīlapītādīnāmekatra citrapratyaye'vabhāsanāt | ekatra ca mecakapratyaye sannihitapadārthavyatiriktasakalavastvabhāvagrahaṇasya pūrvaṃ(pu. 143) darśitatvāt | śītoṣṇayorapi kvacidavasare bhavati yugapadupalaṃbhaḥ — tadyathā —
pratapati hutavahavisphuliṅganikarānukārikiraṇe taruṇoṣmaṇi grīṣme
himaśakalaśiśirapayasi sarasi nimagna..bhidaghnadehasya puṃsaḥ yugapadeva
sarassalilasūryātapavartinau śītoṣṇasparśāvanubhavapathamavatarataḥ ||

[2,1.279.0]

yogināṃ sarvajñatve'pīśvarādviśeṣaḥ

[2,1.279.1]

nanu ! ekena jñānena sarvānarthān bhūtabhāvinaḥ parokṣānapi
paśyanto yoginaḥ kathamakhilatrailokyavṛttāntadarśinaḥ sakalajagadgurorīśvarādviśiṣyeran | asti viśeṣaḥ — īśvarasya tathāvidhaṃ nityameva
jñānaṃ , yogināṃ tu yogabhāvanābhyāsaprabhavamiti || apūrvamapi vastu bhāvanāvaśāt yogipratyakṣaviṣayaḥnanu ! nādṛṣṭapūrve'rthe kvacidbhavati bhāvanā | āgamāttu paricchinne dharme bhāvanayā'pi kim ? || 146 ||

[2,1.279.2]

codanaiva dharme pramāṇamiti sāvadhāraṇapratijñārthaḥ , prathamamāgamādavagatadharmasvarūpeṣu satsvapi yogiṣu na viplavata eveti — ucyate —
yogiṣvastyevāyaṃ prakāraḥ | paścādapi pravartamāne dharmagrāhiṇi pratyakṣe
codanaivetyavadhāraṇaṃ śithilībhavatyeva | api ceśvarajñānaṃ sāṃsiddhikameva

[2,1.280.1]

dharmaviṣayaṃ vedasya kāraṇabhūtaṃ vakṣyāmaḥ | tasminnapi sati na
codanaivetyavadhāraṇārthasiddhiḥ || jaiminisūtranirākaraṇopasaṃhāraḥ

[2,1.280.2]

tasmāt "na dharmagrāhakaṃ yogipratyakṣaṃ vidyamānopalambhanatvāt ,
satsaṃprayogajatvāt" ityādisādhanamaprayojakam || pramāṇāntaravijñātaprameyapratipādakaḥ | dharmopadeśakaḥ śabdaḥ śabdatvāt ghaṭaśabdavat || 147 || pratyakṣaḥ kasyaciddharmaḥ prameyatvāt ghaṭādivat | ityādayaśca sulabhāḥ santyeva pratihetavaḥ || 148 || tena niṣpratighayuktisādhitāṃ yogabuddhimakhilārthadarśinīm | kiṃ viḍambayitumucyate mudhā duṣṭahetunikurumbaśambaram ||

[2,1.280.3]

taditthamapi jaiminīyaṃ sūtramasaṅgatārtham | lakṣaṇaparatvaṃ tvasya
nirastameva || vaiśeṣikasammatapratyakṣalakṣaṇanirāsaḥ

[2,1.280.4]

yadapi kaiścit pratyakṣalakṣaṇamuktaṃ — "ātmendriyamano'rthasannikarṣādyadutpadyate jñānaṃ tadanyadanumānādibhyaḥ pratyakṣam" iti — tadapi
trayadvayasannikarṣajanmanāṃ sukhātmādijñānānāṃ avyāpakaṃ , ativyāpakaṃ
ca vyabhicāryādibodhānāmityupekṣaṇīyam ||

[2,1.281.0]

sāṅkhyābhimatapratyakṣalakṣaṇadūṣaṇam

[2,1.281.1]

īśvarakṛṣṇastu "prativiṣayādhyavasāyo dṛṣṭam" iti pratyakṣalakṣaṇamavocat | tadapi na manojñam — anumānādijñānānāmapi
viṣayādhyavasāyasvabhāvatvenātivyāpteḥ || yuktidīpikākārapradarśitavyākhyānāsāmañjasyam

[2,1.281.2]

yattu rājā vyākhyātavān — "pratirābhimukhye vartate , tenābhimukhyena viṣayādhyavasāyaḥ pratyakṣam" iti — tadapyanumānādāvastyeva |
ghaṭo'yamitivat agnimān parvata ityābhimukhyenaiva pratīteḥ | spaṣṭatā
tu sarvasaṃvidāṃ svaviṣaye vidyata evaṃ || indriyasannikarṣajanyatvamantarā nānyat pratyakṣalakṣaṇam

[2,1.281.3]

atha manyase ! sāmānyavihitasya viśeṣeṇa bādhāt anumānādivyāvṛttiḥ setsyati | sāmānyenādhyavasāya utsṛṣṭaḥ , sa liṅgaśabdābhyāṃ
viśeṣitaḥ iti taditaro'dhyavasāyaḥ pratyakṣamiti sthāsyati | yadyevaṃ
pratyakṣalakṣaṇamidānīmavyākaraṇīyameva | śabdaliṅgagrahaṇe varṇite sati
tadvailakṣaṇyādeva pratyakṣaṃ jñāsyata iti | tasmādindriyārthasannikarṣapadopādānamantareṇa nānumānādivyavaccheda upapadyata iti idamapi na
pratyakṣalakṣaṇamanavadyam ||

[2,1.282.0]

alamativistareṇa paradarśanagītamataḥvigatakalaṅkamasti na hi lakṣaṇamakṣadhiyaḥ | tadalamakṣapādamuninaiva nibaddhamidaṃharati manāṃsi lakṣaṇamudāradhiyām || 150 ||

[2,1.282.1]

iti pratyakṣamathānumānam"tatpūrvakaṃ ca trividhamanumānaṃ pūrvavaccheṣavatsāmānyato dṛṣṭaṃ ca || 5 ||" (nyā. sū.)evaṃ pramāṇajyeṣṭhe'smin pratyakṣe lakṣite sati | kathyate'vasaraprāptamanumānasya lakṣaṇam || 151 ||

[2,1.282.2]

tatrānumānasvarūpaṃ brūmahe | tatastatra sūtraṃ yojayiṣyāmaḥ || pañcalakṣaṇakālliṅgāt gṛhītānniyamasmṛteḥ | parokṣe liṅgini jñānaṃ anumānaṃ pracakṣate || 152 ||

[2,1.282.3]

atrāpi liṅgaviṣayaṃ jñānaṃ , jñānaviṣayīkṛtaṃ vā liṅgaṃ pratibandhasmaraṇasahitaṃ pramāṇam ; liṅgijñānaṃ phalam , liṅgijñānasya vā
pramāṇatāyāṃ pūrvavadupādānādijñānaṃ phalamupavarṇanīyam ; karaṇasya hi
pramāṇatvamiti sthitamevaitat ||

[2,1.283.0]

liṅgaśabdanirvacanaṃ , tasya pañcalakṣaṇatvaṃ ca

[2,1.283.1]

tatra parokṣo'rtho liṅgyate — gamyate'neneti liṅgam | tacca pañcalakṣaṇam | kāni punaḥ pañcalakṣaṇāni ? pakṣadharmatvam , sapakṣadharmatvam , vipakṣādvyāvṛttiḥ , avādhitaviṣayatvam , asatpratipakṣatvaṃ
ceti ||

[2,1.283.2]

siṣādhayiṣitadharmaviśiṣṭo dharmī pakṣaḥ , taddharmatvaṃ — tadāśritatvamityarthaḥ ||

[2,1.283.3]

sādhyadharmayogena nirjñātaṃ dharmyantaraṃ sapakṣaḥ , tatrāstitvam ||

[2,1.283.4]

sādhyasaṃsparśaśūnyo dharmī vipakṣaḥ , tato vyāvṛttiḥ ||

[2,1.283.5]

anumeyasyārthasya pratyakṣeṇā''gamena vā'napaharaṇaṃ avādhitaviṣayatvam ||

[2,1.283.6]

saṃśayabījabhūtenārthena pratyanumānatayā prayujyamānenānupahatatvamasatpratipakṣatvam ||

[2,1.283.7]

etaiḥ pañcabhirlakṣaṇairupapannaṃ liṅgaṃ anumāpakaṃ bhavati || hetudoṣāḥ

[2,1.283.8]

eteṣāmeva lakṣaṇānāṃ ekaikāpāyāt pañca hetvābhāsā vakṣyante ||

[2,1.284.1]

yasya pakṣadharmatā nāsti — asāvasiddho hetvābhāsaḥ | yathā —
nityaḥ śabdaḥ , cākṣuṣatvāt ||

[2,1.284.2]

sādhyaviparyayavyāptastu viruddhaḥ | sa yathā — nityaḥ śabdaḥ , kṛtakatvāt , ākāśavat ||

[2,1.284.3]

vipakṣe'sattvaṃ yasya nāsti so'naikāntikaḥ | yathā — nityaḥ
śabdaḥ , prameyatvāditi ||

[2,1.284.4]

yasyābādhitaviṣayatvaṃ nāsti sa kālātyayāpadiṣṭaḥ | yathā —
anuṣṇaḥ , tejo'vayavī , kṛtakatvāt , ghaṭavaditi ||

[2,1.284.5]

yasya niṣpratipakṣatā nāsti sa prakaraṇasamaḥ | yathā —
anityaḥ , śabdaḥ , nityadharmānupalabdheḥ , ghaṭavat ; nityaḥ , śabdaḥ ,
anityadharmānupalabdheḥ , ākāśavaditi | so'yaṃ eteṣu pañcasu
lakṣaṇeṣvavinābhāvo liṅgasya parisamāpyate || abādhitatvasya pṛthak hetulakṣaṇatā''kṣepaḥ

[2,1.284.6]

nanu ! trilakṣaṇake hetāvavinābhāvaḥ parisamāpyate | na ca
tathāvidhe bādhā saṃbhavati ; bādhāvinābhāvayorvirodhāt ||

[2,1.285.0]

bādhitatvaṃ pakṣasyaiva , na hetoḥ

[2,1.285.1]

yaccedamagnyanuṣṇatvasādhane kṛtakatvaṃ trilakṣaṇamapi bādhakavidhuritaviṣayamityudāhṛtam — tat asamīkṣitābhidhānam ; atra
trailakṣaṇyānupapatteḥ | pakṣadharma eva tāvadayaṃ na bhavati | pratyakṣādyanirākṛto hi pakṣa ucyate | na cāyamīdṛśa ityapakṣa eva | taddharmo
hetuḥ kathaṃ pakṣadharmaḥ syāt ||

[2,1.285.2]

nāpyayamanvayī hetuḥ ; anvayagrahaṇasamaya eva tadviplavāvadhāraṇāt | anvayo hi gṛhyamāṇaḥ sarvākṣepeṇa — yadyat kṛtakaṃ ,
tattadanuṣṇam — ityevaṃ gṛhyate | tataśca tadgrahaṇasamaya eva — ayamuṣṇo'pi kṛtaka iti hṛdayapathamavatarati tanūnapāt — iti kathamanvayagrahaṇam ?

[2,1.286.0]

yadi tvanalamutsṛjya ghaṭādāvanvayagrahaḥ | nāntarvyāptirgṛhītā syāt sādhyasādhanadharmayoḥ || 153 || tataścevaṃvidhāddhetoḥ svasādhyaniyamojjhitāt | sādhyābhilāṣa ityevaṃ ṣaṇḍānunayadohadaḥ || 154 ||

[2,1.286.1]

anvayapūrvakatvācca vyatirekagrahaṇasya tannirākaraṇe tadapākaraṇamavagantavyam ||

[2,1.286.2]

api ca siṣādhayitadharmavaiparītyena vahneḥ pratyakṣato niścayāt
vastuvṛttana sa eva vipakṣa iti na tato vyatirekaḥ kṛtakatvasyeti |
tasmāt trelakṣaṇyāpāyādeva hetvābhāso'yamiti na rūpāntaramabādhitaviṣayatvamapekṣate || hetorabādhitatvamapi duradhigamamkathaṃ cedamabādhitatvaṃ niścīyate? na hyadarśanamātreṇa bādhāvirahaniścayaḥ | sarvātmanā hi nāstitvaṃ vidyuḥ kathamayoginaḥ || 155 || aniścite tadaṅge ca na hetorhetutā bhavet | yathaiva pakṣadharmādirūpāṇāmanupagrahe || 156 ||

[2,1.286.3]

tasmādabādhitatvaṃ rūpāntaramavacanīyamiti ||

[2,1.287.0]

abādhitatvaṃ hetvaṅgameva

[2,1.287.1]

atrābhidhīyate — yaduktaṃ — anvayagrahaṇaṃ sarvākṣepeṇeti tadgrahaṇavelāyāmeva siṣādhayiṣitadharmaviparyayādhyāsitahutavahasvarūpaparisphuraṇādanvayaśūnyo'yaṃ heturiti — tadahṛdayaṅgamam | anvayaḥ satyaṃ
sarvākṣepeṇa gṛhyate , na punaḥ ekaikadharmisamullekhena | evaṃ hi tadānantyāt
anvayo gṛhītumeva na śakyeta | anumānasya ca vaiphalyamitthaṃ bhavet ,
agnimatāṃ dhūmavatāṃ sarvadharmāṇāṃ anvayāvagamakāla eva gṛhītatvāt || dhūmo hi yatra yatreti sāmānyenaiva gṛhyate | na punaḥ parvate'raṇye gṛhe vetyevamiṣyate || 157 || evañca satyākṣepavācoyuktirupapannā bhaviṣyati | na caivaṃ sati vaktavyaṃ ṣaṇḍānunayamārgaṇam | na hi tadvarjamityevaṃ vyāptigrahaṇamiṣyate || 158 ||

[2,1.288.1]

sāmānyena ca vyāptirgṛhītā satī siṣādhayiṣitadharmyapekṣayā
saivāntarvyāptirucyate — yaiva ca nagalagnāgnyanumānasamaye tadvyatiriktakāntārādipradeśavartinī bahirvyāptirabhūt saiva kālāntare kāntāravartini vahnāvanumīyamāne'ntarvyāptiravatiṣṭhate | tadihāpi yat kṛtakaṃ
tadanuṣṇamiti sāmānyataḥ paricchedāt na tadānīmanalonmeṣa iti
siddho'nvayaḥ ||

[2,1.288.2]

vyatireko'pi kārye tejo'vayavini pakṣīkṛte kṛtakatvasya
tejaḥparamāṇubhyaḥ ||

[2,1.289.1]

vidhutārakaparamāṇvanabhyupagame tu vipakṣa eva nāstīti tadabhāvāt
sutarāṃ tatrāvṛttirbhavatīti | na hi sapakṣa iva vipakṣe vṛttiriṣyate ,
yena yatnataḥ tatsiddhaye yateta | agnireva vipakṣa iti cet — maivam —
na hi pakṣa eva vipakṣo bhavitumarhati || pakṣa iti kaścana nāstyevetyākṣepaḥ

[2,1.289.2]

nanu ! vastūnāmadvirūpatvāt pakṣo nāma paramārthato nāstyeva |
sādhyadharmādhikaraṇabhūtaścet so'rthaḥ , tatsapakṣa eva ; viparyaye tu
na vipakṣatāmativartate | na ca kramadvayayogitvaṃ rūpadvayarahitatvaṃ
vā vastunaḥ samastīti ||

[2,1.290.0]

pakṣaḥ kaścidastyeva

[2,1.290.1]

tadayuktam — anumānocchedaprasaṅgāt | advirūpatve'pi vastūnāṃ
nisargaviṣayīkṛtaḥ arthaḥ kaścit pakṣa eṣitavyaḥ | tadabhāve
tadapekṣasvarūpayoḥ sapakṣavipakṣayorapyabhāvaḥ syāt | tadasya pakṣasya
sato vipakṣatvamāropya yattena vyabhicāracodanaṃ tenāgnyanumānamapi
viplaveta || parvate vahnyanumānasya vahnyanuṣṇatvānumānasya ca vailakṣaṇyaśaṅkāparihārau

[2,1.290.2]

nanu ! parvatādirdharmī na jvalanākhyasādhyadharmaśūnyatayā tatra
niścitaḥ | tejo'vayavī tu anuṣṇatvavaiparītyena pratyakṣato niścita
iti — tatkimidānīṃ parvatādiḥ agnimattayā niścitaḥ ? tathābhyupagame
vā kimanumānena ?

[2,1.291.0]

pakṣānaṅgīkāre anumānocchedaḥ syāt

[2,1.291.1]

nanu ! na parvato'gnimattayā niścitaḥ ; nāpi tadvaiparītyena |
kintu sandigdha evāste | yadyevaṃ sandigdhe'pi vipakṣe vartamāno
dhūmādirahetureva syāt | niścitavipakṣavṛttivat sandigdhavipakṣavṛtterapi ahetutvāt sarvamanumānamutsīdet | tasmāt pakṣeṇa vyabhicāracodanamanucitamiti vyatirekavānevāyaṃ hetuḥ || bādhaḥ na pakṣamātradoṣaḥ , kintu hetorapi

[2,1.291.2]

yatpunarabhihitaṃ — anirākṛtapakṣavṛttitvamasya nāstīti —
tatsatyam — vayamapyamuṃ pakṣaṃ adhyakṣavādhitamicchāma eva | sa tu
na pakṣamātraparyavasito bādhaḥ , kintu hetumapi spṛśati ||

[2,1.292.0]

na hetunirapekṣātmā pakṣo nāmāsti kaścana | prasādhayitumiṣṭo hi hetunā pakṣa ucyate || 159 || sa na sādhayituṃ śakyaḥ pratyakṣe pratiyogini | sādhyāpahāradvāreṇa heturbhavati bādhitaḥ || 160 || abādhitānumeyatvamata evāsya lakṣaṇam | na tu heturasiddho'yaṃ jvalane vṛttisaṃbhavāt || 161 || abādhitatvaṃ na duravagamamyattvabādhitatā jñātuṃ śakyā neti vikalpitam | pakṣasyāpi mahābhāga ! kathaṃ tāṃ pratipatsyase || 162 || prayatne kriyamāṇe'pi yadi bādhā na dṛśyate | nāstyevetyavagantavyaṃ vyavahāro hi nānyathā || 163 ||

[2,1.292.1]

atastrilakṣaṇe'pi hetau bādhasaṃbhavādabādhitatvaṃ rūpāntaraṃ
vaktavyam ||

[2,1.293.1]

evañca yaducyate — bādhāvinābhāvayorvirodhāditi — tatkathañcidyuktaṃ , kathañcidayuktam | pañcalakṣaṇake liṅge yaḥ parisamāpto'vinābhāvaḥ
tatra nāstyeva bādha ityevaṃ yuktametat | trilakṣaṇakaliṅgābhiprāyeṇa
tvayuktamiti || āgamabādhito hetuḥ

[2,1.293.2]

evamāgamabādhito'pi heturdraṣṭavyaḥ | yathā — brāhmaṇena surā
peyā aduṣṭatvāt , kṣīravaditi || anumānenānumānasya virodhāsaṃbhavaḥ

[2,1.293.3]

nanu ! pratyakṣāgamaviruddhavadanumānaviruddhamanumānaṃ kasmānnodāhriyate ? asambhavāditi brūmaḥ — na hyanumānaviruddhamanumānamavakalpate |
anumānayorhi tulyabalayorbādhyabādhakabhāvaḥ ? atulyabalayorvā ? tatra
tulyabalayostulyabalatvādeva na bādhyabādhakabhāvaḥ | samāne hi vīrye
kiṃ kasya bādhakam ? bādhyaṃ vā ? atulyabalatvapakṣe'pi — yatkṛtamalpabalatvamanyatarasya tata eva tadaprāmāṇyasiddheḥ kimanumānabādhayā ?
tasmānnānumānaviruddhamanumānaṃ buddhyāmahe ||

[2,1.293.4]

ata evānumānaviruddhamanumānamapaśyatā bhāṣyakāreṇoktam — "yatpunaranumānaṃ pratyakṣāgamaviruddhaṃ nyāyābhāsassaḥ" (nyā. bhā. 1.1)
iti ||

[2,1.294.0]

asatpratipakṣatvamapi hetvaṅgameva

[2,1.294.1]

yatra tu tulyabale dve anumāne nipatataḥ sa satpratipakṣasya viṣayaḥ
iti | asatpratipakṣatvaṃ pañcamaṃ liṅgalakṣaṇamupadiśyate || parasparaviruddhahetudvayasamāveśo bhavatyeva

[2,1.294.2]

nanu ! vastūnā..dvirūpatvāt kathamekatra dharmiṇi parasparaviruddhadharmadvayākṣepiprayojakahetudvayasannipāto bhavet | ata eva viruddhāvyabhicārī nāma na hetvābhāsa iheṣyate | tadatidurlabhaḥ satpratipakṣo
heturiti kamapahartuṃ pañcamamidaṃ hetulakṣaṇamupadiśyata iti —
satyamevam — kintu saṃśayabījaṃ yat viśeṣāgrahaṇaṃ , tadanyataranirṇayāya
bhrāntyā prayujyamānaṃ satpratipadyate — sthāṇurayaṃ puruṣadharmānupalabdheḥ ,
puruṣo'yaṃ sthāṇudharmānupalabdheriti | anyataraviṣayānupalaṃbha evāyaṃ

[2,1.295.1]

saṃśayādhāyī pakṣadharmānvayavyatirekopapattibhrameṇa heturiti prayujyamānaḥ satpratipakṣo bhavatīti prakaraṇasamahetvābhāsacintāyāṃ vistareṇa
nirūpayiṣyate | puruṣaprajñāpramādamūlatvācca vastuno dvyātmakatvamiti
tatraiva vakṣyate || lakṣaṇāntaramataḥ kathanīyampratyanekavikalatvamavaśyam | tena liṅgamanumānapathajñāḥpañcalakṣaṇakamabhyupajagmuḥ || 163 ||"pañcalakṣaṇakālliṅgāt" itipadyastha"gṛhītāt"itipadavyākhyānam

[2,1.295.2]

pañcalakṣakālliṅgāditi vyākhyātam | vyāptigrahaṇasamayasamadhigatasvarūpasyāpi liṅgasya punardharmiṇi kvacidanavadhṛtavapuṣo
nāsyādhyavasāyasādhanatvamiti dvitīyaṃ liṅgadarśanamevāpekṣaṇīyamiti
gṛhītādityuktam | liṅgaṃ hi jñāpakaṃ ; na cakṣurādivat kārakam |
jñāpakasya cāyaṃ svabhāvaḥ , yat jñātaṃ anu jñāpayatīti | vyāptigrahaṇakālagṛhītameva vyāptivat smaryamāṇatathaiva liṅgaṃ liṅginaṃ gamayiṣyatīti
cenna — grahaṇamantareṇa vyāptismṛterapyabhāvāt ityalaṃ prasaṅgena ||

[2,1.296.0]

"niyamasmṛteḥ" ityasya vyākhyānam

[2,1.296.1]

niyamasmṛteriti | vivriyatāṃ ! ko'yaṃ niyamo nāma ?

[2,1.296.2]

vyāptiḥ — avinābhāvaḥ — nityasāhacaryamityarthaḥ || niyamo nāma kaḥ ?

[2,1.296.3]

āha — naitāvatyeva virantumucitam | tasya tadavinābhāvitvamityatra hi nimittamanveṣaṇīyaṃ tārkikaiḥ || tādātmyatadutpattibhyāṃ vyāptinirūpaṇam

[2,1.296.4]

tacca tādātmyatadutpattirūpamīkṣitavanto bhikṣavaḥ | yo hi
yadātmā bhāvaḥ sa kathaṃ tamutsṛjati ? vṛkṣātmikaiva hi śiṃśapā tena
vṛkṣatvamanumāpayati | so'yaṃ svabhāvaheturucyate , vṛkṣo'yaṃ śiṃśapātvāt iti | tatra tādātmyaṃ pratibandhaḥ ||

[2,1.297.1]

kāryaṃ nāma kāraṇādhīnātmalābhameva bhavati , na kāraṇānapekṣamiti | tadupalabhyamānaṃ tadanumāpayati — agniratra dhūmāt — iti
kāryahetau tadutpattiḥ pratibandhaḥ | evaṃ hi dvividhaṃ pratibandhamanumeyāvyabhicāranibandhanamanuktvā kevalasāhacaryaniyamamātravarṇanaṃ yatpādaprasārikā saiveti ||

[2,1.297.2]

ucyate — pādaprasārikaiva sādhīyasī sthūladṛṣṭibhiravalambitā
varaṃ , na sūkṣmadṛṣṭibhiḥ utprekṣitāḥ tādātmyādipratibandhāḥ ||

[2,1.297.3]

tādātmye tāvadgamakāṅge hetusādhyayoravyatireke gamyagamakabhāva
eva durupapādaḥ | na khalvagṛhītaṃ liṅgaṃ liṅgipratītimādhātumarhati |
tatra liṅgabuddhau liṅgī pratibhāsate ? na vā ? apratibhāse tadvuddhyā
tadagrahaṇāt kathaṃ tasya tadātmakatvam ? pratibhāse tu liṅgavat pratyakṣa
eva so'rtha iti kimanumānena ?

[2,1.297.4]

viparītasamāropavyavacchedārthamanumānamiti cet — tatsvarūpagrahaṇe viparītāropaṇāvasarābhāvāt | na hi śiraḥpāṇyādiviśeṣadarśane sati sthāṇusamāropaḥ pravartate | tatra tadbhedādupapadyetāpi |

[2,1.298.1]

na hi śiraḥpāṇyādaya eva puruṣa iti tadgrahaṇe'pyapuruṣāropaḥ kāmaṃ
bhavet | iha vṛkṣatvaśiṃśapātvayorabhedāt śiṃśapātvagrahaṇe sati kā
kathā vṛkṣetarasamāropasya !

[2,1.298.2]

api ca vṛkṣatvagrahaṇe sati sāmānyadharmagrahaṇāt viśeṣānadhyavasāyāt kadācidaśiṃśapāropaḥ syāt ; na tu śiṃśapātvagrahaṇe sati
avṛkṣatvasamāropo yuktaḥ || pramātuḥ śiṃśapātvaṃ hi yasya pratyakṣagocaraḥ | parokṣaṃ tasya vṛkṣatvamiti nātīva laukikam || 164 ||

[2,1.298.3]

kiñca sādhyasādhanayoravyatirekāt yathā śiṃśapātve ca vṛkṣatvamanumīyate tathā vṛkṣatvenāpi śiṃśapātvamanumīyeta , tādātmyāviśeṣāt | tathā ca prayatnānantarīyakatvenānityatvaṃ sādhyate , tadvadanityatvenāpi tatsādhyeta | tataśca sapakṣavyāptyavyāptibhyāṃ kṛtakatvaprayatnānantarīyakatvayoryo bhedaḥ uktaḥ sa hīyeta || vyāpteradviṣṭhatvam , tādātmyasya niyame paryavasānaṃ ca

[2,1.299.2]

nanu ca ! anyaḥ saṃbandhaḥ , anyaśca pratibandhaḥ | dviṣṭhaḥ saṃbandhaḥ ,
pratibandhastu parāyattatvalakṣaṇaḥ | tatra śiṃśapātvaṃ vṛkṣatve pratibaddham ,
na vṛkṣatvaṃ śiṃśapātve | prayatnānantarīyakatvamapi anityatve niyatam ,
na tvanityatvaṃ tatreti | tathā dhūmasyāgnau pratibandhaḥ , na tvagnerdhūme |
satyamevam — kintvevamucyamāne niyama evāṅgīkṛto bhavet ,
na tādātmyam | tādātmye hi yathā śiṃśapā śiṃśapāṃ vinā na
dṛśyate tathā vṛkṣatvamapi śiṃśapārahitaṃ nadṛśyeta , dṛśyate ca khadirādau
śiṃśapārahitaṃ vṛkṣatvaṃ , vidyudādau ca prayatnānantarīyakatvarahitamanityatvamupalabhyata iti kathamabhedaḥ ?

[2,1.300.0]

vinā sādhanadharmeṇa sādhyadharmo'yamasti hi | dṛṣṭastadvyatirekeṇa tadātmā ceti kaitavam || 165 ||

[2,1.300.1]

atha vidyudādyanityatvādanyadeva ghaṭādyanityatvaṃ , yat prayatnānantarīyakatvābhinnamucyate ; tarhi dharmibhedena dharmāṇāṃ bhede'nvayagrahaṇānupapatteḥ sarvamanumānamutsīdet | dhūmāgnyostu kāryakāraṇayorbhedāt yuktaṃ vaktum — dhūmasyāgnau pratibandhaḥ , na tvagnerdhūme | iha tu
sādhyasādhanayoravyatirekāt na tathā śakyate vaktum | tathā'bhidhāne
vā nāvyatirekaḥ | sarvathā tādātmyaṃ vā tyajyatām , vṛkṣatvānityatvābhyāṃ śiṃśapātvaprayatnānantarīyakatve vā anumīyatām , nāntarā'vasthātuṃ śakyate || svabhāvahetukānumānāntaranirākaraṇam

[2,1.300.2]

yaścāyaṃ — anityaḥ śabdaḥ kṛtakatvāditi svabhāvaheturudāhṛtaḥ —
sa kathaṃ svabhāvahetuḥ ? idaṃ hi cintyatām | anityatvaṃ nāma

[2,1.301.1]

kimucyate ? kiṃ ca kṛtakatvam ? iti | tatrānityatvaṃ vināśayogaḥ ,
utpattiyogaśca kṛtakatvam | utpannasya ca bhāvasya vināśaḥ ; na
tūtpāda eva vināśa iti kathaṃ sādhyasādhanayoravyatirekaḥ? paraiḥ svabhāvahetukānumānasaṃbhavasamarthanam

[2,1.301.2]

atra codayanti — vināśayoge hyanityatve vināśī śabda iti
buddhiḥ syāt , nānitya iti | eṣyā ca sā mithyā buddhiḥ , śikhariṇaiva kṛśānuviśeṣitasya vināśavataḥ śabdasya gṛhītumaśakyatvāt || abhāvena hi dharmeṇa tadvattā dharmiṇaḥ katham? abhāvagrahavelāyāṃ dharmiṇo'nupalambhanāt || 166 ||

[2,1.301.3]

anityatvamiti ca bhāvapratyayaḥ kathamabhāve bhavet ? viruddhatvāt |
tasmādubhayāntaparicchinnā vastusattā'nityatvamucyatām | kṛtakatvamapi sattaiva , kāraṇotpāditā dhārā satī kathyata iti | evañca
sattaiva sādhyaṃ sādhanaṃ ceti siddhaṃ svabhāvahetutvam || siddhāntinā tannirākaraṇam

[2,1.301.4]

tadidamanupapannam | sādhyasādhanayostathātvenānavabhāsanāt |
evaṃ hyucyamāne śabdaḥ sattāvān sattāvattvāditi pratītiḥ syāt |
na caivaṃ dṛśyate | api tu — anityaḥ śabdaḥ , kṛtakatvāditi ||

[2,1.302.1]

athobhayāntaparicchinnā sattā sādhyā , kāraṇanirvartyā''śrayasamavāyinī ca sādhanamucyate — tadetadaghaṭamānam — vināśarūpasyāntasya tadānīmavidyamānatvena sattāparicchedakatvābhāvāt || buddhisthenātha tenāsyāḥ paricchedo'bhyupeyate | śabdasyaiva paricchedo vināśenāstu tādṛśā || 167 || dharmaḥ samānakālo'pi buddhyaiva viṣayīkṛtaḥ | tadviśeṣaṇatāṃ yāti tathā bhāvyapi yāsyati || 168 ||

[2,1.302.2]

tadevaṃ vināśī śabda iti viśeṣaṇaviśeṣyabhāvasiddheḥ kiṃ
sattāsādhyakalpanayā || abhāvapadādapi bhāvapratyayo yujyata eva

[2,1.302.3]

yatpunarabhihitam — abhāve bhāvapratyayastvatalādirna syāditi — tadatyantānabhijñasya codyam | śabdapravṛttinimittasya tatra bhāvapratyayenābhidhānāt — tasya guṇasya hi bhāvāt dravye tacchabdaniveśa
iti | abhāve'pi abhāvatvamiti darśanāt | tasmāt buddhisthavināśayoga evānityatvam ||

[2,1.303.2]

kṛtakatvamapyutpattiyoga eva , na sattā | kāraṇotpāditāśrayāvacchede tu tasyā iṣyamāṇe dharmiṇa eva tadavacchedo bhavatviti kiṃ
sopānāntareṇa || vastubhedena dharmā api midyanta evetyākṣepaḥnanūtpādavināśākhyaṃ na dharmadvayamanvayi | yaddhaṭe , nāsti tacchabde ; yacca śabde , na taddhaṭe || 169 ||

[2,1.304.1]

athaika eva dharmaḥ sarvabhāvasaṃbandhī iṣyeta , tarhi — ekabhāvasamutpāde sarvotpādaḥ prasajyate | ekapralayakāle ca sakalapralayo bhavet || 170 ||
tasmāt sattāpakṣa eva varam || dharmibhede'pi dharmāṇāmanugatatvaṃ yuktam

[2,1.304.2]

naitadevam — dharmibhede'pi dharmāṇāṃ tulyarūpāṇāṃ avabhāsāt || na ghaṭādisvarūpaṃ hi nāśa ityavakalpate | yenānanvayadoṣaḥ syāt tadbhedopanibandhanaḥ || 171 || ekatvamapi dharmasya nāsti sarveṣu dharmiṣu | yenaikadhvaṃsasamaye sakaladhvaṃsasaṅkaraḥ || 172 ||

[2,1.304.3]

bhinnatve'pi ca dharmāṇāṃ samānarūpatvenāvabhāsamānatvāt
anvayagrahaṇādikāryāvirodhaḥ | ata eva sāmānyamantareṇāpi

[2,1.305.1]

samānadharmamūlānvayādivyavahāropapatteḥ tatra na sūtrakāreṇa sāmānyagrahaṇaṃ kṛtam | api tu sādharmyagrahaṇamupāttam — "udāharaṇasādharmyāt
sādhyasādhanaṃ hetuḥ" "sādhyasādharmyāt taddharmabhāvī dṛṣṭānta udāharaṇam" iti | tena vināśotpādadharmayoḥ sādhyasādhanabhāvāt ,
tayośca bhedāt , anityaḥ śabdaḥ kṛtakatvāditi na svabhāvaheturiti
siddham || kāryānumānamapi na saṃbhavati

[2,1.305.2]

kāryaheturapi na saṃbhavati | bhavatāṃ hi pakṣe kṣaṇayorvā kāryakāraṇabhāvo bhavet ? santānayorvā? kṣaṇayorneti vakṣyāmaḥ kṣaṇabhaṅganirākṛtau | saṃbhavannapi durlakṣaḥ sūkṣmatvācca tayorasau || 173 ||

[2,1.305.3]

dhūmāgnisantānayostu avāstavatvādeva nāsti kāryakāraṇabhāvaḥ |
arthakriyākāritvameva vastutvam | yadi dhūmaḥ kāryatvādanalamanumāpayet — kaṭumalinagaganagāmitvādidharmairapi tasya gamako bhavet |

[2,1.306.1]

na ca kathañcit tatkāryatvaṃ kathañcidatatkāryatvaṃ ca dhūmasyopapannam |
sarvātmakasya tadanvayavyatirekānuvidhāciprabhavatvāt ||

[2,1.306.2]

atha sarvātmanā'pi tatkāryatve — dhūmatvamātramevāgnisahacārīti manyase | sahacāritvamevāstu tadutpattikathā vṛthā || 174 || siddhānte kāryaliṅgakānumānamupapadyata eva

[2,1.306.3]

nanu bhavadbhirapi kāryānumānamaṅgīkṛtameva | yathā "śeṣavat"
iti vyākhyāsyate | yathā''ha kaṇavrataḥ — "kāryaṃ kāraṇaṃ saṃyogi samavāyi virodhi ceti laiṅgikam" (vai. sū. 9.2.1) iti — na — sāhacaryopalakṣaṇārthatvāt | dhūmāgnyornadīpūrayorvā na kāryakāraṇabhāvāt
gamakatvaṃ yathoktanyāyena ; api tu nityasāhacaryānniyamādeveti ||

[2,1.307.0]

kaṇādasūtrasamarthanam

[2,1.307.1]

virodhinoḥ kathaṃ sāhacaryamiti cet ; sadasatorgamyagamakabhāvāt , virodhinorekataradarśanāt anyatarasyābhāvo'numīyate |
bhāvābhāvayośca sāhacaryaṃ tayorastyeva | kaṇādasūtre kāryādigrahaṇaṃ
copalakṣaṇam || anyeṣāmapi hetūnāṃ bhūmnāṃ jagati darśanāt | sūryāstamayamālokya kalpyate tārakodayaḥ || 175 || pūrṇacandrodayādvṛddhirambudheravagamyate | uditenānumīyante saritaḥ kumbhayoninā || 176 || śuṣyatpulinaparyantaviśrāntakhagapaṅktayaḥ | pipīlikāṇḍasañcāraceṣṭānumitavṛṣṭayaḥ || 177 || bhavanti pathikāḥ parṇakuṭīrakaraṇodyatāḥ | anye'pi saugatodgītapratibandhadvayojjhitāḥ || 178 || kiyanto bata ! gaṇyante hetavaḥ sādhyabodhakāḥ | lokaprasiddhāḥ tādātmyatadutpattyavadhīraṇāt || 179 || ḍimbhahevākasadṛśaṃ svamatyā tatsamarthanam |

[2,1.307.2]

ataśca — tatsvabhāvastatkāryamityādi vyasanamātrakam || 180 ||

[2,1.308.0]

bauddhamate sarvathā vyāptigrahaḥ na saṃbhavati

[2,1.308.1]

api ca — vyāvṛttyorliṅgaliṅgitvaṃ , pratibandhaśca vastunoḥ | vikalpairgrahaṇaṃ tasya , kathaṃ saṅgacchatāmidam ? || 181 ||

[2,1.308.2]

uktaṃ caitat prathama evāhnike (pu. 88.89) ityalaṃ prasaṅgena |
tasmādanumitihetuḥ sambandhaḥ sāhacaryamiti siddham | na tu
śauddhodaniśiṣyaparikalpitamubhayamapyetat || sāhacaryaṃ tu sahajamevayattvabhyadhīyata paraiḥ kimadhīnamasyatatsāhacaryamiti tatra vidhiḥ pramāṇam | tādātmyatajjananayorapi caiṣa teṣāṃtulyo'nuyoga iti kiṃ viphalaiḥ pralāpaiḥ || 182 || anumitikāle vyāpteḥ smaraṇameva , na tvanubhavaḥ

[2,1.308.3]

niyamo vyākhyātaḥ | smṛteriti ko'rthaḥ ? ucyate — niyamo hi gṛhīto'ṅgaṃ anumeyapramāṃ prati | na nārikeladvīpastho dhūmādagniṃ prapadyate || 183 || sādhyānumitivelāyāṃ na cāsti niyamagrahaḥ | niyamagrahakāle ca na sādhyamanumīyate || 184 ||

[2,1.309.0]

tena pūrvagṛhītassan idānīṃ smṛtigocaraḥ | niyamaḥ pratipattyaṅgaṃ , tathā'vagatidarśanāt || 185 ||

[2,1.309.1]

dvitīyaliṅgadarśane satyapi niyamasmaraṇamantareṇa sādhyapramiteramutpādāt || yatrāpi viṣaye'bhyaste naiva sañcetyate smṛtiḥ | tatrāpyanena nyāyena balāt sā parikalpyate || 186 || anumitiḥ smṛtirūpeti pakṣaḥ

[2,1.309.2]

ata eva kecana pratyutpannakāraṇajanyāṃ smṛtimevānumānamuktavantaḥ || parokṣe liṅginītipadaprayojanam

[2,1.309.3]

pratyutpannaṃ ca kāraṇaṃ kutraciddharmiṇi dharmāntarasahacaritaliṅgadarśanamiti parokṣe liṅginītyuktam || sādhyaviśiṣṭapakṣa evānumeyaḥ , na sādhyamātram

[2,1.309.4]

tatra liṅgī tāvaducyate — dharmaviśiṣṭo dharmī sādhyaḥ , sa eva
liṅgīti | na dharmimātraṃ sādhyam ; parvatādidharmiṇaḥ siddhatvāt | na

[2,1.310.1]

dharmamātram ; agnerapi yatra tatra siddhatvāt | na ca dvayossādhyatvam ;
svatantrayostayorapi siddhatvādeva | tasmādekasya dvayorvā svātantryeṇānumeyatā nāvakalpate ityavaśyamanyataraviśiṣṭo'nyataraḥ sādhyo
vaktavyaḥ || pakṣaviśeṣyakānumitireva svārasikī

[2,1.310.2]

tatrāpi tu dharmaviśiṣṭo dharmī sādhyo yuktaḥ , na dharmiviśiṣṭo
dharmaḥ | tathā hi — deśaviśiṣṭe vahnau sādhye ṣoḍaśavikalpāḥ saṃbhaveyuḥ | (1) sarva evāgniḥ sarvadeśaviśiṣṭaḥ ? (2) anirdhāritadeśaviśeṣaviśiṣṭaḥ ? (3) pūrvānubhūtamahānasādideśaviśiṣṭaḥ ? (4) saṃpratyupalabhyamānaparvatādideśaviśiṣṭo vā ? anumeyaḥ syāt ?

[2,1.310.3]

(5) anirdhāritaviśeṣo vā kaścidagniḥ sarvadeśaviśiṣṭaḥ ? (6) anirdhāritadeśaviśiṣṭaḥ ? (7) pūrvānubhūtadeśaviśiṣṭaḥ ? (8)
paridṛśyamānadeśaviśiṣṭo vā'numeyaḥ syāt ?

[2,1.310.4]

(9) pūrvānubhūto vāgniḥ sarvadeśaviśiṣṭaḥ ? (10) anirdhāritadeśaviśiṣṭaḥ ? (11) prākdṛṣṭadeśaviśiṣṭaḥ ? (12) upalabhyamānadeśaviśiṣṭaḥ anumeyaḥ syāt ?

[2,1.310.5]

(13) evaṃ siṣādhayiṣito vā'gniḥ sarvadeśaviśiṣṭaḥ ? (14) prāganubhūtadeśaviśiṣṭaḥ ? (15) idānī nubhūyamānadeśaviśiṣṭo vā'numeyaḥ ? iti ||

[2,1.310.6]

tatraite pañcadaśapakṣāḥ pratyakṣavirodhasiddhasādhanatvādidoṣopahatā
ityanādaraṇīyā eva ||

[2,1.311.1]

yaśca ṣoḍaśaḥ pakṣaḥ (16) etaddeśaviśiṣṭa eṣo'gniriti tatrāpi
deśaviśeṣāvacchedamantareṇaiva vahniriti gṛhītumeva na śakyata eveti
prathamaṃ deśa eva gamyate | tasya ca pūrvapratipannatvāt idānīmanavagatadahanaviśiṣṭasyānumātuṃ yogyatvāt sa eva sādhyo yuktaḥ ||

[2,1.311.2]

api cāgneḥ sādhyatāyāṃ anupalabdhataddharmaḥ kathamanumāpakaḥ
syāt ? anupalabdhe tu jvalane na taddharmatayā dhūmo gṛhītuṃ pāryate |
upalabdhe tu hutabhuji bhavadapi niṣphalameva dhūmasya taddharmatāgrahaṇam ; anumeyasya tadānīmabhāvāt | tasmādagniviśiṣṭaḥ paridṛśyamāno deśa eva sādhyaḥ | sa ca svarūpataḥ pratyakṣo'pi parokṣadharmaviśiṣṭatayā anumeya iti dhūmadharmayogāt agnidharmavān sa evānumīyate | so'numānasya viṣayo liṅgītyucyate | parokṣagrahaṇaṃ caitadabhiprāyameva ||"parokṣe" iti viśeṣaṇamāvaśyakam

[2,1.311.3]

kvacittu vyāptismaraṇasamanantarameva pratyāsīdataḥ pramātuḥ jhaṭiti
samunmiṣannakasmādeva pratyakṣībhavati vibhāvasuriti na tadviśiṣṭatayā'pi dharmiṇaḥ parokṣatvamavakalpata iti tadvyāvṛttaye parokṣagrahaṇam | nityaparokṣasyāpi ceśvarādṛṣṭendriyāderanumeyatāṃ vakṣyāmaḥ || tasmādyathocitālliṅgāt yathoktaniyamasmṛteḥ | yathoktaliṅgivijñānamanumānamiti sthitam || 187 || anumānaprāmāṇyākṣepaḥnanu ! satyanumānasya prāmāṇye , lakṣaṇāśrayaḥ | kāryo vicāraḥ , na punaḥ prāmāṇyaṃ tasya yujyate || 188 ||

[2,1.312.2]

tathā cāhuḥ — prāmāṇyasyāgauṇatvāt anumānādarthaniścayo
durlabhaḥ | pakṣadharmādirūpaṃ hi liṅgasya balādgauṇyā vṛttyā darśayitavyam |
dharme hi sādhye na hetoḥ pakṣadharmatvam , agnidharmatvāt dhūmasya | dharmiṇi
sādhye hetorananvayitvam , na hi yatra dhūmaḥ tatra parvata ityanvayaḥ |
dvaye tu sādhye dvayamapi nāsti | na hi dahanamahīdhrayoḥ dhūmo dharmaḥ ||

[2,1.313.1]

nāpyevamanvayaḥ — yatra dhūmaḥ tatra parvatāgnī iti | dharmaviśiṣṭe
dharmiṇi sādhye , tadubhayamaghaṭamānameva ||

[2,1.313.2]

nāpyagniviśiṣṭadharādharadharmatayā dhūmaḥ prathamamupalabdhuṃ śakyate ||

[2,1.313.3]

na cāpyevamanvayaḥ — yatra dhūmaḥ tatrāgnimān parvata iti |
tasmādavaśyaṃ pakṣadharmatvānvayavyavahārasiddhaye dharmaviśiṣṭe dharmiṇi
rūḍhaḥ pakṣaśabdaḥ tadekadeśe dharmiṇi gauṇyā vṛttyā varṇanīyaḥ | anvayapradarśanasamaye ca tadekadeśe tathaiva yojane'tigauṇalakṣaṇatvādindriyārthasannikarṣajatvādivadagauṇalakṣaṇatvābhāvādanumānamapramāṇam || vyāptirapi durgrahā

[2,1.313.4]

api ca — viśeṣe'nugamābhāvāt sāmānye siddhasādhanāt | tadvato'nupapannatvāt anumānakathā kutaḥ ? || 189 || sāhacaryamapi na vyāptigrāhakamsāhacarye ca sambandhe visrambha iti mugdhatā | śatakṛtvo'pi taddṛṣṭau vyabhicārasya saṃbhavāt || 190 ||

[2,1.314.0]

deśakāladaśābhedavicitrātmasu vastuṣu | avinābhāvaniyamo na śakyo vaktuṃ , āha ca || 191 || avasthādeśakālādibhedādbhinnāsu śaktiṣu | bhāvānāmanumānena prasiddhiratidurlabhā || 192 || vyāptiḥ asarvajñairna gṛhītuṃ śakyābhavannapyavinābhāvaḥ paricchettuṃ na śakyate | jagattrayagatāśeṣapadārthālocanādvinā || 193 || na pratyakṣīkṛtā yāvaddhūmāgnivyaktayo'khilāḥ | tāvatsyādapi dhūmo'sau yo'nagneriti śaṅkyate || 194 || sarvajñānāṃ tu nānumānāpekṣāye tu pratyakṣato viśvaṃ paśyanti hi bhavādṛśāḥ | kiṃ divyacakṣuṣāmeṣāmanumānaprayojanam || 195 || sāmānyadvārā'pi na vyāptigrahasaṃbhavaḥsāmānyadvārako'pyasti nāvinābhāvaniścayaḥ | vāstavaṃ hi na sāmānyaṃ nāma kiñcana vidyate || 196 ||

[2,1.315.0]

bhūyodarśanenāpi na vyāptiniścayaḥbhūyodarśanagamyā'pi na vyāptiravakalpate | sahasraśo'pi taddṛṣṭau vyabhicārāvadhāraṇāt || 197 || bahukṛtvo'pi vastvātmā tatheti pariniścitaḥ | deśakālādibhedena dṛśyate punaranyathā || 198 || bhūyodṛṣṭyā ca dhūmo'gnisahacārīti gamyatām | anagnau tu sa nāstīti na bhūyodarśanādgatiḥ || 199 || sāhacaryaniyamo'pi durgrahaḥna cāpi dṛṣṭimātreṇa gamakāḥ sahacāriṇaḥ | tatraiva niyatatvaṃ hi tadanyābhāvapūrvakam || 200 || niyamaścānumānāṅgaṃ gṛhītaḥ pratipadyate | grahaṇaṃ cāsya nānyatra nāstitāniścayaṃ vinā || 201 ||

[2,1.316.0]

darśanādarśanābhyāṃ hi niyamagrahaṇaṃ yadi | tadapyasat , anagnau hi dhūmasyeṣṭamadarśanam || 202 || anagniśca kiyān ? sarvaṃ jagajjvalanavarjitam | tatra dhūmasya nāstitvaṃ naiva paśyantyayoginaḥ || 203 || tadevaṃ niyamābhāvāt sati vā jñaptyasaṃbhavāt | anumānapramāṇatvadurāśā parimucyatām || 204 || anumānānāṃ prāmāṇyaṃ durnirūpamevaanumānavirodho'pi yadi ceṣṭavighātakṛt | viruddhāvyabhicāro vā sarvatra sulabhodayaḥ || 205 || ata evānumānānāmapaśyantaḥ pramāṇatām | tadvisraṃbhaniṣedhārthaṃ idamāhurmanīṣiṇaḥ || 206 || hastasparśādināndhena viṣame pathi dhāvatā | anumānapradhānena vinipāto na durlabhaḥ || 207 ||

[2,1.316.1]

api ca — yatnenānumito'pyarthaḥ kuśalairanumātṛbhiḥ | abhiyuktatarairanyairanyathaivopapādyate || 208 || anumānaprāmāṇyasamarthanam

[2,1.316.2]

atrābhidhīyate — kimayamanumānasvarūpākṣepa eva kriyate ? utatattattārkikopalakṣitatallakṣaṇākṣepaḥ ? iti ||

[2,1.317.1]

tatrānumānasvarūpaṃ cāśakyanihnavameva , sarvalokaprasiddhatvāt || abalābālagopālahālikapramukhā api | buddhyante niyatādarthāt arthāntaramasaṃśayam || 209 || anumānāpalāpe tu pratyakṣādapi durlabhā | lokayātreti lokāḥ syuḥ likhitā iva niścalāḥ || 210 ||

[2,1.317.2]

pratyakṣadṛṣṭamapi padārthajātaṃ tajjātīyatvaliṅgavyāpāreṇa
sukhasādhanaṃ itarakāraṇamiti vā niścitya tadupādadate , jahati vā
laukikāḥ || anumānalakṣaṇākṣepasamādhānam

[2,1.317.3]

athāvicāritaramaṇīyataiva tattvaṃ , na tu lakṣaṇaniyamaḥ śakyakriyastasyeti lakṣaṇākṣepo'yamucyate — so'pyayuktaḥ | yataḥ — yaṃ kañcidarthamālokya yaḥ kaścinnāvagamyate | kañcidevākṣipatyarthamarthaḥ kaściditi sthitiḥ || 211 || tatra vastusvabhāvo'yamiti pādaprasārikā | dṛśyate hyavinābhūtādarthādarthāntare matiḥ || 212 || ato yaddarśanādyatra pratītirupajāyate | tayorastyarthayoḥ kaścit sambandha iti manmahe || 213 || tadātmatātadutpattī na śraddadhati tadvidaḥ | sāhacaryaṃ tu sambandha iti no hṛdayaṅgamam || 214 ||

[2,1.318.0]

tasmin satyeva bhavanaṃ na vinā bhavanaṃ tataḥ | ayamevāvinābhāvo niyamaḥ sahacāritā || 215 || kiṃkṛto niyamo'syāsminniti cedevamuttaram | tadātmatādipakṣe'pi naiṣa praśno nivartate || 216 || jvalanājjāyate dhūmaḥ na jalāditi kā gatiḥ? evamevaitaditi cet , sāhacarye'pi tatsamam || 217 || tarkasya yāvān viṣayaḥ sa tāvati nirūpyate | vastusvabhāvabhede tu na tasya prabhaviṣṇutā || 218 || ayaṃ ca viṣayo yukteḥ , yaduktaṃ niyamādvinā | nārthādarthāntare jñānaṃ atastasya prakalpanam || 219 ||

[2,1.318.1]

tataḥ paraṃ tu niyamo'pyeṣa kiṃkṛtaḥ ? iti na yuktiḥ prabhavati |
tādātmyatadutpattyoranupapannatvāt | ato niyama eva viramyate ||

[2,1.318.2]

na ca pratibhāmātramānumānikī pramitiriti vaktuṃ yuktam ;

[2,1.319.1]

niyatāt kutaścideva vastuni pratītidarśanādityuktatvāt | niyamaśca
yadyagṛhīta eva pratītyaṅgaṃ bhavet , nārikeladvīpavāsibhirapi
dhūmadarśanāt kṛśānuranumīyeta | na caivamastīti niyamagrahaṇamapekṣaṇīyam || mānasaṃ vyāptyavadhāraṇam

[2,1.319.2]

yacca vikalpitaṃ aśakyaṃ tadgrahaṇamiti — tatra kecidācakṣate —
mānasaṃ pratyakṣaṃ pratibandhagrāhīti | pratyakṣānupalaṃbhābhyāṃ analasahacaritamanagneśca vyāvartamānaṃ dhūmamupalabhya vibhāvasau niyato
dhūma iti manasā pratipadyate || manaśca sarvaviṣayaṃ kena vā nābhyupeyate | asannihitamapyarthamavadhārayituṃ kṣamam || 220 || sāmānyadvārā vyāptiḥ

[2,1.319.3]

na ca sakalatribhuvanavivaraniruddhadhūmāgnivyaktisārthasākṣātkaraṇamupayujyate , jvalanatvādisāmānyapurassaratayā vyāptigrahaṇāt ||

[2,1.319.4]

yattūktaṃ — sāmānyaṃ vāstavaṃ nāstīti — tat śabdārthacintāprasaṅge
pratisamādhāsyate (4 āhnike) ||

[2,1.320.0]

yauktikapratyakṣāt vyāptayavadhāraṇarūpapakṣaḥ

[2,1.320.1]

apare punaḥ yogipratyakṣakalpaṃ yauktikaṃ sambandhagrāhi pratyakṣaṃ
pratipedire kila | dhūmatvāgnitvasāmānyapuraskāreṇa vyāpyavyāpakayoranvayo nāma gṛhyatām , vyatirekastvanagnibhyaḥ dhūmasya grahītavyaḥ |
anagnayaścātivitatāḥ | na ca teṣvanagnitvaṃ nāma sāmānyamasti |
tena samastatrailokyāntargatāgnyanagnigatānvayavyatirekagrāhipratyakṣavyatirekeṇa na pratibandho'vadhṛto bhavet | anavadhṛtaśca na pramāṅgam |
asti ca prameti yuktibalāt pratibandhagrāhakamekasmin kṣaṇe pratyakṣamidamaśeṣavyaktiviṣayamasaṃvedyamānamapi kalpitamiti yauktikamucyate || vyatirekasahacāraniścayaṃ vināpi vyāptirnirṇīyate

[2,1.320.2]

anye punaḥ ata eva tatkalpanābhayāt bhūyodarśanaparicchinnasāmānyapurassarānvayamanapekṣitavyatirekaniścayameva liṅgaṃ gamakamabhyupāgaman | yathoktam — (śloka. vā. 1.1.5 , anu. 134.137)

[2,1.320.3]

"mama tvadṛṣṭimātreṇa gamakāḥ sahacāriṇaḥ" iti ||

[2,1.321.1]

ayamāśayaḥ — bhūyodarśanatastāvat udeti matirīdṛśī | niyato'yamaneneti sakalaprāṇisākṣikā || 221 ||

[2,1.321.2]

tāvatā ca gamakatvamautsargikaṃ siddhyati | mīmāṃsakānāṃ tu
vipakṣe darśanaṃ bādhakaḥ pratyayaḥ | na ca so'sti , nādya yāvadanagnau
dhūmo dṛṣṭaḥ | anutpanne'pi bādhake tadāśaṅkanamayuktamityuktaṃ taiḥ — "doṣajñāne tvanutpanne na śaṅkyā niṣpramāṇatā" iti || (ślo. vā. 1.2.60)vyatirekaniścayaḥ āvaśyakaḥ

[2,1.321.3]

etattu na cāru | vyatirekaniścayamantareṇa pratibandhagrahaṇānupapatterityuktatvāt | jñāpakatvāddhi niyamaḥ svagrahaṇamapekṣate |
niyamaścāyamucyate — yat tasmin sati bhavanaṃ , tato vinā na
bhavanamiti | bhūyodarśanataśca tasmin sati bhavanamityanvayamātraparicchedādardhagṛhīto niyamaḥ syāt , tato vinā na bhavanamityasyārthasyāparicchedāditi ||

[2,1.322.0]

vyatireko'pi gṛhītuṃ śakyata eva

[2,1.322.1]

apare punaḥ anagnitvasāmānyamantareṇāpi yogipratyakṣakalpanāmakurvanta eva mānasapratyakṣagamyamanvayavyatirekamāhuḥ | dhūmāgnisāmānye tāvatsahacarite upalabdhe , tadvattadabhāvāvapi sahacaritāvupalabhyete eva | dhūmatvasāmānyasyānagnau jalādāvadarśanāt |
sarvagatatve'pi sāmānyānāṃ vṛttibhedo niyāmaka iti vakṣyate ||

[2,1.322.2]

yadyapi cānagnitvādyabhāvasāmānyaṃ nāsti ; tathā'pi pratiṣedhyāgnitvasāmānyānugamasiddhyaiva tadabhāvānugamagrahaṇaṃ siddhyati || svapakṣeṇa vyāptigrahasamarthanamsakalavyaktivijñānamanaṅgaṃ vyāptiniścaye | bhāvasāmānyayoryadvat tathaiva tadabhāvayoḥ || 222 ||

[2,1.323.0]

bhāvayoḥ sāhacaryaṃ yat anvayaṃ tat pracakṣate | vyatirekaṃ tu manyante sāhityaṃ tadabhāvayoḥ || 223 || sādhyasādhanabhāvastu bhavedyatrāpyabhāvayoḥ | tayorevānvayastatra vyatirekastu bhāvayoḥ || 224 ||

[2,1.323.1]

tadevamabhāvānvayavadbhāvavyatireko'pi pratyakṣagamyo bhavatyeva || iyāneva viśeṣastu bhāvayoryādṛśī yayoḥ | vyāpyavyāpakatā saiva vyatyastā tadabhāvayoḥ || 225 ||

[2,1.323.2]

abhāvayostu gamyagamakabhāve bhāvayorvyāptivyatyayo draṣṭavyaḥ |
evañca pratiṣedhyānugamapūrvakasāmānyābhāvadvayānugamapratyayopapatteḥ
anvayavyatirekaniścaye'pi na yogipratyakṣamupayujyate ; bhāvābhāvasāhacaryamavadhārya manasā niyamajñānasiddherityalaṃ nirvandhena ||

[2,1.323.3]

tasmāt niyamavat tadgrahaṇopāyo'pyastīti siddham ||

[2,1.324.0]

pakṣadharmatājñānasyāvaśyakatvam

[2,1.324.1]

gṛhīte niyame yāvatpunaḥ kvaciddharmiṇi dhūmāderliṅgasya grahaṇaṃ
na vṛttaṃ , tāvanna bhavati liṅgino'vagatiriti sambandhagrahaṇakālāpekṣayā
dvitīyaṃ talliṅgadarśanamapekṣitavyam | saiveyaṃ pakṣadharmatocyate |
pakṣadharmānvayavyatirekaniścaye satyapi pratyakṣāgamavirodhena pratipakṣopanipātena vā na gamakatvamiti tadaparaṃ lakṣaṇadvayamupadiṣṭaṃ —
abādhitaviṣayatvaṃ asatpratipakṣatvaṃ ceti | tadevamanubhavasiddhatvāt
anumānasvarūpamiva tasya lakṣaṇamapi tāntrikakathitamapratyākhyeyam ||

[2,1.324.2]

api ca yadi tāntrikaviracitamavācakaṃ lakṣaṇaṃ tat svayamanavadyamāvedyatām | na tu taddveṣeṇa lakṣyamapyanumānaṃ nihnotuṃ yuktam || pakṣapadasya gauṇatve'pi pramāṇasya na gauṇatvam

[2,1.324.3]

yatpunarabhāṇi (312 pu.) pramāṇasyāgauṇatvādanumānādarthaniścayo durlabha iti — tanna buddhyāmahe — na hi pramāṇasya kiñcidgauṇatvamiha paśyāmaḥ | pakṣadharmādipadāni yadi nāma vyākhyātṛbhiḥ
gauṇāni prayuktāni kimetāvatā pramāṇaṃ gauṇībhavet !

[2,1.324.4]

śabdāntareṇa hi tallakṣaṇābhidhāne na kaścidgauṇatādipramādaḥ ||

[2,1.325.0]

anumānaprāmāṇyadūṣaṇaprativacanam

[2,1.325.1]

yadapyavādi (pu. 313) — "viśeṣe'nugamābhāvāt sāmānye
siddhasādhanāt" iti — tadapyasādhu — sādhyasya mattvarthasya darśitatvāt ||

[2,1.325.2]

yadapi "avasthādeśakālādibhedāt" ityabhyadhāyi (314.pu.)
tadapi na bhayāvaham — samyagavadhṛtāyāṃ vyāptau viplavābhāvāt |
pramātureva tatra tatrāparādhaḥ , nānumānasyeti ||

[2,1.325.3]

yadapi vyāhāri (316 pu.) — viruddhānumānavirodhayoḥ sarvatra
saṃbhavāt kutracicca viruddhāvyabhicāriṇa iṣṭavighātakṛtaśca sulabhatvāditi — tadapyālajālam — prayojakahetau prayukte satyevaṃprāyāṇāmanavakāśatvāt || sadvitīyaprayogāstu na bhavanti prayojakāḥ | utprekṣāmātramūlatvāddhetvābhāsā bhavanti te — iti vakṣyāmaḥ ||

[2,1.326.0]

viruddhāvyabhicārī na sarvatra sulabhaḥna viśeṣaviruddhaśca na cāstīṣṭavighātakṛt | hetau supratibaddhe hi naitāḥ santi viḍambanāḥ || 227 || tādṛśā cānumānena puṃso'rthamadhigacchataḥ | nāndhena tulyatā hastasparśānumitavartmanā || 228 || yatnenānumito yo'rthaḥ kuśalairanumātṛbhiḥ | abhiyogaśatenāpi so'nyathā nopapādyate || 229 || matāntareṇānumānadvaividhyavarṇanam

[2,1.326.1]

suśikṣitatarāḥ prāhuḥ — dvividhamanumānam ; kiñcidutpannapratīti ,
kiñcidutpādyapratīti | īśvarādyanumānaṃ tūtpādyapratīti || tatra dhūmānumānādeḥ prāmāṇyaṃ kena neṣyate? ato hi sādhyaṃ buddhyante tārkikairakṣatā api || 230 || yattvātmeśvarasarvajñaparalokādigocaram | anumānaṃ na tasyeṣṭaṃ prāmāṇyaṃ tattvadarśibhiḥ || 231 ||

[2,1.327.0]

ṛjūnāṃ jāyate tasmāt na tāvadanumeyadhīḥ | yāvatkuṭilitaṃ ceto na teṣāṃ viṭatārkikaiḥ || 232 || uktapakṣanirākaraṇamevaṃ tu kathayadbhistaiḥ paraṃ nāstikyamātmanaḥ | khyāpyate sma , jaḍatvaṃ vā , nānumānāpramāṇatā || 233 ||

[2,1.327.1]

na hi sambandhagrahaṇopāyavaicitryādapramāṇatā bhavitumarhati || āgamenānumānena tarkavyutpādanena vā | pratyakṣeṇa gṛhīto vā sambandho na viśiṣyate || 234 || īśvarādyanumānānāṃ tatprasaṅge savistaram | draḍhimānaṃ ca vakṣyāmaḥ , ityalaṃ bahubhāṣitaiḥ || 235 || pramāṇamupagamyatāṃ tadanumānamevaṃvidhaiḥaviplutaparākramaṃ bhavadudīritairdūṣaṇaiḥ | anabhyupagame punarvigataceṣṭitāḥ prāṇinaḥbhaveyurupalopamā iti hi pūrvamāveditam || 236 || anumānalakṣaṇaparasūtravyākhyānam

[2,1.327.2]

athedānīṃ sūtramanusarāmaḥ | tatpūrvakamityādi | anumānamiti
lakṣyanirdeśaḥ | tatpūrvakamiti lakṣaṇam | taditi sarvanāmnā prakrāntaṃ
pratyakṣamavamṛśyate | tat pūrvaṃ — kāraṇaṃ yasya tat tatpūrvakam ||

[2,1.328.1]

etāvatyucyamāne nirṇayopamānādau tatpūrvake prasaṅgo na vyāvartata
iti tadvyāvṛttaye dvivacanāntena vigrahaḥ pradarśayitavyaḥ , te dve pratyakṣe
pūrvaṃ yasyeti | yadekaṃ avinābhāvipratyakṣaṃ vyākhyātaṃ , yacca dvitīyaṃ
liṅgadarśanaṃ , te dve pratyakṣe anumānasyaiva kāraṇam , nopamānādeḥ | tatra
pratibandhagrāhi pratyakṣaṃ smaraṇadvāreṇa tatkāraṇam , liṅgadarśanaṃ tu
svata eva ||

[2,1.328.2]

nanu ! pratyakṣamātrasya prakṛtatvāt prakṛtāvamarśitvācca sarvanāmnaḥ
kuto'yaṃ viśeṣapratilābhaḥ ? ucyate — udāharaṇasādharmyāt sādhyasādhanaṃ heturiti vakṣyate | hetureva cānumānaṃ — yadiha lakṣyaṃ nirdiṣṭam |
na cāgṛhītamudāharaṇasādharmyaṃ tadvaidharmyaṃ vā sādhyasādhanaṃ bhavatīti
tadgrahaṇopāyo'pekṣitavyaḥ | pratyakṣavyatiriktatadavagamopāyaparikalpane
cānavasthādūṣaṇamasakṛdabhihitamiti pratyakṣasyaiva tadupāyatvam |
ato'numānakāraṇabhūtapratyakṣāpekṣayā pratyakṣamātraprakrame'pi sarvanāmnā tadviśeṣa ākṣipyate — yat pratibandhagrāhi pratyakṣam , yacca
dvitīyaṃ liṅgadarśanamiti || nedaṃ lakṣaṇamativyāptam

[2,1.328.3]

nanu ! pratyakṣaviśeṣadvayapūrvakatvamanumānābhāseṣvapi savyabhicāraviruddhādiṣu saṃbhavatītyativyāptiḥ — maivam — hetulakṣaṇe(na)
sādhyasādhanagrahaṇena tatpratikṣepāt | pratibandhasvarūpaṃ hi tatraiva

[2,1.329.1]

nipuṇamabhidhāsyate ; iha tu tadgrahaṇopāyamātramucyate | samyakpravṛtte ca
pratibandhagrāhiṇi pratyakṣe vyāptiviplavābhāvānnānumānābhāsaprasaṅgaḥ |
sāmānyalakṣaṇānuvādena ca viśeṣalakṣaṇe varṇyamāne tata eva pramāṇābhāsavyudāsasiddheḥ kevalamidānīṃ samānajātīyopamānādivyavacchedo
vracanīya iti sa eva tatpūrvakapadenopāttaḥ | "arthotpannamavyabhicāri
vyavasāyātmakam" iti phalaviśeṣaṇānāṃ sarvapramāṇeṣvanuvṛtteḥ || yugapacca kvacinnāsti vyāpāraḥ śabdaliṅgayoḥ | ato nāvyapadeśyatvaviśeṣaṇamihārthavat || 237 ||

[2,1.329.2]

dvayorapi ca śabdaliṅgayoḥ jñāpakatvena svarūpagrahaṇāpekṣatvāt ,
jñānāyaugapadyena ca yugapadgrahaṇāsaṃbhavāt || nāpyavyāptamidaṃ lakṣaṇam

[2,1.329.3]

nanu ! evaṃ nirasyatāmativyāptiḥ ; avyāptistu kathaṃ nirasiṣyate ?
āgamādipūrvakāṇāṃ anumānānāmasaṅgrahāt ||

[2,1.330.1]

teṣvapi mūlabhūtaṃ pratyakṣameva kāraṇamiti kecidāhuḥ |
yathoktam (ślo. vā. 1.1.5 , anu. 170) — "yatrāpyanumitālliṅgālliṅgini grahaṇaṃ bhavet | tatrāpi maulikaṃ liṅgaṃ pratyakṣādeva gamyate iti ||"

[2,1.330.2]

yadvā prādhānyābhiprāyeṇa pratyakṣapūrvakatvamucyate , na niyamārthamiti nāvyāptiḥ || pratyakṣānumānāgamapūrvakāṇyapyanumānāni santi

[2,1.330.3]

tānīti vā punaḥ tāvadavabodhāya vigrahaḥ kartavyaḥ | tāni —
pratyakṣādīni pūrvaṃ yasyeti | yadyapi pratyakṣameva lakṣyatvena prastutam ;
tathāpi vyavacchedyatayā'numānādīnāmapi prakṛtatvaṃ na vāryate ||"tatpūrvaka"padārthaśodhanam

[2,1.330.4]

atra codayanti | taditi karaṇāvamarśo vā syāt , phalāvamarśo
vā | karaṇāvamarśe indriyādikaraṇapūrvakaṃ jñānaṃ tatphalaṃ tatpūrvakaṃ
cānumānamiti pūrvaśabdasya dviḥ pāṭhaḥ syāt | sa cāśrutaḥ

[2,1.331.1]

kalpanīyaḥ | phalāvamarśe tu pratyakṣaphalapūrvakamanumānaphalaṃ bhavet ,
nānumānamiti tatpūrvakaśabdasya phalavacanasyānumānaśabdena karaṇavācinā saha sāmānādhikaraṇyaṃ na syāt — tatpūrvakamanumānamiti |
pratyakṣaphalena hi liṅgadarśanena parokṣārthapratipattirupajanyate ; sā
cānumānaphalaṃ , nānumānamiti — ucyate — ubhayathā'pi na doṣaḥ | karaṇāvamarśe tāvat indriyādikaraṇapūrvakaṃ tatphalaṃ liṅgadarśanaṃ yat
tadeva parokṣārthapratipattau karaṇamanumānamiti na dviḥ pūrvakaśabdasya
pāṭha upayujyate | phale'pyavamṛśyamāne pratyakṣaphalaliṅgadarśanapūrvakaṃ
yat avinābhāvasmaraṇaṃ tadanumānaṃ karaṇameva , tataḥ parokṣārthapratipatteḥ ||

[2,1.331.2]

yaduktaṃ (309 pu.) — pratyutpannakāraṇajanyā smṛtiranumānamiti ,
tatra spaṣṭameva sāmānādhikaraṇyam || sautraṃ anumānapadaṃ anumitiparaṃ vā

[2,1.331.3]

phale vā'numānaśabdaṃ varṇayiṣyāmaḥ — anumitiḥ anumānamiti ||

[2,1.332.1]

yataśśabdaṃ vā'dhyāhariṣyāmaḥ — pratyakṣaphalapūrvakaṃ parokṣārthapratipattirūpaṃ phalaṃ yato bhavati tadanumānamiti ||"tatpūrvakaṃ" ityetāvadeva lakṣaṇaparam

[2,1.332.2]

atra hi prathamaṃ liṅgadarśanaṃ , tataḥ pratibandhasmaraṇaṃ , tataḥ keṣāñcinmate parāmarśajñānaṃ , tataḥ sādhyārthapratītiḥ , tataḥ pratyakṣalakṣaṇāvasaravarṇitena krameṇa heyādijñānamitīyati pratītikalāpe yathopapatti
kāryakāraṇabhāvo vaktavya ityevaṃ tatpūrvakapadameva kevalaṃ anumānalakṣaṇakṣamamiti guravo varṇayāñcakruḥ || sarvaṃ sūtraṃ lakṣaṇaparamiti anye

[2,1.332.3]

anye punaḥ upamānādyativyāptivyudāsāya trividhagrahaṇaṃ
vyākhyātabantaḥ | "tatpūrvakamanumānam" ityucyamāne sati upamānādau prasaṅga iti trividhagrahaṇam ||

[2,1.332.4]

liṅgaṃ vakṣyamāṇakāryādibhedādvā trividhaṃ , pakṣadharmādirūpatrayayogādvā trirūpaṃ trividhamucyate | liṅge ca trividhe sati tadālambanaṃ
jñānamupacārāt trividhamabhidhīyate | tena pratyakṣapūrvakaṃ trividhaliṅgālambanajñānamanumānamityukte sati nātivyāptiḥ ||

[2,1.333.0]

sūtrādeva hetosnividhatvalābhaḥ

[2,1.333.1]

nanu ! pūrvavadādibhiḥ śabdaiḥ kāryādibhedavarṇanaṃ jñāsyāmaḥ |
pakṣadharmādirūpatrayaṃ tu kathamebhiḥ śabdaiḥ pratipādyata iti | atrāhuḥ —
vādādikathātraye'pi pūrvamupādīyamānatvāt pakṣaḥ pūrvaśabdenocyate ;
so'syāstyāśrayatveneti pūrvavat liṅgamityevamanena padena pakṣadharmatvamuktaṃ bhavati | pakṣe upayukte sati śeṣaḥ sapakṣo bhavati | so'syāstyāśrayatveneti śeṣavat | evamanena sapakṣe vṛttiruktā bhavati |
sāmānyatodṛṣṭamityanena vipakṣāt vyāvṛttaṃ liṅgamucyate | katham ?
akārapraśleṣāt sāmānyataḥ adṛṣṭamiti | tiṣṭhatu tāvadviśeṣaḥ ,
sāmānyato'pi na dṛṣṭam | kveti ? pakṣasapakṣayorvṛtteruktatvāt pariśeṣāt vipakṣe sāmānyato'pi na dṛṣṭamityavatiṣṭhate | itthaṃ trirūpaṃ liṅgaṃ
ebhiḥ śabdairuktaṃ bhavati | tadālambanaṃ jñānamanumānam || sūtrasya sarvasyāpi lakṣaṇaparatvaṃ na yuktamtadevaṃ lakṣaṇe kaścit sarvaṃ sūtramayojayat | evaṃ tu khyāpitaṃ na syāt sūtrakārasya kauśalam || 238 ||

[2,1.333.2]

kiñca pañcalakṣaṇamiha śāstre abhyupagamyate iti trirūpe tasmin
varṇyamāne kālātyayāpadiṣṭaprakaraṇasamayoḥ prasaṅgo na vyāvartata iti |
tasmāt tatpūrvakapadameva lakṣaṇapratipādanārthamanavadyam ||

[2,1.334.0]

trividhagrahaṇaṃ tasya vibhāgapratipādakam | bhedāḥ pūrvavadityādigranthena kathitāstrayaḥ || 239 || tatpūrvakapadodgītanirmalanyāyalakṣaṇaḥ | parimlānādaro'nyatra sūtrakṛdvākyalāghave || 240 ||

[2,1.335.0]

vibhāgavacanātsiddhaṃ traividhyaṃ svagirā bhavet | tathā ca śabdasiddhāntacchaleṣvevamadīdṛśat || 241 || pūrvavadanumānam

[2,1.335.1]

pūrvavaditi | yatra kāraṇena kāryamanumīyate — yathā jaladharonnatyā
bhaviṣyati vṛṣṭiriti || pūrvavat padasya kāraṇaparatvākṣepaḥ

[2,1.335.2]

atra codayati — pūrvaṃ hi kāraṇamucyate | pūrvamasyāstīti
pūrvavat kāryaṃ vaktuṃ yuktam | tena kāryāt kāraṇānumānamihodāhartavyam , na kāraṇāt kāryānumānam || kāraṇena kāryamanumātumapyaśakyam

[2,1.335.3]

na ca kāraṇena kāryamanumātumapi pāryate | kāryasya tāvat
pakṣatvamayuktam ; siddhyasiddhivikalpānuvṛtteḥ | siddhe hi kārye
kimanyadanumeyam ! asiddhe khapuṣpavanna pakṣatvam ||

[2,1.335.4]

api ca asti — kāryaṃ — kāraṇasyāstitvāt iti vyadhikaraṇo
hetuḥ ; anityaḥ śabdaḥ — kākasya kārṣṇyāditivat ||

[2,1.336.1]

sattāyāṃ ca sādhyāyāṃ bhāvadharmasya hetorasiddhatvam , abhāvadharmasya viruddhatvam , ubhayadharmasyānaikāntikatvamiti kathaṃ sādhayituṃ
śakyate ? taduktam — "nāsiddhe bhāvadharmo'sti , vyabhicāryubhayāśrayaḥ | dharmo viruddho'bhāvasya , sā sattā sādhyate katham ? iti ||"

[2,1.336.2]

na ca kāraṇamātrasya hetutvaṃ yuktam , vinā ca pratibandhādinā
vyabhicārasambhavāt | kāraṇaviśeṣaśca na kaścidvipaścitā'pi
niścetuṃ śakyaḥ | caladacalavipulavapuṣāmutpaladalamalīmasatviṣāmapi
payomucāmamuktapayasāmuparamadarśanāt || yadi tvantyadaśāvarti kāraṇaṃ liṅgamiṣyate | vyāptismaraṇavelāyāṃ kāryapratyakṣatā bhavet || 242 || saugatamate kāraṇātkāryānumānasaṃbhavaḥ

[2,1.336.3]

nanu ! saugatairapi kāraṇāt kāryānumānamaṅgīkṛtameva |"hetunā yaḥ samagreṇa kāryotpādo'numīyate | arthāntarānapekṣitvāt sa svabhāvo'nuvarṇitaḥ || iti (pra. vā. 1.8) ||"

[2,1.337.1]

agranthajño devānāṃ priyaḥ ! utpādyate'smādityutpādo yogyatā
kathyate | sā cātrānumeyā ; ata eva tasyāḥ vastuno'nanyatvāt
svabhāvānumānamidamiṣyate "sa svabhāvo'nuvarṇitaḥ" iti || siddhānte kāraṇāt kāryānumānasamarthanam

[2,1.337.2]

atrāhuḥ — sarvamidamaviditānumānaprayogakramasya durmateścodyam |
na kāryamatra pakṣīkriyate | na sattā sādhyate | na vyadhikaraṇo hetuḥ
prayujyate | api tu payodharā eva dharmiṇaḥ adūrakālabhāvinyā vṛṣṭyā
tadvantaḥ sādhyante viśiṣṭonnatirūpadharmādiyogeneti na pūrvakathitadoṣāvasaraḥ ||

[2,1.337.3]

yathā agnimānayaṃ dhūmaḥ bahulapāṇḍutādidharmayogitvāt —
mahānasāvadhṛtadhūmavaditi dhūma evāgnimattayā'numīyate | evaṃ samanantarotpāditavṛṣṭayo'mī jīmūtāḥ , sātiśayonnatyādidharmayogitvāt ,
pūrvopalabdhaparjanyavat iti jaladharā eva bhaviṣyadvṛṣṭimattayā'numīyante | yathā''ha bhaṭṭaḥ — (ślo. vā. 1.1.5.47)"tasmāddharmaviśiṣṭasya dharmiṇaḥ syāt prameyatā | sā deśasyāgniyuktasya , dhūmasyānyaiśca kalpitā iti ||"

[2,1.338.0]

kāraṇāt kāryānumānopapādanam

[2,1.338.1]

yattu — pūrvaṃ kāraṇamucyata iti — tatsatyam | pūrvamasyāstīti
pūrvavat — kāraṇagatamunnatatvādidharmajātamucyate ; tadeva liṅgamiti
granthadoṣo'pi na kaścit | na ca kāraṇamātrasya hetutvaṃ brūmaḥ , yenāsya
vidhugpratyayopanipātādikṛtaḥ vyabhicāraḥ syāt | api ca viśiṣṭameva
kāraṇaṃ hetuḥ | na ca kāraṇaviśeṣo duravagamaḥ; gambhīragarjitārambhanirbhinnagirigahvarāḥ | rolambagabalavyālatamālamalinatviṣaḥ || 243 || tuṅgattaṭillatāsaṅgapiśaṅgottuṅgavigrahāḥ | vṛṣṭiṃ vyabhicarantīha naivaṃprāyāḥ payomucaḥ || 244 || anabhyupagame caivamanumānasya jīvitam | na syāt dhūmaviśeṣāṇāmapi boddhumaśaktitaḥ || 245 ||

[2,1.339.0]

anumeyasya parokṣatvam

[2,1.339.1]

yadapi kāryapratyakṣatvamāśaṅkitam (pu. 359) — tadapyayuktam —
na hi vṛṣṭyanumānasamaya eva śirasi salilakaṇāḥ patantaḥ payodamuktā
dṛśyante ||

[2,1.339.2]

"parokṣe liṅgini jñānamanumānam" iti ca viśeṣaṇopādānāt
yatra tatra na tadānīmeva vṛṣṭiḥ pratyakṣībhavati , tadudāharaṇaṃ bhaviṣyati ||

[2,1.339.3]

api ca anupajātāvayavakriyatayā'nāśaṅkyamānavināśe'ntyatantau jātayā kriyayā paṭaniṣpattyanumāne kriyamāṇe na paṭapratyakṣatā; kālavyavadhānasambhavāt | tathā hi — ekatastāvadantyatantau kriyādarśanam , avinābhāvasmaraṇam , parāmarśajñānam , anumeyapratītiriti
tricatvāraḥ kṣaṇāḥ | anyatastu — kriyā , kriyāto vibhāgaḥ ,
vibhāgātpūrvasaṃyoganivṛttiḥ , tata uttarasaṃyogotpādaḥ , tataḥ paṭaniṣpattiḥ | niṣpanne paṭe kṣaṇāntare rūpādiguṇāraṃbhaḥ — rūpādijanmani
paṭasya samavāyikāraṇatvāt kāraṇasya kāryādavaśyaṃ pūrvakālabhāvitvam , ato niṣpanno'pi nūnamekasmin kṣaṇe nīrūpaḥ paṭo
bhavatīti na tadaiva pratyakṣaḥ — tataḥ kṣaṇāntare rūpotpādāt rūpavaddravyamindriyasannikarṣāt pratyakṣaṃ bhaviṣyatīti ativahava ete kṣaṇāḥ |
ato na kāryapratyakṣatvam ||

[2,1.341.1]

nāpi vidhurapratyayādinā kāryānutpattiḥ | anutpannāvayavakriyatvaviśeṣaṇopādānena tadvināśāśaṅkanāt | kriyātaścottarottarakāryāṇāmavarśya bhāvitvāt || kāraṇāt yogyatānumānaṃ na sādhu

[2,1.341.2]

yadapi "hetunā yaḥ samagreṇa" ityādinā yogyatā'numānaṃ
vyākhyātam — tadapyasādhu — svabhāvānumānasya nirastatvāt |
lokaśca kāraṇādavikalāt kāryameva kalpayati , na yogyatāmityalaṃ
prasaṅgena ||"śeṣavat"padavyākhyānam

[2,1.341.3]

śeṣavaditi — yatra kāryeṇa kāraṇamanumīyate — yathā nadīpūreṇoparitane deśe vṛṣṭiriti | atrāpi vṛṣṭimaduparitanadeśasaṃsargalakṣaṇo
nadīdharmaḥ taddharmeṇaiva viśiṣṭena pūrṇatādinā'numīyate | vṛṣṭimatpṛṣṭhadeśasaṃsṛṣṭā iyaṃ nadī — phenilakaluṣatvādiviśiṣṭaṣūropetatvāt —
pūrvopalabdhaivaṃvidhadhunīvat ||

[2,1.341.4]

ayaṃ deśo vā vṛṣṭiviśiṣṭadeśāntarasaṃsṛṣṭaḥ viśiṣṭanadīpūravattvenānumīyata iti prāktanavaiyadhikaraṇyādicodyacakrasyehāpi nāsti
prasaraḥ ||

[2,1.342.1]

phalatattviyaṃ vāco yuktiḥ — kāryeṇa kāraṇamanumīyate kāraṇena
kāryamanumīyata iti ; paramārthatastu dharmīṃ dharmavattvena dharmavānanumīyata
iti sthitiḥ | yadāha bhaṭṭaḥ (ślo. vā. 1.1.5 anu. 24) — "sa eva cobhayātmā'yaṃ gamyo gamaka eva ca | asiddhenaikadeśena gamyaḥ siddhena bodhakaḥ iti ||"

[2,1.343.0]

kāryānumāne doṣoddhāraḥ

[2,1.343.1]

yattu setubhaṅgahimavilayanādinā'pi nadīpūropapattirdṛṣṭeti —
tatrāpyucyate — āvartavartanāśāliviśālakaluṣodakaḥ | kallolavikaṭāsphālasphuratpheṭacchaṭāñcitaḥ || 246 || vahadbahalaśaivālavanaśādbalasaṅkulaḥ | nadīpūraviśeṣo'pi śakyeta na na veditum || 247 || pramāturaparādho'yaṃ viśeṣaṃ yo na paśyati | nānumānasya doṣo'sti prameyāvyabhicāriṇaḥ || 248 || rodhopaghātasādṛśyavyabhicāranibandhanam | anumānāpramāṇatvamato vaktumasāṃpratam || 249 || pāraṃparyeṇa vṛṣṭiśca nadīpūrasya kāraṇam | pataddhanapayobindusandohasyandanakramāt || 250 ||

[2,1.344.0]

"sāmānyatodṛṣṭa"padavyākhyānam

[2,1.344.1]

sāmānyatodṛṣṭaṃ tu — yat akāryakāraṇabhūtālliṅgāt tādṛśasyaiva
liṅgino'numānam — yathā kapitthādau rūpeṇa rasānumānam | rūparasayoḥ samavāyikāraṇamekaṃ kapitthādidravyam , na tu tayoranyonyaṃ
kāryakāraṇabhāvaḥ ||

[2,1.344.2]

śākyadṛṣṭyā'pi vartamānayoḥ kṣaṇayoḥ itaretarakāryakāraṇatā
na sambhavatyeva ||

[2,1.344.3]

dharmiṇaśca rūpavattvena rasavattā'numānāt asiddhyādicodyānāṃ
pūrvavadanavakāśo vaktavyaḥ || bhāṣyapradarśitasāmānyatodṛṣṭānumānavimarśaḥ

[2,1.344.4]

yatpunarbhāṣyakāreṇa bhāskarasya deśāntaraprāptyāgatyanumānamudāhṛtaṃ — tadayuktam — deśāntaraprāptergatikāryatvāt kāryeṇa kāraṇānumānaṃ śeṣavadevedaṃ syāt ||

[2,1.345.1]

api ca deśāntaraprāptirdeśāntarasaṃyogaḥ | na ca daśaśatāṃśordeśāntareṇa śailādinā saṃyogaḥ saṃbhavati | nabhasā tu bhavannapi diśā
vā durlakṣyaḥ , pratyakṣetaravṛttitvāt ; pavanavanaspatisaṃyogavat
mātṛgarbhasaṃyogavadvā ||

[2,1.345.2]

atha deśāntare taraṇidarśanaṃ heturucyate , tasyāpi gatikāryatā
pāramparyeṇa vidyata eva — gatyā prāptiḥ , prāptyā ca tatra darśanamiti ||

[2,1.345.3]

atha deśāntare tapanadarśanaṃ pakṣīkṛtya darśanatvena ca , darśanaśabdavācyatvena vā tasya gatipūrvakatvamanumīyate — deśāntare divākaradarśanaṃ gatipūrvakam , deśāntaradarśanatvāt — tacchabdavācyatvādvā ,
devadattadeśāntaradarśanavaditi ; tathāpi pāramparyeṇa gatikāryatā na
nivartata eva | na hi darśanatvaṃ gotvādivat sāmānyamasti ; kintu
bhāvapratyayenātra darśanotpādikā śaktirucyate | sā ca nātīndriyā

[2,1.346.1]

nityā kācit ; api tu svarūpasahakārisvabhāvaiveti dṛśyamānaṃ
svarūpamapi śaktivarge patati | dṛśyamānaṃ ca deśāntaraprāptyātmakamiti gatikāryam ||

[2,1.346.2]

evaṃ darśanaśabdavācyatve'pi hetūkṛte vaktavyam | gatyā deśāntaraprāptirjanyate , tayā tatra darśanam , tena śabdaprayogaḥ , sa eva vācyatvamiti bhāvapratyayenoktaḥ | tasmāt sarvathā gatikāryatvānapāyāt
śeṣavadevedamanumānam || tadetadbhāṣyakārīyamudāharaṇamīdṛśam | rūpādrasānumānaṃ tu tasmādyuktamudāhṛtam || 251 || akāryakāraṇaprāyahetūnāṃ ca pradarśitaḥ | bhadantakalahe'smābhirudāharaṇavistaraḥ || 252 || prakārāntareṇa sūtravyākhyānam

[2,1.346.3]

evaṃ tāvanmatubvyākhyayā traividhyamanumānasya varṇitam | etattu
phalguprāyamiva manyante | niyamātmakasambandhabalādeva liṅgasya gamakatvamuktam , na kāryādisvarūpeṇa | tatkimīdṛśatraividhyena darśiteneti
vatipratyayamāśrityānyathā vyācakṣate ||

[2,1.347.1]

pūrvavaditi | atra sambandhagrahaṇakāle liṅgaliṅginoḥ pratyakṣataḥ
svarūpamavadhārya punastādṛśaiva liṅgena tādṛgeva liṅgī gamyate , tat
pūrveṇa tulyaṃ vartata iti pūrvavadanumānam | yathā — mahānase dhūmāgnī
sahacaritau dṛṣṭvā punaḥ parvate dhūmāgnyanumānam ||"pūrvavat" ityatra "vati" pratyayopapādanam

[2,1.347.2]

nanu ! pratyakṣapratītyā viṣayagatasakalaviśeṣasākṣātkaraṇakṣamayā
tulyā nānumānikī matiriti kathaṃ kriyātulyatvam ? tadabhāvāt kathaṃ
vatiḥ ? satyamevam — tathā'pi vahnereva tādṛśasya vailakṣaṇyāpādakaviśeṣāvacchinnasya liṅgena grahaṇāt adūraviprakarṣeṇa kriyātulyatvamupapatsyate ||

[2,1.348.0]

"śeṣavat"padavyākhyānam

[2,1.348.1]

śeṣavannām pariśeṣaḥ | sa ca prasaktapratiṣedhe anyatrāprasaṅgāt
śiṣyamāṇe saṃpratyayaḥ | yathā — kvacitpradeśe dhūmenāgnimātre'numite ,
kimindhano'yamagniḥ iti vimarśe prasaktānāṃ tṛṇaparṇakāṣṭhādīnāṃ
aprasaṅgācca gomayendhano'gniḥ parikalpyate | yathā vā — śabde dravyakarmatvapratiṣedhāt sāmānyādāvaprasaṅgācca guṇatvānumānaṃ vakṣyate ||"sāmānyatodṛṣṭa"padavyākhyānam

[2,1.348.2]

sāmānyatodṛṣṭaṃ tu — yatra sambandhakāle'pi liṅgisvarūpamapratyakṣaṃ — nityaparokṣameva sāmānyato vyāptigrahaṇādanumīyate — yathā
śabdādyupalabdhyā śrotrādi karaṇam | indriyāṇāmatīndriyatvāt na
kadācit pratyakṣagamyatvam | atha ca chedanādikriyāṇāṃ paraśvadhādikaraṇapūrvakatvena vyāptigrahaṇāt śabdādyupalabdhikriyāṇāṃ karaṇapūrvakatvamanumīyate || anumānānāṃ pratyakṣapūrvakatve'pi trividhatvopapādanam

[2,1.348.3]

atra "vati"vyākhyāne codayanti | pūrvavadevamekamanumānamuktaṃ syāt , na trividham | yato na tāvadanavagatavyāptikaṃ liṅgaṃ

[2,1.349.1]

gamakaṃ bhavati | viśeṣāṇāmanantatvena ca tadanvayavyatirekayorduravagamatvāt sarvatra sāmānyenaiva vyāptigrahaṇam | yaccetthaṃ vyāptijñānaṃ tattulyaṃ
tritaye'pi | ataḥ sarvaṃ pūrvavadeva syāt ; vateḥ sarvatra saṃbhavāt ||

[2,1.349.2]

tadetadayuktam — avāntaraviśeṣasya suspaṣṭasya bhāvāt |"vyāptipūrvakamanumānam" ityetāvatā yadyekavidhamucyate — tatsatyamevaṃ
prakāramevedam | tasmin satyapi tu sāmye bhedāntarasaṃbhavāt
traividhyamasya pratipādyate ||

[2,1.349.3]

tathā hi — dhūmajvalanayoḥ pūrvaṃ pratyakṣeṇa grahaṇāt idānīṃ tenaiva
dhūmena sa evāgniranumīyata iti pūrvavadidamanumānamucyate — yat
pratyakṣapūrvakamiti prasiddham ||

[2,1.350.1]

nanu ! dhūmāntareṇa vahnyantarānumānaṃ kiṃ na pratyakṣapūrvakam ? ka
ekamāha — na pūrvavaditi ! kathaṃ tarhīdamucyate — tenaiva dhūmeneti ?
jātyabhiprāyametaducyate , na vyaktyabhiprāyam ||

[2,1.350.2]

nanu ! sāmānyatastarhi tatparicchedāt sāmānyatodṛṣṭamevedaṃ
syāt — na — sāmānyatodṛṣṭasya nityaparokṣānumeyaikaviṣayatvāt ||

[2,1.350.3]

prasaktapratiṣedhādinā ca niyatasādhyaparicchedahetuḥ pariśeṣānumānamucyate — yathā gomayendhanadahanānumānamudāhṛtam , śabde vā
guṇatvakalpanam ||

[2,1.350.4]

sāmānyatodṛṣṭaṃ tu nityaparokṣaviṣayamudāhṛtameva śrotrādyanumānam | tadevaṃ bhedasaṃbhavāt trividhamanumānamiti yuktam || ekasminnapi viṣaye trividhānumānasaṃbhavaḥ

[2,1.350.5]

āstāṃ vā udāharaṇabhedaḥ | ekatrāpyudāharaṇe traividhyamabhidhātuṃ
śakyate | yathā — icchādikāryaṃ — āśritam — kāryatvāt — ghaṭavat ityāśrayamātre sādhye pūrvavadanumānam | prasaktaśarīrendriyādyāśrayapratiṣedhena viśiṣṭāśrayakalpane tadeva pariśeṣānumānam | anumeyasya
nityaparokṣatvāt tadeva sāmānyatodṛṣṭaṃ ca ||

[2,1.351.2]

tarhi pariśeṣānumānasya sāmānyatodṛṣṭasya ca ko viśeṣaḥ ?
ucyate — pariśeṣānumānapravṛttāvanyaḥ panthāḥ ; sāmānyatodṛṣṭasyānyaḥ | icchādikāryaṃ dehādivilakṣaṇāśrayam — śarīrādiṣu bādhakapramāṇopapattau satyāṃ kāryatvāditi sāmānyatodṛṣṭasya kramaḥ | pariśeṣānumānasya tvitthaṃ pravṛttiḥ — icchāderāśrayatvena prasaktāni śarīrendriyamanāṃsi niṣidhyante , dikkālādau ca tatprasaṅgo nāsti , tatpāriśeṣyādātmaiva tadāśraya iti | pariśeṣānumāne ca sarvatra naiṣa niyamaḥ —
sādhyasyātiparokṣatvamiti ; — gomayāgnikalpanādidarśanāt | sāmānyatodṛṣṭaṃ tu nityaparokṣaviṣayameveti sūktaṃ traividhyam || prabhākaroktasāmānyatodṛṣṭānumānam

[2,1.351.3]

apare punaḥ adṛṣṭasvalakṣaṇaviṣayaṃ śaktikriyānumānaṃ sāmānyatodṛṣṭamudāharanti ; devadattādāvapi kriyāyāḥ parokṣatvāt |

[2,1.352.1]

calatīti pratyaye hi na devadattasvarūpātiriktakriyātattvapratibhāsaḥ || ya eva devadattātmā tiṣṭhatpratyayagocaraḥ | calatītyapi saṃvittau sa eva pratibhāsate || 253 ||

[2,1.352.2]

aviralasamullasatsaṃyogavibhāgaprabandhaviṣayatvāccalatītipratyayasya na sarvadā tadutpādaḥ ||

[2,1.352.3]

kathaṃ tarhi nityaparokṣe kriyāsvalakṣaṇe'numānaṃ kramata iti cet ?
kāryasya kādācitkatvena kāraṇapūrvakatvāt paridṛśyamānasya dravyasvarūpasya kāraṇatve sarvadā kāryotpādanaprasaṅgāt sarvadā tatsvarūpasadbhāvāt , na ca sarvadā kāryamutpadyata iti tadatiriktakriyānumānam ||

[2,1.353.1]

evaṃ śaktāvapi draṣṭavyam | kriyāśaktisvarūpasya ca nityaparokṣatvāt tadadṛṣṭasvalakṣaṇaviṣayamanumānamucyate , na tu viśeṣaviṣayam ;
viśeṣavyāptigrahaṇasyāsaṃbhavāditi || kriyāyāḥ pratyakṣatvam

[2,1.353.2]

tadidamanupapannam — parispandarūpasyotkṣepaṇādibhedavataḥ karmaṇaścalatyādipratītau prakāśamānatvena pratyakṣatvāt na tasya nityānumeyatvam | saṃyogavibhāgālambanatve tu saṃyujyate , vibhajyate , iti
pratītiḥ syāt , na calatīti ; yathāviṣayaṃ pratyayotpādāt |
saṃvedanānusāriṇī ca viṣayavyavasthā | anyathā ghaṭapratyaye'pipaṭasyālambanatā syāt | saṃyogavibhāgālambanatve sati tiṣṭhatyapi
calatpratyayaḥ prāpnoti ; tatrāpi saṃyogavibhāgasaṃbhavāt | sthāṇau ca
śyenasaṃyogavibhāgavati calatītipratibhāso bhavet | aviralatadupajananaprabandhe'pi bhūtabhāvinoḥ saṃyogavibhāgayoḥ parokṣatvāt

[2,1.354.1]

vartamānayorgrahaṇam | tau ca calitvā'pi sthite devadatte sta iti
tatrāpi kathaṃ na calatīti pratyayaḥ || nirantaraṃ ca saṃyogavibhāgaśreṇidarśanāt | bhūmāvapi bhavedbuddhiḥ calatīti manuṣyavat || 254 || kriyā na saṃyogavibhāgarūpā

[2,1.354.2]

atha manuṣe — yatkriyājanyatvaṃ saṃyogavibhāgayoḥ — tatraiva
calatītyādibuddhiḥ , nānyatra | devadattakriyayā ca tau janyete , na niṣkriyayā bhūmyeti na tasyāṃ tathā pratyayaḥ | yadyevaṃ — kriyānvayavyatirekānuvidhānāt kriyālambana evāyaṃ pratyayaḥ , na saṃyogavibhāgālambanaḥ |
tadālambanatve hi tayordvayavṛttitvāviśeṣāt viśeṣe kāraṇaṃ vācyam ;
yena puruṣa evāyaṃ pratyayaḥ , na bhūmāviti | devadattakriyājanyatvena tu na
viśeṣaḥ ; yataḥ kriyāyāḥ parokṣatve sati tadeva na vidmaḥ — kimasau
devadattāśrayā kriyā ? kiṃ vā bhūmyāśriteti ? saṃyogavibhāgakāryānumānasyobhayatrāpi tulyatvāt | na ca devadatte gacchati bhūmau ,
anavaratavahadvahalasaṃyogavibhāgavatyapi vā taraṅgiṇītīrapāṣāṇe

[2,1.355.1]

calatīti pratyayo dṛṣṭaḥ | tasmāt kriyāviṣaya eva calatītipratyayaḥ ,
na saṃyogavibhāgālambanaḥ ||

[2,1.355.2]

saṃyogavibhāgāgrahaṇe'pi ca nirālambe vihāyasi viharati
vihaṅgame calatīti saṃvedanaṃ dṛśyate | na ca gaganasaṃyogaḥ pratyakṣaḥ ,
pratyakṣetaravṛttitvāt , gandhavahamahīruhasaṃyogavat ||

[2,1.355.3]

vitatālokāvayavyākāśaḥ , tatsaṃyogaśca patriṇaḥ pratyakṣa iti
cet — naitadevam — tamālanīlajīmūtasamūhapihitāmbare | niśīthe sāndhakāre'pi calatkhadyotadarśanāt || 255 ||

[2,1.355.4]

na tatrālokāvayavī kaścana timirāvayavī vā vidyate iti
kena saṃyogo gṛhyate ? vibhāgo vā ?

[2,1.356.1]

bhūkampotpāte ca jāte calati vasumatīti matirasti ; na tatra
saṃyogavibhāgau gṛhyete , bahulaniśīthe ca na tarām | tasmānna
saṃyogādyālambanā calatīti matiḥ , api tu kriyālambanaiveti ||

[2,1.356.2]

na ca nityaparokṣā kriyā'numātumapi śakyā , kāryasya kāraṇapūrvakatvena bhavanmate sambandhagrahaṇānupapatteḥ | na hi te dravyasvarūpaṃ
kāraṇam ; api tu kriyāviśiṣṭam | kriyāyāśca parokṣatvānna tadāviṣṭadravyagrahaṇaṃ sughaṭamiti kāraṇatvāgrahaṇāt ghaṭādāvapi durghaṭā
vyāptipratītiḥ ||

[2,1.356.3]

ātmā'numāne tu nāyaṃ doṣaḥ ; ghaṭādeḥ kāryasyāśritasya
pratyakṣamupalambhāt | tasmānna kāryānumeyā kriyā || saṃyogenāpi kriyā nānumātuṃ śakyā

[2,1.356.4]

na ca saṃyogānumeyā ; "saṃyogāntaṃ karma" itinyāyāt |
vartamānāyāḥ kriyāyāstenānumātumaśakyatvāt | kriyā'numānavādaśca sāmānyalakṣaṇe (pu. 45) vistareṇa nirastaḥ || atīndriyaśaktyanumānamapi na samīcīnam

[2,1.357.2]

etena śaktyanumānamapi vyudastaṃ veditavyam | purā ca
savistaramatīndriyaśaktinirākaraṇaṃ (pu. 107.114) kṛtameva || tenādṛṣṭakriyāśaktisvalakṣaṇamiti kṣamam | nedaṃ sāmānyatodṛṣṭaṃ iti pūrvoktameva sat || 256 || iti matupi vatau vā pratyaye varṇyamānetrividhamidamihoktaṃ yuktamevānumānam || parakaviracitānāṃ lakṣaṇānāṃ tvamuṣminsati na bhavati śobhā bhāsvatīvendubhāsām || 257 ||

[2,1.358.0]

bauddhoktapratibandhadūṣaṇadiśā tallakṣaṇaṃ dūṣitambhūyodṛṣṭamitānvayaikaśaraṇaṃ śocyaṃ punaḥ śābaram | sāṅkhyānāṃ tu kuto'numānaghaṭanopādānarūpā yataḥteṣāṃ jātirasau ca tadvikṛtivadbhinneti duḥstho'nvayaḥ ||

[2,1.359.0]

anumānaṃ kālatrayaviṣayam

[2,1.359.1]

idamidānīṃ cintyate | yadetadindriyādisannikarṣajatvādinā
lakṣitamasmadādipratyakṣaṃ tatkila prāyaśo vartamānakālaviśiṣṭavastuviṣayam | evamidamanumānamapi kiṃ tadgocarameva ? kiṃ vā
kālāntaraparicchede'pi kṣamam ? iti | taducyate — trikālaviṣayamanumānamiti | kasmāt ? traikālyagrahaṇāt | trikālayuktā arthā
anumānena gṛhyante | bhūtā nadīpūreṇa vṛṣṭiranumīyate ; saiva bhaviṣyantī
meghonnatyā ; dhūmena vartamāno'gniriti ||

[2,1.359.2]

ataśca yanmīmāṃsakairucyate — codanā hi bhūtaṃ bhavantaṃ bhaviṣyantaṃ
sūkṣmaṃ vyavahitaṃ viprakṛṣṭamityevaṃjātīyakamarthaṃ śaknotyavagamayituṃ ,
nānyat kiñca iti — tadayuktam — codanāvat pramāṇāntarasyāpyevaṃ
jātīyakaviṣayatvopapatteḥ | pratyakṣamapi yogināṃ trikālaviṣayamuktam |
asmadādīnāmapi kvacit — iti ||

[2,1.360.0]

kālasadbhāvākṣepaḥ

[2,1.360.1]

atra codayanti | kāle sati traikālyagrahaṇaṃ cintyam ; sa eva
tu durupapādaḥ | tadabhāve kasya vartamānādivibhāgo nirupyate? na tāvadgṛhyate kālaḥ pratyakṣeṇa ghaṭādivat | cirakṣiprādibodho'pi kāryamātrābalambanaḥ || 259 || na cāmunaiva liṅgena kālasya parikalpanā | pratibandho hi dṛṣṭo'tra na dhūmajvalanādivat || 260 || pratibhāsātirekastu kathañcidupapatsyate | pracitāṃ kāñcidāśritya kriyākṣaṇaparamparām || 261 || na caiṣa grahanakṣatraparispandasvabhāvakaḥ | kālaḥ kalpayituṃ yuktaḥ kriyāto nāparo hyasau || 262 ||

[2,1.361.0]

muhūrtayāmāhorātramāsartvayanavatsaraiḥ | loke kālpanikaireva vyavahāro bhaviṣyati || 263 || yadi tveko vibhurnityaḥ kālo dravyātmako mataḥ | atītavartamānādibhedavyavahṛtiḥ kutaḥ ? || 264 || kālaḥ pratyakṣagamyaḥ iti pakṣaḥ

[2,1.361.1]

evamākṣipte sati — pratyakṣagamyatāmeva kecit kālasya manvate | viśeṣaṇatayā kāryapratyaye pratibhāsanāt || 265 || krameṇa , yugapat , kṣipraṃ , cirāt kṛtamitīdṛśāḥ | pratyayā nāvakalpante kāryamātrāvalambanāḥ || 266 ||

[2,1.361.2]

na hi viṣayātiśayamantareṇa pratibhāsātiśayo'vakalpate ||

[2,1.362.0]

arūpasyāpi kālasya pratyakṣatvamarūpo nanvayaṃ kālaḥ kathaṃ gṛhyeta cakṣuṣā? rūpameva tavārūpaṃ kathaṃ gṛhyeta cakṣuṣā ? || 267 || kathaṃ vā rūpavanto'pi parokṣāḥ paramāṇavaḥ? tasmāt pratītiranveṣyā kiṃ nimittaparīkṣayā ? || 268 ||

[2,1.362.1]

nanu ! dravye'yaṃ niyamaḥ , na rūpādau | dravye'pi nāyaṃ niyamaḥ ,
yat rūpavat tat pratyakṣamiti — yena paramāṇūnāṃ tathābhāvaḥ syāt |
kintu yat pratyakṣaṃ , tat rūpavaditi | taduktam — "trayāṇāṃ pratyakṣatvarūpavattvadravatvādīni" (praśa. bhā. dravya) iti ||

[2,1.362.2]

nedaṃ daivikaṃ vacanaṃ — yadanatikramaṇīyam | na ca vacanena
pratyakṣatvamapratyakṣatvaṃ vā vyavasthāpyate | pratyakṣatvaṃ hi aindriyikapratītiviṣayatvamucyate | taccedasti kālasya , nīrūpasyāpi pratyakṣatā
kena vāryate ! rūpavattvaṃ taddravyāṇāmastu , tathā darśanāt ||

[2,1.363.0]

na cānuddhāṭitākṣasya kṣiprādipratyayodayaḥ | tadbhāvānuvidhānena tasmāt kālastu cākṣuṣaḥ || 269 ||

[2,1.363.1]

svatantra eva tarhi ghaṭādivat kasmānna gṛhyate kāla iti cet —
vastusvabhāva eṣa na paryanuyogārhaḥ | rūpidravyaviśeṣaṇatāṃ gatasyatasya grahaṇam , na daṇḍādivat svatantrasyāpīti | gaganādestvanyaviśeṣaṇatayā'pi na grahaṇamastīti tasyāpratyakṣatvam , na tvarūpatvāt || pratyakṣe rūpaṃ aprayojakam

[2,1.363.2]

atha vadet — viśeṣaṇasyāpi rūpavata eva daṇḍādeḥ cakṣuṣā
grahaṇam , na kālāderiti — tadayuktam — arūpasyāpi sāmānyādeḥ
viśeṣaṇasya cakṣuṣā grahaṇāt | dravye niyama iti cet ; uktamatra ,
yadeva nayanakaraṇakāvagamagocare saṃcarati tadeva cākṣuṣaṃ rūpavadarūpaṃ
vā , dravyamadravyaṃ veti ||

[2,1.364.1]

evaṃ "guru dravyam" iti kārtasvarādau pratibhāsāt gurutvamapi
pratyakṣaṃ , na patanānumeyameva || tasmāt svatantrabhāvena viśeṣaṇatayā'pi vā | cākṣuṣajñānagamyaṃ yat tatpratyakṣamupeyatām || 270 ||

[2,1.364.2]

ata eva pratyakṣaḥ kālaḥ | evaṃ samānanyāyatvāt pūrvāparādipratyayagamyā digapi pratyakṣā veditavyeti || kālasyānumeyatvapakṣaḥ

[2,1.364.3]

anye manyante — daṇḍī devadattaḥ , nīlamutpalaṃ itivadviṣayātirekasyāgrahaṇāt pratyayātiśayasya ca parokṣakālapakṣe'pi tatkāraṇakasyopapatteranumeya eva kālaḥ ||

[2,1.365.0]

apratyakṣatvamātreṇa na ca kālasya nāstitā | yuktā pṛthivyadhobhāgacandramaḥparabhāgavat || 271 ||

[2,1.365.1]

apratibhāsamāno'pi kālaḥ saṃskāra ivendriyasahacaritaḥ
pratyabhijñāṃ kṣiprādipratītiṃ janayiṣyati | kṛtaśca pratyakṣalakṣaṇe(pu. 217.218) mahān kaliḥ — kiṃ viṣayabhedādeva pratibhāsabhedaḥ ?
utopāyabhedādapi ? iti | tadalaṃ punastadvimardena || kālasyātiriktatvasādhanampramāṇamiti nirṇītaṃ pratyakṣaṃ savikalpakam | tasmānna kalpanāmātraṃ cirakṣiprādisaṃvidaḥ || 272 ||

[2,1.365.2]

na cāsāṃ paridṛśyamānakāraṇavinirmitatvamupapadyate ; kriyamāṇasya paṭādeḥ kāryasya , tadutpādakasya ca tantuturīvemaśalākākuvindādikāraṇabṛndasya sāmye'pi kvacittūrṇaṃ kṛtam , kvaciccireṇa
kṛtamiti pratibhāsabhedadarśanāt nimittāntaraṃ cintanīyam ||

[2,1.366.0]

na devadattādikriyālambanāḥ calatītyādipratyayāḥ

[2,1.366.1]

nanu ! parispandādikriyābheda evātra nimittam | kaścitparispandaścaturaḥ , kaścinmanthara iti kvacit kṣiprabuddhiḥ , kvaciccirabuddhiriti —
naitaccāru — parispandagatayorapi cāturyamāntharyayornimittāntarakāryatvāt | parispande'pi — cireṇa gacchati , śīghraṃ dhāvatīti cirakṣiprādipratītirdṛśyate || na sūryādiparispandālambanāḥ calatītyādipratyayāḥ

[2,1.366.2]

āha — na devadattādiparispandanibandhanāḥ kramākramādipratyayāḥ ,
kintu grahanakṣatrādiparispandanibandhanāḥ | sa eva ca grahatārādiparispandaḥ kāla ityucyate | tatkṛta evāyaṃ yāmāhorātramāsādivyavahāraḥ | tasya svata eva bhedādaupādhikabhedakalpanākleśo na bhaviṣyati |
bhedaparicchede nālikāpraharādirupāyaḥ — iyatī nālikā , iyanmuhūrtam , iyān prahara iti | tatraikasmin muhūrte prahare vā nirvarttyamāneṣu bahuṣu kāryeṣu yugapaditi bhavati matiḥ ; muhūrtāntarāpekṣeṣu
krameṇeti | tasmāt grahādiparispanda eva taistairnimittairupalakṣyamāṇapramāṇaḥ kāla iti | kālavidaśca jyotirgaṇakāsta evainaṃ budhyante ||

[2,1.367.2]

tadasāṃpratam candrādigrahaparicchede'pi kramādipratītidarśanāt || cireṇāstaṃ gato bhānuḥ śītāṃśuḥ śīghramudgataḥ | uditāviva dṛśyete yugapadbhaumabhārgavau || 273 ||
iti dṛśyate pratibhāsaḥ | na ca grahāntaraparispandakāraṇaka eṣa
śakyate vaktuṃ ; anavasthāprasaṅgāt | tasmānna grahādiparispandaḥ
kālaḥ , kintu vastvantaram , yatkṛto'yaṃ kramākramādivyavahāraḥ || kālaḥ svaparanirvāhakaḥ

[2,1.367.3]

nanu ! bhavatkalpito'pi kālaḥ kiṃ svata eva kramākramasvabhāvaḥ ?
hetvantarādvā ? svatastasya tatsvabhāvatve kāryasyaiva paṭādeḥ paridṛśyamānasya tatsvābhāvyaṃ bhavatu ! kiṃ kālena ? hetvantarapakṣe tvanavasthā ,
tasyāpi hetvantarāpekṣatvāditi —

[2,1.368.1]

tadetadbāliśacodyam — śuklaguṇādāvapyevaṃ vaktuṃ śakyatvāt |
guṇasya svataḥ śuklasvabhāvatve dravyasyaiva tadbhavatu ! kiṃ guṇena ?
guṇāntarakalpane tvanavastheti ||

[2,1.368.2]

atha tatra tathā darśanāt nedaṃ codyam ; tadihāpi samānam |
kāryeṣu paṭādiṣu nimittāntarakṛtaḥ kramādivyavahāraḥ , nimittāntare
nimittāntaraṃ na mṛgyamiti | tasmādasti yugapadādivyavahārahetuḥ
kālaḥ ||

[2,1.368.3]

ataścaivam — dṛṣṭaḥ parāparatvasya dikkṛtasya viparyayaḥ | yuvasthavirayoḥ so'pi vinā kālaṃ na siddhyati || 274 ||

[2,1.368.4]

dūrataradigavacchinno devadattādiḥ para iti pratibhāsate , nikaṭadigavacchinnastu apara iti | te ete dikkṛte paratvāparatve viparivartamāne dṛśyete | dūrastho hi yuvā apara ityucyate , nikaṭastho'pi
sthaviraḥ para iti | tadatra na kālavyatiriktaṃ kāraṇamupapadyate
ityato'numīyate kālaḥ ||

[2,1.369.0]

kālaḥ eka eva

[2,1.369.1]

sa cāyamākāśavat sarvatraikaḥ kālaḥ | yathā''kāśaliṅgasya
śabdasya sarvatrāviśeṣāt viśeṣaliṅgābhāvāccaikaḥ , tathā ||

[2,1.369.2]

sarvatra tadvyavahārādvibhuḥ | avayavāśrayānupalaṃbhāt niravayavaḥ ,
anāśritaśca | anāśritatvādeva dravyam | ata evāvayavavibhāgādināśakāraṇānupapatternitya iti || ekasyāpi kālasya vartamānādibhedopapattiḥ

[2,1.369.3]

nanu ! evañcaikatvāt kālasya kuto vartamānādivibhāgaḥ ?
tadabhāvāt kathaṃ trikālaviṣayamanumānamucyate ? — ucyate — na
tāttvikaḥ kālasya bhedo vartamānādiḥ | kintvasannapyasau vyavahārasiddhaye kenacidupādhinā kalpyate || kālopādhiḥ

[2,1.369.4]

kaḥ punarasāvupādhiḥ ? kriyeti brūmaḥ | nanu tasyā api na svato
vartamānādibhedaḥ ; tadbhāve vā saiva tathā bhavatu ! kiṃ kālena ? —
maivam — utpattisthitinirodhayogiphalāvacchedena nānākṣaṇaparamparātmikā kriyetyucyate , sā vartamānādibhedavatī ca | tathā hi —
sthālyadhiśrayaṇāt prabhṛti ātadavataraṇādutpadyamānaudanākhyaphalāvacchedāt kriyā vartamānocyate "pacati" iti ; tadavacchedāt
ghaṭākāśavat kālo'pi tāvān vartamāna ityucyate | abhinirvṛttaphalāvacchedātmā parispandasantatiratītā bhavati — "apākṣīt"
iti ; tadavacchedāt kālo'pyatīta ucyate | anārabdhaphalāvacchedāt bhaviṣyantī kriyocyate "pakṣyati" iti ; tathā kālo'pītyevamaupādhikaḥ kāle vartamānāditrayavyavahāraḥ || vartamānakālasamarthanam

[2,1.370.2]

ataśca yaducyate — vṛkṣāt patataḥ parṇasya bhūtabhaviṣyantābadhvānau
dṛśyete , na vartamānaḥ | tasmādvartamānaḥ kālo nāstīti — tadasambaddham — adhvavyaṅgyatvābhāvāt kālasya | na hyadhvavyaṅgyaḥ kālabhedaḥ |
kintu yathoktakrameṇa kriyāvyaṅgya eveti | kriyāparikalpitabhedanibandhanaścāyaṃ kṣaṇalavakāṣṭhākalānālikāmuhūrtayāmāhorātramāsartvayanasaṃvatsarayugamanvantarakalpavyavahāra ityalaṃ prasaṅgena ||

[2,1.371.0]

kālabhedaparijñānasya prayojanam

[2,1.371.1]

tithyādibhedāvadhāraṇaṃ ca vaidikakarmaprayogāṅgam , "paurṇamāsyāṃ
paurṇamāsyāṃ yajeta" "amāvāsyāyāmamāvāsyāyāṃ ca" iti | evaṃ
vasantādyutubhedo'pi tadaṅgam ; "vasante brāhmaṇo'gnīnādadhīta ,
grīṣme rājanyaḥ , śaradi vaiśyaḥ , varṣāsu rathakāraḥ" iti || ṛtvādibhedaḥ

[2,1.371.2]

sa cāyamṛtutithyādivibhāgaḥ kriyayaiva jyotiśśāstropadiṣṭaviśiṣṭarāśisaṃsṛṣṭacandrādigrahagatayā lakṣyate , laukikena ca lakṣmaṇā
tena teneti | tadyathā — cañcvagracumbitātāmracūtāṅkurakadambakaiḥ | kathyate kokilaireva madhurmadhurakūjitaiḥ || 275 || divākarakarālātapātanirdagdhavīrudhaḥ | mārgāssamallikāmodā bhavanti grīṣmaśaṃsinaḥ || 276 || śikhaṇḍimaṇḍalārabdhacaṇḍatāṇḍavaḍambaraiḥ | prāvṛḍākhyāyate meghamedurairmedinīdharaiḥ || 277 || mauktikākāravistāritārānikaracitritam | śaratpiśunatāṃ yāti yamunāmbhonibhaṃ nabhaḥ || 278 || āyāmayāminībhogasaphalābhogavibhramāḥ | hemantamabhinandanti soṣmāṇastaruṇīstanāḥ || 279 ||

[2,1.372.0]

āskandanadalatkundakalikotkaradanturāḥ | vadanti śiśiraṃ vātāḥ tuṣārakaṇakarkaśāḥ || 280 || tasmādeko'pyayaṃ kālaḥ kriyābhedādvibhidyate | etena sadṛśanyāyāt mantavyā dik samarthitā || 281 || diśo'tiriktatvam

[2,1.372.1]

pūrvapaścimādipratyayānāṃ kevalavṛkṣādipratyayavailakṣaṇyena kāraṇāntarānumānāt | digliṅgāviśeṣādekatve'pi diśo daśavidhāḥ |
pradakṣiṇāvartaparivartamānamārtaṇḍamaṇḍalamarīcinicayacumbyamānakāñcanācalakaṭakasaṃyogopādhikṛtaḥ pūrvapaścimādibhedaḥ kalpyate — pūrvā ,
pūrvadakṣiṇā , dakṣiṇā , dakṣiṇapaścimā , paścimā , paścimottarā , uttarā ,
uttarapūrvā , adhastanī , ūrdhvā ceti | devatāparigrahavaśācca punareṣaiva
dika daśadhocyate — aindrī , āgneyī , yāmyā , nairṛtī , vāruṇī ,
vāyavyā , kauberī , aiśānī , nāgīyā , brāhmī ceti || dikkālayorekatve pramāṇam

[2,1.372.2]

nanu ca ! yenaiva pratyayena pratyakṣeṇa liṅgena vā satā dikkālāvavagamyete tenaiva tayorbhedagrahaṇātkathamekatvam ? tadavagamasamaya eva
tathā bhedapratibhāsāt — uktamatra — sarvatra tatpratyayāviśeṣāditi ||

[2,1.372.3]

vyatyayadarśanācca — yaivaikatra pūrvā dik , saivānyatra dakṣiṇeti
gṛhyate — "prāgbhāgo yaḥ surāṣṭrāṇāṃ , mālavānāṃ sa dakṣiṇaḥ — "iti ||

[2,1.372.4]

kāle'pi cirakṣiprādivibhāgaścāvyavasthita eva dṛśyate — yo
hi anāgata iti parisphurati kālaḥ , sa eva vartamāno bhavati , bhūto

[2,1.373.1]

bhavati ca | tatha ca ciramapi śīghrībhavati , śīghramapi cirībhavati |
tasmāttadbhedo'pyaupādhika iti siddham || samānatantre dikkālau vaitatyena vicintitau | tanneha likhyate , loke dveṣyā hi bahubhāṣiṇaḥ || 282 || siddhaḥ kālaścākṣuṣo laiṅgiko vātannānātvaṃ siddhamaupādhikaṃ ca | tasmādyuktaṃ niścikāya trikālagrāhītyevaṃ sūtrakāro'numānam || 283 ||

[2,1.373.2]

ityanumānaparīkṣāathopamānamupamānalakṣaṇam

[2,1.373.3]

anumānānantaramupamānaṃ vibhāgasūtre paṭhitamiti tatkrameṇa tasya
lakṣaṇamucyate — "prasiddhasādharmyāt sādhyasādhanamupamānam
|| 1.1.6 ||" (nyā. sū.)

[2,1.374.1]

atra vṛddhanaiyāyikāstāvadevamupamānasvarūpamācakṣate — saṃjñāsaṃjñisambandhapratītiphalaṃ prasiddhetarayoḥ sārūpyapratipādakamatideśavākyamevopamānam | gavayārthī hi nāgariko'navagatagavayasvarūpastadabhijñamāraṇyakaṃ pṛcchati "kīdṛk gavayaḥ?" iti | sa tamāha"yādṛśo gaustādṛśo gavayaḥ" iti | tadetadvākyamaprasiddhasyaprasiddhena gavā sādṛśyamabhidadhattaddvārakamaprasiddhasya gavayasaṃjñābhidheyatvaṃ jñāpayatītyupamānamucyate || upamānasya śabdapramāṇātiriktatvam

[2,1.374.2]

nanu ! śabdasvabhāvatvādasya "āptopadeśaḥ śabdaḥ" ityanena
gatārthatvānnedaṃ pramāṇāntaraṃ bhavet | na ca saṃjñāsaṃjñisambandhaparicchedaphalatvena pramāṇāntaratā vaktavyā ; phalavaicitryeṇa pramāṇānantyaprasaṅgāt | laukikāni hi vacanāni vaidikāni ca vidhiniṣedhabodhakāni nānāphalānyapi bhavanti , na śabdatāmatikrāmanti

[2,1.374.3]

ucyate — yatra śabdapratyayādeva , tatpraṇetṛpuruṣapratyayādeva vā
arthatathātvamupāyāntarānapekṣamavagamyate , sa āgama eva ; tata eva

[2,1.375.1]

tadarthapratīteḥ | yatra tu puruṣaḥ pratītyupāyamaparamupadiśati , tatra tata
evopāyāttadarthāvadhāraṇam | upāyamātrāvagame tu śabdavyāpāraḥ ||

[2,1.375.2]

yathā parārthānumāne — agnimānayaṃ parvataḥ , dhūmavattvāt ,
mahānasavaditi | atra hi na puruṣopadeśaviśvāsādeva śailasya
kṛśānumattāṃ pratipattā nimittāntaranirapekṣaḥ pratipadyate ; api tu
tadavabodhakadhūmākhyaliṅgasāmarthyādeva | tadiha yadyāṭaviko nāgarikāya gavayārthine tadavagamopāyaṃ prasiddhasādharmyaṃ nābhyadhāsyat ,
tarhi tadupadeśa āgama evāntarabhaviṣyat | tadupadeśāttu tata eva
tadarthāvagama iti satyapi śabdasvabhāvatve pramāṇāntaramevedam |
pratipattā'pi nāgariko nāraṇyakavākyādeva taṃ prāṇinaṃ gavayaśabdavācyatayā buddhyate ; kintu sārūpyaṃ prasiddhena gavā tasya paśyati ||

[2,1.375.3]

kimāraṇyakavākyena na saṃpratyayo nāgarakasya — na brūmo na
saṃpratyaya iti ; kintu sārūpyamupāyāntaraṃ tadavagatāvasāvupadiṣṭavāniti tato'vagatirbhavantī na nihnotuṃ śakyata iti na śābdī sā
pratītiḥ , api tvaupamānikīti vacanamapi bhavadidamupamānaṃ
pramāṇāntaramiti yuktam | bhāṣyākṣarāṇyapi caitatpakṣasākṣyacchāyāmiva vadanti lakṣyante | tāni tu granthagauravabhayānna yojyante — ityalaṃ
prasaṅgena ||

[2,1.376.0]

upamānasvarūpe vārtikapakṣaḥ

[2,1.376.1]

adyatanāstu vyācakṣate — śrutātideśavākyasya pramāturaprasiddhe
piṇḍe prasiddhapiṇḍasārūpyajñānamindriyajaṃ saṃjñāsaṃjñisambandhapratipattiphalamupamānam | taddhīndriyajanitamapi dhūmajñānamiva tadagocaraprameyapramitisādhanāt pramāṇāntaram | śrutātideśavākyo
hi nāgarakaḥ kānane paribhraman gosadṛśaṃ prāṇinamavagacchati | tato
vanecarapuruṣakathitaṃ "yathā gaustathā gavayaḥ" itivacanamanusmarati ;
smṛtvā ca pratipadyate — "ayaṃ gavayaśabdavācyaḥ" iti | tadetatsaṃjñāsaṃjñisambandhajñānaṃ tajjanyamityupamānaphalamityucyate || pratyakṣaṃ tāvadetasmin viṣaye na kṛtaśramam | vanasthagavayākāraparicchedaphalaṃ hi tat || 1 || anumānaṃ punarnātra śaṅkāmapyadhirohati | kva liṅgaliṅgisambandhaḥ ? kva saṃjñāsaṃjñitā matiḥ || 2 || āgamādapi tatsiddhiḥ na vanecarabhāṣitāt | tatkālaṃ saṃjñino nāsti gavayasya hi darśanam || 3 ||

[2,1.377.1]

saṃjñāsaṃjñinośca paricchede sati tatsambandhaḥ suśako bhavati
nānyathā | ata eva pratyakṣapūrvakaṃ saṃjñākarmetyācakṣate || upamānaviṣaye diṅnāgādibauddhānāmākṣepaḥ

[2,1.377.2]

etadākṣipati — nanu ! nāgarakapraśnamanurudhya vanecaraḥ | brūte'tideśakaṃ vākyaṃ yathā gaurgavayastathā || 4 || asyāyamarthaḥ , yasya tvaṃ gosādṛśyaṃ nirīkṣase | tameva gavayaṃ vidyāḥ sa cāyaṃ saṃjñino grahaḥ || 5 || sambandhakaraṇaṃ ceha viśeṣeṣu na yujyate | ānantyāt , kintu sāmānye , taccatthamavadhāritam || 6 || pratyakṣapūrvakaṃ saṃjñākarmeti na hi vaidikī | codanā , kiṃ tvavacchedaḥ saṃjñino'tra vivakṣitaḥ || 7 ||

[2,1.378.0]

sa tu pratyakṣato vā'stu , pramāṇāntarato'pi vā | smaryamāṇe'pi cārthe'sti saṅketakaraṇaṃ kvacit || 8 || yo'sau tatra tvayā dṛṣṭaḥ prāṇī sa rururucyate | kvacittu kaiścinnirdiśya parokṣamupalakṣaṇaiḥ || 9 || saṃjñinaṃ vyahartāraḥ tatra saṃjñāṃ niyuñjate | danturo romaśaḥ śyāmo vāmanaḥ pṛthulocanaḥ || 10 || yastatra cipiṭagrīvastaṃ caitramavadhārayeḥ | evamatrāpi gopiṇḍasārūpyeṇopalakṣite || 11 || vācye vācakasambandhabodhanaṃ naiva durghaṭam | atha sopaplavā vākyāt buddhirityabhidhīyate || 12 || upaplavo'pi sambandhe na kaścidanubhūyate | yastvasti gavayākāraṃ prati kīdṛgasāviti || 13 || so'pi pratyakṣato dṛṣṭe gavaye vinivartate | pratyakṣāgamasiddhe'rthe tasmānmānāntareṇa kim ? || 14 ||

[2,1.379.0]

uktākṣepasamādhānam , upamānasya śabdātiriktatvaṃ ca

[2,1.379.1]

atrāhuḥ — nāṭavikaraṭitāt vākyāt vispaṣṭaḥ saṃjñāsaṃjñisambandhapratyayo bhavitumarhati , saṃjñinastadānīmapratyakṣatvāt | yadyapi
gosārūpyaviśiṣṭatayā tadavagama upapāditaḥ ; tathā'pi sopaplavaiva
bhavati tadānīṃ buddhiḥ || na nirākāṅkṣatābuddhistadānīmupajāyate | tadutpādanaparyantaḥ śabdavyāpāra iṣyate || 15 || na cāsau nirvahatyatra vācyasaṃvittyapekṣaṇāt | śabdena tadanirvāhāt na svakāryaṃ kṛtaṃ bhavet || 16 || sambandhapratipattiśca sāmānye yadyapīṣyate | tadapyaviditavyakti na samyagavadhāritam || 17 || gavayākāravṛttiśca tadānīṃ buddhyupaplavaḥ | sambandhe'pi dvyadhiṣṭhāne dadhāti śyāmalāṃ dhiyam || 18 ||

[2,1.380.0]

pratyakṣapūrvakaṃ tasmāt saṃjñākarmeti gīyate | kvacittadeva pratyakṣaṃ smṛtidvāreṇa kāraṇam || 19 || pūrvadṛṣṭe kuraṅgādau sambandho darśito yathā | caitre pratyakṣavat siddhiḥ danturādiviśeṣaṇaiḥ || 20 ||

[2,1.380.1]

iha punaratideśavacanasamaye gosādṛśyamātropadeśye satyapi
saṃjñini na nivartata evopaplavaḥ ; pramāṇāntaraparicchedasāpekṣakasaṃjñirūpopadeśāt || upamānasya pratyakṣādvailakṣaṇyam

[2,1.380.2]

yatra gosādṛśyaṃ paśyasīti pratyakṣādeva tarhi sa upaplavo
viraṃsyatīti cet — na — pratyakṣasyendriyasannikarṣādisvabhāvasya saṃjñāsaṃjñisambandhabodhakaraṇāsamarthatvāt || pratyakṣaphalametattu samarthaṃ , satyamiṣyate | tasyaiva ca vayaṃ brūma upamānapramāṇatām || 21 ||

[2,1.380.3]

yathā pratyakṣaphalamapi dharaṇidharakuharabhuvi dhūmadarśanamanindriyaviṣayavibhāvasubodhasādhanatvādanumānam , evaṃ gosārūpyaviśeṣitavipinagatagavayapiṇḍadarśanamadhyakṣaphalamapi tadanavagatasaṃjñāsaṃjñisambandhabodhavidhānādupamānamucyate | yathā ca tatra pūrvāvagatadhūmāgnipratibandhasmaraṇaṃ sahakāritāmupaiti , tathehāpi pūrvaśrutāraṇyakavākyārthasmaraṇam | yathā ca tatra vyāptivelāyāmanālīḍhaviśeṣā
buddhiradhunā pakṣadharmatābalādviśeṣe vyavatiṣṭhate — atrāgniriti , tathā'trāpyanavagatavācyaviśeṣāt vākyāt buddhiridānīṃ vācyaviśeṣe dṛṣṭe
nirupaplavā jāyate — ayaṃ sa gavayaśabdābhidheya iti || upamānasyānumānādvailakṣaṇyam

[2,1.381.2]

naitāvatā'numānamevedamityāśaṅkanīyam ; anapekṣitapakṣadharmānvayavyatirekādisāmagrīkasya tatpratyayotpādāt || tasmādayaṃ sa gavayo nāmetyevaṃvidhā matiḥ | upamānaikajanyaiva , na pramāṇāntarodbhavā || 22 ||

[2,1.381.3]

na caiṣā nāsti , sandigdhā , bādhyate , kalpanāmātraṃ veti |
sarvathaitasyāḥ pramiteḥ sādhanamupamānaṃ pramāṇamiti siddham ||

[2,1.381.4]

tadidamāha — "prasiddhasādharmyāt sādhyasādhanamupamānam" ||

[2,1.382.0]

sūtrārthavarṇanam

[2,1.382.1]

prasiddhasādharmyāditi karmadhārayaḥ , tṛtīyāsamāsaḥ , bahubrīhirvā |
prasiddhaṃ ca tat sādharmyaṃ , prasiddhena gavā vā sādharmyaṃ gavayasya ,
prasiddhaṃ vā sādharmyaṃ yasya saḥ prasiddhasādharmyo gavayaḥ — tasmāt
prasiddhasādharmyāt sādhyasādhanamupamānam | sādhyaḥ — saṃjñāsaṃjñisambandhaḥ , tasya sādhanaṃ bodhanam ; saṃjñāsaṃjñisambandhajñānaṃ vā sādhyaṃ ,
tasya sādhanaṃ — jananamityarthaḥ | evaṃ prasiddhasādharmyajñānamupamānaṃ ,
phalaṃ saṃjñāsaṃjñisambandhajñānamityuktaṃ bhavati || sādhyasādhanaśabdena karaṇasya pramāṇatām | bravīti , etacca mantavyaṃ sarvatra paribhāṣitam || 23 ||

[2,1.382.2]

ata eva madhye likhitamidaṃ — yadubhayataḥ pramāṇalakṣaṇāni
vyāpsyatīti ||

[2,1.383.0]

atyantaprāyasādharmyavikalpādinibandhanaḥ | kṣiptaḥ sūtrakṛtā sākṣādupamānasya viplavaḥ || 24 ||

[2,1.383.1]

yena sadṛśapratītirjanyate tatsādṛśyamiti kimatyantasādṛśyādivikalpaiḥ || sāmānyameva na sādṛśyamabhinnapratyaye heturyathā sāmānyamucyate | sadṛśapratyaye hetuḥ tathā sādṛśyamucyate || 25 || upamānapramāṇaprayojanākṣepaḥ

[2,1.383.2]

nanu ! upamānalakṣaṇamasmin mokṣaśāstre kvopayujyate ? āgamāttāvat ātmajñānaṃ mokṣasādhanaṃ setikartavyatākamavagamyate , anumānādāgamaprāmāṇyaniścayaḥ , pratyakṣādanumānasya vyāptipariccheda
iti trayamevopadeṣṭavyam ||

[2,1.384.0]

upamānapramāṇaprayojanam

[2,1.384.1]

satyamevam | upamānamapi kvacit gavayālambhādicodanārthānuṣṭhāne sopayogam | anavagatagavayasvarūpe tadālambhābhāvāt | yathā
mudgastambhaḥ tathā mudgaparṇīti mudgaparṇyādyauṣadhiparijñāne'pi tadupayogi
bhavati || sarvānugrahabuddhyā ca karuṇārdramatirmuniḥ | mokṣopayogābhāve'pi tasya lakṣaṇamuktavān || 26 ||

[2,1.384.2]

nanu ! evaṃ sati yāgauṣadhādyupayogi anyadapi bahūpadeṣṭavyaṃ
syāt — na — pramāṇaśāstratvādasya ; pramāṇamevārthaparicchittisādhanamihopadiśyate | taccaturvidhameva , na nyūnam , adhikaṃ veti nirṇītam |
prameyaṃ tu mokṣāṅgamevopadiśyata ityalaṃ prasaṅgena || mīmāṃsakasammatopamānasvarūpam

[2,1.384.3]

jaiminīyāstvanyathopamānasvarūpaṃ varṇayanti — yadaśrutātideśavākyasya vane gavayapiṇḍadarśanānantaraṃ nagaraṃ gataṃ gopiṇḍamanusmarata etena sadṛśo gauriti jñānaṃ — tadupamānam | tasya viṣayaḥ
saṃpratyavagamyamānagavayasādṛśyaviśiṣṭaḥ parokṣo gauḥ , tadvṛtti vā

[2,1.385.1]

gavayasādṛśyam | ata eva na tajjñānaṃ pratyakṣajanyam ; parokṣagopiṇḍaviṣayatvāt | aśrutātideśavākyasya bhāvānna śābdam || na ca smaraṇamevedaṃ prameyādhikyasaṃbhavāt | gavayena hi sādṛśyaṃ na pūrvamavadhāritam || 27 || bhūyo'vayavasāmānyayogo yadyapi manmate | sādṛśyaṃ , tasya tu jñaptiḥ gṛhīte pratiyogine || 28 || upamānaṃ nānumānam

[2,1.385.2]

na cānumānikamidaṃ jñānam ; anapekṣitapakṣādidharmakasya
bhāvāt | na ca gavayagataṃ sārūpyaṃ tatra liṅgam , apakṣadharmatvāt |

[2,1.386.1]

nāpi gogatam ; asiddhatvāt , pratijñārthaikadeśatvācca | viṣāṇādyavayavajātamapi na gogataṃ liṅgam ; idānīṃ vanasthasya tadgrahaṇābhāvāt ; agṛhītasya ca liṅgatvānupapatteḥ | gavayagatamapi tadaliṅgamegha ; pūrvavadapakṣadharmatvāt | tasmādgavayasādṛśyaviśeṣitanagaragataparokṣagopiṇḍajñānaṃ kānanavartinaḥ pramātuḥ pramāṇāntaraṃ bhavatīti
abhyupagantavyam || mīmāṃsakasammatopamānapariśīlanamtadidamanupapannam — evaṃvidhapratītyabhāvāt || prasiddhena hi sādṛśyaṃ aprasiddhasya gamyate | gavā gavayapiṇḍasya , na tu yukto viparyayaḥ || 29 ||

[2,1.386.2]

tathā hi — aśrutātideśako nāgarakaḥ kānane paribhramennadṛṣṭapūrvaṃ
gosadṛśaṃ prāṇinamupalabhamāna evaṃ buddhyate ; bravīti ca — "aho nu

[2,1.387.1]

gavā sadṛśa eṣa kaścana prāṇī" iti | na tvanena sadṛśo gauriti
jñānamabhidhānaṃ vā kasya cidastīti | ataḥ pramiterevābhāvāt kiṃ
pramāṇacintayā ?

[2,1.387.2]

bhavatu vaiṣā buddhiḥ — "anena sadṛśo gauḥ" iti ; tathā'pi
smṛtitvānna pramāṇaphalam || mīmāṃsakasammatamupamānaṃ smaraṇarūpameva

[2,1.387.3]

nanu ! gopiṇḍamātre satyaṃ smṛtirevaiṣā | saṃpratyavagatagavayasādṛśyaviśiṣṭatvaṃ tu tasya pūrvamanupalabdhamadhunaiva gamyate iti na
tasminneṣā smṛtiḥ — maivam — gavayasādṛśyasyāpi tatra pūrvaṃ grahaṇāt ||

[2,1.387.4]

nanu ! anavagatagavayena gavi gavayasādṛśyamavagatamiticitram — na citram — vyaktitiraskṛtasya grahaṇāt ||

[2,1.387.5]

nanu ! idamapi citrataram | gṛhītaṃ ca vyaktitiraskṛtaṃ ceti |
vyaktirhi grahaṇameva , tattiraskāre ca nāstyeva grahaṇam — ucyate —

[2,1.388.1]

naitadapi citrataram | tathā hi — vane gavayamālokya nāgariko na
kareṇumanusmarati , na karabham , na turaṅgam ; api tu viśiṣṭameva
piṇḍam | na ca nirnibandhanamevedaṃ viśiṣṭaviṣayasmaraṇamutpattumarhati |
tasmāt yatraiva paridṛśyamānapiṇḍasādṛśyaṃ pūrvamavagataṃ sa evapiṇḍo'smin dṛśyamāne smaraṇapathamavatarati , netara iti | sādṛśyagraṇamasaṃvedyamānamapyabhyastaviṣayāvinābhāvasmṛtivat balātparikalpyate | pūrvaṃ ca gavayagrahaṇādvinā gavayasadṛśīyaṃ gauriti
grāmīṇasyānubhavo na bhavatīti vyaktitiraskṛtaṃ tatsādṛśyagrahaṇamucyata iti na kiñciccitram | tasmāt smṛtireveyam — tathā hi
pratītiḥ "anena sadṛśo gaurmayā nagare dṛṣṭaḥ" iti | na tu "adyaitatsadṛśo gaurdṛśyate" iti buddhiḥ || pratiyogyagrahaṇe'pi sādṛśyagrahaṇasaṃbhavaḥ

[2,1.388.2]

nanu ! pratiyogigrahaṇādvinā kathaṃ grāmyasya sādṛśyagrahaṇam ?
atra bhavataivātmanaḥ pratikūlamabhihitam (ślo. vā. upa. 35) — sāmānyavacca sādṛśyaṃ ekaikatra samāpyate | pratiyoginyadṛṣṭe'pi tasmāttadupalabhyate || 30 ||

[2,1.388.3]

sa ca bhūyo'vayavasāmānyayogo'gṛhītagavayavenāpi nāgarakeṇa
grahītuṃ śakyate ||

[2,1.389.1]

atha tadā tadgrahaṇe'pi sati na tasya sadṛśapratyayaḥ — na tarhi
bhūyo'vayavasāmānyayogaḥ sādṛśyam ; kintu sadṛśapratyayahetuḥ
sādṛśyam | yathoktam — "sādṛśyaṃ sadṛśapratyayahetutvameva" |
bhūyo'vayavasāmānyayoge ca tallakṣaṇe citrādāvavyāptiḥ | ativyāptiśca , prāṇyantareṣu visadṛśeṣvapi tadavayavasāmānyānāṃ khurādīnāṃ
bhāvāt | bhūyastvaṃ tu kiyatteṣāmiti na vidmaḥ | yāvatā sādṛśyapratyayotpattiriti cet , tarhi sadṛśapratyayahetutvameva sādṛśyamastviti
yuktam | tasmāt gavayadarśanātpūrvamapi gavyanabhivyaktasādṛśyagrahaṇopapatteḥ smṛtireveyam || mīmāṃsakasammatopamānasya phalābhāvaḥ

[2,1.389.2]

atha mataṃ yathā naiyāyikānāṃ atideśavākyavelāyāṃ sopaplavā
saṃjñāsaṃjñisambandhabuddhiḥ upamānānnirupaplavībhavati , evamiyamapi —
yo'sau pūrvaṃ vyaktitiraskṛtā gavi gavayasādṛśyabuddhirabhūt ,
sedānīṃ upamānādvyaktībhaviṣyatīti ||

[2,1.389.3]

naitadasti — gavayagrāhiṇā pratyakṣeṇaiva tatspaṣṭatāsiddheḥ | yathā
bhavadbhirnaiyāyikā uktāḥ (ślo. vā. upa. 9) — "atha tvadhikatā kācit pratyakṣādeva sā bhavet" iti —

[2,1.389.4]

tathā naiyāyikā api yuṣmān vakṣyanti ||

[2,1.390.1]

nanu ! vanasthapramāturgavayaviṣayaṃ pratyakṣaṃ kathaṃ grāmavartini gavi
sādṛśyabuddheḥ spaṣṭatāmādadhīta ? kiṃ kurmaḥ ? taddarśanānantaraṃ suspaṣṭatatsādṛśyaviśiṣṭagopiṇḍasmaraṇāt || mīmāṃsakoktopamānasya pramāṇāntaratvāsaṃbhavaḥ

[2,1.390.2]

nanu ! ata evedamupamānaṃ pramāṇāntaramucyate , pratyakṣasya sannihitagavayasvarūpamātraniṣṭhatvāt | parokṣe ca gavi gavayasādṛśyapratyayasya vispaṣṭasyānyato'siddheriti | uktamatra — smṛtireveyam ,
tathā'vabhāsanāt | anadhigatārthagrāhi ca pramāṇamupagacchanti bhavantaḥ || mīmāṃsakoktamupamānamantato'numānameva

[2,1.390.3]

bhavatu vā smṛtivilakṣaṇeyaṃ pratītiḥ | tathā'pyanumānajanyatvāt na pramāṇāntaramāviśati | smaryamāṇo gauḥ dharmī , etatsadṛśa
iti sādhyo dharmaḥ , etadavayavasāmānyayogitvāt , sannihitadvitīyagavayapiṇḍavat | tadasannidhāne sāmānyena vyāptirdarśayitavyā —
yatra yadavayavasāmānyayogitvaṃ tatra tatsādṛśyam , yathā yamayoriti |
viśiṣṭasya tadyogasya hetutvānnānaikāntikatvam | sāmānyayogo'nyaḥ ,

[2,1.391.1]

anyacca sādṛśyamityuktatvāt na pratijñārthaikadeśo hetuḥ | avyutpannasya"
nārikeladvīpavāsinaḥ , bālasya vā tatpratyayānutpādāt na vyāptinairapekṣyeṇa sā pratītiriti vaktavyam | tasmāditthamanumānajanyatvāt
smṛtitvādvā pūrvoktādasaṃbhavādeva vā neyamavagatirupamānakāryeti
siddham || mīmāṃsakoktasyopamānaprayojanasyānuvādaḥ

[2,1.391.2]

kaścāsya bhavadupamānasya svatantropayogaḥ ? evaṃ hyāhurbhavantaḥ — (ślo. vā. śabda. 7)"aparīkṣāmiṣeṇāpi lakṣaṇāni vadannayam | na svatantropayogitvanirapekṣāṇi jalpati ||"

[2,1.392.0]

mīmāṃsakoktaprayojanavarṇanam

[2,1.392.1]

nanu ! ukta evopayogaḥ saurye carau dravyadevatāsārūpyādāgneyavidhyantalābhaḥ | "āgneyo'ṣṭākapālaḥ" ityupadiṣṭadṛṣṭādṛṣṭetikartavyatākalāpatayā nirākāṅkṣo vidhiḥ | "sauryaṃ caruṃ nirvapet
brahmavarcasakāmaḥ" ityatra pradhānamātropadeśādvidhyādirasti , na tu
vidhyantaḥ — itikartavyatā'bhidhānam | na cānitikartavyatākaṃ karma
prayogayogyam | ataḥ kimiyamitikartavyatājātamiha gṛhyatāmityapekṣāyāṃ carupuroḍāśayorbrīhyādyauṣadhasādhyatvena dravyasādṛśyātsūryāgnyośca tejasvitayā devatayoḥ sārūpyādāgneyetikartavyatā saurye
kriyata ityupamānādgamyate ||

[2,1.392.2]

api ca kvaciccoditadravyādāvalabhyamāne pratinidhyupādānena
karmasamāpanāt pratinidhimātropādāne prāpte brīhisadṛśanīvāropādānamupamānātpratīyata iti | tadāha (ślo. vā. upa. 52 , 53) — "bhinnānumānādupameyamuktāsauryādivākyairna sahāyi dṛṣṭam | sādṛśyato'gnyādiyutaṃ kathaṃ nupratyāyayedityupayujyate naḥ || pratinidhirapi caivaṃ brīhisādṛśyayogātbhavati tadapacāre yatra nīvārajātau | tadapi phalamabhīṣṭaṃ lakṣaṇasyopamāyāḥprakṛtirapi ca gauṇairbādhyate yatra cānyaiḥ ||"mīmāṃsakoktopamānaprayojanaparākaraṇam

[2,1.393.2]

tadetadasamañjasam — "prasiddhenāprasiddhasya sādṛśyamavagamyate"
ityeṣabhavadbhirutsṛṣṭaḥ panthāḥ | viparyayastvāśritaḥ ||

[2,1.393.3]

yadapyadṛṣṭena nūtanenāprasiddhena gavayena vākyasiddhasya goḥ
sādṛśyamupamānāt pratīyata iti — tadihāpi nirjñātetikartavyatākena
govatprasiddhenāgneyena sauryasya gavayavadaprasiddhasya sādṛśyamavagamyate ;

[2,1.394.1]

na tu gavayena goḥ — sauryeṇāgneyasya | tadiha yasya vidhyantārthitā ;
na tatropamānātsādṛśyāvagamaḥ ; yatra vā tadavagamaḥ , na tatretikartavyatā'rthitvam || antataḥ mīmāṃsakoktamupamānaṃ smṛtireva

[2,1.394.2]

nanu ! saurye vidhyantārthini pratīyamāne dravyadevatāsārūpyāderāgneyaḥ smaraṇapathamavataratīti tata evāsau vidhyantamadhigacchatīti — — evamapi smaraṇamātrāt siddhe'rthe kimupamānena ? āgneyasmaraṇādeva
taditikartavyatā saurye upādāsyate | smṛtiviśeṣa eva viṣayādhikyādupamānamucyate iti cet , prativihitametadityalaṃ prasaṅgena || mīmāṃsakasammatopamānasya vaiyarthyamkiñcopamānapratipāditārthaḥna codanālakṣaṇatāṃ bibharti | tasmānna yujyeta tato'dhigantuṃāgneyavidhyantaviśeṣalābhaḥ || 31 || pratinidhirapi caivaṃ nāsti nīvārajāteḥna hi bhavadupamānāt brīhisādṛśyabuddhiḥ |

[2,1.395.0]

bhavati tu matireṣā brīhayastatsadṛkṣāḥiti , na ca phalamasyāḥ kiñcidasti pratīteḥ || 32 || svamatopasaṃhāraḥbhavatyaṅgaṃ yāge kvacana gavayālambhanamataḥtadākārajñāne pratinidhiviveke ca kṛtinām | upāyatvaṃ yuṣmatkathitamupamānaṃ na bhajate; parigrāhyaṃ tasmāt pravaramunigītaṃ sumatibhiḥ || 33 || ityupamānam || iti dvitīyamāhnikam ||

{1.3}

<tṛtīyamāhnikam — śabdaparīkṣā>

[3,1.396.0]

śabdalakṣaṇam

[3,1.396.1]

upamānānantaraṃ śabdasya vibhāgasūtre nirdeśāttasya lakṣaṇaṃ pratipādayitumāha — "āptopadeśaḥ śabdaḥ || 1.1.7 ||" (nyā. sū.)

[3,1.396.2]

upadeśaḥ śabdaḥ ityucyamāne paryāyamātroccāraṇāt akārake
śabdamātre pramāṇyaprasaktiriti tadvinivṛttaye pūrvasūtrāt sādhyasādhanapadamākṛṣyate | tathā'pi śabdāntarajanake prasaktiriti pratyakṣasūtrāt jñānapadasya , smṛtijanakasya vyavacchedārthaṃ cārthagrahaṇasya ,
saṃśayaviparyayajanakanirākaraṇāya ca vyavasāyātmakāvyabhicāripadayoranuvṛttirityevamavyabhicārādiviśeṣaṇārthapratītijanaka upadeśaḥ śabda
ityuktaṃ bhavati ||

[3,1.396.3]

tadevaṃparyāyamevopadeśaśabdaṃ śabdalakṣaṇamapekṣitapūrvasūtropāttaviśeṣaṇapadaṃ kecidvyācakṣate | āptagrahaṇaṃ ca lakṣaṇaniścayārthamāhuḥ |"ghrāṇarasanatvakcakṣuḥśrotrāṇīndriyāṇi bhūtebhyaḥ" ityatra bhūtagrahaṇaṃ
vakṣyate | evaṃ hyaitihyasya na pramāṇāntaratā bhaviṣyati , upadeśarūpatvāviśeṣāditi ||

[3,1.397.0]

sūtrayojanāyāṃ pakṣāntaram

[3,1.397.1]

anye tu bruvate — yuktamupadeśapadameva śabdalakṣaṇam | yuktaṃ
ca tanniścayārthamāptagrahaṇam | pūrvasūtropāttaviśeṣaṇapadānuvṛttistu
nopayujyate , sāmānyalakṣaṇānantaraṃ viśeṣalakṣaṇaprakramāt | sāmānyalakṣaṇena ca smṛtyādijanakasakalapramāṇābhāsavyudāse kṛte sajātīyapratyakṣādivyadaccheda eva kevalamidānīṃ vaktavyaḥ | tatra ca paryāyatayā paryāptamupadeśapadameva buddhyādipadavaditi kiṃ viśeṣaṇānuvṛttikleśena ? iti || āptapadamapi lakṣaṇaghaṭakamiti pakṣaḥ

[3,1.397.2]

apara āha — anavalambitasāmānyalakṣaṇānusaraṇadainyamanadhyāhṛtaprāktanaviśeṣaṇapadamāptopadeśaśśabdalakṣaṇam | na cākārakeṇa
śabdāntarakāriṇā vā smṛtijanakena vā saṃśayādhāyinā vā śabdena
kiñcidupadiśyata iti nirvacanasavyapekṣāt upadeśagrahaṇādeva
tannivṛttiḥ siddhā | mithyopadeśe tu rathyāpuruṣādivacasi viparītapratītikāriṇi prasaṅgo na nivartata iti tatpratikṣepārthamāptagrahaṇam | aitihye yathārthapratītihetāvāptānumānānna pramāṇāntaratvamiti |
tasmādyathāśrutameva sūtraṃ śabdalakṣaṇārthaṃ yuktam ||

[3,1.398.0]

upadeśapadasyārthānupapattiḥ

[3,1.398.1]

bhavatvevam ! upadiśyata iti ko'rthaḥ ? abhidhānakriyā
kriyate | keyamabhidhānakriyā nāma ? pratītiriti cet ; cakṣurāderapi
tatkaraṇatvādupadeśatvaprasaṅgaḥ ||

[3,1.398.2]

svāvagatipūrvikā pratītiriti cet , dhūmāderapyupadeśatāprasaṅgaḥ | cakṣurāderapi tatkaraṇatvāt upadeśatvaprasaṅgaḥ |
svasādṛśyena pratītiriti cet , bimbasyāpi pādādyanumitāvupadeśatvaprasaṅgaḥ , śabde ca tadabhāvādanupadeśatvaṃ syāt |
śabdāvacchinnā pratītiriti cet , śrotrasya tajjanakatvādupadeśatvaprasaṅgaḥ , śabdasya ca svāvacchedena pratītijanakatvaniṣedhādanupadeśatvaṃbhavet | nāpi śabdakaraṇikā pratītiḥ ; abhidhānakriyāvivakṣāyāṃ , ākāśānumāne vā tasyopadeśatvaprasaṅgā
dityabhidhānakriyāsvarūpāniścayāt na tasyāḥ karaṇamupadeśaḥ ||

[3,1.399.0]

upadeśapadasyārthaḥ

[3,1.399.1]

ucyate — śrotragrāhyavastukaraṇikā tadarthapratītirabhidhānakriyā ,
itthaṃ loke vyavahārāt | uktaḥ , abhihitaśca sa evārtho loke
vyapadiśyate , yastu tathāvidhapratītiviṣayatāṃ pratipannaḥ | śrotragrāhyasya
varṇarāśerevārthapratītikaraṇatvāt ; na tu śrotrapratyayaviṣayaḥ sphoṭatmā
śabdaḥ | śrotragrahaṇe hyarthe śabdaśabdaḥ prasiddhaḥ | varṇā eva ca
śrotragrahaṇāḥ | yato'rthapratītiḥ sa śabda iti tūcyamāne dhūmādirapi
śabdaḥ syāt | agṛhītasambandhaśca śabdaḥ śabdatvaṃ jahyāt , arthapratipatterakaraṇāt || keyaṃ abhidhānakriyā nāma

[3,1.399.2]

nanu ! pratīteḥ saṃvidātmakatvāt nābhidhānakriyā nāma kācidapūrvā saṃvidanyā vidyate | tatkaraṇasya copadeśatāyāmatiprasaṅga
ityuktam — satyam — saṃvidātmaiva sarvatra pratītiḥ | sā cakṣurādikaraṇikā pratyakṣaphalam , liṅgakaraṇikā'numānaphalam , śrotragrāhyakaraṇikā śabdaphalam | na hi — dṛśyate , anumīyate , abhidhīyata
iti paryāyaśabdāḥ | tatpratītiviśeṣajanane ca śabdasyopadeśatvamucyate | ākāśānumānavivakṣādau tu tasya liṅgatvamevetyalaṃ
prasaṅgena || āptasvarūpam

[3,1.399.3]

āpto bhāṣyakṛtā vyākhyātaḥ — "āptaḥ khalu sākṣātkṛtadharmā
yathādṛṣṭasyārthasya cikhyāpayiṣāprayukta upadeṣṭā ca" iti ||

[3,1.400.0]

dharma ityupadeṣṭavyaḥ kaścidartho vivakṣitaḥ | sākṣātkaraṇametasya yathārthamupalambhanam || 1 ||

[3,1.400.1]

na tu pratyakṣeṇaiva grahaṇamiti niyamaḥ , anumānādiniścitārthopadeśino'pyāptatvānapāyāt || cikhyāpayiṣayā yukta ityuktā vītarāgatā | upadeṣṭetyanenoktaṃ pratipādanakauśalam || 2 ||

[3,1.400.2]

vītarāgo'pi mūkādirupadeṣṭumaśaktaḥ kiṃ kuryāt ? vaktuṃ śakto'pi
sākṣātkṛtadharmā'pyavītarāgo na vakti , tūṣṇīmāsta iti || tasya ca pratipādye'rthe vītarāgatvamiṣyate | sarvathā vītarāgastu puruṣaḥ kutra labhyate || 3 || ṛṣyāryalmecchasāmānyaṃ vaktavyaṃ cāptalakṣaṇam | evaṃ hi loke'pyāptoktyā vyavahāro na naṅkṣyati || 4 ||"doṣakṣayaḥ āptatvaṃ" iti pakṣavimarśaḥ

[3,1.400.3]

ye'pyāptiṃ doṣakṣayamācakṣate — tairapi doṣakṣayaḥ pratipādyārtheṣveva
varṇanīyaḥ ; anyathā līke dṛśyamānasyāptoktinibandhanasya vyavahārasya
nihnavaḥ syāt ||

[3,1.401.1]

athavā vedaprāmāṇyasiddhyarthatvācchāstrasya tatpraṇeturāptasyeśvarasya yathāśrutamevedaṃ lakṣaṇam , sa sākṣātkṛtadharmaiva , dharmasyeśvarapratyakṣagocaratvāt || kṛpayaiva bhagavatā vedānāmupadeśaḥ

[3,1.401.2]

cikhyāpayiṣāprayukta iti | kāruṇika eva bhagavāniti vakṣyate |
upadeṣṭā ca , vedādyāgamānāṃ tatpraṇītatvasya (4 āhnike) samarthayiṣyamāṇatvāt || śabdasyānumāne'ntarbhāvāśaṅkā

[3,1.401.3]

āha — āstāṃ tāvadetat ! idaṃ tu cintyatām ! kimarthamidaṃ punaśśabdasya pṛthaglakṣaṇamupadiśyate? śabdasya khalu paśyāmo nānumānādvibhinnatām | atastallakṣaṇākṣepāt na vācyaṃ lakṣaṇāntaram || 5 || parokṣaviṣayatvaṃ hi tulyaṃ tāvaddvayorapi | sāmānyaviṣayatvaṃ ca sambandhāpekṣaṇāddvayoḥ || 6 || agṛhīte'pi sambandhe naikasyāpi pravartanam | sambandhaśca viśeṣāṇāmānantyādatidurgamaḥ || 7 ||

[3,1.402.0]

yathā pratyakṣato dhūmaṃ dṛṣṭvā'gniranumīyate | tathaiva śabdamākarṇya tadartho'pyavagamyate || 8 || anvayavyatirekau ca bhavato'trāpi liṅgavat | yo yatra dṛśyate śabdaḥ sa tasyārthasya vācakaḥ || 9 || pakṣadharmatvamapyasti śabda eva yato'rthavān | prakalpayiṣyate pakṣo dhūmo dahanavāniva || 10 || tatra dhūmatvasāmānyaṃ yathā vahati hetutām | gotvādiśabdasāmānyaṃtadvadatrāpivakṣyati || 11 || evaṃ viṣayasāmagrīsābhyādekatvaniścaye | na vilakṣaṇatāmātraṃ kiñcidanyatvakāraṇam || 12 || pūrvavarṇakramodbhūtasaṃskārasahakāritā | puruṣāpekṣavṛttitvaṃ vivakṣānusṛtikramaḥ || 13 || ityādinā viśeṣeṇa na pramāṇāntaraṃ bhavet | kāryakāraṇadharmādiviśeṣo'trāpi nāsti kim ? || 14 || yatheṣṭaviniyojyatvamapi nānyatvakāraṇam | hastasaṃjñādiliṅge'pi tathābhāvasya darśanāt || 15 ||

[3,1.403.0]

dṛṣṭāntanirapekṣattvamabhyaste viṣaye samam | anabhyaste tu sambandhasmṛtisāpekṣatā dvayoḥ || 16 || anekapratibhotpattihetutvamapi vidyate | aspaṣṭaliṅge kasmiṃścidaśva ityādiśabdavat || 17 || sphuṭārthānavasāyāśca pramāṇābhāsato yathā | liṅge tathaiva śabde'pi nānārthabhramakāriṇi || 18 || api ca pratibhāmātre śabdājjāte'pi kutracit | āptavādatvaliṅgena janyate niścitā matiḥ || 19 || śabdasyānumānarūpatā samānatantrānumatāata eva hi manyante śabdasyāpi vipaścitaḥ | āptavādāvisaṃvādasāmānyādanumānatām || 20 ||

[3,1.404.0]

śabdasyānumānāntarbhāve yuktyantaramkiñca śabdo vivakṣāyāmeva prāmāṇyamaśnute | na bāhyeḥ vyabhicāritvāt tasyāṃ caitasya liṅgatā || 21 || śabdasyātiriktapramāṇatvasādhanam

[3,1.404.1]

tatrābhidhīyate | dvividhaḥ śabdaḥ padātmā vākyātmā ceti |
tatra vākyamanavagatasambandhameva vākyārthamavagamayitumalam ; abhinavaviracitaślokaśravaṇe sati padasaṃskṛtamatīnāṃ tadarthāvagamadarśanāt |
ataḥ sambadhādhigamamūlapravṛttinā'numānena tasya kathaṃ sāmyasaṃbhāvanā ||

[3,1.404.2]

padasya tu sambandhādhigamasāpekṣatve satyapi sāmagrībhedāt
viṣayabhedāccānumānādbhinnattvam | viṣayastāvadvisadṛśa eva padaliṅgayoḥ | tadvanmātraṃ padasyārtha iti ca sthāpayiṣyate (5 āhnike) |
anumānaṃ tu vākyārthaviṣayam — atrāgniḥ , agnimān parvata iti tataḥ
pratipatteḥ | uktaṃ ca (pu. 311) tatra dharmaviśiṣṭo dharmī sādhya iti ||

[3,1.405.0]

padānāmanvayabodhakatvavicāraḥ

[3,1.405.1]

nanu padānyapi vākyārthavṛttīni santi — gomān , aupagavaḥ ,
kumbhakāra iti — satyam — kintu teṣvapi sākāṅkṣatā'styeva ;
padāntaramantareṇa nirākāṅkṣapratyayānutpādāt | gomān kaḥ ?
ityākāṅkṣāyā anivṛtteḥ ||

[3,1.405.2]

api ca parvatādiviśeṣyapratipattipūrvikā pāvakādiviśeṣaṇāvagatirliṅgādudeti | padāttu viśeṣaṇāvagatipūrvikā viśeṣyāvagatiriti viṣayabhedaḥ || śabdaḥ hetureva , na pakṣaḥ

[3,1.405.3]

nanu ! uktaṃ — yathā'numāne dharmaviśiṣṭo dharmī sādhyaḥ , evamihārthaviśiṣṭaḥ śabdaḥ sādhyo bhavatu — maivam — śabdasya hetutvāt |
na ca hetureva pakṣo bhavitumarhatīti || śabdasya hetutve'pi anumānāsaṃbhavaḥ

[3,1.405.4]

nanu ! yathā'gnimānayaṃ dhūmaḥ , dhūmatvāt mahānasadhūmavadityuktaṃ —

[3,1.406.1]

"sā deśasyāgniyuktasya , dhūmasyānyaiścakalpitā" (ślo. vā. anu. 48)
iti | evaṃ gośabda evārthavattvena sādhyatām ! gośabdatvādityādi
sāmānyaṃ ca hetūkriyatām ! iti — etadapi durghaṭam — śabdasya
dharmiṇaḥ kiṃ arthaviśiṣṭatvaṃ vā sādhyate ? pratyāyanaśaktiviśiṣṭatvaṃ
vā ? arthapratītiviśiṣṭatvaṃ vā ?

[3,1.406.2]

na tāvadarthaviśiṣṭatvaṃ sādhyam ; śailajvalanayoriva śabdārthayoḥ
dharmadharmibhāvābhāvāt ||

[3,1.406.3]

athārthaviṣayatvācchabdasyārthaviśiṣṭatetyucyate ; tadapyayuktam ;
tatpratītijananamantareṇa tadviṣayatvānupapatteḥ | pratītau tu siddhāyāṃ
kiṃ tadviṣayatvadvārakeṇa taddharmatvena ? yadi tu tadviṣayatvamūlā taddharmatvapūrvikā'rthapratītiḥ , arthapratītimūlaṃ tadviṣayatvam , taditaretarāśrayam |
tasmānnārthaviśiṣṭaḥ śabdaḥ sādhyaḥ ||

[3,1.406.4]

nāpyarthapratyāyanaśaktiviśiṣṭaḥ ; tadarthitayā śabdaprayogābhāvāt || na śaktisiddhaye śabdaḥ kathyate śrūyate'pi vā | arthagatyarthamevāmuṃ śṛṇvanti ca vadanti ca || 22 ||

[3,1.406.5]

nāpyarthapratītiviśiṣṭaḥ śabdaḥ pakṣatāmanubhavitumarhati ; siddhyasiddhivikalpānupapatteḥ || asiddhayā'pi tadvattvaṃ śabdasyārthadhiyā katham? siddhāyāṃ tatpratītau vā kimanyadanumīyate || 23 ||

[3,1.407.1]

jvalanādāvapi tulyo vikalpa iti cet ; na hi tatrāgnirdhūmena
janyate , api tu gamyate | iyaṃ tvarthapratītirjanyate śabdenetyasyāmeva siddhāsiddhatvavikalpāvasaraḥ | tasmāt tridhā'pi na śabdasya
pakṣatvam || śabdasya pakṣatvamasambhavi ca

[3,1.407.2]

api ca gośabde dharmiṇi gatvādisāmānyātmakasya hetorgrahaṇaṃ ,
tato vyāptismaraṇam , tataḥ parāmarśaḥ , tato'rthapratipattiriti kāladrāghīyastvāt dharmī tirohito bhavet | na parvatavadavasthitiḥtasya | api tūccaritapradhvaṃsitvaṃ śabdasya | na ca śabdamarthavattvena lokaḥ pratipadyate , kintu śabdāt pṛthagevārthamiti na sarvathā
śabdaḥ pakṣaḥ | ato dharmaviśiṣṭasya dharmiṇaḥ sādhyasyedvāsaṃbhavācchabdaliṅgayormahān viṣayabhedaḥ || śabdānumānayoḥ sāmagrībhedādapi vailakṣaṇyam

[3,1.407.3]

sāmagrībhedaḥ khalvapi — pakṣadharmānvayādirūpasāpekṣamanumānaṃ
vyākhyātaṃ , śabde tu na tāni santi rūpāṇi | tathā ca śabdasya

[3,1.408.1]

pakṣatvapratikṣepānna taddharmatayā gatvādisāmānyasya liṅgatā | na
cārthasya dharmitvam ; siddhyasiddhivikalpānupapatteḥ | na ca taddharmatvaṃ
śabdasya śakyate vaktum ; tatra vṛttyabhāvāt | pratītijanakatvena
taddharmatāyāmucyamānāyāṃ pūrvavaditaretarāśrayaḥ ; pakṣadharmādivalena
pratītiḥ , pratītau ca satyāṃ pakṣadharmādirūpalābhaḥ || śabdaḥ na sarvathā'rthadharmaḥ

[3,1.408.2]

api ca yadyarthadharmatayā śabdasya pakṣadharmatvaṃ bhavet , tadā'navagatadhūmāgnisambandho'pi yathā dhūmasya parvatadharmatāṃ gṛhṇātyeva ,
tathā'navagataśabdārthasambandho'pi arthadharmatāṃ śabdasya gṛhṇīyāt ;
na ca gṛhṇātītyato nāsti pakṣadharmatvaṃ śabdasyeti || anumānasāmagrīrūpatvamapi durvacam

[3,1.408.3]

anvayavyatirekāvapi tasya durupapādau ; deśe kāle ca śabdārthayoranugamābhāvāt | na hi yatra deśe śabdaḥ tatrārthaḥ | yathoktaṃ
śrotriyaiḥ — "mukhe hi śabdamupalabhāmahe , bhūmāvartham" iti | vayaṃ tu
karṇākāśe śrotramupalabhāmahe — ityāstāmetat ||

[3,1.408.4]

nāpi yatra kāle śabdaḥ tatrārthaḥ ; idānīṃ yudhiṣṭhirārthābhāve'piyudhiṣṭhiraśabdasadbhāvāt | arthaśabdārthayoḥ anvayābhāve'pi tadbuddhyoranvayo grahīṣyate ityucyate | tarhi vaktavyaṃ — kiṃ arthabuddhāvutpannāyāmanvayo gṛhyate ? anutpannāyāṃ vā ? anutpannāyāṃ tāvat

[3,1.409.1]

svarūpāsattvāt kuto'nvayagrahaṇam ? utpannāyāṃ tvarthabuddhau kimanvayagrahaṇeneti naiṣphalyam | tatpūrvakatve tu pūrvavaditaretarāśrayam | etena
vyatirekagrahaṇamapi vyākhyātam || śabdārthayoranvayavyatirekasamarthanaṃ , taddūṣaṇaṃ ca

[3,1.409.2]

nanu ! āvāpodvāpadvāreṇa śabdārthasambandhe niścīyamāne
upayujyete evānvayavyatirekau | yathoktam (ślo. vā. 1.1.7.160) — "yatra yo'nveti yaṃ śabdamarthastasya bhavedasau" iti —
satyametat — kintu samayabalena siddhāyāmarthabuddhau samayaniyamārthābanvayavyatirekau śabde ; nānvayavyatirekakṛtā ca dhūmāderivāgneḥ
tato'rthabuddhiḥ ||

[3,1.409.3]

api ca — dhūmādibhyaḥ pratītiśca naivāvagatipūrvikā | ihāvagatipūrvaiva śabdādutpadyate matiḥ || 24 ||

[3,1.410.0]

sthaviravyavahāre hi bālaḥ śabdāt kutaścana | dṛṣṭvā'rthamavagacchan taṃ svayamapyavagacchati || 25 ||

[3,1.410.1]

yatrāpyevaṃ samayaḥ kriyate , etasmācchabdādayamarthastvayā pratipattavya iti — tatrāpi pratītireva kāraṇatvena nirdiṣṭā draṣṭavyā |
tasmādanyo liṅgaliṅginoravinābhāvo nāma sambandhaḥ , anyaśca
śabdārthayoḥ samayāparanāmā vācyavācakabhāvaḥ sambandhaḥ pratītyaṅgam | evaṃvidhaviṣayabhedāt sāmagrībhedācca pratyakṣavadanumānādanyaḥ
śabda iti siddham || śabdānumānayornāvailakṣaṇyam

[3,1.410.2]

yattu pūrvavarṇakramāpekṣaṇādivailakṣaṇyamāśaṅkya dūrṣitam (pu. 402) — kastatra phalguprāye nirbandhaḥ ||

[3,1.411.0]

śabdānumānayorviṣayabhedādapi bhedaḥ

[3,1.411.1]

yatpunarabhihitam (pu. 403)(ślo. vā. — 1.1.5. śabda. 23) —

[3,1.411.2]

"āptavādāvisaṃvādasāmānyādanumānatā"

[3,1.411.3]

iti — tadatīva subhāṣitam ! viṣayabhedāt | āptavādatvahetunā
hi śabdārthabuddheḥ prāmāṇyaṃ sādhyate ; na tu saiva janyate | yadāha(ślo. vā. 1.1.7.244 , 246)"anyadeva hi satyatvamāptavādatvahetukam | vākyārthaścānya eveha jñātaḥ pūrvataraṃ ca saḥ || tataścedāptavādena satyatvamanumīyate | vākyārthapratyayasyātra kathaṃ syādanumānatā || janma tulyaṃ hi buddhīnāmāptānāptagirāṃ śrutau | janmādhikopayogī ca nānumāyāṃ trilakṣaṇaḥ iti ||"

[3,1.411.4]

na ca prāmāṇyaniścayādvinā pratibhāmātraṃ taditi vaktavyam ;
śabdārthasaṃpratyayasyānubhavasiddhatvāt ||

[3,1.412.0]

śabdaḥ na vivakṣāmātrānumāpakaḥ

[3,1.412.1]

etena vivakṣāviṣayatvamapi (pu. 404) pratyuktam | na hi vivakṣā
nāma śabdasya vācyo viṣayaḥ , kintvartha eva tathā || vivakṣāyāṃ hi śabdasya liṅgatvamiha dṛśyate | ākāśa iva kāryatvāt na vācakatayā punaḥ || 26 || śabdāduccaritācca vācyaviṣayā tāvatsamutpadyatesaṃvittistadanantaraṃ tu gamayetkāmaṃ vivakṣāmasau | arthopagrahavarjitāttu niyamātsiddhaivamājīvatātadvācyārthaviśeṣitā tvavidite naiṣā tadarthe bhavet || 27 || śabdaprāmāṇyākṣepaḥnanu ! siddhe pramāṇattve bhedābhedaparīkṣaṇam | kriyate , na tu śabdasya prāmāṇyamavakalpate || 28 || śabdānāṃ arthāsaṃsparśitvamarthapratītijanakaṃ pramāṇamiti varṇitam | vikalpamātramūlatvāt nārthaṃ śabdāḥ spṛśantyamī || 29 ||

[3,1.413.0]

jātyādīnāṃ śabdārthatvānupapattiḥartho nirūpyamāṇaśca ko vā śabdasya śakyate? vaktuṃ , na jātirna vyaktiḥ na tadvānnāma kaścana || 30 || śabdārthayoḥ saṃbandho'pi durvacaḥsambandho'pyasya nārthena nityo'sti samayo'stha vā? śakyaḥ , sannapi vā boddhumarthe kathamatīndriye ? || 31 || vākyānāmarthapratyāyayakatvaṃ durvacamvākyārtho'pi na nirṇetuṃ pāryate pāramārthikaḥ | niyogabhāvanābhedasaṃsargādisvabhāvakaḥ || 32 || tatpratītyabhyupāyaśca kiṃ padārthaḥ padāni vā? vākyaṃ vā vyatiṣaktārthaṃ sphoṭo veti na lakṣyate || 33 || siddhāyāmapi tadbuddhau tasyā draḍhimakāraṇam | nityatvamāptoktatvaṃ vā na samyagavatiṣṭhate || 34 ||

[3,1.414.0]

vedānāṃ āptoktatvakṛtaṃ prāmāṇyamapi durvacampade nitye'pi vaidikyo racanāḥ kartṛpūrvikāḥ? nityā vā ? kṛtakatve'pi kṛtāḥ keneti durgamam || 35 || kartā'sti sa ca nirdvandvaḥ sa caikaḥ sa ca sarvavit | sa ca kāruṇiko veti pratipattuṃ na śakyate || 36 || vyāghātādibhiḥ na vedāḥ pramāṇamparasparaviruddhāśca santi bhṛyāṃsa āgamāḥ | teṣāṃ kasyeśvaraḥ kartā kasya neti na manmahe || 37 || vede doṣāśca vidyante vyāghātaḥ punaruktatā | phalasyānupalaṃbhaśca tathā phalaviparyayaḥ || 38 || kīdṛśaścārthavādānāṃ viruddhārthābhidhāyinām | mantrāṇāṃ nāmadheyādipadānāṃ vā samanvayaḥ || 39 || vede vyutpattirapi dussthitāsiddhakāryopadeśācca vede saṃśerate janāḥ | kimasya kārye prāmāṇyaṃ siddhe'rthe vobhayatra vā ? || 40 || tena vedapramāṇatvaṃ viṣame pathi vartate | jīvikopāyabuddhyā vā śraddhayā vā'bhyupeyatām || 41 ||

[3,1.415.0]

vedaprāmāṇyasthāpanam

[3,1.415.1]

atrāmidhīyate — sarva evaite doṣā yathākramaṃ parihariṣyantaityalabhasamāśvāsena | supratiṣṭhameva vedaprāmāṇyamavagacchatvāyuṣmān || śabdasāmānyasyāpyarthājanyatvaṃ svabhāvaḥ

[3,1.415.2]

nanu ! arthāsaṃsparśitvameva tāvatkathaṃ parihriyate | na hi
bāhye'rthe śabdāḥ pratītimādadhati | te hi durlabhavastusaṃparkavikalpamātrādhīnajanmānaḥ svamahimānamanuvartamānāstiraskṛtavāhyārthasamanvayān vikalpaprāyān pratyayānutpādayanto dṛśyante — "aṅgulyagre
hastiyūthaśatamāste" itītisvabhāva eva śabdānāmarthāsaṃsparśitvam || śabdasya cakṣurādivailakṣaṇyam

[3,1.415.3]

cakṣurādīnāmapi alīkakacakūrcakādipratītikāraṇatvamasti , na
ca teṣāmarthāsaṃsparśitvamiti cet ; na ; teṣāṃhi timirādidoṣakaluṣitavapuṣāṃ tathāvidhavibhramakāraṇatvam , na tu svamahimnaiva | ihāpi
puruṣadoṣāṇāmeṣa mahimā , na śabdānāmiti cet , maivam ; doṣavato'pi
puruṣasya mūkāderanuccāritaśabdasyedṛśaviplavotpādanapāṭavābhāvāt |
asatyapi ca puruṣahṛdayakāluṣye yathāprayujyamānānyaṅgulyagrādivākyāni viplavamāvahantyeveti śabdānāmevaiṣa svabhāvaḥ , na vaktṛdoṣāṇām ||

[3,1.416.0]

bādhakajñāne satyapi śabdaḥ pravartate

[3,1.416.1]

api ca na cakṣurādi bādhakajñānodaye sati na viramati ;
viparītavedanajanmanaḥ śuktikārajatādibuddhiṣu vibhramasyāpāyadarśanāt |
śabdastu śatakṛtvo'pi bādhyamāno yathaivoccaritaḥ "karaśākhāśikhare
kareṇuśatamāste" iti tathaiva tathābhūtaṃ bhūyo'pi vikalpamayathārthamutpādayatyeveti vikalpādhīnajanmatvācchabdānāmevedaṃ rūpaṃ yat arthāsaṃsparśitvaṃ nāmeti | taduktam — "vikalpayonayaḥ śabdāḥ vikalpāḥ śabdayonayaḥ | teṣāmanyonyasambandhe nārthaṃ śabdāḥ spṛśantyamī iti ||"śabdānāṃ arthāsaṃsparśitvaṃ na svabhāva iti siddhāntaḥ

[3,1.416.2]

atrābhidhīyate — bhavedetadevaṃ ; yadi na kadācidapi yathārthaṃ
śabdaḥ pratyayamupajanayet , arthāsaṃsparśitvamevāsya svabhāva itigamyeta | bhavati tu guṇavatpuruṣabhāṣitāt "nadyāstīre phalāni
santi" iti vākyāt atiraskṛtabāhyārtho yathārthaḥ pratyayaḥ ; tataḥ
pravṛttasya tadarthaprāpteḥ | na ceyamarthaprāptirarthasparśaśūnyādapi śabdavikalpāt pāraṃparyeṇa maṇiprabhāmaṇibuddhivadavakalpata ityupariṣṭāt
vakṣyāmaḥ ||

[3,1.416.3]

nanu ! guṇavadvaktṛkādaṅgulyādivākyāt dṛṣṭa evāsamīcīnaḥ
pratyayaḥ — maitram — guṇavatāmevaṃvidhavākyoccāraṇacapalābhāvāt ||

[3,1.417.0]

apramāṇavākyānuvādakavākyaṃ nāpramāṇam

[3,1.417.1]

yattu āpto'pi kaṃ cidanuśāsti — "mā bhavānabhūtārthaṃ vākyaṃ
vādīḥ — aṅgulikoṭau karighaṭāśatamāste — iti" iti , tatretikaraṇāvacchinnasya dṛṣṭāntatayā śabdaparatvenopādānātpratiṣedhaikavākyatayā
yathārthameva | arthaparatve tu niṣedhakavākyataiva na syāditi | tasmādāptavākyānāmayathārthatvābhāvānna svato'rthāsaṃspārśinaḥ śabdāḥ | puruṣa
doṣānuṣaṅgakṛta evāyāṃ viplavaḥ || vaktṛguṇadoṣāveva śabdasyārthasaṃsparśatadabhāvayormūlam

[3,1.417.2]

nanu ! āptairevaṃvidhavākyāprayoge'pi sandigdho vyatirekaḥ —
kiṃ śabdānāṃ tadṛśasvabhāvābhāvādayathārthapratyayānutpādaḥ ? uta vaktṛdoṣābhāvāditi | naitadevam — anuccaritaśabdo'pi puruṣo vipralaṃbhakaḥ | hastasaṃjñādyupāyena janayatyeva viplavam || 42 || ceṣṭayā śabdānumānāsaṃbhavaḥ

[3,1.417.3]

na ca hastasaṃjñādinā śabdānumānam , tatkṛtaśca viplava iti
vaktavyam ; itthamapratīteḥ | utpanne ca kvacinnadyādivākyādvijñāne
taraṅgiṇītīramanusarannanāsāditaphalaḥ pravṛttabādhakapratyayaḥ puruṣamevāṣikṣipati — "dhik ! hā ! tena durātmanā vipralabdho'smi" iti |
na śabdam | prāptaphalaśca pumāṃsameva ślāghate "sādhu sādhunā tenopadiṣṭam" iti | ataḥ puruṣadoṣānvayānuvidhānāt puruṣadoṣakṛta eva
śabdādviplavaḥ , na svarūpanibandhanaḥ | tadabhāvakṛta eva āpteṣu tūṣṇīmātīneṣu vibhramānutpāda iti na sandigdho vyatirekaḥ || arthāsaṃsparśaḥ nāpyaprāmāṇyasādhakaḥ

[3,1.418.2]

nanu ! puruṣadoṣāstatra kiṃ kuryuḥ ! puruṣasya hi guṇavato
doṣavato vā śabdoccāraṇamātra eva vyāpāraḥ | tataḥ paraṃ tu kāryaṃ
śabdāyattameveti tatsvarūpakṛta evāyaṃ vibhramaḥ ||

[3,1.418.3]

hanta ! tarhi vaktari guṇavati sati "saritastīre phalāni santi"
iti samyakpratyaye'pi śabdasyaiva vyāpārāt puruṣasyoccāraṇamātre
caritārthatvānnaikāstataḥ śabdasyārthāsaṃsparśitvameva svabhāvaḥ | yuktaṃcaitadeva — yaddīpavatprakāśatvamātrameva śabdasya svarūpam ; na yathārthatvamayathārthatvaṃ vā | viparīte'pyarthe dīpasya prakāśatvānativṛtteḥ | ayaṃ
tu viśeṣaḥ — pradīpe vyutpattinirapekṣameva prakāśatvam , śabdasya tu
vyutpattyapekṣamiti | prakāśātmanastu śabdasya vaktṛguṇadoṣādhīne

[3,1.419.1]

yathārthetaratve | ata evāṅguliśikharādhikaraṇakareṇuśatavacasi
bādhite'pi punaḥ punaruccāryamāṇe bhavati vibhramaḥ ; prakāśatvarūpānapāyāt | na tveṣa śabdasya doṣaḥ || padārthānāṃ tu saṃsargamasamīkṣya prajalpataḥ | vaktureva pramādo'yaṃ na śabdo'trāparādhyati || 43 ||

[3,1.419.2]

taduktam — pramāṇāntaradarśanamatra bādhyate , na punarhastiyūthaśatamiti śābdo'nvayaḥ | puruṣo hi svadarśanaṃ śabdena pareṣāṃ
prakāśayati | tatra taddarśanaṃ ce dduṣṭaṃ , duṣṭaḥ śābdapratyayaḥ | aduṣṭaṃ
cet , aduṣṭa iti guṇavataḥ puruṣasyāduṣṭaṃ darśanaṃ bhavati , doṣavato
duṣṭamiti | adṛṣṭvā'pi vastu yadupadiśyate so'pi buddhidoṣa eva |
tasmāt puruṣagataguṇadoṣānvayavyatirekānuvidhāyitvāt tatkṛte eva
śabdayathārthatvāyathārthatve | taduktam — "tattvamapi bhavati vitathamapi
bhavati" iti || upasaṃhāraḥtenābhidhātṛdaurātmyakṛteyamayathārthatā | pratyayasyeti śabdānāṃ nārthāsaṃsparśitā svataḥ || 44 || yā tu jātyādiśabdārthaparākaraṇavartmanā | arthāsaṃsparśitā proktā , sā purastānniṣetsyate || 45 || prāmāṇyasvatastvaparatastvavicāropakṣepaḥpramāṇatvaṃ tu śabdasya kathamityatra vastuni | jaiminīyairayaṃ tāvatpīṭhabandho vidhīyate || 46 || prāmāṇyamaprāmāṇyaṃ vā sarvavijñānagocaraḥ | svato vā parato veti prathamaṃ pradhivicyatām || 47 ||

[3,1.420.0]

prāmāṇyavicāraprasaṅgasamarthanam — tatra pakṣabhedāśca

[3,1.420.1]

nanu ! śabdaprāmāṇyacintāvasare sakalapramāṇaprāmāṇyavicārasya
kaḥ prasaṅgaḥ ? na svātantryeṇa parīkṣaṇam , apitu tadarthameva ,
samānamārgatvāt | yathā'nyeṣāṃ svataḥ parato vā prāmāṇyaṃ , tathā
śabdasyāpi bhaviṣyatīti | na hi tasya svarūpamiva prāmāṇyamapi
tadvisadṛśamiti ||

[3,1.420.2]

taducyate — kiṃ vijñānānāṃ prāmāṇyaprāmāṇyaṃ ceti dvayamapi
svataḥ ? uta tadubhayamapi parataḥ ? āhosvidaprāmāṇyaṃ svataḥ ,
prāmāṇyaṃ tu parataḥ ? uta svit prāmāṇyaṃ svataḥ , aprāmāṇyaṃ tu parataḥ ?
iti || tatra sāṃkhyamatadūṣaṇam

[3,1.420.3]

tatra dvayamapi svata iti tāvadasāṃpratam , pravṛttasya visaṃvādadarśanāt | yadi hi prāmāṇyamitaradvā svata eva jñānasya gamyeta ,
tarhi śuktau rajatajñānaṃ pramāṇatayā vā pratipannam ? anyathā vā ?

[3,1.421.0]

pramāṇatvaparicchittauviṣaṃvadati tatkatham? aprāmāṇyagṛhītauvā tasmin kasmāt pravartate ? || 48 || tatrabauddhamatadūṣaṇam

[3,1.421.1]

etena tṛtīyo'pi pakṣaḥ pratyuktaḥ — yadapramāṇyaṃ svataḥ , prāmāṇyaṃ
tu parata iti | svato hyaprāmāṇye niścite pravṛttirna prāpnotīti |
kiñca aprāmāṇyamutpattau karaṇadoṣāpekṣam | niścaye bādhakajñānāpekṣam | tat kathaṃ svatobhavitumarhati? āprāmāṇyasyāvastutvanirāsaḥ

[3,1.421.2]

yacca "aprāmāṇyamavastutvānna syāt kāraṇadoṣataḥ" (ślovā. 1.1.2.39) iti kaiściducyate , tadapi yatkiñcit | saṃśayaviparyayātmanaḥ apramāṇasya vastutvāttadgatamaprāmāṇyamapi vastveveti | paratastu prāmāṇyaṃ yathā nāvakalpate , tathā vistareṇocyate || prāmāṇyāprāmāṇyayoḥ paratastvā'saṃbhavākṣepaḥ

[3,1.421.3]

evañcāyaṃ dvayamapi parata iti dvitīyapakṣapratikṣepo'pi
bhaviṣyati | arthatathātvaprakāśakaṃ hi pramāṇamityuktam | tasya
svaprameyāvyabhicāritvaṃ nāma prāmāṇyam | ataśca parāpekṣāyāṃ satyāṃ
hi parata iti kathayitumucitam | na cāsya parāpekṣā kvacidvidyate ||

[3,1.421.4]

sā hi bhavantī utpattau vā syāt ? svakāryakaraṇe
vā ? prāmāṇyaniścaye vā ? utpattau — kārakasvarūpamātrāpekṣā ?

[3,1.422.1]

tadatiriktatadgataguṇāpekṣā vā ? kārakasvarūpamātrāpekṣāyāṃ siddhasādhyatvam | asatsu kārakeṣu kāryasya jñānasyātmalābhābhāvāt
kasya prāmāṇyamaprāmāṇyaṃ vā cintyate? guṇānāṃ sadbhāve na kiñcitpramāṇam

[3,1.422.2]

kārakātiriktatadadhikaraṇaguṇāpekṣaṇaṃ tu durghaṭam | aprāmāṇikatvena kāraṇaguṇānāmākāśakuśeśayasadṛśavapuṣāṃ apekṣaṇīyatvābhāvāt || na kāraṇaguṇagrāhi pratyakṣamupapadyate | cakṣurādeḥ parokṣatvāt pratyakṣāstadguṇāḥ katham ? || 49 || liṅgaṃ cādṛṣṭasambandhaṃ na teṣāmanumāpakam | yathā'rthabuddhisiddhistu nirdoṣādeva kārakāt || 50 || jñānasāmānyasāmagryāḥ anyatararūpatvaṃ avarjanīyam

[3,1.422.3]

yadi hi yathā'rthatvāyathā'rthatvarūpadvayarahitaṃ kiñcit
upalabdhyākhyaṃ kāryaṃ bhavet , tataḥ kāryatraividhyāt kāraṇatraividhyamavaśyamavasīyeta — yathā'rthopalabdheḥ guṇavatkārakaṃ kārakaṃ , ayathā'
rthopalabdheḥ doṣakaluṣaṃ kārakaṃ kārakam , ubhayarahitāyāstu tasyāḥ
svarūpāvasthitameva kārakaṃ kārakamiti | na tvevamasti | dvividhaiva
khalviyamupalabdhiḥ — yathā'rthatvayathā'rthatvabhedena ||

[3,1.423.0]

prāmāṇyasya svatastvaṃ , aprāmāṇyasya paratastva catatrāyathā'rthopalabdhistāvadduṣṭakārakakāryaiva dṛṣṭā || dṛṣṭaḥ kuṭilakumbhādisaṃbhavo duṣṭakāraṇāt | tathā mānāntarajñātāttimirāderdvicandradhīḥ || 51 ||

[3,1.423.1]

ayathā'rthopalabdhau ca duṣṭakārakakāryatvena siddhāyāmidānīṃ
tṛtīyakāryābhāvāt yathā'rthopalabdhiḥ svarūpāvasthitebhya eva kārakebhyo'vakalpata iti na guṇakalpanāyai prabhavati ||

[3,1.423.2]

anumāne ca yaiva pakṣadharmānvayādisāmagrī jñānasya janikā saiva
prāmāṇyakāraṇatvena dṛṣṭā | na ca svarūpasthitāni kāraṇāni kāryajanmanyudāsata eva , yena yathā'rthopalabdhijanena teṣāṃ guṇakāritākalpyetetyato na santi kāraṇaguṇāḥ || doṣābhāvaḥ na kārakakoṭauniviṣṭaḥ

[3,1.423.3]

nairmalyavyapadeśastu locanādeḥ kācakāmalādidoṣāpāyanibandhana
eva , na svarūpātiriktaguṇakutaḥ | añjanādyupayogo'pi doṣanirharaṇāyaiva , na guṇajanmane || tasmādavitathā saṃvit svarūpasthitahetujā | doṣādhikaistu taireva janyate viparītadhīḥ || 52 ||

[3,1.424.0]

ata evāpramāṇatvaṃ parato'bhyupagamyate | janmanyapekṣate doṣān bādhakaṃ ca svaniścaye || 53 ||

[3,1.424.1]

tasmānnotpattau guṇāpekṣaṃ pramāṇam || pramākārye'pi na kārakāntarāpekṣā

[3,1.424.2]

nāpi svakāryakaraṇe kiñcidapekṣate ; arthaprakāśanasvabhāvasyaiva
tasya svahetorutpādāt | arthaprakāśanameva ca pramāṇakāryam , pravṛttyādeḥ
puruṣecchānibandhanatvāt || naiva vā jāyate jñānaṃ jāyate vā prakāśakam | arthaprakāśane kiñcit na tūtpannamapekṣate || 54 ||
tathā coktam — "mṛddaṇḍacakrasūtrādi ghaṭo janmanyapekṣate | udakāharaṇe tvasya tadapekṣā na vidyate iti ||"

[3,1.424.3]

athavā — sāpekṣatvaṃ ghaṭasyāpi salilāharaṇaṃ prati | yatkiñcidasti , na tvevaṃ pramāṇasyopapadyate || 55 || na ca svagrahaṇāpekṣaṃ jñānamarthaprakāśakam | tasminnanavabuddhe'pi tatsiddheścakṣurādivat || 56 ||

[3,1.425.1]

uktaṃ ca — "na hyajñāte'rthe kaścidvuddhimupalabhate | jñāte tvanumānādavagacchati" (śā. bhā. 1.1.5) iti | tasmāt svakāryakaraṇe'pi
na svagrahaṇāpekṣaṃ pramāṇam || prāmāṇyaniścayaḥ na svarūpasāmagryatiriktakāraṇādhīnaḥ

[3,1.425.2]

nāpi prāmāṇyaniścaye kiñcidapekṣate ; apekṣaṇīyābhāvāt |
tathā hi — asya kāraṇaguṇajñānādvā prāmāṇyaniścayo bhavet ?
bādhakābhāvajñānādvā ? saṃvādādvā ?

[3,1.425.3]

na tāvatkāraṇaguṇajñānāt ; kāraṇaguṇānāmidānīmeva nirastatvāt || guṇajñānasyāsaṃbhāvaḥ

[3,1.425.4]

api ca na kāraṇaguṇajñānamindriyakaraṇakam ; atīndriyakārakādhikaraṇatvena parokṣatvādguṇānām | apitūpalabdhyākhyakāryapariśuddhisamadhigamyaṃ guṇasvarūpam | apravṛttasya ca pramāturna kāryapariśuddhirbhavati | tannedānīṃ prāmāṇyaniścayapūrvikā pravṛttirbhavet |
anyathā vā'niścitaprāmāṇyādeva jñānāt pravṛttisiddhau kiṃ paścāttanniścayena prayojanam ? niścitaprāmāṇyāttu pravṛttau duratikramaḥ
cakrakakrakacapātaḥ — pravṛttau satyāṃ kāryapariśuddhigrahaṇam , kāryapariśuddhigrahaṇāt kāraṇaguṇāvagatiḥ , kāraṇaguṇāvagateḥ prāmāṇyaniścayaḥ , prāmāṇyaniścayāt pravṛttiriti ||

[3,1.426.0]

bādhakābhāvajñānaṃ tu asaṃbhavi

[3,1.426.1]

nāpi bādhakābhāvaparicchedāt prāmāṇyaniścayaḥ | sa hi
tātkāliko vā syāt ? kālāntarabhāvī vā ?

[3,1.426.2]

tātkāliko na paryāptaḥ prāmāṇyapariniścaye |

[3,1.426.3]

kūṭakārṣāpaṇādau kiñcitkālamanutpannabādhake'pi kālāntare
tadutpādadarśanāt || sarvadā tadabhāvastu nāsarvajñasya gocaraḥ || 57 || saṃvādādapi na prāmāṇyaniścayaḥ

[3,1.426.4]

atha saṃvādātprāmāṇyaniścaya ucyate ? tarhyucyatām — ko'yaṃ
saṃvādo nāma ? kiṃ uttaraṃ tadviṣayaṃ jñānamātram ? utārthāntarajñānam ?
āho svidarthakriyājñānamiti ?

[3,1.426.5]

ādye pakṣe kaḥ pūrvottarajñānayorviśeṣaḥ , yat uttarajñānasaṃvādāt
pūrvaṃ pūrvaṃ jñānaṃ prāmāṇyamaśnuvīta? yatra kutra vā prāmāṇyaṃ svata ityāstheyamevaapi cottarasaṃvādāt pūrvapūrvapramāṇatām | vadanto nādhigaccheyurantaṃ yugaśatairapi || 58 || sudūramapi gatvā tu prāmāṇyaṃ yadi kasya cit | svata evābhidhīyet ko dveṣaḥ prathamaṃ prati || 59 ||

[3,1.426.6]

yadāha — "kasya cittu yadīṣyeta svata eva pramāṇatā | prathamasya tathābhāve vidveṣaḥ kiṃnibandhanaḥ ||" (ślo. vā. coda — 76) iti || samānaviṣayasyaiva saṃvādakatvam

[3,1.426.7]

athānyaviṣayajñānamanyasya saṃvāda ucyate — tadayuktam —
adaśanāt | na hi stambhajñānaṃ kumbhajñānasya saṃvādaḥ ||

[3,1.427.0]

saṃvādaḥ duradhigamaśca

[3,1.427.1]

athārthakriyājñānasaṃvādātprathamasya pravartakasya jñānasya prāmāṇyamiṣyate , tadapi hyanavasitaprāmāṇyaṃ kathamādimasya prāmāṇyamavagamayet ? kaścārthakriyājñānasya pūrvasmādviśeṣaḥ , yadetadāyattastasya
prāmāṇyādhigamaḥ | arthakriyājñānatvameva viśeṣa iti cet , kila
salilajñānamādyamavidyamāne'pi payasi pūṣadīdhitiṣu pravartakaṃ
dṛṣṭamiti na bhavati visraṃbhabhūmiḥ || apramāyā api pravartakatvādi samam

[3,1.427.2]

idaṃ punararthakriyāsaṃvedanaṃ ambumadhyavartinaḥ pānāvagāhanādiviṣayamudetītyanavadhāritavyabhicāritayā tatprāmāṇyaniścayāya
kalpata iti — tadasat — svapne pānāvagāhanasyāpi vyabhicāropalabdheḥ || apramāyā api arthakriyākāritvaṃ dṛśyate

[3,1.427.3]

kiñca caramadhātuvisargo'pi svapne sīmantinīmantareṇa bhavatīti
mahāneṣa vyabhicāraḥ ||

[3,1.427.4]

atha rāgodrekanimittatvena pittādidhātuvikṛtinibandhanatvena
vā tadvisargasya na svasādhanavyabhicāra ityucyate — tadasamañjasam —
asakṛdanubhūtayuvatipariraṃbhādyanvayavyatirekānuvidhāyitvena tatkāryatvāvadhāraṇāt ||

[3,1.428.0]

tasmādarthakriyājñānavyabhicārāvadhāraṇāt | tatprāmāṇyaparīkṣāyāmanavasthā na śāmyati || 60 || prāmāṇyaniścayaḥ ma pravṛttyaṅgamathavā''ptaphalatvena kiṃ tatprāmāṇyacintayā? prathame'pi pravṛttatvāt kiṃ tatprāmāṇyacintayā ?  || 61 ||

[3,1.428.1]

na cedamarthakriyājñānamapravṛttasya puṃsassamudbhavati | tatra prāmāṇyāvadhāraṇapūrvikāyāṃ pravṛttau kāraṇaguṇaniśceyaprāmāṇyacarcābaddhacakrakakrakacacodyaprasaṅgastadavastha eva ||

[3,1.428.2]

aniścitaprāmāṇyasya tu pravṛttau paścāttannirṇayo bhavannapi
kṛtakṣaurasya nakṣatraparīkṣāvat aphala evetyuktam || prāmāṇyaniścayasya ādyapravṛttau aṅgatvākṣepaḥ

[3,1.428.3]

tataitatsyāt — dvividhā hi pravṛttiḥ — ādyā ca , ābhyāsikī
ca | tatrādyā yathā — vinihitasalilāvasiktamasṛṇamṛdi śarāve
śālyādibījaśaktiparīkṣaṇāya katipayabījakaṇāvāparūpā | tatastatra
teṣāmaṅkarakaraṇakauśalamavikalamavalokayantaḥ kīvāśā niśśaṅkaṃ
kedāreṣu tāni bījānyāvapantīti seyamābhyāsikī pravṛttiḥ |
evamihāpi prathamaparīkṣitapramāṇabhāvādeva jñānātkutaścitkaścidvipaścidapi vyavaharaṃstadvyavahāra parastattatphalajñāne tasya prāmāṇyabhavagacchan punastathāvidhe jāte sati sukhameva pravṛttyādikaṃ vyavahārabhaśaṅkitakāluṣyaḥ kariṣyatīti na sarvātmanā vaiyarthyamiti ||

[3,1.429.0]

ādyapravṛttāvapi prāmāṇyaniścayaḥ nāṅgam

[3,1.429.1]

ucyate — viṣamo'yaṃ dṛṣṭāntaḥ — tajjātīyatayā bījaṃ śakyate yadi veditum | tatra tanniścayādyuktaṃ nirviśaṅkaṃ pravartanam || 62 || jñāne tathāvidhatvaṃ tu bodharūpāviśeṣataḥ | kāryādvā kāraṇādvā'pi jñātavyaṃ na svarūpataḥ || 63 || — iti || prāmāṇyaniścayasya pramāṇāntareṇa dussaṃpādatvamkāraṇānāṃ parokṣatvāt na taddvārā tadāgatiḥ | kāryaṃ tu nāpravṛttasya bhavatītyupavarṇitam || 64 || tasmādvaiyarthyacodyasya nāyaṃ parihṛtikramaḥ | evaṃ cārthakriyājñānāt kīdṛk prāmāṇyaniścayaḥ || 65 || samarthakāraṇajñānasyāpi na prāmāṇyaniścāyakatvamsamarthakāraṇajñānāt yo'pi prāmāṇyaniścayam | brūte so'pi kṛtodvāhastatra lagnaṃ parīkṣate || 66 ||

[3,1.429.2]

kilātivikasitakusumamakarandapānamuditamadhukarakule kasmiṃścidudyāne vādyamānāyāṃ vīṇāyāṃ nirantaralatāsantānāntaritavapuṣi
vidūrādanavalokyamāne vādake vīṇādhvanisaṃvidi rolambanādasandehadūṣitāyāṃ tadabhimukhameva pratiṣṭhamānaḥ śrotā parivādake darśanapathamavatīrṇe svarānukūlakāraṇaniścayāt tatpratītau saṃśayanivṛtteḥ prāmāṇyaṃ
niścinotītyeṣa samarthakāraṇajñānakṛtaḥ prāmāṇyaniścayaḥ ||

[3,1.430.0]

tatrāpi nāpravṛttasya hetusāmarthyadarśanam | evameva pravṛttau tu niścitenāpi tena kim || 67 || tanniścayāt pravṛttau vā punaranyonyasaṃśraṭam | tanniścayāt pravṛttiḥ syāt pravṛttestadviniścayaḥ || 68 || prāmāṇyasvatastvopasaṃhāraḥ

[3,1.430.1]

tadevaṃ na kutaścidapi prāmāṇyaniścayaḥ cakraketaretarāśrayānavasthāvaiyarthyādidūṣaṇātītasthitirastītyataḥ prāmāṇyaniścaye'pi na
kiñcidapekṣate pramāṇam | ataścotpattau , svakāryakaraṇe , svaprāmāṇyaniścaye ca nirapekṣatvādapekṣātrayarahitatvātsvataḥprāmāṇyamiti siddham | taduktam (ślo. vā. coda. 47) — "svataḥ sarvapramāṇānāṃ prāmāṇyamiti gṛhyatām | na hi svato'satī śaktiḥ kartumanyena pāryate ||"aprāmāṇyaparatastvopasaṃhāraḥ

[3,1.430.2]

aprāmāṇyaṃ tūtpattau doṣāpekṣatvāt , svaniścaye bādhakapratyayādisāpekṣatvāt ubhayatrāpi parata ityuktameva | tasmāt pakṣatrayasyāyanupapatteścaturtha evāyaṃ pakṣaḥ śreyān — prāmāṇyaṃ svataḥ , aprāmāṇyaṃ
parata iti || prāmāṇyāprāmāṇyayoḥ paratastvaśaṅkānanu ! cotpattivelāyāṃ na viśeṣo'vadhāryate | pramāṇetarayostena balādbhavati saṃśayaḥ || 69 ||

[3,1.431.1]

paricchittimātraṃ pramāṇakāryam | tacca yathā'rthetarapramitisādhāraṇaṃ rūpaṃ | sādhāraṇadharmagrahaṇaṃ ca saṃśayakāraṇamiti
prasiddhaḥ panthāḥ | evaṃ sthite ca — pramāṇāntarasaṃvādavisaṃvādau vinā katham? pramāṇetaranirṇītiḥ , ataśca parato dvayam || 70 || prāmāṇyāprāmāṇyayoḥ paratastvāsaṃbhavaḥ

[3,1.431.2]

tadetadacaturasram | satyaṃ , paricchittireva pramāṇakāryam |
sā punarupajāyamānaiva na sandehādidūṣitatanurupalabhyate ityautsargikaṃ
prāmāṇyameva sā bhajate | arthaparicchedācca pravartamānaḥ pramātā pramāṇenaiva pravartito bhavati ; na saṃśayātpravṛttaḥ | sthite caivamautsargike
prāmāṇye , yatra tasyāpavādaḥ kvacidbhavati tatrāprāmāṇyam || aprāmāṇyahetuḥ

[3,1.431.3]

apramāṇye cāvaśyaṃbhāvyapavādaḥ | dvividha evāpavādaḥ — vādhakapratyayaḥ , kāraṇadoṣajñānaṃ ca | taduktaṃ bhāṣyakṛtā (śāva. bhā. 1.1.5)"yatra duṣṭaṃ karaṇam , yatra ca mithyeti pratyayaḥ , sa evāsamīcīnaḥ
pratyayaḥ ; nānyaḥ" iti | vārtikakāro'pyāha — (ślo. vā. coda. 53)"tasmādbodhātmakatvena prāptā buddheḥ pramāṇatā | arthānyathātvahetūtthadoṣajñānādapodyate iti ||"

[3,1.431.4]

tatra bādhakajñānaṃ pūrvajñānopamardadvāreṇaiva tasmin viṣaye jāyat
iti samānaviṣayatvāt spaṣṭameva bādhakam ||

[3,1.432.0]

asamānaviṣayatve'pi karaṇadoṣajñānatya bādhakatvam

[3,1.432.1]

karaṇadoṣajñānaṃ tu bhinnaviṣayamapi kāryaikyādvādhakatāṃ pratipadyate |
yathā "camasenāpaḥ praṇayati" iti darśapūrṇamāsāṅgatvāt kratvarthaścamasaḥ |"godohanena paśukāmasya praṇayet" iti kāmyamānapaśunirdeśātpuruṣārtho godohanamityevaṃ kratvarthapuruṣārthatayā bhinnaviṣayatve'pi
camasagodohanayoḥ praṇayanākhyakāryamekamiti godohanena nirvṛtte
tasmiṃścamaso nivartate | evamiha kāraṇadoṣajñānaṃ doṣaviṣayamapi doṣāṇāmayathā'rthajñānajananasvabhāvattvāttasya jñānasya prāmāṇyaṃ bādhate |
taduktam (ślo. vā. coda. 58) — "duṣṭakāraṇabodhe tu jāte'pi viṣayāntare | arthāttulyārthatāṃ prāpya bādho godohanādivat iti ||"bādhakābhāvamātrameva prāmāṇyāvadhāraṇe alam

[3,1.432.2]

yatra punaridamapavādadvayamapi na dṛśyate , tatra tadautsargikaṃ
prāmāṇyamanapoditamāsta iti na mithyātvāśaṅkāyāṃ nimittaṃ kiñcit |
yadāha (ślo. vā. coda. 60) — "doṣañcāne tvanutpanne nāśaṅkyā niṣpramāṇatā" iti ||
tathā hi — kaścidutpanna eveha svasaṃvedyo'sti saṃśayaḥ | sthāṇurvā puruṣo veti ko nāmāpahnuvīta tam || 71 ||

[3,1.433.0]

haṭhādutpādyamānastu hinasti sakalāḥ kriyāḥ | svabhāryāpariraṃbhe'pi bhavenmātari saṃśayaḥ || 72 || vināśī saṃśayātmeti pārāśaryo'pyabhāṣata |"nāyaṃ loko'sti kaunteya ! na paraḥ saṃśayātmanaḥ" || 73 || iti || sthalaviśeṣe saṃśayotpattāvapi na prāmāṇyasvatastvahāniḥ

[3,1.433.1]

yatrāpi ca kvacidbādhakapratyaye saṃśayo jāyate tatrāpi tṛtīyajñānāpekṣaṇānnānavasthā | na ca tāvatā svataḥprāmāṇyahāniḥ | yatra
prathamavijñānasaṃvādi tṛtīyajñānamutpadyate tatra prathamasya prāmāṇyamautsargikaṃ sthitameva | dvitīyavijñānāropitālīkakāluṣyaśaṅkānirākaraṇaṃ tvatya tṛtīyena kriyate ; na tvasya saṃvādāt prāmāṇyam ||

[3,1.434.1]

yadi tu dvitīyajñānasaṃvādi tṛtīyaṃ jñānaṃ tadā prathamasyāprāmāṇyam |
tacca parata iṣṭameva | dvitīyasya tu jñānasya na tṛtīyasaṃvādakṛtaṃ
prāmāṇyam ; api tu saṃkalpyamānakuśaṅkā''camanamātre tasya
vyāpāraḥ | uktaṃ ca (ślo. vā. 1.1.2.61) — "evaṃ tricaturajñānajanmano nādhikā matiḥ | prārthyate , tāvataivaikaṃ svataḥprāmāṇyamaśnute iti ||"śabdasyāpi svataḥprāmāṇyam

[3,1.434.2]

tadevaṃ sarvapramāṇānāṃ svataḥprāmāṇye siddhe samānanyāyatayā
śabdasyāpi tathaiva prāmāṇyaṃ bhavati | na ca naisargikamarthāsaṃsparśitvameva śabdasya svarūpamiti parīkṣitametat (pu. 416) | kintvarthabodhajanakatvāttasya naisargike prāmāṇye sati puruṣadoṣānupraveśakāritaḥ
kvaciddhi viplavaḥ | taduktam (ślo. vā. 1.1.2.62) — "śabde doṣodbhavastāvadvaktradhīna iti sthitam" iti || laukikavaidikaśabdānāṃ sarveṣāṃ svataḥ prāmāṇyam

[3,1.434.3]

tatra paureṣeye vacasi guṇavati vaktari tadguṇāpasāritadoṣatayā
tatprāmāṇyamautsargikamanapoditaṃ bhavati | na tu guṇakṛtaṃ tatprāmāṇyam ,
anaṅgatvātprāmāṇye guṇānām | bodhakatvanibandhanameva tadityuktam |

[3,1.435.1]

vede tu praṇetuḥ puruṣasyābhāvāt doṣāśaṅkaiva na pravartate , vaktradhīnatvāddoṣāṇām | na ca bādhakapratyayo'dya yāvadvedārthe kasya cidutpanna
iti nirapavādaṃ vedaprāmāṇyam | āha ca (ślo. vā. 1.1.2.68) — "tatrāpavādanirmuktirvaktrabhāvālladhīyasī | vede tenāpramāṇatvaṃ na śaṅkāmadhigacchati iti ||"
tadidamuktam — "tatpramāṇaṃ bādarāyaṇasyānapekṣatvāt" (jai. sū. 1.1.5)
iti || doṣābhāvamātraṃ prāmāṇyaprayojakaṃ , na guṇo'pigirāṃ mithyātvahetūnāṃ doṣāṇāṃ puruṣāśrayāt | apauruṣeyaṃ satyārthamiti yuktaṃ pracakṣate || 74 || girāṃ satyatvahetūnāṃ guṇānāṃ puruṣāśrayāt | pauruṣeyaṃ tu satyārthamityayuktaṃ tu manvate || 75 || na hi puruṣaguṇānāṃ satyatāsādhanatvaṃvacasi khalu nisargādeva satyatvasiddhiḥ | guṇamapi naravācāṃ viplavādhāyidoṣapraśamanacaritārthaṃ saṅgirante guṇajñāḥ || 76 || — parataḥ prāmāṇyasādhanopakramaḥ — vede prāmāṇyaniścayasyāvaśyakatā

[3,1.435.2]

atrābhidhīyate — pratyakṣādiṣu dṛṣṭārtheṣu pramāṇeṣu prāmāṇyaniścayamantareṇaiva vyavahārasiddhestatra kiṃ svataḥ prāmāṇyam ? uta parataḥ ?
iti vicāreṇa na naḥ prayojanam ; anirṇaya eva tatra śreyān | adṛṣṭe

[3,1.436.1]

tu viṣaye vaidikeṣvagaṇitadraviṇavitaraṇādikleśasādhyeṣu karmasu
tatprāmāṇyāvadhāraṇamantareṇa prekṣāvatāṃ pravartanamanucitamiti tasya
prāmāṇyaniścayo'vaśyakartavyaḥ | tatra parata eva vedasya prāmāṇyamiti
vakṣyāmaḥ || pratyakṣādāvapi svataḥ prāmāṇyaṃ kiṃ utpattau ? uta jñaptau ?

[3,1.436.2]

yaccedamiyatā vistareṇa svataḥ prāmāṇyamupapāditaṃ , tat
vyākhyeyam | svataḥ prāmāṇyamiti ko'rthaḥ ? kiṃ svata eva pramāṇasya
prāmāṇyaṃ bhavati ? uta svayameva tat pramāṇamātmanaḥ prāmāṇyaṃ
gṛhṇāti ? iti || jñāptau prāmāṇyasya svatastvaṃ na saṃbhavati

[3,1.436.3]

na tāvat svayameva prāmāṇyagrahaṇamupapannam ; aprāmāṇikatvāt |
tathā hi — yadetannīlaprakāśane pravṛttaṃ pratyakṣaṃ tannīlaṃ prati tāvat
pratyakṣaṃ , pramāṇaṃ tāvadindriyārthasannikarṣotpannamiti jānīma evaitat ;
kimatra vicāryate ?

[3,1.436.4]

prāmāṇyaparicchede tu kiṃ tat pramāṇamiti cintyatām |
pratyakṣam ? anumānaṃ vā ? pramāṇāntarāṇāmanāśaṅkanīyatvāt ||

[3,1.437.0]

pratyakṣeṇa svagataprāmāṇyagrahaṇāsaṃbhavaḥ

[3,1.437.1]

na tāvat svaprāmāṇyaparicchede tatpratyakṣaṃ pramāṇam , taddhi jñānasya
vā prāmāṇyaṃ gṛhṇīyāt tatphalasya vā | tatra jñātṛvyāpārātmano
jñānasya bhavanmate nityaparokṣatvāt , pratyakṣasya svataḥ paricchedānupapattau tatprāmāṇyasyāpi kathaṃ pratyakṣeṇa grahaṇam ||

[3,1.437.2]

phalasyāpyarthaprakāśanākhyasya saṃvedanātmano nendrasaṃsargayogyatā
vidyate , yena tadgatamapi yathā'rthatvalakṣaṇaṃ prāmāṇyamindriyavyāpāralabdhajanmanā pratyakṣeṇa paricchidyeta ||

[3,1.437.3]

na ca mānasamapi pratyakṣaṃ phalagatayathā'rthatāvasāyasamarthamiti
kathanīyam , tadānīmananubhūyamānatvāt | na hi nīlasaṃvitprasavasamanantaraṃ yathā'rtheyaṃ nīlasaṃvittiriti saṃvedanāntaramutpadyamānamanubhūyate | anubhave vā tato dvitīyātprathamotpannanīlajñānayāthārthyagrahaṇānna svataḥprāmāṇyaniścayaḥ syāt | tasmānna pratyakṣasyaiṣa viṣayaḥ || anumānena svagataprāmāṇyagrahaṇāsaṃbhavaḥ

[3,1.437.4]

anumānenāpi kasya prāmāṇyaṃ niścīyate ? jñānasya ? phalasya
vā ? iti pūrvavadvācyam | phalasya tāvattanniścaye liṅgatvameva
tāvanna kasyacitpaśyāmaḥ | jñātṛvyāparātmano jñānasya tu svakāryaṃbhavedapi liṅgam , phalasya kriyāmātravyāptigrahaṇātsvarūpasattāmātramanumāpayitumutsahate , na yathā'rthatvalakṣaṇaṃ prāmāṇyam | taddhi phalaṃ
nirviśeṣaṇaṃ vā svakāraṇasya jñātṛvyāpārasya prāmāṇyanumāpayet ?
yathārthatvaviśiṣṭaṃ vā ? ādye pakṣe yataḥ kutaścana phalāt
tatprāmāṇyānumāne nedāniṃ kiñcidapramāṇaṃ bhavet | uttaro'pi nāsti
pakṣaḥ , phalagatayāthā'rthyaparicchedopāyābhāvādityuktam || pramāṇyasya svatastve yathārthāyathārthajñānayoraviśeṣāpattiḥ

[3,1.438.2]

nanu ! svānubhava evātropāyaḥ | taddhi nīlasaṃvedanatayā phalaṃ
svata eva prakāśate | nīlasaṃvedanatvameva cāsya yathā'rthatvaṃ ,
nānyat — yadyevaṃ śuktikāyāmapi rajatasaṃvedane samāno nyāyaḥ |
na hi rajatasaṃvedanādanyā yathā'rthatvasaṃvittiriti || prāmāṇyagrahasyautsargikatvaṃ na yuktam

[3,1.438.3]

nanu ! tatra bādhakapratyayopanipātenāyathā'rthatvamupanīyate |
nūnaṃ cāsya mithyādarśaneṣu deśāntare vā śuktikārajatādijñāne ,
kālāntare kūṭakārṣāpaṇādipratītau , puruṣāntare vā jātataimirike
dvicandrapratītau , avasthāntare pītaśaṅkhādipratibhāse bhavati bādhaka
pratyayaḥ | tadasattve na tacchaṅkā yuktimatītyuktameva ||

[3,1.439.1]

satyamuktamayuktaṃ tu | evaṃ hi vadatā bādhakābhāvajñānādhīnaṃ
prāmāṇyamabhihitaṃ bhavati | tacca tātkālikaṃ ? kālāntarabhāvī vā ?
iti kalpyamānaṃ nopapadyata iti darśitam (pu. 426) | tasmādutpadyamānameva pramāṇamātmanaḥ prāmāṇyaṃ niścinotīti na yuktametat || prāmāṇyasaṃśayādeva pravṛttiryujyate

[3,1.439.2]

yadi tu prasavasamaya eva jñānasya prāmāṇyaṃ niścinuyāmaḥ , tarhi
tataḥ pravartamānā na kvacidapi vipralabhyemahi ; vipralabhyāmahe tu |
tena manyāmahe — na niścitaṃ tatprāmāṇyaṃ , saṃśayādeva vyavaharāma iti || prāthamikajñānaṃ ekatarakoṭikasaṃśayarūpameva

[3,1.439.3]

nanu ! saṃśayo'pi tadā nānubhūyata eva "kimidaṃ rajatam ?
uta na rajatam?" iti ; api tu rajatamityeva pratītiḥ | na hi
saṃśayānāḥ pravartante laukikāḥ ; kintu niścinvanta eva viṣayamiti
kimananubhūyamāna evāropyate saṃśayaḥ ?

[3,1.439.4]

ekataragrāhyapyayaṃ pratyayaḥ , tanniścayopāyavirahāt saṃśayakoṭipatita eva balādbhavati , yathā — asti kūpe jalamiti bhikṣavo

[3,1.440.1]

manyante — iti | evaṃ rajatamidamityekapakṣagrāhyapi tadānīṃ pratibhāsaḥ
vastuvṛttena saṃśaya eva | yadi hi pramāṇatayā'sau gṛhyeta , kathaṃ
kvacidvisaṃvadet ? apramāṇatayā tu gṛhyamāṇaḥ kathaṃ pumāṃsaṃ pravartayet? ubhābhyāmapi rūpābhyāṃ atha tasyānupagrahaḥ | so'yaṃ saṃśaya eva syāt iti kiṃ naḥ prakupyasi ? || 77 || prāthamikajñānasya saṃśayātmakāparyavasānam

[3,1.440.2]

yattu nānubhūyate saṃśaya iti — satyam — ananubhūyamāno'pi
nyāyādabhyaste viṣaye'vinābhāvasmaraṇāt sa parikalpyate ; niścayanimittasya tadānīmavidyamānatvāt | saṃśayajananahetośca sāmagryāḥ
sannihitatvāt | tathā hi — yathā'rthetarārthasādhāraṇo dharmo bodharūpatvamūrdhvatvādivat tadā prakāśata eva | na ca prāmāṇyāvinābhāvī
viśeṣaḥ kaścana tadānīmavabhāti | tadagrahaṇe ca samānadharmādhigamaprabodhyamānavāsanādhīnā tatsahacaritaparyāyānubhūtaviśeṣasmṛtirapi
saṃbhavatyevetīyatīyaṃ sā saṃśayajananī sāmagrī sannihitaiveti kathaṃ
tajjanyaḥ saṃśayaḥ na syāt? prāthamikajñāne tatkāle tatra viśeṣagrahaṇāsaṃbhavaḥ

[3,1.440.3]

nanu ! pramāṇabhūte pratyaye jāyamāna eva tadgato viśeṣaḥ parisphuratīti kathaṃ viśeṣāgrahaṇamucyate ?

[3,1.441.1]

bho mahātman ! kathyatāṃ saḥ viśeṣaḥ | na hi taṃ vayamanupadiṣṭaṃ
kṛśamatayo jānīmaḥ | yadi tāvat spaṣṭatā viśeṣaḥ ; śuktikāyāmapi
rajatāvabhāsaḥ spaṣṭa eva ! na hi tatrānadhyavasāyakāluṣyaṃ kiñcidasti ||

[3,1.441.2]

atha niṣkampatā , śuktikāyāmapi rajatāvabhāso niṣkampa
eva | na hyasau jāyamāna evāṅguṃlyagrādivākyakaraṇabodhavatkampamāno jāyate ||

[3,1.441.3]

atha nirvicikitsatā , śuktikāyāmapi rajatāvabhāso
nirvicikitsa eva , kiṃsviditi koṭidvayānavamarśāt ||

[3,1.441.4]

atha yasmin sati bādhā na dṛśyate so'sya viśeṣa iti ,
nanvetadeva pṛcchāmi — kasmin sati bādhā na dṛśyata iti ;
sarvāvasthasya bādhadarśanāt | na cāsau ciramapi cintayitvāviśeṣo darśayituṃ śakyaḥ ||

[3,1.441.5]

atha svaviṣayāvyabhicāritvameva viśeṣaḥ ; sa tadānīṃ
nāvabhāsata ityuktam (pu 427) | api ca yadi tathāvidho'pi
viśeṣaḥ samasti , tarhi yatra jñāne'sau na dṛśyate , tataḥ kimiti
pravartate ? tadviśeṣadarśī vā pravartamānaḥ kathaṃ vipralabhyetetyuktam || prāthamikajñānasyānirṇayātmakatve'pi na pravṛttyādivirodhaḥ

[3,1.441.6]

yadayaṃ sthāṇupuruṣasaṃśayavadasaṃvedyamāno'pi tadānīmastyeva
bodhe yathā'rthetaratvasaṃśayaḥ ||

[3,1.442.0]

na cāsau kalpyamāno'pi vyavahārasya lopakaḥ | tenaiva vyavahārasya siddhatvātsarvadehinām || 78 || ataśca saṃśayādeva vyavahāraṃ vitanvatām | laukikānāṃ prayoktavyāḥ nābhiśāpaparaṃmparāḥ || 79 || prāthamikajñānaṃ anavadhāraṇarūpam

[3,1.442.1]

na ca sarvathā saṃśayasamarthane'smākamabhiniveśaḥ | prāmāṇyaṃ
tu jñānotpattikāle gṛhītumaśakyamiti naḥ pakṣaḥ | prāmāṇyāgrahaṇamevānadhyavasāyasvabhāvaṃ saṃśayaśabdeneha vyapadekṣyāmaḥ | prāmāṇyāgrahaṇaṃ ca pradarśitam ; pratyakṣeṇānumānena vā satā pramāṇenātmanaḥ
pramāṇatvaparicchedāyogāt | tasmāt svayaṃ prāmāṇyaṃ gṛhyata ityeṣa
durghaṭaḥ pakṣaḥ || prāmāṇyaṃ svata utpadyata iti pakṣo'pi na yuktaḥ

[3,1.442.2]

atha svataḥ prāmāṇyaṃ bhavatītyeṣa pakṣa āśrīyate , so'pyayuktaḥ |
kāryāṇāṃ kāraṇādhīnajanmatvāt , prāmāṇyasya ca kāryatvāt |
asti ca prāmāṇyam , vastu ca tat , na ca nityam , iti
kāryameva tat | kāryaṃ ca kāryatvādeva na svato bhavitumarhati iti || pramāṇajñānaṃ na jñānasāmānyasāmagrījanyam

[3,1.442.3]

athotpattau svakārakātiriktaguṇānapekṣitvameva prāmāṇyasya
svatobhavanamucyate , na punarakāryatvameveti — tadapyasamyak — samyagrūpasya kāryasya guṇavatkārakavyatirekeṇāniṣpatteḥ | dvividhaṃ kāryaṃ

[3,1.443.1]

bhavati , samyagasamyagvā | tatra guṇavatā kāraṇena samyakkāryamutpadyate , doṣavatā tvasamyagiti || sāmānyasāmagrījanyaṃ tu kāryaṃ kutrāpi na bhavatinirdoṣaṃ nirguṇaṃ vā'pi na samastyeva kāraṇam | ata eva tṛtīyasya na kāryasyāsti saṃbhavaḥ || 80 ||

[3,1.443.2]

samyajjñānotpādakaṃ kārakaṃ dharmisvarūpātiriktasvagatadharmasāpekṣaṃ kāryanirvartakamiti sādhyo dharmaḥ , kārakatvāt , mithyājñānotpādakakārakavat | samyajjñānaṃ vā dharmi , svarūpātiriktadharmasambaddha
kārakaniṣpādyamiti sādhyo dharmaḥ , kāryatvāt , mithyājñānavat || pramāhetoḥ guṇasya sadbhāve pramāṇam

[3,1.443.3]

āyurvedāgamāccendriyaguṇān pratipadyāmahe | yadamī vaidyāḥ
svasthavṛtterauṣadhopayogamupadiśanti , tat guṇopayogāyaiva ; na doṣaśāntaye | dṛśyate ca tadupadiṣṭauṣadhopayogādindriyātiśayaḥ | tadviṣaya

[3,1.444.1]

eva ca loke nairmalyavyapadeśaḥ , na doṣābhāvamātrapratiṣṭha ityalaṃ vimardena |
tasmādutpattau guṇānapekṣatvāt svataḥprāmāṇyamiti yaduktaṃ tadayuktam || kevalasya pramāṇasya svakārye na parānapekṣatvam

[3,1.444.2]

yadapi ca svakāryakaraṇe pramāṇasya parānapekṣatvamucyate — tadapi
vyākhyeyam | kiṃ pramāṇaṃ svakāryakaraṇe nirapekṣam ? sāmagrī vā ?
tadekadeśo vā ? tajjanyaṃ vā jñānamiti ||

[3,1.444.3]

tatra sāmagryāḥ satyaṃ svakāryajanmani nairapekṣyamasti | na tu tāvatā
svataḥ prāmāṇyam , tatparicchedasya parāyattatvāt ||

[3,1.444.4]

sāmagryantargatakārakasya svakārye parāpekṣatvamaparihāryam ;
ekasmāt kārakātkāryanirvṛttyabhāvāt ||

[3,1.444.5]

jñānaṃ phalameva , na pramāṇamityuktam (pu. 182) | na ca phalātmanastasya svakāryaṃ kiñcidasti , yatra sāpekṣatvamanapekṣatvaṃ vā'sya
cintyeta | puruṣapravṛttyādau tu tadicchādyapekṣatvaṃ vidyata eveti yatkiñcidetat || prāmāṇyaniścayasya parādhīnatvam

[3,1.444.6]

yadapi prāmāṇyaniśraye nairapekṣyamabhyadhāyi (pu. 425) — tadapi
na sāṃpratam | prāmāṇyaniścayasya hi dvayī gatiḥ , nāstitvam , kāraṇāpekṣitā vā ; na punarasti ca prāmāṇyaniścayaḥ , kāraṇānapekṣaśceti

[3,1.445.1]

śakyate vaktum | tatra prathamapravartakapratibhāsaprasavasamaye tāvannāstyeva
prāmāṇyaniścaya ityuktam (pu. 440) | na hi nīlagrāhiṇā pramāṇenanīlasvarūpamiva svaprāmāṇyamapi tadānīṃ niścetuṃ śakyata iti |
kālāntare tatprāmāṇyaniścayaḥ satyamasti , na tu tatra nairapekṣyam ,
pravṛttisāmarthyādhīnatvāttanniścayasya || jñānānāmasthiratve'pi prāmāṇyaṃ paratograhītuṃ śakyam

[3,1.445.2]

nanu | kṣaṇikatvātkālāntare jñānameva nāsti , kasya prāmāṇyaṃ
niścinumaḥ ? śiśucodyametat — aprāmāṇyamapi bādhakapratyayādinā
kālāntare kasya niścinumaḥ ? kṣaṇikatvena jñānasyātītatvāt |
atikrāntasyāpi smaryamāṇasya jñānasya , tadutpādakasya vā
vartamānasya kārakacakrasyeti cet — prāmāṇyaniścaye'pi samāno'yaṃ
panthāḥ || prāmāṇyasya paratograhaṇe'pi nānyonyāśrayādiḥ

[3,1.445.3]

yatpunaḥ kālāntare tanniścayakaraṇe dūṣaṇam — itaretarāśrayatvaṃ
vā ? muṇḍitaśironakṣatrānveṣaṇavadvaiyarthyaṃ veti varṇitam (pu. 428) —
tatrādṛṣṭe viṣaye prāmāṇyaniścayapūrvikāyāḥ pravṛtterabhyupagamānnetaretarāśrayaṃ cakrakaṃ vā | dṛṣṭe viṣaye hyanirṇītaprāmāṇya evārthasaṃśayāt
pravṛttirūpam , anarthasaṃśayācca nivṛttyātmakaṃ vyavahāramārabhamāṇo
dṛśyate lokaḥ | etadeva yuktamityuktaṃ (pu. 439) na prāmāṇyaniścayapurassaraṃ pravartanamiti kuta itaretāraśrayam ||

[3,1.446.1]

vaiyarthyaṃ tu dṛṣṭe viṣaye satyamiṣyate , kintu tatra pravṛttisāmarthyena
prāmāṇyaṃ niścinvan āptoktatvasya hetoḥ prāmāṇyena vyāptimavagacchatīti adṛṣṭaviṣayopayogivedādipramāṇaprāmāṇyaparicchede pāraṃparyeṇopāyatvāt svaviṣaye vyartho'pyasau tatra sārthakatāmavalambata
ityadoṣaḥ || pravṛttisāmarthyaṃ nāma arthakriyājñānameva

[3,1.446.2]

kiṃ punaridaṃ pravṛttisāmarthyaṃ nāma ? yataḥ prāmāṇyaniścayamācakṣate
naiyyāyikāḥ — ucyate — pūrvapratyayāpekṣottarā saṃvit pravṛttisāmarthyaṃ ,
viśeṣadarśanaṃ veti pūrvācāryaistatsvarūpamuktam | tatpunarnātīva
hṛdayaṅgamamiti bhāṣyakṛtaiva — "samīhā pravṛttirityucyate , sāmarthyaṃ
punarasyāḥ phalenābhisambandhaḥ" iti vadatā'rthakriyākhyaphalajñānameva
pravṛttisāmarthyamiti nirṇītam || arthakriyājñāne prāmāṇyagaveṣaṇamanapekṣitam

[3,1.446.3]

yatpunaḥ arthakriyājñānasyāpi pūrvasmāt ko viśeṣaḥ ? tasyāpicānyataḥ prāmāṇyaniścayāpekṣāyāmanavasthetyuktam (pu. 427) —
tadapi sakalaprāṇabhṛtpratītisākṣikavyavahāravirodhitvādasambaddhābhi

[3,1.447.1]

dhānam ; aparīkṣaṇīyaprāmāṇyatvādarthakriyājñānasya | pravartakaṃ
na sarvajñānaṃ pravṛttisiddhaye parīkṣaṇīyaprāmāṇyaṃ vartate | phalajñāne tu
siddhaprayojanatvāt prāmāṇyaparīkṣāpekṣaiva nāstīti kuto'navasthā? arthakriyājñānasya sākṣādanubhavarūpatvena prāmāṇyaniścayānapekṣatvam

[3,1.447.2]

saṃśayābhāvādvā tatprāmāṇyavicārābhāvaḥ | pravartakaṃ hi
prathamamudakajñānamavidyamāne'pi nīre mihiramarīciṣu dṛṣṭamiti tatra
saṃśerate janāḥ | arthakriyājñānaṃ tu salilamadhyartināṃ bhavat
tadavinābhūtameva bhavatīti na tatra saṃśayaḥ | tadabhāvānna tatra
prāmāṇyavicāraḥ , vicārasya saṃśayapūrvakatvāt || arthakriyājñānaṃ viśeṣadarśanarūpaṃ ca

[3,1.447.3]

viśeṣadarśanādvā phalajñāne prāmāṇyaniścayaḥ | kaḥ punarayaṃ viśeṣa
iti cet , yo'yaṃ śaucācamanamajjanāmarapitṛtarpaṇapaṭakṣālanaśramatāpanodanavinodanādyanekaprakāranīraparyālocanaprabandhaḥ , na hyayamiyān
kāryakalāpo mithyājñānātpravṛttasya kvacidapi dṛṣṭaḥ || svāpnikārthakriyājñānāt jāgradarthakriyājñānaṃ vilakṣaṇam

[3,1.447.4]

svapne'pyasya prabandhasya darśanamastīti cet — na — svapnadaśāvisadṛśavispaṣṭajāgradavasthāpratyayasya saṃvedyatvāt | eṣo'smi ,

[3,1.448.1]

jāgarmi , na svapimi — iti svapnavilakṣaṇamanidrāyamāṇamānasaḥ
pratyakṣameva jāgratsamayaṃ sakalo janaścetayate | na ca tasminnavasare
salilamantareṇaitāḥ kriyāḥ pravartamānā dṛśyanta iti tadviśeṣadarśanāt sujñānamarthakriyājñānaprāmāṇyam || kāraṇadoṣābhāvācca arthakriyājñāne prāmāṇyam

[3,1.448.2]

kāraṇaparīkṣāto vā tasmin prāmāṇyaṃ niśceṣyāmaḥ | yathoktaṃ
bhavadbhireva — "prayatnenānvicchanto na ceddoṣamavagacchema tatpramāṇābhāvāt , aduṣṭamiti manyemahi" (śā. bhā 1.1.5) iti | tathā hi —
viṣayasya calatvasādṛśyādidoṣavirahaḥ , ālokasya malīmasatvādikāraṇavaikalyaṃ , antaḥkaraṇasya nidrādyadūṣitatvam , ātmanaḥ kṣutprakopādyanākulatvam , īkṣaṇayugalasya timirapaṭalādivikalatvamityādi
svayaṃ ca kāryadvāreṇa , paropadeśena ca sarvaṃ sujñānam | ato niravadyakāraṇajanyatvāt pramāṇamarthakriyājñānamiti vidmaḥ || prāthamikajñāne'pi kāraṇadoṣābhāvaniścaye prāmāṇyaṃ gṛhyeta eva

[3,1.448.3]

yadyevaṃ prathame pravartaka eva pratyaye kasmāt kāraṇaparīkṣaiveyaṃ na
kriyate ? kimarthaṃ kriyājñāne ? na — āyuṣman ! ādye'pi jñāne
kāraṇaparīkṣāyāṃ kriyamāṇāyāṃ kaḥ pramādaḥ ? kimevaṃ sati svataḥ
prāmāṇyaṃ siddhyati tava ? mama vā parataḥ prāmāṇyamapahīyate ? kintu
lokaḥ pravartakajñānānantaraṃ phalaprāptiṃ prati yathā sodyamo dṛśyate , na

[3,1.449.1]

tathā tatkāraṇaparīkṣāṃ prati | phalajñānamevetthaṃ parīkṣyate | ādyasya
hi jñānasya phalajñānādeva prāmāṇyasiddhiḥ | kaśca nāma nikaṭamupāyamupekṣya dūraṃ gacchediti! prakārāntareṇa prāthamikajñāne prāmāṇyaniścayopapādanam

[3,1.449.2]

atha vā saṃśayotpattisāmarthyādeva yathārthetaratvaniścayaḥ phalajñānena lapsyate | saṃśayo hi nāma dvaividhyadarśanādvinā na bhavatyeva |
na hi sthāṇupuruṣasāhacaryamūrdhvatākhyasya dharmasya yo na jānāti ,
sa taṃ dṛṣṭvā "sthāṇurvā syāt ? puruṣo vā?" iti saṃśete | evamūrdhvatvavadvodharūpatvasya vyabhicāritvāvyabhicāritvābhyāṃ sahadarśanamavaśyamāśrayaṇīyam , anyathā tadviṣayasaṃśayānutpādāt | ataḥ pūrvamavyabhicāritvadarśane siddhe yastadā tatparicchedopāyaḥ , sa paścādapi
bhaviṣyatīti sarvathā siddhyatyavyabhicāritvaniścayaḥ ||

[3,1.450.0]

aniścitaprāmāṇyamapi phalajñānaṃ ādyajñāne prāmāṇyaniścāyakam

[3,1.450.1]

aniścitaprāmāṇyādapi vā phalajñānāt pravartakasya prāmāṇyaniścayo yuktaḥ , na tu svataḥ ; utpattau pramāṇatadābhāsayorviśeṣāgrahaṇāt | phalajñāne ca tadviśeṣapratibhāsāt || parataḥ prāmāṇye anavasthādoṣaparihāraḥ

[3,1.450.2]

yattu — viśeṣajñānaṃ niścitaprāmāṇyamaniścitaprāmāṇyaṃ veti vikalpyānavasthāpādanaṃ , apratipattiprahatatākathanaṃ vā (434.436 pu.) —
tat dṛṣṭaviruddhatvāt pralāpamātramityalamalīkoktavikalpakalāpanirmathanoditadurāmodāsvādanena || prāmāṇyāprāmāṇyayoḥ paratastvopasaṃhāraḥ

[3,1.450.3]

sthitametat — arthakriyājñānātprāmāṇyaniścaya iti | tadidamuktam — "pramāṇato'rthapratipattau pravṛttisāmarthyādarthavatpramāṇam" (nyā. bhā. 1.1.1) iti | tasmādaprāmāṇyavatprāmāṇyamapiparāpekṣamityato dvayamapi parata ityeṣa eva pakṣaḥ śreyān || prāmāṇyagrahaṇaviṣaye jainamatapratikṣepaḥ

[3,1.450.4]

yattu kaścitprājñamānī vadati — abhyaste viṣaye svataḥprāmāṇyam ,
anabhyaste tu parataḥ — iti , so'yaṃ "abhyaste viṣaye" iti ca bravīti ,

[3,1.451.1]

svataśca prāmāṇyaṃ manyata iti svayamevātmānaṃ vañcyamānaṃ na cetayate |
abhyāso hi nāma punaḥpunaḥ prayogaḥ kriyāyā abhyāvṛttiḥ ; viṣayasya
cābhyastatā bhūyobhūyaḥ pravṛttiḥ | ataśca svaśarīragrahe , nijagṛhakuḍyastambhādipratibhāse vā sahasrakṛtvaḥ pravṛtta saṃvādajñānajanmanā
prāmāṇyaniścaya ukto bhavati | svataḥ abhyastatvaṃ cānyathā na
bhavediti yatkiñcidetat | tasmāt parataḥ prāmāṇyamiti siddham || prāmāṇyavicārasyānupayuktatvanirāsaḥ

[3,1.451.2]

yatpunaḥ kaiściccodyate — pramāṇānāṃ na parīkṣaṇamupapadyate | taddhi
pramāṇaiḥ kriyeta ? apramāṇairvā ? pramāṇairapi parīkṣitaiḥ ? aparīkṣitairvā ?

[3,1.451.3]

tatra na nāma apramāṇaiḥ pramāṇaparīkṣaṇaṃ śakyakriyam ||

[3,1.451.4]

pramāṇairapyaparīkṣitaiḥ tatkaraṇe , varaṃ vyavahāra eva tādṛśaiḥ
kriyatām ! kiṃ parīkṣaṇena ?

[3,1.451.5]

parīkṣitaistu tatparīkṣākaraṇamaparyavasitam ; anavasthāprasaṅgāt
ityādi ||

[3,1.451.6]

tadapyuktena nyāyena parihṛtaṃ bhavati | dṛṣṭe viṣaye pramāṇaparīkṣāṃ
vinaiva vyavahārāt | adṛṣṭe tu parīkṣāyā avaśyakartavyatvādupapatteśceti || tasmādadṛṣṭapuruṣārthapadopadeśimānaṃ manīṣi bhiravaśyaparīkṣaṇīyam | prāmāṇyamasya parato niraṇāyi ceticetaḥpramāthibhiralaṃ kuvikalpajālaiḥ || 81 || akhyātisādhanopakramaḥ

[3,1.451.7]

suśikṣitāstvācakṣate — yuktaṃ , yadamī mīmāṃsakapāśāḥ kāśakusumarāśaya iva śaradi marudbhiratidūrātsamutsāryante duṣṭatārkikaiḥ |

[3,1.452.1]

ye hi kilābhyupayanti ca viparītakhyātivādaṃ akṛtāstrāḥ , prāmāṇyaṃ
ca svata iti ca vadanti , teṣāṃ kutaḥ kauśalam ? viparītakhyātāvabhyupagamyamānāyāṃ bādhyabodhasandarbhasubhikṣe sati tatsādharmyādanutpannabādhake'pi bodhe duṣpariharaḥ saṃśayaḥ | saṃśaye casaṃvādādyanveṣaṇamapi dhruvamavataratīti parataḥ prāmāṇyamanivāryam || bādhyasya jñānasyaivānaṅgīkāre tu prāmāṇyaṃ svata eva syāt

[3,1.452.2]

yadā tu na bādhyo nāma jagati kaścidapi bodhaḥ , tadā kiṃsādharmyāt
saṃśeratāṃ pramātāraḥ ? asaṃśayānāśca kimiti paramapekṣantām ?
anapekṣamāṇāḥ kathaṃ parataḥ prāmāṇyaṃ pratipadyantāmiti niścalaṃ svata eva
prāmāṇyamavatiṣṭhate ||

[3,1.452.3]

kathaṃ punarbādhyo nāma nāsti bodhaḥ ? śukikādau rajatādipratyayāḥ
prācuryeṇa bādhyamānā dṛśyante — anabhijño bhavān bādhasya — na hi te
bādhyāḥ pratyayāḥ || bādhapadārthaḥ

[3,1.452.4]

idaṃ hi nirūpapyatām — ka ivottarajñānena pūrvajñānasya bādhaḥ ?
bādhārthameva na vidmaḥ | yadi tāvannāśa eva bādhaḥ , sa na teṣāmeva ;
buddherbuddhyantarādvirodha iti sakalabodhasādhāraṇatvāt ||

[3,1.453.1]

atha sahānavasthānam , tadapi samānam ; abādhitānāmapi
jñānānāṃ sahāvasthānāsaṃbhavāt ||

[3,1.453.2]

atha saṃskārocchedo bādhaḥ , so'pi tādṛgeva ; saṃyakpratyayopajanitasaṃskārasyāpyucchedadarśanāt | kaścidbhavadabhimatabādhyabodhā'hito'pi saṃskāraḥ satyapi bādhakapratyaye nocchedamupagacchati ; kālāntare tatkāraṇakatadviṣayasmaraṇadarśanāt ||

[3,1.453.3]

atha viṣayāpahāro bādhaḥ , so'pi durghaṭaḥ | pratibhātatvena
viṣayasyāpahartumaśakyatvāt | na hi bādhakaṃ jñānamitthamuttiṣṭhati —
yat pratibhātaṃ tanna pratibhātamiti ||

[3,1.453.4]

atha tadabhāvagraho bādhaḥ — sa tātkālikaḥ ? kālāntarabhāvī vā ?
kālāntarabhāvitadabhāvagrahaṇasya bādhakatve prāgavagatamudgaradalitaghaṭābhāvagrāhiṇo'pi vijñānasya tadbādhakatvaprasaṅgaḥ | tadaiva tu tadabhāvagrahaṇe pratyayadvayasamarpitarūpadvitayayogādubhayātmakameva tadastu
vastu ! kiṃ kasya bādhyaṃ bādhakaṃ vā ?

[3,1.453.5]

atha phalāpahāro bādhaḥ , so'pi na saṃbhavati ; saṃvidaḥ pramāṇaphalasya utpannatvenānapaharaṇīyatvāt | na hi yadutpannaṃ tadanutpannamiti
vadati bādhakaḥ ||

[3,1.453.6]

atha hānādiphalāpahāro bādhaḥ , na , tasya pramāṇaphalatvābhāvāt || hānādivyavahāro hi puruṣecchānibandhanaḥ | na tenāpahṛtenāpi pramāṇaṃ bādhitaṃ bhavet || 82 ||

[3,1.453.7]

tasmānna bādho nāma kaścit ||

[3,1.454.0]

prakārāntareṇāpi bādhyajñānāsaṃbhavopapādanam

[3,1.454.1]

itaśca nāsti | sa hi samānaviṣayayorvā jñānayoriṣyate ?
bhinnaviṣayayorvā ? na samānaviṣayayoḥ , dhārāvāhijñāneṣvadṛṣṭatvāt |
nāpi bhinnaviṣayayoḥ , stambhakumbhopalambhayostadanupalambhāt | yadi
cottareṇa jñānena pūrvajñānagṛhītādarthādartho'nya idānīṃ gṛhītaḥ ,
tatpūrvajñānaṃ kimiti bādhitamucyate ?

[3,1.454.2]

api ca pūrvasmin pratyaye prāptapratiṣṭhe sati āganturuttaraḥ pratyayaḥ
bādhituṃ yuktaḥ , na pūrvaḥ ; na caivaṃ dṛśyate | tasmānna bādhyaṃ nāma
vijñānamasti | tadabhāvānna tatsādharmyanibandhanaḥ saṃśayaḥ | tadabhāvātsaṃvādādyananveṣaṇānna parataḥ prāmāṇyam || akhyātyavatāraḥ

[3,1.454.3]

nanu ! evaṃ bādhe nirākriyamāṇe kimamī śuktikārajatādigrāhiṇo viparītapratyayā abādhitā evāsatām ? — āḥ kumate !
nāmī viparītapratyayāḥ | na hīdṛśānāṃ viparyayāṇāmutpattau kimapi
kāraṇamutpaśyāmaḥ ||

[3,1.455.1]

na tāvadindriyamevaṃvidhabodhavidhāyi bhavitumarhati , sarvadā
tadutpādaprasaṅgāt ||

[3,1.455.2]

nāpi doṣakaluṣitaṃ , duṣṭaṃ hi kāraṇaṃ svakāryakaraṇa eva kuṇṭhitaśakti jātamiti tadeva mā jījanat , viparītakāryakaraṇasya kiṃ
vartate ? na hi duṣṭāni śālibījāni yavāṅkurakaraṇakauśalabhavalamberan | tasmāt kāraṇābhāvādapi na viparītapratyayāste || bhramasthale jñānadvayameva , naikaṃ jñānam

[3,1.455.3]

tatkiṃ samyakpratyaya eva śuktikāyāṃ rajatapratibhāsaḥ ? — ayi
mūḍha ! nāyamekaḥ pratyayaḥ — idaṃ rajatamiti ; kintu dve ete grahaṇasmaraṇe | idamiti puro'vasthitabhāsvarākāradharmipratibhāsaḥ , rajatamiti tu bhāsvararūpadarśanaprabodhyamānasaṃskārakāraṇakaṃ tatsāhacaryādavagatarajatasmaraṇam || bhramasthale dharmajñānasya smṛtirūpatve yuktiḥ

[3,1.455.4]

ataścedaṃ smaraṇaṃ — yataḥ prāganavagatarajatasya na jāyate , viditarajatasyāpi rajanyāmanyadā vā sādṛśyadarśanādvinā na bhavatīti ||

[3,1.456.0]

dharmasmaraṇasya smṛtitvena khyātirnāsti

[3,1.456.1]

smaraṇamapi bhavadidamātmānaṃ tathā na prakaṭayatīti pramuṣitamucyate | svarūpeṇa cāpratibhāsamānāyāṃ smṛtāvanubhavasmaraṇayorviveko na gṛhīto bhavatītyagrahaṇamakhyātirucyate || bhramasthale vādivipratipattayaḥtathā hi bhrāntabodheṣu prasphuradvastusaṃbhavāt | catuṣprakārā vimatirudapadyata vādinām || 83 ||

[3,1.456.2]

viparītakhyātiḥ , asatkhyātiḥ , ātmakhyātiḥ , akhyātiriti || anyathākhyāteḥ asatkhyātāveva paryavasānopapādanopakramaḥ

[3,1.456.3]

tatra viparītakhyātistāvatkāraṇābhāvādeva nirastā | api ca
viparītakhyātau trayī gatiḥ — rajataṃ vā'nyadeśakālamatrālambanam ?
śuktikā vā nigūhitanijākārā satī parigṛhītarajatākārā ca ?
athavā anyadālambanaṃ anyacca pratibhāti? śuktirajatajñānaṃ na rajataviṣayakam

[3,1.456.4]

tatra yadi rajatamālambanaṃ , tadiyamasatkhyātireva ; na viparītakhyātiḥ , asatastatra rajatasya pratibhāsāt || athānyadeśakālaṃ tat astyevetyabhidhīyate | ihāsannihitasyāsya tena sattvena ko guṇaḥ ? || 84 ||

[3,1.457.1]

api ca — deśakālāvapi kiṃ santau pratibhāsete ? utāsantau ?
iti | yadi santau , tarhi taddeśakālamevedaṃ rajatamavabhātamiti na
bhrāntireṣā syāt | asantau tūbhāvapi rajatavat nālambanaṃ bhavitumarhataḥ || smṛtyākhyasannikarṣeṇaiva rajatabhānaṃ tu na saṃbhavati

[3,1.457.2]

atha smṛtyārūḍhaṃ rajatamasyāṃ pratītau parisphuratītyucyate , tarhi
smṛtyupārūḍhamiti ko'rthaḥ ? smaraṇamapi jñānameva , tadapi kathamasadarthaviṣayaṃ syāt | smṛteranarthajatvameva svarūpamiti cet ; astu
kāmam ! tatsāmānyādatrāpyevaṃ prayoga ityetadapi tāvanna brūmaḥ |
tathā tvanarthajanyayā smṛtyā so'rthaḥ kathamiha sannidhāpayituṃ pāryate |
sā hi na spṛśatyevā'rtham | tasmādasannihitarajatālambanā viparītakhyātirasatkhyāterna viśiṣyata eva || śuktirajatajñānaṃ na śuktiviṣayakam

[3,1.457.3]

atha sthagitanijavapuruṣagṛhītarajatarūpā śuktikā'tra prakāśata
iti neyamasatkhyātirucyate ; tadidamapūrvaṃ kimapi nāṭakaṃ , iyamasmin
kṛtyā sītā pravṛtteti | tathā hi — kimatraśuktiriti pratītiḥ ?
uta rajatamiti ? śuktikāpratītau tu śuktau śuktireva pratīyate , narajataṃ iti bhramārthaḥkaḥ ? rajatapratītau tu śuktirasāvityatra kiṃ

[3,1.458.1]

pramāṇam ? bādhakapratyayādevamavagataṃ iti cet , maivam — na hi
jñānāntareṇāsyāḥ pratīterviṣayo vyavasthāpayituṃ yuktaḥ | bādhakena hi
jñānena pūrvajñānagṛhītasya vastuno'sattvaṃ nāma khyāpyatām , na tu tasya
viṣayo nirūpyate | anarthitvādvā , kadācidapravṛttasya puṃso bādhakānutpattau vā ko'syāḥ pratīterviṣayaṃ vyavasthāpayiṣyati | tasmādyadevāsyāṃ cakāsti , tadeva rajatamasyā viṣaya iti yuktaṃ vaktum |
śuktistu nigūhitanijavapuriti durvidagdhavācoyuktiriyam || śuktiḥ viṣayaḥ , rajatasya pratītiriti tu upahāsyamye tvālambanatāṃ śukteḥ rajatasyāvabhāsanam | vadantyasmin bhramajñāne teṣāmatitarāṃ bhramaḥ || 85 || na hyālambanatā yuktā sannidhānanibandhanā | tatraiva bhūpradeśasya tathābhāvaprasaṅgataḥ || 86 || tadevālambanaṃ buddheryadasyāmavabhāsate | anyadālambanaṃ cānyadbhātīti bhaṇitirna vā ? || 87 || ato rajatamevaitadbuddhigrāhyamasacca tat | evaṃ viparyayakhyātirasatkhyāterna bhidyate || 88 || asatkhyātinirāsaḥ

[3,1.458.2]

tatkimasatkhyātireva sādhīyasī ? tāmevābhyupagacchāmaḥ ? —
maivam — sā'pi nopapadyata eva | asatkhyātiriti ko'rthaḥ ?

[3,1.459.1]

kimekāntāsata evārthasya prathamam ? atha deśāntarādau vidyamānasyeti ?
uttarasmin pakṣe viparītakhyātirevaiṣā , parairapi tatra rajatasyasatvānabhyu pagamāt | deśāntarādau tu tatsattāyāstvayā'pi pratipannatvāt | ekāntāsatastvasya khyātiriti na peśalam ; ākāśanalinīpallavāderapratibhāsanāt | vāsanābhyāsādasatāmapi pratibhāsā
bhaviṣyantīti cet , na , arthamantareṇa vāsanāyā apyanupapatteḥ | arthānubhavasamāhito hi saṃskāro vāsanā kathyate | sā kathamasadarthapratibhāsahetuḥ syāt ||

[3,1.459.2]

bhavatvanyā vā bhavadabhimatā kācana vāsanā , sā'pi tvasattvāviśeṣe kimiti rajatamatimupajanayati , na gagananalinapratītimiti kutastyo niyamaḥ ? tadalamanayā! nātyantamasato'rthasya sāmarthyamavakalpate | vyavahāradhuraṃ vodumiyatīmanupaplutām || 82 ||

[3,1.459.3]

api ca sattvena pratibhātīti asatkhyātirapi na viparītakhyātimativartate ||

[3,1.460.0]

ātmakhyātyupapādanam

[3,1.460.1]

tasmādvaramātmakhyātirastu — vijñānameva khalvetat gṛhṇātyātmānamātmanā | bahirnirūpyamāṇasya grāhyasyānupapattitaḥ || 90 || buddhiḥ prakāśamānā ca tena tenātmanā bahiḥ | udvahatyarthaśūnyāṃpi lokayātrāmihedṛśīm || 91 || ātmakhyātinirāsaḥ

[3,1.460.2]

ucyate — nātmakhyātirapi yuktimatī | vijñānātmano hi pratibhāse"ahaṃ rajatam" iti pratītiḥ syāt , na "idaṃ rajatam" iti |
kiñca — "yadantarjñeyarūpaṃ hi vahirvadavabhāsate" (pra. sa.) ityabhyupagamādiyamapi viparītakhyātireva syāt | asatkhyātirapi ceyaṃ
bhavatyeva , bahirbuddherasattvāt | buddhirastyeveti cet , bahiṣṭvaṃ tarhi
cintyaṃ — sat ? asadvā ? iti | na tāvat sat , buddherbāhyatvābhāvāt | asattve tvasatkhyātirityuktam || tasmāt khyātitraye'pyasmin anyo'nyānupraveśini | yuktyā virudhyamāne ca śreyasyakhyātireva sā || 92 || akhyātiḥ sarvairvādibhirapratyākhyeyā

[3,1.460.3]

khyātitrayavādibhirapi ceyamapratyākhyeyā nūnamakhyātiḥ |
ātmakhyātau tāvat ātmatayā vijñānasya khyātirnāsti , vicchedapratibhāsādityuktatvāt ||

[3,1.461.1]

asatkhyātāvapi asattvamarthasya naiva pratibhāsate , pravṛttyādivyavahārocchedaprasaṅgāt ||

[3,1.461.2]

viparītakhyātāvapi rajatasya sannihitasya jñānajanakatvam ,
ajanakasya ca pratibhāso neṣyata eva | ataḥ tatra rajatasmṛtyupasthāpitaṃ rajatamavagatijanakamupagatam | ataśca rajatasmṛtiraparihāryā |
sā ca rajatasmṛtirna tadā svena rūpeṇa prakāśate , "smarāmi" iti
pratyayābhāvāt || tasmāt pramuṣitāmenāṃ smṛtimicchanti tārkikāḥ | abhyaste viṣaye liṅgapratibandhasmṛtiṃ yathā || 93 || so'yaṃ smṛtipramoṣaḥ tattvāgrahaṇaṃ akhyātirucyate || evaṃ satīyamakhyātiriṣyate sarvavādimiḥ | tathā prakaṭayadbhistu pītaṃ prābhākarairyaśaḥ || 94 ||

[3,1.462.0]

akhyātipadārthaḥ

[3,1.462.1]

nanu ! rajatamiti smṛteḥ svarūpollekho mā bhūt ! idamityatra
puro'vasthitadharmipratibhāsāt kathamakhyātiḥ | ucyate — na
puro'vasthitadharmo śuktikeyamiti spaṣṭatayā gṛhyate , tathācābhyupagame
bhramābhāvaprasaṅgāt | kintu tejasvitādiviparītaṃ dharmimātramavabhāsate | dharmasārūpyācca tadānīṃ rajataṃ smaryate | te ete grahaṇasmaraṇe
vivikte api viviktatayā na gṛhyete iti vivekāgrahaṇamakhyātiḥ ; na
tu sarveṇa sarvātmanā'pratipattireva | vyadhikaraṇayośca grahaṇasmaraṇayorvaiyadhikaraṇyaṃ cenna gṛhītaṃ , kimanyadastu sāmānādhikaraṇyam ; |
na tu yadevedaṃ , tadeva rajatamiti sāmānādhikaraṇyena grahaṇamasti |
sā hi viparītakhyātireva syāt — vaiyyadhikaraṇyānupagrahādeva
pramātuḥ pravṛttiḥ | avivekātsādhāraṇyābhimānena pravṛttiriti phalata
iyaṃ vācoyuktiḥ || sāmānādhikaraṇyena kecittatpṛṣṭhabhāvinam | parāmarśamapīcchanti tanna śraddadhmahe vayam || 95 || akhyātipakṣa evaṃ hi hīyetaikatvavedanāt | vakraiśca vitathākhyātiḥ akṣaraiḥ kathitā bhavet || 96 ||

[3,1.463.0]

akhyātipakṣe bādhakajñānakṛtyam

[3,1.463.1]

nanu ! evamakhyātipakṣe pratiṣṭhāpyamāne "nedaṃ rajatam" iti
pūrvāvagatarajatapratiṣedhabodhī bādhakapratyayo dṛśyamānaḥ kathaṃ samarthayiṣyate ? apratītijño devānāṃ priyaḥ | na hyanena rajataniṣedho
vidhīyate ; kintu prāgagṛhīto vivekaḥ prakhyāpyate | na idaṃ rajataṃ ;
yadevedaṃ , tadeva rajatamityetanna ; idamidaṃ rajataṃ iti ||

[3,1.463.2]

etaduktaṃ bhavati — idamanyat , rajatamanyaditi so'yaṃ vivekaḥkhyāpito bhavati || svāpnānubhavasyāpi grahaṇasmaraṇātmakatvam

[3,1.463.3]

nanu ! evaṃ , "idaṃ rajatam" ityādau smaraṇānubhavayorbhavatu vivekāgrahaṇam ; svapne tu kathametadbhaviṣyati | bhīro ! kiṃ jātaṃ svapne? vivekena na gṛhyete smaraṇānubhavau kvacit | svapne tu smṛtirevaikā tathātvena na gṛhyate || 97 ||

[3,1.463.4]

sadṛśadarśanādvinā smṛtireva kutastyeti cet — na — nānākāraṇakatvātsmaraṇasya nidrākaṣāyitamapyantaḥkaraṇaṃ smaraṇakāraṇaṃ bhavatyeva || dvicandrabhramādīnāmapi akhyātirūpatvam

[3,1.463.5]

yadyevaṃ dvicandratiktaśarkarādipratyayeṣu kathaṃ smṛtipramoṣaḥ ?
āḥ kuṇḍaśekhara ! kathamasakṛdabhihitamapi na budhyase —

[3,1.464.0]

na sarvatra smṛtereva pramoṣo'bhyupagamyate | kintvakhyātiḥ , ataścāsau kathañcitkasya citkvacit || 98 || bhavati , anubhavasmṛtyorvivekāgrahaṇaṃ kvacit | kvacittu smaryamāṇasya tathātvenānupagrahaḥ || 99 || dvidhā kṛtā kvacidvṛttirnetrasya timirādinā | na hi grahītumaikyena śaknoti śiśiratviṣam || 100 || kvacidrasanasaṃpṛkte pitte tiktatvavedanāt | paricchettuṃ na śaknoti mādhuryaṃ śarkarāgatam || 101 || gṛhṇāti yattu tiktatvaṃ vastutaḥ pittavarti tat | tathā tu na vijānāti nigiranneṣa śarkarām || 102 ||

[3,1.464.1]

etena pītaśaṅkhādikhyātayo'pi vyākhyātāḥ || akhyātivādopasaṃhāraḥ tatprayojanakathanenatadevaṃ sati sarvatra samyagagrahaṇaṃ bhramaḥ | na mithyāpratyayaḥ kaścidasti śaṅkānibandhanam || 103 || ajātamithyāśaṅkaśca na saṃvādamapekṣate | tasmānna kaścit parataḥ prāmāṇyamadhigacchati || 104 || evaṃ svataḥ pramāṇatve siddhe vede'pi sā gatiḥ | aṃpavādadvayābhāvaḥ vaktavyaścātra pūrvavat || 105 ||

[3,1.465.0]

akhyātinirākaraṇamśuktirajatajñānaṃ na jñānadvayarūpam

[3,1.465.1]

atra pratividhīyate | yaduktaṃ — idaṃ rajatamitismaraṇānubhavasvabhāve vivekenāgṛhyamāṇe dve ete jñāne iti — tadasāṃpratam —
pratyabhijñāvadekatvenaiva saṃvedyamānatvāt | yadevedaṃ puro'vasthitaṃ
bhāsvararūpādyadhikaraṇaṃ dharmisāmānyaṃ , tadeva rajatamiti viśeṣataḥ
pratipādyate ; yadidamagrataḥ sthitaṃ , tadrajatamiti satyarajatapratītivat |
anubhūtatayā hi na rajatamatra prakāśate , kintvanubhūyamānatayā |
anubhūtatāgrahaṇaṃ ca smaraṇamucyate , nānubhūyamānatāgrahaṇam || akhyātirapi viparītakhyātau paryavasyati

[3,1.465.2]

svaprakāśā ca saṃvittiriti bhavatāṃ darśanam | tatraiṣāṃ rajatasaṃvittiḥ kena rūpeṇa prakāśatāmiti cintyam | yadi smaraṇātmanā ,
kaḥ pramoṣārthaḥ ? athānubhavātmanā , tadiyaṃ viparītakhyātireva |
smṛteranubhavatvena , śukteriva rajatatvena pratibhāsāt || akhyātiḥ durupapādā ca

[3,1.465.3]

atha saṃvinmātratayaiva prakāśate , tadapi na yuktam — rajataviṣayollekhāt | smaraṇānubhavaviśeṣarahitāyāśca viṣayasaṃvitteranupapatteḥ | na ceyamapratipattireveti vaktumucitam ; madamūrchādidaśāvisadṛśasvaprakāśasaṃvedanānubhavāt | yathā idamityaṃśe svaprakāśaṃ
saṃvedanaṃ , tathaiva rajatamityatrāpi || idamaṃśasya pratyakṣatvaṃ rajatāṃśasya smṛtitvaṃ ca durvacam

[3,1.466.2]

api ca dvayoścāṃśayoḥ samāne saṃvedane tatraikaṃ pratyakṣalabdhaṃ ,
aparaṃ smaraṇaphalamiti kutastyo vibhāgaḥ ? idamityatra ca kimavabhāsata iti nirūpyatām | yadi śuktikāśakalaṃ , sakalasvagataviśeṣakhacitamavabhāti , tadā taddarśane sati rajatasmaraṇasya
ko'vasaraḥ ? bhavadapi vā sādṛśyakṛtaṃ smaraṇaṃ na tadavivekāya kalpate ,
devadattadarśanānantarodgatatatsadṛśapuruṣāntarasmaraṇavat ||

[3,1.466.3]

atha dharmimātraṃ idamitipratyaye pratibhāti , na śuktiśakalaṃ ;
tadvāḍhamiṣyate | tadeva cedaṃ sāmānyadharmagrahaṇavaśaviruddhasaṃskāropanibandhanaviruddhaviśeṣasmaraṇakāraṇakaṃ idaṃ rajatamiti sāmānyopakrame
viśeṣaparyavasānaṃ jñānam ; yadidaṃ tadrajatamiti sāmānādhikaraṇyāvamarśāt | rajatānubhavābhimānenaiva ca rajatārthī tatra pravartate || akhyātivādaḥ bauddhamatamūlakaḥ

[3,1.466.4]

nanu ! smaraṇānubhavayorvivekamapratipadyamānaḥ pravartata ityuktam —
śrutamidam , yadatra bhavadbhiḥ dharmakīrtigṛhādāhṛtam — "dṛśyavikalpāvarthāvekīkṛtya pravartate" iti ||

[3,1.467.1]

kiñca cauryamapīdaṃ na kathañcana svārthaṃ puṣṇāti | yāvaddhi"dṛśyaṃ gṛhītam" iti na jātaḥ pratyayaḥ , tāvat kathaṃ dṛśyārthinastatra
pravṛttiḥ | evamihāpi yāvat "rajataṃ gṛhītam" iti na jātaḥ
pratyayaḥ , tāvat kutastadarthināṃ pravṛttiḥ ? tasmādasti rajatagrahaṇam ;
na tu tatsmaraṇapramoṣamātram || rajatasmaraṇaṃ ca rajatatayā grahaṇārthamapekṣitam

[3,1.467.2]

nanu ! rajatasmaraṇaṃ viparītakhyātivādibhirapyaṅgīkṛtamityuktam |
satyam — rajatagataviśeṣasmaraṇamabhyupagatam | yathā hi puro'vasthite
dharmiṇyūrdhvatvādisādhāraṇadharmagrahaṇāt sthāṇupuruṣagataviśeṣāgrahaṇādubhayaviśeṣasmṛteḥ saṃśayo bhavati , evamihāpi tejasvitādisāmānyadharmagrahaṇādviśeṣāgrahaṇāt rajatagataviśeṣasmṛteśca tasmin
dharmiṇi rajatapratyayo bhavati viparyayātmakaḥ | saṃśaye hyubhayaviśeṣasmaraṇaṃ kāraṇam ; iha tvanyataraviśeṣasmaraṇamiti viśeṣaḥ | ata eva
cāgṛhītarajatasyedaṃ jñānaṃ notpadyate , sadṛśāgrahaṇe vā niśīthādāviti || rajatasmaraṇamātrāt na śuktirajatapratītiḥ

[3,1.467.3]

na tvetāvatā smaraṇamātramevedamitīyati sthātavyam ; smaraṇajanyasya viparyayapratyayasyāpi saṃvedanāt | ata eva tatpṛṣṭhabhāviparāmarśavādino varaṃ satyavācaḥ | te hi pratibhāsaṃ na nihnuvate || anyathākhyātau kāraṇopapādanam

[3,1.468.2]

yattu viparyayāvagateḥ kāraṇaṃ vikalpitam , tatroktameva prāmāṇikaiḥ — "kāryaṃ cedavagamyeta kiṃ kāraṇaparīkṣayā? kāryaṃ cennāvagamyeta kiṃ kāraṇaparīkṣayā ? iti ||"
kāryākasmikatā'nupapatteśca kalpyatāṃ kāraṇam ! tacca kḷptameva
doṣasahitamindriyam — yathā saṃskārasahakāri pratyabhijñāyāmiti || duṣṭaṃ indriyameva bhramakāraṇamsuvate śālayo duṣṭā na yadyapi yavāṅkuram | śālikāryaṃ tvapūpādi janayantyeva kalmaṣam || 106 ||

[3,1.468.3]

tasmāddoṣakalitādindriyāt puro'vasthitadharmigatatrikoṇatvādiviśeṣāvamarśakauśalaśūnyāt sāmānyadharmasahacaritapadārthāntaragataviśeṣasmaraṇopakṛtādbhavati viparītapratyayaḥ | samyajjñānāpekṣayā
ca tadduṣṭamucyate | svakārye tu viparyayajñāne tatkāraṇameva na duṣṭam |
tasmāt rajatamityanubhava eva , na pramuṣitasmṛtiḥ ||

[3,1.469.0]

bādhasvarūpaparyālocanayā śuktirajatabhrame rajatabhānopapādanam

[3,1.469.1]

api ca , nedaṃ rajatamiti bādhakajñānaṃ pūrvānubhavaviṣayīkṛtarajataniṣedhamadhigamayadutpadyate | nedaṃ rajatamiti — "yadahamadrākṣaṃ tadrajataṃ
na bhavati" iti | prasaktasya cāyaṃ niṣedhaḥ | ananubhūtaṃ tvaprasaktamapi pratiṣidhyamānaṃ , rajatamiva kanakamapi kimiti na pratiṣidhyate? akhyātavādyuktasya bādhajñānakṛtyasya nirasanam

[3,1.469.2]

yattu vyākhyātam (pu. 463) — prāganavagatasmaraṇānubhavavivekapratipādakaṃ bādhakajñānamiti — tat vyākhyānamātrameva , tathā'nanubhavāt | na hyevaṃ bādhakamutpadyate"yadaviviktaṃ tadviviktaṃ" iti |
ato yatkiñcidetat | tasmānna rajatasmaraṇaṃ , rajate vā kadācidanubhavo'bhūditi smaraṇamabhidhīyamānaṃ nātyantamalaukikam || svapnānubhavasya akhyātirūpatvāsaṃbhavaḥ

[3,1.469.3]

svapne tu svaśiracchedādeḥ atyantānanubhūtasya smṛtiriti kathyamānameva trapākaram | janmāntare nijamastakalavanamanubhūtamaneneti
cet , idamapi subhāṣitataram — yat janmāntarānubhūtaṃ smaryate |
tatra ca kutastya eṣa niyamaḥ — yat kadācideva smaryate , na sarvadā
sarvamiti || svapno'pi nāsadviṣayakaḥ

[3,1.469.4]

nanu ! bhavatā'pi asatkhyātiṃ nirasyatā svapnajñāneṣu tādṛkṣu
kiṃ vaktam ? yadvaktavyaṃ , tat tatraiva śroṣyasi (9 āhnike) | asanna
pratibhātītyucyate , na tvananubhūtamiti ||

[3,1.470.0]

svenānanubhūtasyāpi vastunaḥ sattvaṃ yuktameva

[3,1.470.1]

nanu ! ananubhūtaṃ sat kathaṃ jānīṣe ? saditi cet jñānaṃ ; tadanubhūtamiti — maivam — mayā tannānubhūtaṃ , anyenānubhaviṣyate | parānubhūtaṃ ca saditi śakyate vaktum | parānubhūte tu smaraṇamaghaṭamānamiti
nāvayoratra vastuni samānayogakṣematvam || svapnasya viparītakhyātirūpatvaṃ anivāryam

[3,1.470.2]

api ca bhavanmate svapnasmṛteḥ smṛtitvenāgrahaṇe , kena rūpeṇa
grahaṇamiti cintyam | rūpāntareṇa grahaṇe viparītakhyātiḥ |
sarvātmanā tvagrahaṇe svapnasuṣuptyoraviśeṣaprasaṅgaḥ | anubhavapratyayaśca
svapne saṃvedyate , na smaraṇānullekhamātramiti durabhiniveśa eva smṛtipramoṣasamarthanaṃ nāmeti || dvicandrajñānādīnāṃ akhyātirūpatvāsaṃbhavaḥ

[3,1.470.3]

dvicandrādipratyayeṣu kathamakhyātiḥ ?

[3,1.470.4]

nanu ! uktaṃ (pu. 464) — timirasīmantitā nayanavṛttiḥ ekatvena
gṛhītuṃ na śaknoti śaśāṅkaṃ — iti | bhoḥ śrotriya ! tādṛśī dṛśo
vṛttiḥ ekatvamindormā grahīt ; dvitvānubhavaṃ tu bhāntaṃ kva pracchādayāmaḥ ||

[3,1.470.5]

nanu cakṣurvṛttau taddvitvaṃ , tadgatatvena tu yattasyāgrahaṇaṃ sa eva
bhramaḥ — naitadevam — netravṛtteḥ sarvatra parokṣatvāt || kimekacandrabodhe'pi vṛttyekatvaṃ pratīyate? iyaṃ hyagṛhyamāṇaiva cakṣurvṛttiḥ prakāśikā || 107 ||

[3,1.471.1]

evamucyamāne ca ekacandragrahaṇe'pi vṛttyekatvāgrahaṇādakhyātireva bhavet || tiktaśarkarāpratyayasyāpyakhyātirūpatvāsaṃbhavaḥ

[3,1.471.2]

yadapi — tiktaśarkarādipratyayeṣvakhyātisamarthanakadāśayā pittavṛttestiktatvasya saṃvedyamānasya tatsthatvenāgrahaṇamupavarṇitam — tadapi
kuśakāśāvalambanaprāyam || mohāt pittagatatvena tiktatā cenna gṛhyate | mā grāhi , śarkarāyāṃ tu kiṃkṛtā tiktatāmatiḥ ? || 108 ||

[3,1.471.3]

sāmānādhikaraṇyena hi "tiktā śarkarā" iti tadadhikaraṇā
tiktatāpratītirupajāyate | pittaṃ tvindriyasthaṃ timiravadagṛhyamāṇamapi bhramamupajanayati , śarīrasthamiva jvaraṃ śiro'rtyādirogamityalaṃ prasaṅgena || akhyātisādhanamātreṇa na svataḥprāmāṇyasiddhiḥevaṃ sarvatra nākhyātirnirvahantīva lakṣyate | na caitayā'pi parataḥprāmāṇyamupahanyate || 109 || rajate'nubhavaḥ kiṃ syāt ? uta pramuṣitā matiḥ? dvaividhyadarśanādevaṃ bhavettatrāpi saṃśayaḥ || 110 ||

[3,1.472.0]

saṃśayānaśca saṃvādaṃ nūnamanveṣate janaḥ | tadapekṣākṛtaṃ tasmāt prāmāṇyaṃ parato dhruvam || 111 || śūnyavādanirāsāya sarveṣāṃ jñānānāṃ yathārthatvaṃ na vaktavyamna caiṣa śūnyavādasya pratīkārakriyākramaḥ | anarthajā hi nirdagdhapitrādau bhavati smṛtiḥ || 112 || dṛṣṭāntīkṛtya tāmeva śūnyavādī samutthitaḥ | bhramāpahnavamātreṇa pratihantuṃ na śakyate || 113 || evaṃ parataḥprāmāṇyakhaṇḍanena śūnyavādinirāso na bhavatiathāsti kācitparataḥ prāmāṇyasya niṣedhikā | śūnyavādasya yā yuktiḥ saiva vācyā kimetayā ? || 114 || tasmādyathārthamasyāḥ saṃśrayaṇaṃ tanna niṣiddhamakhyāteḥ | saṃvidvirodha eva prakaṭita iti dhik pramāditvam || 115 ||

[3,1.472.1]

taduktam — "kṛtaśca śīlavidhvaṃsaḥ na cānaṅgaśca saṅgataḥ | ātmā ca lāghavaṃ nītaḥ tacca kāryaṃ na sādhitam iti ||"anyathākhyāteḥ asatkhyātāvaparyavasānam

[3,1.472.2]

yatpunarviparītakhyātau pakṣatrayamāśaṅkya dūṣitam (pu. 456) —
tadapi na yuktam — astu tāvadayameva ādyaḥ pakṣaḥ "rajatamālambanaṃ ,
tadeva cāsyāṃ pratītau parisphurati" iti ||

[3,1.473.1]

nanu ! atra coditaṃ (pu. 456)"asatkhyātireva sā bhavet"
iti ; naitat sādhu | deśāntarādau rajatasya vidyamānatvāt | asatkhyātipakṣe hi ekāntāsato'rthasya pratibhānamaṅgīkriyate |
iha tu deśāntarādau vidyamānasyeti mahān bhedaḥ || nanu ! tatrāsato'rthasya kiṃ deśāntaracintayā? kiṃ kurmaḥ ? tādṛśasyaiva vastunaḥ khyātidarśanāt || 116 || yastu deśāntare'pyartho nāsti kālāntare'pi vā | na tasya grahaṇaṃ dṛṣṭaṃ gaganendīvarādivat || 117 ||

[3,1.473.2]

ayameva ca dvayorasattvayorviśeṣaḥ , yat ekasya grahaṇaṃ dṛṣṭaṃ ,
itarasya na dṛṣṭamiti || tatrāsato'pi bhānasaṃbhavopapādanam

[3,1.473.3]

nanu ! uktaṃ (pu. 459) tatra asato'rthasya kathaṃ jñānajanakatvam ?
ajanakasya vā kathaṃ pratibhāsaḥ ?

[3,1.473.4]

uktamatra (pu. 457) sadṛśapadārthadarśanodbhūtasmṛtyupasthāpitasya
rajatasyātra pratibhāsanamiti | na cāsyopasthāpanaṃ paśoriva rajvā
saṃyamya ḍhaukanam , api tu hṛdaye parisphurato'rthasya bahiravabhāsanam |
na caitāvateyamātmakhyātiḥ , asatkhyātirveti vaktavyam ; vijñānāt
vicchedapratīteḥ , atyantāsadarthapratibhāsābhāvācceti || śuktirajatabhrame śukterālambanatve'pi na kṣatiḥ

[3,1.473.5]

athavā pihitasvākārā parigṛhītaparākārā śuktikaivātra
pratibhātīti bhavatu..dvitīyaḥ (pu. 457) pakṣaḥ ||

[3,1.474.1]

nanu ! uktaṃ (pu. 457) kṛtyāsītāvat kimidaṃ veśabhāṣāparivartanam ? kathaṃ ca rajatajñāne śuktikāvabhāsitumarhatīti —
śrutamidaṃ nāṭakam — na tu vayamatropahāsapātram | śuktiketi
vastusthitireṣā kathyate | puro'vasthitaṃ dharmimātraṃ bhāsvararūpādisādṛśyopajanitarajataviśeṣasmaraṇamatra pratibhātīti brūmaḥ — "yadetatpuraḥ
kimapi vartate tadrajatam" ityanubhavāt | vastusthityā tu śuktireva
sā trikoṇatvādiviśeṣagrahaṇābhāvācca nigūhitanijākāretyucyate ,
rajataviśeṣasmaraṇācca parigṛhītarajatākāreti || bhramadvaividhyam

[3,1.474.2]

etacca viṣayendriyādidoṣaprabhaveṣu śuktikārajatāvabhāsabhāskarakiraṇajalāvagamajaladagandharvanagaranirvarṇanarajjubhujagagrahaṇa_rohiṇīramaṇadvayadarśanaśaṅkhaśarkarāpītatiktatāvasāyakeśakūrcakālokanādivibhrameṣvabhyupagamyate | manodoṣanibandhaneṣu tu mithyāpratyayeṣu
nirālambaneṣu smṛtyullikhita eva ākāraḥ prakāśata iti || śuktirālambanaṃ , bhānaṃ tu rajatasyeti pakṣe'pi na doṣaḥ

[3,1.474.3]

yastu tṛtīyaḥ pakṣaḥ (pu. 458)"anyadālambanaṃ , anyaśca
pratibhāti" iti kaiścidāśritaḥ — tatrāpi na sannihitasyālambanatvamucyate , yena bhūpradeśasyāpi tathātvamāśaṅkyeta ||

[3,1.474.4]

nāpi janakasyālambanatvam , yaccakṣurādāvapi prasajyeta |
kintu idamityaṅgulyā nirdiśyamānaṃ karmatayā yajjñānasya janakaṃ ,
tadālambanamityucyamāne na kaściddoṣaḥ || deśakūrcādibhrameṣu ālambanakathanam

[3,1.474.5]

nanu ! keśoṇḍrakajñāne kimālambanakāraṇam ? kiñcittu timiraṃ
romarājiriva nayanadhāmno madhya evāste | tena dvidhākṛtā nayanavṛttiḥ

[3,1.475.1]

dvitvena candramasaṃ gṛhṇāti | kiñcittu timiraṃ tatra vivaravadantarā'ntarā
tiṣṭhati cakṣuṣaḥ | tena viralaprasṛtā nayanaraśmayaḥ sūkṣmāḥ sūryāṃśubhirupahanyamānāḥ keśakūrcakākārā bhavantīti tadevālambanam | anudite'stamite vā savitari keśoṇḍrakapratyayasyānutpādāt || gandharvanagarajñāne jaladāḥ pāṇḍuratviṣaḥ | ālambanaṃ gṛhāṭṭalaprakārākāradhāriṇaḥ || 118 ||

[3,1.475.2]

tasmāt viparītakhyātau pakṣatrayamapi niravadyam || khyātisāṅkaryaparihāraḥ

[3,1.475.3]

yaḥ punaḥ itaretarasaṅkaraḥ khyātīnāmudāhāri (pu. 460) — tatra
ātmakhyātyakhyātī apavargāhnike (9tame) vayamapi vijñānādvaitamapākariṣyantaḥ parākariṣyāma iti kiṃ taccintayā ? viparītakhyātau
tu tatsāṅkaryaṃ parihṛtam || akhyāteḥ viparītakhyātihetutvam

[3,1.475.4]

yatpunaravādi — "sarvavādibhiḥ smṛtipramoṣo'bhyupagata eva |
prābhākaraistuyaśaḥ pītam" iti (pu. 460) — tatra vādyantarāṇi tāvat
yathā bhavanti , tathā bhavantu | vayaṃ tu smṛtyupārūḍharajatādyākārapratibhāsamabhivadanto bāḍhaṃ smṛtipramopamabhyupagatavantaḥ | kintu na
tāvatyeva viśrāmyati matiḥ | api tu rajatādyanubhavo'pi saṃvedyata iti
na smṛtipramoṣamātra eva virantavyam | ato viparītakhyātipakṣa eva
niravadya iti sthitam ||

[3,1.476.0]

viṣayāpahārasyaiva bādharūpatvam

[3,1.476.1]

yastu bādhaprakāraḥ prāgvikalpitaḥ — tatra sahānavasthānasaṃskārocchedādipakṣā anabhyupagamenaiva nirastā ityasthāne kaṇṭhaśoṣa
āyuṣmatā'nubhūtaḥ | viṣayāpahārastāvadastu bādhaḥ | viṣayasya ca
na pratibhātatvamapahriyate , kintu pratibhātasyāsattvaṃ khyāpyata ityapahārārthaḥ | asattvamapi nedānīmupanatasya khyāpyate , yena pūrvadṛṣṭa
draghaṇabhagnakumbhābhāvapratibhāsavadabādhaḥ syāt | na ca tadānīmapyabhāvagrahaṇe vastuno dvyātmakatvamāśaṅkanīyam ; pūrvāvagatākāropamardadvāreṇa bādhakapratyayotpādāt ; yanmayā tadā rajatamiti gṛhītaṃ
tadrajataṃ na bhavati , anyadeva tadvastviti || pratītayaḥ na vartamānamātraviṣayiṇyaḥ

[3,1.476.2]

nanu ! svakālaniyatatvāt jñānānāṃ kathamuttarasya jñānasya
pūrvajñānotpādakālāvacchinnatadviṣayābhāvagrahaṇasāmarthyam ? — kiṃ kurmaḥ ?
tathā pratyayotpādāt | na bhagnaghaṭavadidānīṃ tannāstitā gṛhyate , api
tu tadaiva tadasaditi pratītiḥ | yathā ca na vartamānaikaniṣṭhā eva
viṣayapratītayastathā kṣaṇabhaṅgabhaṅge (9 āhnikaṃ) vakṣyāmaḥ || phalāpahārasya bādhatvapakṣo'pi yuktaḥ

[3,1.476.3]

athavā phalāpahāro bhavatu bādhaḥ | pramāṇaphalatvaṃ ca hānādibuddhīnāṃ pratyakṣalakṣaṇe varṇitamiti (pu. 174) tadapaharaṇāt pramāṇaṃ
bādhitaṃ bhavatyeva | kiṃkurvatā bādhakena pramāṇaphalamapahṛtamiti cet —

[3,1.477.0]

gāyatā nṛtyatā vā'pi japatā juhvatā'pi vā | taccet kāryaṃ kṛtaṃ tena kimavāntarakarmaṇā ? || 119 || tadabhyupagame vā'pi tatkiṃ vidadhatā kṛtam? tacca kiṃ kurvatetyevamavadhiḥ ko bhaviṣyati ? || 120 ||

[3,1.477.1]

tadalamamunā'vāntarapraśnena | sarvathā bādhakapratyayopajanane
sati hānādirūpaṃ pūrvapramāṇaphalaṃ nivartata iti tena tadbādhitamucyate || bādhakajñānasya viṣayakathanam

[3,1.477.2]

samānāsamānaviṣayavikalpo'pi (pu. 454) na peśalaḥ — ekasmin viṣaye viruddhākāragrāhiṇorjñānayorbādhyabādhakabhāvābhyupagamāt | citrādipratyaye kathaṃ na bādha iti cet ; pūrvajñānopamardenottaravijñānānutpādāt ||

[3,1.477.3]

ata eva ekatrāpi dharmiṇi bahūnāṃ dharmāṇāmitaretarānupamardena
vedyamānānāmastyeva samāveśaḥ || pūrvajñānenottarajñānasya na bādhasaṃbhavaḥ

[3,1.477.4]

pūrvopamardenottaravijñāna janmataśca etadapi pratyuktaṃ bhavati ,
yaduktaṃ (pu. 454) — "pūrvasmin pratyaye prāptapratiṣṭhe satyāgantu jñānamuttaraṃ
bādhyatām" iti — yataḥ pūrvopamardenaiva taduttaraṃ jñānamudeti ; viṣayasahāyatvāt , pramāṇāntarānugṛhyamāṇatvācca uttarameva jñānaṃ bādhakamiti yuktam | tasmādasti jñānānāṃ bādhyabādhakabhāvaḥ | sa cāyaṃ
bādhavyavahāro viparītakhyātipakṣa eva sāmarthyamaskhalitaṃ dadhātīti
sa eva jyāyān || bhrame alaukikarajatādibhānapakṣaḥ

[3,1.478.2]

ajñaḥ ko'pi nāma mīmāṃsakastvāha — yeyaṃ śuktikāyāṃ rajatapratītirviparītakhyātiriti tadvādināmabhimatā , sā tathā na bhavatīti , satyarajatapratītivadatrāpyavabhāsyarajatasadbhāvāt | laukikālaukikatve tu viśeṣaḥ | rajatajñānāvabhāsyaṃ hi rajatamucyate , tacca
kiñcit vyavahārapravartakaṃ , kiñcinneti | tatra vyavahārapravartakaṃ laukikamucyate , tato'nyadalaukikamiti | yacca śuktikāśakalamiti
bhavanto badanti , tadalaukikaṃ rajatam | rajatajñānāvabhāsyatvāt
rajataṃ tat , vyavahārāpravṛtteralaukikamiti || bhrame alaukikarajatabhānapakṣanirāsaḥ

[3,1.478.3]

tadetadaparāmṛṣṭasaṃvedanetivṛttasyābhinavapadārthasargaprajāpaterabhidhānam | bādhakapratyayena tatra rajatābhāvasya khyāpanāt | nedaṃ
rajatamiti hi rajataṃ pratiṣedhatyeṣa pratyayaḥ , na vidyamānarajatasyālaukikatvamavadyotayati iti ||

[3,1.478.4]

atha nedaṃ laukikamiti vyākhyāyate ; hanta ! vākyaśeṣaḥ
kriyatāṃ "saṃyajatrairaṅgāni" itivat | so'yaṃ śrotriyaḥ svaśāstravartanīmihāpi na tāṃ tyajati ; na tu tasyā ayamavasaraḥ | agṛhyamāṇe tu
rajatākhye'nyadharmiṇi kathaṃ taddharmatvena laukikatvaṃ gṛhyate ? rajatābhāvagrahaṇe tveṣa na doṣaḥ | bhāvatadabhāvayoḥ dharmadharmibhāvābhāvāt |
smaryamāṇapratiyogyavacchinno hi abhāvo gṛhyata eva | tasmādatra
māstyeva rajataṃ , na punaralaikikaṃ tadasti || laukikālaukikarajatasāmānyaṃ na prāmāṇikam

[3,1.479.2]

na ca rajatajñānāvabhāsyatvamātraṃ rajatalakṣaṇam ; api tu
abādhitarejatajñānagamyatvam || vastuni laukikālaukikavibhāgo'pyaprāmāṇikaḥ

[3,1.479.3]

api ca laukikālaukikapravibhāgaḥ pratibhāsanibandhano vā
syāt ? vyavahārasadasadbhāvanibandhano vā ? na tāvat pratibhāsanibandhanaḥ , tathā pratītyabhāvāt | kvaciddhi rajataṃ , kvacicca tadabhāvaḥ
pratīyate ; na tu laukikatvamalaukikatvaṃ vā ||

[3,1.479.4]

atha vyavahārapravṛttyapravṛttibhyāṃ laukikālaukikatve vyavasthāpyete — tadvaktavyaṃ ko'yaṃ vyavahāro nāmeti | jñānābhidhānasvabhāvo
hi vyavahāraḥ ; sa ca tadviṣayo nāstītyuktam | tadarthakriyānirvartanaṃ vyavahāra iti cet , tarhi svapne parirabhyamāṇāyā yoṣitaḥ ,
kūṭakārṣāpaṇasya ca laukikatvaṃ prāpnoti | utpadya naṣṭe ghaṭe
arthakriyāyā nivṛtteralaukikatvaṃ syāt ||

[3,1.480.2]

api ca yaḥ śuktikāyāṃ rajatavyavahāraṃ na karoti , sa rajatābhāvameva budhdvā ; na rajatasya satastasyālaukikatām || alaukikarajatabhānamate'pi anyathākhyātiravarjanīyā

[3,1.480.3]

yadi cedamalaukikaṃ rajataṃ tat kimarthamiha tadarthakriyārthaṃ
pravartate ? alaukikaṃ laukikatvena gṛhītveti cet — saiveyaṃ tapasvinī
viparītakhyātirāyātā | tasmāt viparītakhyātidveṣeṇa kṛtamīdṛśā |
atrāpi lokasiddhaiva pratītiranugamyatām || svataḥprāmāṇyasādhanāyākhyātivādaḥ na paryāptaḥna vā mīmāṃsakā ete svabhāryāmapi veśmataḥ | nissārayitumicchanti svataḥprāmāṇyatṛṣṇayā || 121 || na caivamapi tatsiddhiḥ buddhidvaividhyadarśanāt | saṃśaye sati saṃvādasāpekṣatvaṃ tathaiva tat || 122 || kleśena tadamunā'pi svārthasteṣāṃ prasiddhyati na kaścit | yadbhavati daivagatyā rājapathenaiva tadbhavatu || 123 ||

[3,1.481.0]

khyātivādopasaṃhāraḥnātmakhyātirbāhyatayā'rthapratibhāsātnāsatkhyātirna hyasatāṃ dhīviṣayatvam | ukto'khyātau dūṣaṇamārgo viparītakhyātistasmādāśrayaṇīyā matimadbhiḥ || 124 || vedānāṃ prāmāṇyaṃ parata evasthite ca tasmin viparītavedanetadīyasādharmyakṛto'sti saṃśayaḥ | tadā ca saṃvādamukhapratīkṣaṇātbhajanti bodhāḥ parataḥ pramāṇatām || 125 || pratyakṣādipramāṇānāṃ tadyathā'stu tathā'stu vā | śabdasya hi pramāṇatvaṃ parato muktasaṃśayam || 126 || vede prāmāṇyaniścayamantarā tadvihiteṣu na pravṛttisaṃbhavaḥ

[3,1.481.1]

dṛṣṭe hi viṣaye prāmāṇyaniścayamantareṇaiva laghupariśrameṣu karmasu
pravṛttiriti tadupayogipratyakṣādipramāṇaprāmāṇyaniścaye durupapāde
ko'bhiniveśaḥ ? śabde punaḥ adṛṣṭapuruṣārthapathopadeśini prāmāṇyamaniniścatya mahāprayatnanirvartyāni jyotiṣṭomādīni na prekṣāpūrvakāriṇo
yajvānaḥ prayuñjīrannityavaśyaṃ niścetavyaṃ tatra prāmāṇyam | tacca parata
eveti brūmaḥ || śabdānāṃ parataḥprāmāṇye hetuḥ

[3,1.481.2]

śabdasya vṛddhavyavahārādhigatasambandhopakṛtasya sataḥ pratītijanakatvaṃ nāma rūpamavadhṛtam | tattu naisargikaśaktyātmakasambandhamahimnā vā , puruṣaghaṭitasamayasambandhavalena veti vicārayiṣyāmaḥ (4 āhnikam) | prakāśakatvamātraṃ tu dīpāderiva tasya rūpam | yathā hi dīpaḥ prakāśamānaḥ śucimaśuciṃ vā yathāsannitahitamarthamavadyotayati , tathā śabdo'pi puruṣeṇa prayojyamānaḥ śravaṇapathamupagataḥ satye'nṛte'vā , samanvite'samanvite vā , saphale niṣphale vā ,
siddhe kārye vā'rthe pramitimupajanayatīti tāvadevāsya rūpam | ayaṃ
tu dīpācchabdasya viśeṣaḥ — yadeṣa sambandhavyutpattimapekṣamāṇaḥ
pramāmutpādayatīti , dīpastu tannirapekṣa iti || vaktṛguṇadoṣādhīne eva śabdaprāmāṇyāprāmāṇye

[3,1.482.2]

tasyāḥ śabdajanitāyāḥ pramiteḥ yathārthetaratvaṃ puruṣadarśanādhīnam — samyagdarśini śucau puruṣe sati satyārthā sā bhavati
pratītiḥ , itarathā tu tadviparīteti | tatra yathā naisargikamarthasaṃsparśitvaṃ
śabdasya rūpaṃ iti samarthitaṃ , evamasya svābhāvikaṃ satyārthatvamapi
na rūpam | evamabhyupagamyamāne vipralambhakavacāsi visaṃvādadarśanaṃ
na bhavet | tasmātpuruṣaguṇadoṣādhīnāveva śābde pratyaye saṃvādavisaṃvādau || śabde guṇadoṣayoḥ saulabhyam

[3,1.482.3]

na cendriyādāviva tatra durbhaṇā guṇāḥ — rāgādayo doṣāḥ ,
karuṇādayo guṇāḥ puruṣāṇāmatiprasiddhā eva | puruṣaguṇā eva
śabdasya guṇāḥ na svaśarīrasaṃsthāḥ cakṣurāderiveti | tatra yadi puruṣaguṇānāṃ prāmāṇyakāraṇatā neṣyate , doṣāṇāmapi viplavahetutā mā bhūt ||

[3,1.483.0]

guṇajñānaṃ doṣābhāvaniścayāyaivetyapyayuktam

[3,1.483.1]

yattu doṣapraśamanacaritārthā eva puruṣaguṇāḥ prāmāṇyahetavastu na
bhavantīti (pu. 435) — atra śapathaśaraṇā eva śrotriyāḥ | na ca
bādhānutpattimātreṇa vaidikyāḥ pratīteḥ prāmāṇyaṃ bhavitumarhati, "pakṣmalākṣīlakṣamabhiramayet vidyādharapadakāmaḥ" ityādāvapi prāmāṇyaprasaṅgāt | uktaṃ ca kena cit — "yathā hi svapnadṛṣṭo'rthaḥ kaścidvīpāntarādiṣu | asaṃbhavadvisaṃvādaḥ śraddhātuṃ naiva śakyate || tathā codanayā'pyarthaṃ bodhyamānamatīndriyam | asaṃbhavadvisaṃvādaṃ na śraddadhati ke cana iti ||"

[3,1.483.2]

tatra svapnajñāne hetuḥ nidrādidoṣo'stīti duṣṭakāraṇajñānādaprāmāṇyamiti cet — lolākṣīlakṣavākye kiṃ vakṣyasi ? prabhavastasya
na jñāyata iti cet — na tarāmasau vede'pi tvanmate jñāyata iti ko
viśeṣaḥ ? mahājanādiparigraho'sya nāstīti cet — anveṣaṇīyaṃ
tarhi prāmāṇyakāraṇam , na buddhyutpādakatvādevautsargikaṃ prāmāṇyamiti yuktam || sākṣāddraṣṭṛnaroktatvaṃ śabde yāvanna niścitam | bādhānutpattimātreṇa na tāvattatpramāṇatā || 127 || apauruṣeyatvādvedasya doṣābhāvaprāptyā svataḥ prāmāṇyamityapi na

[3,1.483.3]

yadapi vede kāraṇadoṣanirākaraṇāya kathyate (ślo. vā. 1.2.63) — "yadvā vakturabhāvena na syurdoṣā nirāśrayāḥ"
iti — tadapyasāṃpratam — asati vaktari prāmāṇyahetūnāṃ guṇānāmapyabhāvena tatprāmāṇyasyāpyabhāvāt | na ca vede vakturabhāvaḥ
suvacaḥ — tathā hyetadeva tāvadvicārayāmaḥ , kiṃ vede vaktā vidyate na
veti ||

[3,1.484.0]

vedānāṃ parameśvarapraṇītatvam

[3,1.484.1]

nanu vede pramāṇāntarasaṃsparśarahitavicitrakarmaphalagatasādhyasādhanabhāvopadeśini kathaṃ tadarthasākṣāddarśī puruṣa upadeṣṭā bhavet ?
ucyate — vedasya puruṣaḥ kartā na hi yādṛśatādṛśaḥ | kintu trailokyanirmāṇanipuṇaḥ parameśvaraḥ || 128 || sa devaḥ paramo jñātā nityānandaḥ kṛpānvitaḥ | kleśakarmavipākādiparāmarśavivarjitaḥ || 129 || īśvarasadbhāvākṣepaḥ

[3,1.484.2]

atrāha — kiṃ brūṣe ? trailokyanirmāṇanipuṇamatiriti ! aho tava
saralamatitvam ! na hi tathāvidhapuruṣasadbhāve kiñcana pramāṇamasti || īśvaraḥ na pratyakṣaḥtathā hīśvarasadbhāvo na pratyakṣapramāṇakaḥ | na hyasāvakṣavijñāne rūpādiriva bhāsate || 130 || na ca mānasavijñānasaṃvedyo'yaṃ sukhādivat | yogināmaprasiddhatvāt na tatpratyakṣagocaraḥ || 131 || īśvaraḥ nānumānikaḥpratyakṣapratiṣedhena tatpūrvakamapākṛtam | anumānaṃ , anirjñāte tasmin vyāptyanupagrahāt || 132 ||

[3,1.485.0]

ghaṭādidṛṣṭāntena jagataḥ sakartṛkatvaṃ nānumātuṃ śakyamna ca sāmānyato dṛṣṭaṃ liṅgamasyāsti kiñcana | kṣityādīnāṃ tu kāryatvamasiddhaṃ sudhiyaḥ prati || 133 || śailādisanniveśo'pi naiṣa kartranumāpakaḥ | kartṛpūrvakakumbhādisanniveśavilakṣaṇaḥ || 134 || dṛṣṭaḥ kartravinābhāvī sanniveśo hi yādṛśaḥ | tādṛṅnagādau nāstīti kāryatvavadasiddhatā || 135 || sakartṛkatvasādhakakāryatvahetuḥ tṛṇādau vyabhicaritaḥsiddhatve'pi na hetutvaṃ anaikāntyāttṛṇādimiḥ | akṛṣṭajātaiḥ , kartāramantareṇāptajanmabhiḥ || 136 || teṣāmutpattisamayapratyakṣatvena labhyate | karturdṛśyatvamapi , evaṃ abhāvo'nupalabdhitaḥ || 137 || dṛṣṭātiriktaṃ kāraṇaṃ kutrāpi kalpayituṃ na śakyamna ca kṣitijalaprāyadṛṣṭahetvatirekiṇaḥ | kasyāpi kalpanaṃ teṣu yujyate'tiprasaṅgataḥ || 138 ||

[3,1.486.0]

tena karturabhāve'pi sanniveśādidarśanāt | anaikāntikatā hetoḥ vipratve puruṣatvavat || 139 || ghaṭādidṛṣṭāntena kulālatulya eveśvaraḥ syātkiñca vyāptyanusāreṇa kalpyamānaḥ prasiddhyati | kulālatulyaḥ karteti syādviśeṣaviruddhatā || 140 || vyāpāravānasarvajñaḥ śarīrī kleśasaṃkulaḥ | ghaṭasya yādṛśaḥ kartā tādṛgeva bhavedbhuvaḥ || 141 || viśeṣasādhyatāyāṃ vā sādhyahīnaṃ nidarśanam | kartṛsāmānyasiddhau tu viśeṣāvagatiḥ kutaḥ ? || 142 || īśvaraḥ saśarīraḥ ? utāśarīraḥ ?

[3,1.486.1]

api ca saśarīro vā jaganti racayedīśvaraḥ ? śarīrarahito
vā ? śarīramapi ca tadīyaṃ kāryaṃ ? nityaṃ vā bhavet ? sarvathā'nupapattiḥ || aśarīrasya kartṛtvaṃ dṛśyate na hi kasya cit | deho'pyutpattimānasya dehatvāccaitradehavat || 143 ||

[3,1.487.1]

kāryamapīśvaraśarīraṃ tatkartṛkaṃ vā syāt ? īśvarāntarakartṛkaṃ
vā ? tatra — svayaṃ nijaśarīrasya nirmāṇamiti sāhasam | kartrantarakṛte tasminnīśvarānantyamāpatet || 144 ||

[3,1.487.2]

bhavatu , ko doṣaḥ ? iti cet — pramāṇābhāva eva doṣaḥ |
ekasyāpi tāvadīśvasya sādhane paryākulatāṃ gatāḥ ; kiṃ punaranantānām? īśvaraḥ savyāpāraḥ ? uta nirvyāpāraḥ ?

[3,1.487.3]

kiñca vyāpāreṇa vā kulālādiriva kāryāṇi sṛjedīśvaraḥ ?
icchāmātreṇa vā ? dvayamapi durghaṭam — vyāpāreṇa jagatsṛṣṭiḥ kuto yugaśatairapi | tadicchāṃ cānuvartante na jaḍāḥ paramāṇavaḥ || 145 || īśvaraḥ prayojanamuddiśya jagatsṛjati ? uta anuddiśya ?

[3,1.487.4]

api ca kiṃ kimapi prayojanamanusandhāya jagatsarge pravartate
prajāpatiḥ ? evameva vā ? niṣprayojanāyāṃ pravṛttāvaprekṣāpūrvakāritvādunmattatulyo'sau bhavet | pūrvo'pi nāsti pakṣaḥ — avāptasarvānandasya rāgādirahitātmanaḥ | jagadārabhamāṇasya na vidmaḥ kiṃ prayojanam || 146 ||

[3,1.488.0]

dayayā jagatsṛjatīśvara ityapyayuktam

[3,1.488.1]

anukampayā pravartata iti cet — maivam — sargāt pūrvaṃ hi niśśeṣakleśasaṃsparśavarjitāḥ | nāsya muktā ivātmāno bhavanti karuṇāspadam || 147 ||

[3,1.488.2]

paramakāruṇikānāmapi dussahaduḥkhadahanadandahyamānamanaso jantūnabalokayatāmudeti dayā , na punarapavargadaśāvat aśeṣaduḥkhaśūnyāniti || karuṇāmṛtasaṃsiktahṛdayo vā jagatsṛjan | kathaṃ sṛjati durvāraduḥkhaprāgbhāradāruṇam ? || 148 || sarvajñasya sarvaśaktasyeśvarasya karuṇayā sukhamayajagatsṛṣṭireva yuktā

[3,1.488.3]

atha kevalaṃ sukhopabhogaprāyaṃ jagat sraṣṭumeva na jānāti , sṛṣṭamapi
vā na ciramavatiṣṭhate — ityucyate — tadapyacāru — niratiśayasvātantryasīmani vartamānasya svecchānuvartisakalapadārthasthiteḥ parameśvarasya krimasādhyaṃ nāma bhavet? karmaṇāṃ vaiṣamyādikāraṇatve īśvara eva mā'stu

[3,1.488.4]

nānātmagataśubhāśubhakarmakalāpāpekṣaḥ sraṣṭā prajāpatiriti
cet ; karmāṇyeva hi tarhi sṛjantu jaganti , kiṃ prajāpatinā! karmapreraṇārthamapi neśvarāpekṣā

[3,1.488.5]

athācetanānāṃ cetanānadhiṣṭhitānāṃ sraṣṭṛtvamaghaṭamānamiti
teṣāmadhiṣṭhātā cetanaḥ kalpyata iti cet — na — tadāśrayāṇāmātmanāmeva cetanatvāt ta evādhiṣṭhātāro bhaviṣyanti , kimadhiṣṭhātrantareṇeśvareṇa ?

[3,1.489.0]

jīvakarmānurodhenaiva jagatsṛṣṭau īśvarasya svātantryabhaṅgaḥ

[3,1.489.1]

tasyāpi tādṛśā parakīyakarmāntarāpekṣāsaṅkocitasvātantryeṇa
kimaiśvaryeṇa kāryam ? rājyamiva mantriparavaśamaiśvaryaṃ kvopayujyate
tādṛk ? yatrāparanirapekṣaṃ rucyaiva na racyate'bhimatam | anyenāpyuktam — "kimīśvaratayeśvaro yadi na vartate svecchayāna hi prabhavatāṃ kriyāvidhiṣu heturanviṣyate iti ||"līlayā jagatsṛjatīśvara iti na tarāmayuktam

[3,1.489.2]

atha krīḍārthā jagatsarge bhagavataḥ pravṛttiḥ , īdṛśā ca śubhāśubharūpeṇa jagatā sṛṣṭena krīḍati parameśvara ityucyate — tarhi krīḍāsādhyasukharahitatvena sṛṣṭeḥ pūrvaṃ avāptasakalānandatvaṃ nāma tasya rūpamapa
hīyeta || na ca krīḍā'pi niśśeṣajanatā''taṅkakāriṇī | āyāsabahulā ceyaṃ kartuṃ yuktā mahātmanaḥ || 149 ||

[3,1.489.3]

tasmānna jagatāṃ nātha īśvaraḥ sraṣṭā saṃhartā'pi bhavati || īśvarasya jagatsaṃhartṛtvamapi na ghaṭatena hyasya dhriyamāṇeṣu pūryate jantukarmasu | sakṛt samastatrailokyanirmūlanamanorathaḥ || 150 ||

[3,1.490.0]

karmoparamapakṣe tu punaḥ sṛṣṭirna yujyate | na karmanirapekṣo hi sargavaicitryasaṃbhavaḥ || 151 || sṛṣṭipralayayoḥ īśvarakṛtatvāsaṃbhavaḥ

[3,1.490.1]

atha brāhmeṇa mānena saṃvatsaraśataniṣṭhāmadhitiṣṭhati parameṣṭhini
maheśvarasya saṃjihīrṣā jāyate | tayā tirohitasvaphalārambhaśaktīni
karmāṇi saṃbhavantīti saṃpadyate sakalabhuvanapralayaḥ | punaśca tāvatyeva
rātriprāye kāle vyatīte sisṛkṣā bhavati bhagavataḥ | tayā'bhivyaktaśaktīni karmāṇi kāryamāranbhate iti — tadapyayuktam — udbhavābhibhavau teṣāṃ syātāṃ cedīśvarecchayā | tarhi saivāstu jagatāṃ sargasaṃhārakāraṇam || 152 ||

[3,1.490.2]

kiṃ karmabhiḥ ? evamastviticet — na — īśvarecchāvaśitvapakṣe
hi trayo duratikramā doṣāḥ | tasyaiva tāvanmahātmano niṣkaruṇatvaṃ —
akāraṇameva dāruṇasargakāriṇaḥ | tathā vaidikīnāṃ vidhiniṣedhacodanānāmānarthakyam — īśvarecchāta eva śubhāśubhaphalopabhogasaṃbhavāt |
anirmokṣaprasaṅgaśca — muktā api pralayasamaya iva jīvāḥ punarīśvarecchayā saṃsareyuḥ | tasmānneśvarādhīno jagatāṃ sargaḥ , saṃhāro vā || upamānaṃ tu neśvarasādhakamityanantaragītena nayeneśvarasādhane | nānumānasya sāmarthyamupamāne tu kā kathā ? || 153 ||

[3,1.491.0]

vedo'pi īśvarasadbhāvaṃ bodhayituṃ nālamagamasyāpi nityasya tatparatvamasāṃpratam | tatpraṇīte tu visraṃbhaḥ kathaṃ bhavatu mādṛśām ? || 154 || kiñcāgamasya prāmāṇyaṃ tatpraṇītatvahetukam | tatprāmāṇyācca tatsiddhirityanyonyāśrayaṃ bhavet || 155 || anyathā'nupapattyā tu na śakyo labdhumīśvaraḥ | na hi taddṛśyate kāryaṃ taṃ vinā yanna siddhyati || 156 ||

[3,1.491.1]

tasmāt sarvasadviṣayapramāṇānavagamyamānasvarūpatvādabhāvaeveśvarasyeti siddham || lokavyavahāramātrānneśvarasiddhiḥna ca prasiddhimātreṇa yuktametasya kalpanam | nirmūlatvāttathā coktaṃ prasiddhirvaṭayakṣavat || 157 || ata eva nirīkṣya durghaṭaṃjagato janmavināśaḍambaram | na kadācidanīdṛśaṃ jagatkathitaṃ nītirahasyavedibhiḥ || 158 || — īśvare pramāṇopapādanam — anumānameveśvare pramāṇam

[3,1.491.2]

atra vadāmaḥ — yattāvadidamagādi — nagādinirmāṇanipuṇapuruṣaparicchedadakṣaṃ pratyakṣaṃ na bhavatīti — tadevameva | pratyakṣapūrvakamanumānamapi tenaiva pathā pratiṣṭhitamiti — tadapyāstām | sāmānyatodṛṣṭaṃ tu
liṅgamīśvarasattāyāmidaṃ brūmahe — pṛthivyādikāryaṃ dharmi , tadutpattiprakāraprayojanādyabhijñakartṛpūrvakamiti sādhyo dharmaḥ , kāryatvāt ghaṭādivat || pṛthivyādīnāṃ kāryatvam durapahnavam

[3,1.492.2]

nanu ! kāryatvamasiddhamityuktam | ka evamācaṣṭe ? cārvākaḥ ?
śākyaḥ ? mīmāṃsako vā ?

[3,1.492.3]

cārvākastāvat vedaracanāyā racanāntaravilakṣaṇāyā api kāryatvamabhyupagacchati yaḥ , sa kathaṃ pṛthvyādiracanāyāḥ kāryatvamapahnuvīta ?

[3,1.492.4]

mīmāṃsako'pi na kāryatvamapahnotumarhati , yata evamāha — "yeṣāmapyanavagatotpattīnāṃ rūpamupalabhyate , tantuvyatiṣaktajanito'yaṃ
paṭaḥ , tadvyatiṣaṅgavimocanāt tantuvināśādvā naṅkṣyatīti kalpyate"
iti | evamavayavasaṃyoganirvartyamānavapuṣaḥ kṣitidharāderapi nāśasaṃpratyayaḥ saṃbhavatyeva | dṛśyate ca kvacidvināśapratītiḥ , prāvṛṣeṇyajaladharadhārāsāranirluṭhita eva parvataikadeśe "parvatasya khaṇḍaḥ patitaḥ"
iti | vastugatayośca kāryatvavināśitvayoḥ samavyāptikatā vārtikakṛtā'pyuktaiva (ślo. vā. 1.1.5 anu. 9) — "tena yatrāpyubhau dharmau vyāpyavyāpakasammatau | tatrāpi vyāpyataiva syādaṅgaṃ na vyāpitāmatiḥ"

[3,1.492.5]

iti vadatā | tasmādvināśitvenāpi kāryatvānumānāttanmate'pi
na kāryatvamasiddham ||

[3,1.492.6]

śākyo'pi kāryatvasya kathamasiddhatāmabhidadhīta ? yena nityo
nāma padārthaḥ praṇayakeliṣvapi na viṣahyate | tasmāt sarvavādibhiḥ
apraṇodyaṃ pṛthivyādeḥ kāryatvam ||

[3,1.493.0]

sanniveśaviśeṣavattvādvā pṛthivyādīnāṃ kāryatvam

[3,1.493.1]

athavā sanniveśaviśiṣṭatvameva hetumabhidadhmahe ; yasmin
pratyakṣata upalabhyamāne sarvāpalāpalampaṭā api na kecana vipratipattumutsahante | tasmānnāsiddho hetuḥ || ghaṭabhūdharayoḥ sanniveśabhedāt tena kāryatvānumānākṣepaḥ

[3,1.493.2]

nanu ! kartravinābhāvitayā yathāvidhasya sanniveśasya śarāvādiṣu
darśanaṃ , tādaśameva sanniveśaṃ upalabhya kvacidanupalabhyamānakartṛke
kalaśādau kartranumānamiti yuktam | ayaṃ tvanya eva kalaśādisanniveśāt parvatādisanniveśaḥ | nātra sanniveśasāmānyaṃ kiñcidupalabhante laukikāḥ | sanniveśaśabdameva sādhāraṇaṃ prayuñjate | na ca
vastunoratyantabhede sati śabdasādhāraṇatāmātreṇa tadanumānamupapadyate |
na hi pāṇḍutāmātrasādhāraṇatvena dhūmādiva kakkolarajorāśerapi
kṛśānuranumātuṃ śakyata iti | taduktam (pra. vā. 2.11 , 12) — "siddhaṃ yādṛgadhiṣṭhātṛ bhāvābhāvānuvṛttimat | sanniveśādi tattasmāt yuktaṃ yadanumīyate || vastubhede prasiddhasya śabdasāmyādabhedinaḥ | na yuktā'numitiḥ pāṇḍudravyādiva hutāśane iti ||"

[3,1.494.0]

ghaṭabhūdharayoḥ sanniveśagataṃ sāmānyamastyeva

[3,1.494.1]

ucyate — yādṛgiti na buddhyāmahe | dhūmo hi mahānase kumbhadāsīphūtkāramārutasandhukṣyamāṇamandajvalanajanmā kṛśaprāyaprakṛtirupalabdhaḥ | sa yadi parvate pravalasamīraṇollasitahutavahapluṣyamāṇamahāmahīruhaskandhendhanaprabhavo bahulabahulaḥ khamaṇḍalamakhilamākrāman upalabhyate ,
tatkimidānīmanalapramitiṃ mā kārṣīt || hetau vidyamānaviśeṣākāraṇāṃ na gamakāṅgatvam

[3,1.494.2]

atha viśeṣarahitaṃ dhūmamātramagnimātreṇa vyāptamavagatamiti
tatastadanumānaṃ ; ihāpi sanniveśamātraṃ kartṛmātreṇa vyāptamiti tato'pi
tadanumīyatām || ghaṭabhūdharasanniveśayoḥ na śabdasāmyamātram

[3,1.494.3]

nanu ! sanniveśaśabdamātrasādhāraṇyamatra , na vastusāmānyaṃ
kiñcidasti — bhikṣo ! dhūmo'pi bhavaddarśane kiṃ vastusāmānyamasti ||

[3,1.494.4]

mā bhūdvastusāmānyam , ākāśakālādivyāvṛttirūpaṃ tu
saṃvyavahārakāraṇamastyeva — hanta ! tarhi prakṛte'pi asanniveśavyāvṛttirūpaṃ bhavatu sāmānyam , ākāśakālādivilakṣaṇarūpatvāt
pṛthivyādeḥ ||

[3,1.495.0]

dhūmatvādivat sanniveśatvasāmānyamapyastyeva

[3,1.495.1]

nanu ! tatra dhūmo dhūma ityanuvṛttavikalpabalena kalpitamapohasvabhāvaṃ sāmānyamabhyupagatam — ihāpi sanniveśavikalpānuvṛtteḥtvatprakalpitamapoharūpameva sāmānyamiṣyatām! gopurādiṣu ghaṭadṛṣṭāntena sakartṛkatvasādhakasanniveśatvaṃ sarvasammatam

[3,1.495.2]

apica , sakartṛkatvābhimateṣvapi saṃsthāneṣu na sarvātmanā tulyatvaṃ
pratīyate | na hi ghaṭasaṃsthānaṃ catuśśālasaṃsthānaṃ ca susadṛśamiti |
saṃsthānasāmānyaṃ tu parvatādāvapi vidyata eveti sarvathā
yādṛgityavācako granthaḥ || tṛṇādikamapi sakartṛkameva

[3,1.495.3]

yadapi vyabhicārodbhāvanaṃ akṛṣṭajātaiḥ sthāvarādibhirakāri(pu. 485) — tadapi na cāru — teṣāṃ pakṣīkṛtatvāt | pakṣeṇa ca
vyabhicāracodanāyāṃ sarvānumānocchedaprasaṅgaḥ || tṛṇādīnāṃ sakartṛkatvaṃ anupalabdhihatamityākṣepaḥ

[3,1.495.4]

nanu ca pṛthivyāderutpattikālasya parokṣatvāt kartā na dṛśyata
iti (pu. 485) tadanupalabdhyā tadasattvaniścayānupapatteḥ kāmaṃ
saṃśayo'stu ! vanaspatiprabhṛtīnāṃ tu prasavakālamadyatvena vayamevapaśyāmaḥ | na ca yatnato'pyanveṣamāṇāḥ kartārameṣāmupalabhāmahe |
tasmādasau dṛśyānupalabdhernāstyevetyavagacchāmaḥ || tṛṇādīnāṃ pakṣakoṭipraveśanamapyayuktam

[3,1.495.5]

api ca yena yena vayaṃ vyabhicāramudbhāvayiṣyāmaḥ taṃ taṃ cetpakṣīkariṣyati bhavān sutarāmanumānocchedaḥ , savyabhicārāṇāmapyevamanumānatvānapāyāt ||

[3,1.496.0]

yogyānupalabdhyabhāvāt tṛṇādīnāṃ sakartṛkatvābhāvaḥ na sidhyati

[3,1.496.1]

ucyate — sthāvarāṇāmutpattikālapratyakṣatve'pi karturadṛśyatvameva , aśarīratvaniścayāt | aśarīrasya tarhi tadutpattāvavyāpriyamāṇatvāt kartṛtvamapi kathamiti cet ; etadagrato nirṇeṣyate(pu. 507) | adṛśyasya ca karturanupalabdhito nāstitvaniścayānupapatteḥ
nākṛṣṭajātabanaspatīnāmakartṛkatvamiti na vipakṣatā || dṛṣṭakāraṇaireva tṛṇādyutpattyasaṃbhavaḥ

[3,1.496.2]

yattūktaṃ paridṛśyamānakṣitisalilādikāraṇakāryatvāt sthāvarāṇāṃ kimadṛśyamānakartṛkalpanayeti — tadapeśalam — paralokavādibhiradṛśyamānānāṃ karmaṇāmapi kāraṇatvābhyupagamāt | bārhaspatyānāṃ tu
tatsamarthanameva samādhiḥ || karmaṇāmadhiṣṭhātṛtayeśvarasiddhiḥ

[3,1.496.3]

atha jagadvaicitryaṃ karmavyatirekeṇa na ghaṭata iti karmaṇāmadṛśyamānānāmapi kāraṇatvaṃ kalpyate tatra ; yadyevamacetanebhyaḥ kārakebhyaścetanānadhiṣṭhitebhyaḥ kāryotpādānupapatteḥ kartā'pi cetanasteṣāmadhiṣṭhātā
kalpyatām | tasmāt sthāvarāṇāmakartṛkatvābhāvāt na vipakṣateti
na tairvyabhicāraḥ || tṛṇādīnāṃ pakṣatvāṅgīkāre nānumānocchedaḥ

[3,1.496.4]

yadapyuktam — yena yena vyabhicāra udbhāvyate , sa cetpakṣe'ntarbhāvayiṣyate , ka idānīmanumānasya niyama iti — etadapi na sādhu —
yadi hi bhavān niścite vipakṣe vṛttimupadarśayet kastaṃ pakṣe'ntarbhāvayet | na hi vipratve puṃstvasya , nityatāyāṃ vā prameyatvasya vyabhicāre

[3,1.497.1]

codyamāne vedhasā'pi vipakṣaḥ pakṣīkartuṃ śakyaḥ , vādīcchayā vastuvyavasthāyā abhāvāt | iha tu sthāvarādau kartrabhāvaniścayo nāstītyuktam || prasaṅgāt sapakṣavipakṣātiriktasya pakṣasyāvaśyakatvakathanam

[3,1.497.2]

nanu ! sthāvareṣu pakṣīkṛteṣvapi vyabhicāro na nivartata eva |
na hi sapakṣavipakṣavyatirekeṇa tāttvikaḥ pakṣo nāma kaścidasti ,
vastuno dvairūpyānupapatteḥ | vastusthityā sakartṛkāścedvanaspatiprabhṛtayaḥ
sapakṣā eva te | no cettarhi vipakṣā eva | na rāśyantaraṃ samastīti —
ucyate — pakṣābhāve sapakṣavipakṣavācoyuktireva tāvatkimapekṣā ?
pakṣānukūlo hi sapakṣa ucyate , tatpratikūlaśca vipakṣa iti || pakṣasapakṣavipakṣāṇāṃ svarūpam

[3,1.497.3]

yadyevaṃ , vaktavyaṃ tarhi ko'yaṃ pakṣo nāmeti — sādhyadharmānvitatvena dvābhyāmapyavadhāritaḥ | sapakṣaḥ , tadabhāvena niścitasya vipakṣatā || 159 || vimato yatra tu tayoḥ taṃ pakṣaṃ saṃpracakṣmahe | vastuno dvyātmakatvaṃ tu nānumanyāmahe vayam || 160 || vādibuddhyanusāreṇa sthitiḥ pakṣasya yadyapi | tathā'pi vyavahāro'sti vastutastannibandhanaḥ || 161 ||

[3,1.498.1]

sandigdhe hi nyāyaḥ pravartate , nānupalabdhe na nirṇīta ityuktametat |
sandihyamāna eva cārthaḥ pakṣa ucyate | kiñcitkālaṃ tasya pakṣatvaṃ ,
yāvannirṇayo notpannaḥ | tadutpāde tu nūnaṃ sapakṣavipakṣayoranyataratrānupravekṣyatyasau | ataśca pakṣāvasthāyāṃ tena vyabhicārodbhāvanamasamīcīnam || vyabhicārasaṃśayasyādoṣatvam

[3,1.498.2]

nanu ! niścitavipakṣavṛttiriva sandigdhavipakṣavṛttirapi na hetureva | tadevaṃ vīrudhādiṣu sandigdhe'pi kartari sanniveśasya darśanādahetutvam — naitatsāram — sadasatpāvakatayā parvate sandigdhe vipakṣe
vartamānasya dhūmasyāhetutvaprasaṅgāt | sarva eva ca sādhyāṃśasaṃśayādvipakṣā eva jātā iti pakṣavṛttayo hetava idānīṃ vipakṣagāmino
bhaveyurityanumānocchedaḥ || sapakṣe vyāptiniścaya eva anumānāṅgam

[3,1.498.3]

atha pakṣīkṛte'pi dharmiṇi sadasatsādhyadhermatayā sandigdhe'pi
vartamāno dhūmādiḥ anyatra vyāptiniścayāt gamaka iṣyate , tarhi
sadasatkartṛkatayā sandigdhe'pi vasundharāvanaspatyādau vartamānaṃ kāryatvamanyatra vyāptiniścayāt gamakamiṣyatām | viśeṣo vā vaktavyaḥ || bhūdharādīnāṃ akartṛkatvaṃ vyāptigrahaṇavelāyāmeva siddhamityākṣepaḥ

[3,1.498.4]

anye manyante — kimakṛṣṭajātasthāvarādivyabhicārasthānānveṣaṇena ,
pṛthivyādibhirevātra vyabhicāraḥ , asya vyāptigrahaṇasya pratighātāt |

[3,1.499.1]

vyāptirhi gṛhyamāṇā sakalasapakṣavipakṣakroḍīkāreṇa gṛhyate | itthaṃ ca
tasyāṃ gṛhyamāṇāyāmeva "yadyatsanniveśaviśiṣṭaṃ , tattadbuddhimatkartṛkaṃ"
ityasminnevāvasare sanniveśavanto'pi kartṛśūnyatayā śailādayaścetasi
sphuranti | yathā kṛtakatvena bahneranuṣṇatā'numāne "yadyat kṛtakaṃ
tattadanuṣṇam" iti vyāptiparicchedavelāyāmeva vahniruṣṇo'pi kṛtaka
iti hṛdayapathamavatarati | tadvarjaṃ tu vyāptau gṛhyamāṇāyāṃ tato hetoḥ
ṣaṇḍādiva putrajananamaghaṭamānameva sādhyānumānamiti || vyāptigrahaṇe adhikaraṇaviśeṣabhānānapekṣaṇāduktākṣepanirāsaḥ

[3,1.499.2]

tadetadanupapannam — viśeṣollekharahitasāmānyamātrapratiṣṭhitasya
vyāptiparicchedasyānumānalakṣaṇe nirṇītatvāt (pu. 319) | agnyanuṣṇatā'numāne hi na vyāptigrahaṇapratīghātādaprāmāṇyam , api tu
pratyakṣavirodhādityuktametat || pṛthivyādīnāṃ sakartṛkatvaṃ yadi nānumātuṃ śakyaṃ , tarhi indriyāṇāmapyasiddhiḥ

[3,1.499.3]

api cāyaṃ pṛthivyādau kartranumānanirāsaprakāraḥ , "śabdādyupalabdhayaḥ , karaṇapūrvikāḥ , kriyātvāt , chidikriyāvat" ityatra śrotrādikaraṇānumāne'pi samānaḥ | pratibandhāvadhāraṇavelāyāmeva karaṇaśūnyānāṃ śabdādyupalabdhikriyāṇāṃ avadhāraṇāt tābhireva vyabhicārāt | pakṣeṇa ca pṛthivyādinā vyabhicāracodanamatyantamalaukikam || kartranumānaṃ karaṇānumānatulyameva

[3,1.499.4]

nanu ! vastusthityā parvatādayo'pi vipakṣā eva ; tvayā tu
teṣāṃ pakṣa iti nāma kṛtam | na ca tvadicchayā vastusthitirviparivartate ||

[3,1.500.1]

nanvevaṃ śabdādyupalabdhayo'pi vastusthityā vipakṣā eva ;
tāsāmapi pakṣa iti nāmakaraṇameva syāt — na — tāsāṃ karaṇābhāvaniścayānutpādānna vipakṣatvam ||

[3,1.500.2]

parvatādāvapi kartrabhāvaniścayānutpādānna vipakṣatvam ||

[3,1.500.3]

teṣu kartā nopalabhyata iti cet ; śabdādyupalabdhika mapi
nopalabhyata eva ||

[3,1.500.4]

karaṇamadṛśyamānatvādeva nopalabhyate , na nāstitvāt iti cet ;
kartā'pyadṛśyatvādeva nopalabhyate , na nāstitvāt ||

[3,1.500.5]

anumānāt karaṇamupalabhyate , tadvyatirekeṇa kriyā'nupapatteriti
cet ; kartā'pyanumānādupalapsyate , kartāramantareṇa kāryānupapatteḥ || pṛthvyādeḥ sakartṛkatvānumānaṃ dhūmādvahnyanumānatulyamtenānumānagamyatvānna karturnāstitāgrahaḥ | tadabhāvādvipakṣatvaṃ kṣityāderapi durbhaṇam || 162 || liṅgātpūrvaṃ tu sandeho dahane'pi na vāryate | tathā sati prapadyeta dhūmo'pyananumānatām || 163 || athāsya liṅgābhāsatvaṃ kṣityādau kartradarśanāt | dhūme'pi liṅgābhāsatvaṃ tatra deśe'gnyadarśanāt || 164 || nanu taṃ deśamāsādya gṛhyate dhūmalāñchanaḥ | anayaiva dhiyā , sādho ! vardhasva śaradāṃ śatam || 165 || yatpaścāddarśanaṃ tena kiṃ liṅgasya pramāṇatā? anarthitvādadṛṣṭe vā kṛśānau kiṃ kariṣyasi ? || 166 ||

[3,1.500.6]

tasmātsarvathā nāyamanaikāntiko hetuḥ ||

[3,1.501.0]

viśeṣaviruddhatvasya hetvābhāsatvābhāvaḥ

[3,1.501.1]

yadapi viśeṣaviruddhatvamasya pratipā..(pu. 486) — tadapyasamīkṣitābhidhānam — viśeṣaviruddhasya hetvābhāsasyābhāvāt (11 āhnike) | abhyupagame vā sarvānumānocchedaprasaṅgāt | śrotrādyanumāne'pi yathodāhṛte śakyamevamabhidhātum | yādṛgeva lavanakriyāyāṃ dātrādikaraṇaṃ kāṭhinyādidharmakamavagataṃ tādṛgeva śrotrādi
syāt | tadvilakṣaṇakaraṇasādhyatāyāṃ tu sādhyavikalo dṛṣṭāntaḥ ,
chedanādikriyāṇāmatīndriyakaraṇakāryatvādarśanāditi || yāvadvirodhameva viśeṣāṇāmanugamaḥ

[3,1.501.2]

atha kriyāmātraṃ karaṇamātreṇa vyāptamavagatamiti tāvanmātramanumāpayati , tadihāpi sanniveśamātramadhiṣṭhātṛmātreṇa vyāptamupalabdhamiti tāvanmātramevānumāpayatu | viśeṣāṇāṃ tu na talliṅgaṃ , astiyatra bādhakam | anityaḥ śabdaḥ kṛtakatvādityayamapi śrāvaṇatvādi
śabdasya viśeṣajātaṃ bādhata eva | dhūmo'pi parvatāgniviśeṣān
kāṃścinmahānasāgnāvadṛṣṭānapahantyeva | tasmādyathānirdiṣṭasādhyaviparyayasādhanameva viruddho hetuḥ , na hi viśeṣaviparyayāvahaḥ | prakṛtahetuśca
sādhyaviparyayasyākartṛpūrvakatvasya na sādhakaḥ , aśvo'yaṃ viṣāṇitvāditivat | tasmāt na viruddhaḥ || bhūbhūdharādisakartṛkatvānumānasya bādhābhāvaḥ

[3,1.501.3]

nāpi kālātyayāpadiṣṭaḥ , pratyakṣāgamayorbādhakayoradarśanāt |
pratyutāgamamanugrāhakamihodāhariṣyāmaḥ || bhūbhūdharādisakartṛkatvānumāne satpratipakṣatvābhāvaḥ

[3,1.501.4]

nāpi satpratipakṣo'yaṃ hetuḥ , saṃśayabījasya viśeṣāgrahaṇāderiha
hetutvenānupādānāt ||

[3,1.502.0]

nāpīdamanumānaṃ pratitarkaparāhatam

[3,1.502.1]

nāpyayamaprayojako hetuḥ , yathā paramāṇūnāmanityatve sati
mūrtatvamabhidhāsyate | na hi mūrtatvaprayuktamanityatvam | iha tu kāryatvaprayuktameva sakartṛkatvaṃ tatra tatropalabdhamiti | ata evānumānavirodhasyeṣṭavighātakṛtaśca na kaścidihāvasaraḥ | prayojake hetau
prayukte tathāvidhapāṃsuprakṣepaprayogānavakāśāt | tasmātparodīritāśeṣadoṣavikalakāryānumānamahimnā nūnamīśvaraḥ kalpanīyaḥ ||

[3,1.502.2]

sakalalokasākṣikamapi cānumānaprāmāṇyamapīkṣaṇīyam | anumānaprāmāṇyarakṣaṇe ca kṛta eva parikarabandhaḥ prāgiti (2 āhnike)
siddha eveśvaraḥ || īśvarasādhakānumānāntare

[3,1.502.3]

anyadapi tadanumānamanyairuktam | mahābhūtādi vyaktaṃ cetanādhiṣṭhitaṃ sat sukhaduḥkhe janayati , rūpādimattvāt ; tūryādivat | tathā ,
pṛthivyādīni bhūtāni cetanādhiṣṭhitāni santi dhāraṇādikriyāṃ
kurvanti , yugyādivaditi | atrāpi doṣāḥ pūrvavadeva parihartavyāḥ || āgamādeva jagatsraṣṭu itaracetanavailakṣaṇyasiddhiḥ

[3,1.502.4]

yatpunaravādi (pu. 486) — "kartṛsāmānyasiddhau vā viśeṣāvagatiḥ kutaḥ?" iti —

[3,1.502.5]

tatra kecidāgamādviśeṣapratipattimāhuḥ "viśvataścakṣuruta viśvato
mukho viśvato bāhuruta viśvataspāt | saṃbāhubhyāṃ dhamati saṃpatatraiḥ
dyāvābhūmī janayan deva ekaḥ" (te. nā. 3.2) iti | tathā"apāṇipādo javano gṛhītā paśyatyacakṣuḥ sa śṛṇotyakarṇaḥ | sa vetti
sarvaṃ na hi tasya vettā tamāhuragryaṃ puruṣaṃ mahāntam" (śve. 3.19)
iti śrutau paṭhyate | tataḥ sarvasya kartā sarvajña īśvaro jñāpyate ||

[3,1.503.0]

siddhe'pi vastuni vedānāṃ prāmāṇyam

[3,1.503.1]

na ca kārya evārthe vedāḥ pramāṇamiti mantrārthavādānāmatatparatvamabhidhātumucitam ; kārya iva siddhe'pyarthe vedaprāmāṇyasya
vakṣyamāṇatvāt (4 āhnike) | na cetaretarāśrayam (pu. 491) ;
āgamaikaśaraṇatvābhāvādīśvarasiddheḥ || pariśeṣānumānāt īśvarasyetaracetanavailakṣaṇyasiddhiḥ

[3,1.503.2]

anye tu — anvayavyatirekihetumūlakevalavyatirekibalena viśeṣasiddhimabhidadhati | dehādivyatiriktātmakalpanamiva sukhaduḥkhādigatena
kāryatvena varṇayiṣyate — pṛthivyādikāryaṃ asmadādivilakṣaṇasarvajñaikakartṛkam , asmadādiṣu bādhakotpattau satyāṃ kāryatvāditi || pakṣadharmatābalāttadanuguṇaviśeṣāḥ īśvare svayaṃ sidhyanti

[3,1.503.3]

apare — pakṣadharmatābalādeva viśeṣalābhamabhyupagacchanti | na hīdṛśaṃ paridṛśyamānamanekarūpamaparimitamanantaprāṇigatavicitrasukhaduḥkhasādhanaṃ bhuvanādikāryaṃ anatiśayena puṃsā kartuṃ śakyamiti ||

[3,1.503.4]

yathā candanadhūmamitaradhūmavisadṛśamavalokya candana eva vahniranumīyate , tathā vilakṣaṇāt kāryāt vilakṣaṇa eva kartā'numāsyate ||

[3,1.504.1]

yathā prāvarakebhya iva tatkuśalaḥ kuvindaḥ , yathā ca kulālaḥ
sakalakalaśādikāryakalāpotpattisaṃvidhānaprayojanādyabhijño bhavaṃstasya
kāryacakrasya kartā , tatheyatastrailokyasya niravadhiprāṇisukhaduḥkhasādhanasya sṛṣṭisaṃhārasaṃvidhānaṃ saprayojanaṃ bahuśākhaṃ jānanneva sraṣṭā
bhavitumarhati maheśvaraḥ | tasmātsarvajñaḥ || paramātmanaḥ sarvajñatvaṃ svatassiddham

[3,1.504.2]

api ca yathā niyataviṣayavṛttīnāṃ cakṣurādīndriyāṇāmadhiṣṭhātā
kṣetrajñaḥ tadapekṣayā sarvajñaḥ , evaṃ sakalakṣetrajñakarmaviniyogeṣu
prabhavannīśvaraḥ tadapekṣayā sarvajñaḥ | tathā cāha vyāsaḥ(gī. 15.16 , 17) — "dvāvimau puruṣau loke kṣaraścākṣara eva ca | kṣaraḥ sarvāṇi bhūtāni kūṭastho'kṣara ucyate || uttamaḥ puruṣastvanyaḥ paramātmetyudāhṛtaḥ | yo lokatrayamāviśya vibhartyavyaya īśvaraḥ ||"

[3,1.504.3]

mantraśca tadarthānuvādī paṭhyate (mu. 3.1.1)(śve. 4.6) — "dvā suparṇā sayujā sakhāyā samānaṃ vṛkṣaṃ pariṣasvajāte | tayoranyaḥ pippalaṃ svādvatti anaśnannanyo abhicākaśīti iti ||"

[3,1.504.4]

ataśca sarvajña īśvaraḥ ||

[3,1.505.0]

jīvānāmajñatve paramātmanaḥ sarvajñatve ca nidānampuṃsāmasarvavittvaṃ hi rāgādimalabandhanam | na ca rāgādibhiḥ spṛṣṭo bhagavāniti sarvavit || 167 || iṣṭāniṣṭārthasaṃbhogaprabhavāḥ khalu dehinām | rāgādayaḥ kathaṃ te syurnityānandātmake śive || 168 ||

[3,1.505.1]

mithyājñānamūlāśca rāgādayo doṣāḥ ; te kathaṃ nityanirmalajñānavatīśvare bhaveyuḥ? īśvarasya nityasarvajñatvam

[3,1.505.2]

nityaṃ tajjñānaṃ kathamiti cet — tasmin kṣaṇamapyajñātari sati
tadicchāpreryamāṇakarmādhīnanānāprakāravyavahāraviramaprasaṅgāt | pralayavelāyāṃ tarhi kutastannityatvakalpaneti cet — maivam — āpralayātsiddhe
nityatve tadā vināśakāraṇābhāvāt asya ātmana iva tajjñānasya
nityatvaṃ setsyati | punaśca sargakāle tadutpattikāraṇābhāvādapi nityaṃ
jñānam || īśvarajñānasya ekatve pramāṇam

[3,1.505.3]

evañca tadatītānāgatasūkṣmavyavahitādisamastavastuviṣayaṃ , na
bhinnam ; kramayaugapadyavikalpānupapatteḥ | kramāśrayaṇe kvacidajñātṛtvaṃ
syāditi vyavahāralopaḥ | yaugapadyena sarvajñātṛtve kutastyo jñānabhedaḥ ?

[3,1.506.0]

īśvarajñānasya indriyājanyatve'pi pratyakṣatvam

[3,1.506.1]

pratyakṣasādharmyācca tajjñānaṃ pratyakṣamucyate , na punarindriyārthasannikarṣotpannatvamasyāsti ; ajanakānāmevārthānāṃ savitṛprakāśenevatena grahaṇāt || īśvaraguṇānāṃ sarveṣāṃ nityatvam

[3,1.506.2]

jñānavadanye'pyātmaguṇā ye'sya santi , te nityā eva ; manassaṃyogānapekṣajanmatvāt | duḥkhadveṣāstasya tāvanna santyeva | bhāvanākhyena saṃskāreṇāpi na prayojanam ; sarvadā sarvārthadarśitvena smṛtyabhāvāt | ata eva na tasyānumānikaṃ jñānamiṣyate | dharmastu
bhūtānugrahavato vastusvābhāvyādbhavanna vāryate | tasya ca phalaṃ parārthaniṣpattireva | sukhaṃ tvasya nityameva , nityānandatvenāgamāt pratīteḥ |
asukhitasya caivaṃvidhakāryārambhayogyatā'bhāvāt || īśvarecchāyā nityatve'pi sṛṣṭipralayādyupapattiḥ

[3,1.506.3]

nanu jñānānandavadicchā'pi nityā cedīśvarasya , tarhi sarvadā
tadicchāsambhavāt sarvadā jagadutpattiriti jagadānantyaprasaṅgaḥ |
sargecchānityatvācca saṃhāro na prāpnoti | saṃhārecchāyā api nityatvābhyupagamena naktaṃdinaṃ pralayaprabandho na viramedeva jagatāmiti —

[3,1.507.1]

naiṣa doṣaḥ — anātmamanassaṃyogajatvādicchā svarūpamātreṇa nityā'pi
kadācitsargeṇa kadācitsaṃhāreṇa vā viṣayeṇānurajyate | sargasaṃhārayorantarāle tu jagataḥ sthityavasthāyāṃ asmātkarmaṇa idamasya saṃpadyatāmitīcchā bhavati prajāpateḥ ||

[3,1.507.2]

prayatnastasya sakalpaviśeṣātmaka eva | tathā cāgamaḥ — "satyakāmaḥ satyasaṅkalpaḥ" (chā. ḍa. 8.1.5) iti | "kāmaḥ" itīcchā ucyate, "saṃkalpaḥ" iti prayatnaḥ | īśvarasya ātmaviśeṣarūpatvam

[3,1.507.3]

tadevaṃ navabhya ātmaguṇebhyaḥ pañca jñānasukhecchāprayatnadharmāḥ
santīśvare | catvārastu duḥkhadveṣādharmasaṃskārā na santītyātmaviśeṣa
aiveśvaro na dravyāntaram | āha ca patañjaliḥ — "klaśakarmavipākāśayairaparāmṛṣṭaḥ puruṣaviśeṣa īśvaraḥ" (yo. sū. 1.24) iti | so'yamāgamāt , anumānāt , pakṣadharmato vā viśeṣalābha iti sthitam || aśarīra eveśvaraḥ

[3,1.507.4]

yatpunarvikalpitaṃ (pu 486) — "saśarīra īśvaraḥ sṛjati jagat ?
aśarīro vā ? iti — tatrāśarīrasyaiva sraṣṭṛtvamabhyupagacchāmaḥ || aśarīrasyāpīśvarasya kartṛtvaṃ yujyate

[3,1.507.5]

nanu ! kriyā''veśanibandhanaṃ kartṛtvaṃ , na pāribhāṣikam | tat
aśarīrasya kriyāvirahāt kathaṃ bhavet ? kasya ca kutrāśarīrasya
kartṛtvaṃ dṛṣṭamiti — ucyate — jñānacikīrṣāprayatnayogitvaṃ kartṛtvamā

[3,1.508.1]

cakṣate | tacceśvare vidyata evetyuktametat | svaśarīrapreraṇe ca
dṛṣṭamaśarīrasyāpyātmanaḥ kartṛtvam || jagatsarge īśvarasya kleśābhāvaḥ

[3,1.508.2]

icchāmātreṇa ca tasya kartṛtvāt anekavyāpāranirvartanopāttadurvahakleśakāluṣyavikalpo'pi pratyuktaḥ || aśīrasyāpīśvarasya paramāṇupreraṇaṃ saṅgacchate

[3,1.508.3]

nanu ! atroktam (pu. 487) — "kulālavacca naitasya vyāpāro yadi kalpyate | acetanaḥ kathaṃ bhāvaḥ tadicchāmanuvartate ? iti ||"

[3,1.508.4]

asmābhirapyuktameva — yathā hyacetanaḥ kāyaḥ ātmecchāmanuvartate | tadicchāmanuvartsyante tathaiva paramāṇavaḥ || 169 || svaprayojanaṃ vinā'pi īśvarasya sraṣṭṛtvam

[3,1.508.5]

yastu prayojanavikalpaḥ — kimarthaṃ sṛjati jaganti bhagavān ?
iti — so'pi na peśalaḥ | svabhāva evaiṣa bhagavataḥ — yat kadācit
sṛjati , kadācicca saṃharati viśvamiti ||

[3,1.508.6]

kathaṃ punarniyatakāla eṣo'sya svabhāva iti cet — ādityaṃ
paśyatu devānāṃpriyaḥ ! yo niyatakālamudetyastameti ca | prāṇikarmasāpekṣametadvivasvato rūpamiti cet — īśvare'pi tulyaḥ samādhiḥ ||

[3,1.509.0]

līlayā'pi jagatsṛṣṭirupapadyatekrīḍārthe'pi jagatsarge na hīyeta kṛtārthatā | pravartamānā dṛśyante na hi krīḍāsu duḥkhitāḥ || 170 || dayayaiva vā jagatsṛṣṭiḥ

[3,1.509.1]

athavā anukampayaiva sargasaṃhārāvārabhatāmīśvaraḥ || dayayā jagatsarge'pi sukhaduḥkhādivaiṣamyopapattiḥ

[3,1.509.2]

nanvatra coditam (pu. 488)na tathāvidhāḥ prāṇino'nukampyā
bhavanti | kevalasukhasvabhāvā vā sṛṣṭiranukampāvatā kriyeteti —
satyaṃ coditam — anupapannaṃ tu ; anāditvātsaṃsārasya || sṛṣṭisaṃhārayoḥ paramaṃ phalam

[3,1.509.3]

śubhāśubhasaṃskārānuviddhā evātmānaḥ | te ca dharmādharmanigaḍasaṃyatatvādapavargapuradvārapraveśamalabhamānāḥ kathaṃ nānukampyāḥ ? anupabhuktaphalānāṃ karmaṇāṃ na prakṣayaḥ | sargamantareṇa ca tatphalopabhogāsaṃbhava iti śubhaphalopabhogāya svargādisargaṃ , aśubhaphalopabhogāya
narakādisṛṣṭimārabhate dayālureva bhagavān | upabhogaprabandhena
pariśrāntānāmantarā'ntarā viśrāntaye jantūnāṃ bhuvanopasaṃhāramapi
karotīti sarvametatkṛpānibandhanameva ||

[3,1.510.0]

sṛṣṭipralayopapattiḥ

[3,1.510.1]

nanu ca yugapadeva sakalajagatpralayakaraṇamanupapannam , avināśināṃ
karmaṇāṃ phalopabhogapratibandhāsaṃbhavāditi coditam (pu. 489) — na
yuktametat — īśvarecchāpratibaddhānāṃ karmaṇāṃ stimitaśaktīnāmavasthānāt | tadicchāpreritāni karmāṇi phalamādadhati | tadicchāpratibaddhāni ca tatrodāsate | kasmādevamiti cet — acetanānāṃ
cetanānadhiṣṭhitānāṃ svakāryakaraṇānupalabdheḥ || jīvānāṃ karmādhiṣṭhātṛtvāsaṃbhavaḥ

[3,1.510.2]

nanu ! teṣāmeva karmaṇāṃ kartāra ātmānaścetanā adhiṣṭhātāro
bhaviṣyanti | yathāha bhaṭṭaḥ (ślo. vā. 1.1.5 samba. pari 75) — "karmabhiḥ sarvajīvānāṃ tatsiddheḥ siddhasādhanam" iti —

[3,1.510.3]

naitadevam — naite'dhiṣṭhātāro bhavitumarhanti ; bahutvāt , viruddhābhiprāyatvācca | tathā hyeka eva kaścit sthāvarādiviśeṣo
rājādiviśeṣo vā prāṇikoṭīnāmanekavidhasukhaduḥkhopabhogasya hetuḥ ,
sa tairbahubhiravyavasthitābhiprāyaiḥ kathamārabheta ? teṣāmekatra saṃmānābhāvāt | maṭhapariṣado'pi kvacideva sakalasādhāraṇopakāriṇi kārye
bhavatyaikamatyam , na sarvatra | mahāprāsādādyāraṃbhe bahūnāṃ takṣādīnāmekasthapatyāśayānuvartitvaṃ dṛśyate | pipīlikānāmapi mṛtkūṭakaraṇe
tulyaḥ kaścidupakāraḥ pravartakaḥ , sthapativat ekāśayānuvartitvaṃ vā
kalpyam | iha tu tatsthāvaraṃ śarīraṃ keṣāñcidupakārakāraṇaṃ , itareṣāmapi bhūyasāmapakārakāraṇamiti kathaṃ taiḥ saṃbhūya sṛjyate | anadhiṣṭhitānāntvacetanānāmārambhakatvamayuktameva | tasmādavaśyamekasteṣāṃ
karmaṇāmadhiṣṭhātā kalpanīyaḥ , yadicchāmantareṇa bhavantyapi karmāṇi
na phalajanmane prabhavanti || īśvarasya ekatvam

[3,1.511.2]

ata evaika īśvara iṣyate , na dvau , bahavo vā ; bhinnābhiprāyatayā
lokānugrahopaghātavaiśasaprasaṅgāt | icchāvisaṃvādasaṃbhavena ca tataḥ
kasya cit saṅkalpavighātadvārakānaiśvaryaprasaṅgāt ityeka eveśvaraḥ |
tadicchayā karmāṇi kāryeṣu pravartante ityupapannaḥ sargaḥ | tadicchāpratibandhāt stimitaśaktīni karmāṇyudāsata ityupapannaḥ pralayaḥ || sargapralayasadbhāvaḥ

[3,1.511.3]

evañca yaduktaṃ (ślo. vā. 1.1.5 samba. pari 113) — "tasmādadyavadevātra sargapralayakalpanā | samastakṣayajanmabhyāṃ na siddhyatyapramāṇikā"
iti — etadapi asāṃpratam || sṛṣṭipralayābhāve'pi sthiterapīśvarāyattatvam

[3,1.511.4]

tiṣṭhatu vā sargapralayakālaḥ ! adyatve'pi yathoktanayena tadicchāmantareṇa prāṇināṃ karmavipākānupapatteravaśyamīśvaro'bhyupagantavyaḥ ,
itarathā sarvavyavahāravipralopaḥ | taduktam (ma. bhā. vana. 30.28) — "ajño janturanīśo'yamātmanaḥ sukhaduḥkhayoḥ | īśvaraprerito gacchet svargaṃ vā śvabhrameva vā iti ||"

[3,1.512.0]

karmaṇāmāvaśyakatvam

[3,1.512.1]

nanu ! evaṃ tarhi īśvarecchaiva bhavatu kartrī saṃhartrī ca | kiṃ
karmabhiḥ ! — maivam — karmabhirvinā jagadvaicitryānupapatteḥ | karmanairapekṣyapakṣe'pi trayo doṣā darśitā eva (pu. 490) — īśvarasya nirdayatvaṃ ,
karmacodanānarthakyam , anirmokṣaprasaṅgaśceti | tasmāt karmaṇāmevaniyojane svātantryamīśvarasya , na tannirapekṣam || karmānuguṇaṃ jagatsarjane'pi īśvarasya na svātantryahāniḥ

[3,1.512.2]

kiṃ tādṛśaiśvaryeṇa prayojanamiti cet — na — na prayojanānuvarti
pramāṇaṃ bhavitumarhati | kiṃ vā bhagavataḥ karmāpekṣiṇo'pi na prabhutva
mityalaṃ kutarkalavaliptamukhanāstikālāpaparimardena! īśvaravādopasaṃhāraḥtasmāt kutārkikodgītadūṣaṇābhāsavāraṇāt | siddhastrailokyanirmāṇanipuṇaḥ parameśvaraḥ || 171 || nirīśvaravādisaṃbhāṣaṇasyāpi pāpatvamye tvīśvaraṃ nirapavādadṛḍhapramāṇasiddhasvarūpamapi nābhyupayanti mūḍhāḥ | pāpāya taissaha kathā'pi vitanyamānājāyeta nūnamiti yuktamato virantum || 172 || yasyecchayaiva bhuvanāni samudbhavantitiṣṭhanti yānti ca punarvilayaṃ yugānte | tasmai samastaphalabhoganibandhanāyanityaprabuddhamuditāya namaḥ śivāya || 173 ||

[3,1.513.0]

vedapauruṣeyatvasādhanaprakaraṇam — īśvarasya jagatsraṣṭṛtve'pi vedānāṃ tatkṛtatvākṣepaḥnanu ! trailokyanirmāṇanipuṇe parameśvare | siddhe'pi tatpraṇītatvaṃ na vedasyāvakalpate || 174 || pade śabdārthasambandhe vedasya racanāsu vā | kartṛtvamasyāśaṅkyeta tacca sarvatra durvacam || 175 || varṇarāśiḥ kramavyaktaḥ padamityabhidhīyate | varṇānāṃ cāvināśitvāt kathamīśvarakāryatā || 176 || sambandho'pi na tatkāryaḥ sa hi śaktisvabhāvakaḥ | śabde vācakaśaktiśca nityaivāgnāvivoṣṇatā || 177 || racanā api vaidikyo naitāḥ puruṣanirmitāḥ | kavipraṇītakāvyādiracanābhyo vilakṣaṇāḥ || 178 || evaṃ ca vede svātantryamīśvarasya na kutracit | kāmaṃ tu parvatāneṣa vidadhātu bhinattu vā || 179 || svataḥprāmāṇyasiddhau tu vede vaktranapekṣatām | vadāmo na tu sarvatra puruṣadveṣiṇo vayam || 180 || anapekṣatvamevāto vedaprāmāṇyakāraṇam | yuktaṃ , vaktā'pi vedasya kurvannapi karotu kim ? || 181 || śabdasyānityatve pramāṇābhāvaḥ , nityatve ca pramāṇamkathaṃ punaramī varṇāḥ śrutamātratirohitāḥ | nityā bhavantu , ko'yaṃ vā śabdasvātantryadohadaḥ ? || 182 ||

[3,1.514.1]

ucyate — śabdasya na hyanityatve yuktiḥsphurati kācana | pratyakṣamarthāpattiśca nityatāṃ tvadhigacchataḥ || 183 || śabdasyānityatvasādhanānuvādaḥ

[3,1.514.2]

tathā hi — anityatvahetava ime kila kathyante , prayatnānantaramupalabdheḥ kāryaḥ śabda iti | kāryatvānityatvayoḥ parasparāvinābhāvāt
ekatarasiddhāvanyatarasiddhirbhavatyeveti kvacit kiñcit sādhanamucyate
prayatnapreritakauṣṭhyamārutasaṃyogavibhāgānantaramupalabhyamānaḥ śabdastatkārya eveti gamyate | uccāraṇādūrdhvamanupalabdheḥ anityaḥ śabdaḥ |
na hyenamuccaritaṃ muhūrtamapyupalabhāmahe | tasmādvinaṣṭa ityavagacchāmaḥ || vyavahārādapi śabda anityaḥ

[3,1.514.3]

karotiśabdavyapadeśācca kāryaḥ bdaḥ | "śabdaṃ kuru" , "śabdaṃ
mā kārṣīḥ" iti vyavahartāraḥ prayuñjate | te nūnamavagacchanti kāryaḥ
śabda iti || anekadeśeṣu upalambhāt śabdasya nānātvānityatve

[3,1.514.4]

nānādeśeṣu ca yugapadupalambhāt teṣu teṣu deśeṣu śabdena
vyavahārāt sarvatra yugapadupalabhyate śabdaḥ | tadekasya nityasya
sato'nupapannam | kāryatve tu bahūnāṃ nānādeśeṣu kriyamāṇānāmupapadyate'nekadeśasambandha iti ||

[3,1.515.0]

vikāritvāccānityaḥ śabdaḥ

[3,1.515.1]

śabdāntaravikāryatvāccānityaḥ śabdaḥ | dadhyatreti ikāra eva
yakārībhavatīti sādṛśyāt smṛteścāvagamyate | vikāryatvācca drākṣekṣurasādivadanityatvamasyeti || vṛddhihāsabhāktvāccānityaḥ śabdaḥ

[3,1.515.2]

kāraṇavṛddhyā ca vardhamānatvāt | bahubhirmahāprayatnairuccāryamāṇo
mahān gośabda upalabhyate , alpairalpaprayatnairuccāryamāṇo'lpa ityetacca
tantuvṛddhyā vardhamānaḥ paṭa iva śabdo'pi hetuvṛddhyā vardhamānaḥ kāryo
bhavitumarhatīti || śabdānityatvahetūnāmasādhakatvam

[3,1.515.3]

ta ete sarva evāprayojakā hetavaḥ | tathāhi — prātyabhijñātaḥ
siddhe nityatve prayatnānantaramupalaṃbhāt abhivyaktiḥ prayatnakāryā
śabdasya , notpattiriti gamyate | tadevaṃ vyaṅgye'pi prayatnānantaramupalambhasaṃbhavādanaikāntikatvam | abhivyañjakānāṃ ca pavanasaṃyogavibhāgānāmacirasthāyitvānna ciramuccāraṇādūrdhvamupalabhyate śabdaḥ ||

[3,1.515.4]

prayogābhiprāyaśca karotiśabdavyapadeśo'sya bhaviṣyati , gomayāni kuru , kāṣṭhāni kurvitivat | tasmātso'pi naikāntikaḥ ||

[3,1.515.5]

nānādeśeṣu yugapadupalambhanaṃ ekasya sthirasyāpi śabdasya
vivasvata iva setsyati ||

[3,1.516.0]

varṇānāmavikāritvam

[3,1.516.1]

vikāryatvaṃ tvasiddhameva , śabdāntaratvāt | dadhiśabda ikārāntaḥ
saṃhitāvyatiriktaviṣayavṛttiḥ | yakārastvayamanya eva aci parataḥ
saṃhitāviṣaye prayujyamānaḥ | na punarikāra evāyaṃ yakārībhūtaḥ
kṣīramiva dadhibhūtamupalabhyate | na hīcuyaśāstālavyā iti sthānasādṛśyamātreṇa tadvikāratvavarṇanamucitam , aprakṛtivikārayorapi
nayanotpalapallavayoḥ sādṛśyadarśanāt | "iko yaṇaci" iti pāṇinismṛterapi nāyamarthaḥ — ikāro yakārībhavati , kṣīramiva dadhībhavatīti | kintvāsmin viṣaye'yaṃ varṇaḥ prayoktavyaḥ , asminnayamiti
sūtrārthaḥ | siddhe śabde'rthe sambandhe ca tacchāstraṃ pravṛttamiti ||

[3,1.516.2]

api ca kṣīraṃ dadhitvamupaiti , na tu dadhi kṣīratām | iha tu
yakāro'pi kvacidikāratāmupaiti — vidhyatīti saṃprasāraṇe sati |
tasmādasiddha eva varṇānāṃ prakṛtivikārabhāvaḥ || vṛddhihāsabhāktvamapi śabdasya nāsti

[3,1.516.3]

nāpi kāraṇavṛddhyā vardhate śabdaḥ | balavatā'pyuccāryamāṇāni ,
bahubhiśca , tāvantyevākṣarāṇi | dhvanaya eva tathā tatra pravṛddhā upalabhyante ,
na varṇā iti ||

[3,1.517.0]

śabdanityatvamtasmādanityatā'siddhiḥ naivaṃ prāyairasādhanaiḥ | śabdasya nityatāyāṃ tu saiṣā'rthāpattiriṣyate || 184 || śabdasyoccāraṇaṃ tāvadarthagatyarthamiṣyate | na coccāritanaṣṭo'yamarthaṃ gamayituṃ kṣamaḥ || 185 || sarveṣāmavivādo'tra śabdārthavyavahāriṇām | yadavijñātasambandhaḥ śabdo nārthasya vācakaḥ || 186 || vedyamānaḥ sa sambandhaḥ sthaviravyavahārataḥ | drāghīyasā na kālena vinā śakyeta veditum || 187 || vṛddhavyavahārāt śabdārthasambandhāvadhāraṇakramaḥ

[3,1.517.1]

tathā hi — "gāṃ śuklāmānaya" ityekavṛddhaprayuktaśabdaśravaṇe sati
ceṣṭamānamitaraṃ vṛddhamavalokayan bālastaṭasthaḥ tasyārthapratītiṃ tāvatkalpayati — ātmani tatpūrvikāyāśceṣṭāyā dṛṣṭatvāt , pramāṇāntarāsannidhānādetadvṛddhaprayuktaśabdasamanantaraṃ ca pravṛtteḥ tata eva śabdāt
kimapyanena pratipannamiti manyate | tataḥ kṣaṇāntare tamarthaṃ tenavṛddhenānīyamānamupalabhamāna evaṃ buddhyate — ayamartho'mutaśśabdādanenāvagata iti | sa cārtho'nekaguṇakriyājātivyaktyādirūpasaṃkula
upalabhyate | śabdo'pyanekapadakadambakātmā śrutaḥ | tatkatamasya
vākyāṃśasya katamo'rthāṃśo vācya ityāvāpodvāpayogena bahukṛtvaḥ

[3,1.518.1]

śṛṇvan guṇakriyādiparihāreṇa gotvasāmānyamasmanmate , tvanmate vā
tadvanmātraṃ gośabdasyābhidheyaṃ nirdhārayatīti || evaṃ dīrghādhvasāpekṣasambandhādhigamāvadhi | śabdasya jīvitaṃ siddhamiti nāśuvināśitā || 188 || śabdanityatvābhāve śābdabodha eva na ghaṭeta

[3,1.518.2]

bhavatu vā vinaśvarasyāpi śabdasya sambandhagrahaṇam | tathāpi
tasmin gṛhītasambandhe śabde vinaṣṭe sati kathamanavagatasambandhādabhinavādidānīmanyasmācchabdādarthapratipattiḥ || anyasmin jñātasambandhe yadyanyo vācako bhavet | vācakāḥ sarvaśabdāḥ syurekasmin jñātasaṅgatau || 189 ||

[3,1.518.3]

na ca vaktā vyavaharamāṇaḥ tadaiva śabdaṃ coccārayati , sambandhaṃ
karoti ca , evaṃ ca vyutpādayati , paraṃ ca vyavahārayatīti | na hi
yugapadimāḥ kriyā bhavitumarhanti ; evamadarśanāt || sarveṣu śabdeṣu sājātyāt na śaktigrahaṇasaṃbhavaḥ

[3,1.518.4]

atha ādau sambandhagrahaṇe vṛtte , tasmin vinaṣṭe'pi gośabde ,
tatsadṛśamabhinavakṛtamapi śabdamupaśrutyārthaṃ pratipatsyante vyavahartāra
ityucyate — tadapi na caturaśram — sādṛśyasyāgrahaṇāt | na hi
gośabda ivāyamiti pratītirdṛṣṭā , api tu gośabda eveti | na ca

[3,1.519.1]

bhūyo'vayavasāmānyayogarūpaṃ sādṛśyaṃ varṇānāmanavayavānāmupapadyate |
abhinavasya śabdasya svayamarthavattvānavadhāraṇāt "kathamayamamutaḥ śrotā
pratipadyeta" iti śaṅkamāno vaktā kathaṃ prayogaṃ kuryāt? sādṛśyamūlakaśaktigrahaṇe'tiprasaṅgaśca

[3,1.519.2]

atha so'pyarthavatsadṛśameva prayuṅkte , nārthavantaṃ ; tarhi yatsadṛśamasau prayuṅkte tasyāpyanyasādṛśyādevārthavatteti jagatsargakālakṛtasya
mūlabhūtasyārthavataḥ śabdasya smaraṇaṃ syāt , tanmūlatvādvyavahārasya |
na caivamasti | na ca tataḥprabhṛtyadyayāvat sādṛśyamanuvartate ; tatsādṛśyakalpanāyāṃ mūlasādṛśyavināśāt | viśeṣatastu śabdānām || varṇeṣu sādṛśyamevātiprasaktambhinnairvaktṛmukhasthānaprayatnakaraṇādibhiḥ | na nirvahati sādṛśyaṃ śabdānāṃ dūravartinām || 190 ||

[3,1.520.0]

sādṛśyajanitatve ca mithyaivārthagatirbhavet | dhūmānukārinīhārajanyajvalanabuddhivat || 191 ||

[3,1.520.1]

tasmāt sādṛśyanibandhanārthapratītyanupapatteḥ gośabda eva
sthāyītyabhyupagamanīyam || gakārādyanugataṃ gośabdatvādisāmānyaṃ tu nāstyeva

[3,1.520.2]

nanu ! yathā dhūmavyaktibhede'pi dhūmatvamatimabalambya sambandhagrahaṇādivyabahāranivahanirvahaṇaṃ , evamiha gakārādivarṇavyaktibhede'pi
sāmānyanibandhanastannirvāhaḥ kariṣyata iti — maivaṃ tatra hi dhūmatvasāmānyaṃ vidyate dhruvam | śabdatvaṃ vyabhicāryatra gośabdatvaṃ tu durghaṭam || 192 || bhinnairayugapatkālairasaṃsṛṣṭairvinaśvaraiḥ | varṇairghaṭayituṃ śakyo gośabdāvayavī katham ? || 193 || anārabdhe ca gośabde gośabdatvaṃ kva vartatām? paṭatvaṃ nāma sāmānyaṃ na hi tantuṣu vartate || 194 || gatvādijātinirāsaḥ

[3,1.520.3]

nanu ! mā bhūt gośabdatvaṃ sāmānyaṃ , bhinnākāragakārādivyaktivṛttibhireva vā gatvādijātibhiḥ kāryaṃ pūrvoktamupapadyate — etadapi
nāsti — gatvādijātīnāmanupapatteḥ | bhedābhedapratyayapratiṣṭho hi
vyaktijātipravibhāgavyavahāraḥ | iha cāyamabhedapratyayo varṇaikyanibandhana eva , na jātikṛtaḥ | bhedapratibhāsastu vyañjakabhedādhīna
iti kuto jātivyaktivyavahāraḥ? gotvajāteḥ gatvādeśca vailakṣaṇyam

[3,1.521.2]

gotvādijātinirākaraṇe'pyeṣa prakāraḥ samāna iti cet — na —
vyaktibhedasya suspaṣṭasiddhatvena vyañjakādyupādhinibandhanatvānupapatteḥ |
parasparavibhaktasvarūpatayā hi śābaleyabāhuleyapiṇḍāḥ pratyakṣamupalabhyante | sthite ca vyaktibhede sarvatra gauriti tadabhedapratyayasyānanyaviṣayatvādiṣyata eva gotvajātiḥ | iha punaḥ — gakāravyaktayo bhinnāḥ śābaleyādipiṇḍavat | kva nāma bhavatā dṛṣṭāḥ yenāsāṃ jātimicchasi ? || 195 || śiśau paṭhati vṛddhe vā strījane vā śuke'pi vā | vaktṛbhedaṃ prapadyante na varṇavyaktibhinnatām || 196 ||

[3,1.521.3]

tathā ca gargaḥ paṭhati , māṭharaḥ paṭhatītyuccārayitṛbheda eva
pratīyate , amuṃ gaviśeṣameṣa paṭhatīti noccāryamāṇabhedaḥ || ekavaktṛprayoge'pi tasyaivoccāraṇaṃ punaḥ | gaṅgāgaganagargādau na rūpāntaradarśanam || 197 || drutādibhedabodho'pi nādabhedanibandhanaḥ | na vyaktibhedajanitaḥ śābaleyādibodhavat || 198 || gatvajātyaṅgīkartṛbhirapi dgutādibhedāt na gādibhedaḥ vaktuṃ śakyaḥ

[3,1.521.4]

abhyupagate'pi gatvasāmānye tasya drutādibhedapratibhāse
satyapi na bhinnatvameṣitavyam | aupādhika eva tasmin bhedapratibhāso

[3,1.522.1]

varṇanīyaḥ | so'yaṃ gakāravyaktāveva kathaṃ na varṇyate — tasyā evaikatvādekapratyayaḥ , bhedabhramastu vyañjakādhīna iti | evaṃ hi kalpanā
laghīyasī bhavati | tasmānna nānāgakāravṛttigatvasāmānyaṃ nāma
kiñcidasti || vyañjanānāṃ hrasvadīrgharūpāṇāṃ svaropādhikabhedavat svarabhedo'pyaupādhika eva

[3,1.522.2]

api ca gogurugehādau bhinnājupaśleṣakārita eva vyañjaneṣu
buddhibhedaḥ paropādhiravadhāryate | so'yamakṣvapi paropādhireva bhavitumarhati , varṇāśritatvāt , vyañjakabhedapratyayavaditi | tasmāt gatvavat
atvasāmānyamapi nāsti || aṣṭādaśavidhasvarabhedā aupādhikā eva

[3,1.522.3]

yatpunaḥ aṣṭādaśabhedaṃ avarṇakulamucyate — tadaupādhikameva ;
hrasvadīrghaplutasaṃvṛtavivṛtādibuddhīnāṃ dhvanibhedānuvidhāyitvāt || vivṛtaḥ saṃvṛtādanyo na gakārādvakāravat | api tvakāra evāsau pratibhāti yathā tathā || 199 ||

[3,1.523.0]

akārayoḥ dhvanibhedādevārthabhedaḥ

[3,1.523.1]

kathaṃ tarhi śabdabhedābhāve bhinne arthapratipattī — araṇyaṃ āraṇyamiti ; dhvanikṛte eva te bhaviṣyataḥ | aśabdadharmasya dīrghatvāde
kathamarthapratītyaṅgatvamiti cet ; turagavegavadbhaviṣyati || yathā turagadehastho vegaḥ puṃso'rthasiddhaye | paradharmo'pi dīrghādirevaṃ tasyopakārakaḥ || 200 || atvādijātinirāsaḥ

[3,1.523.2]

itaścaitadakārasāmānyamanupapannam | atvaṃ hi na dīrghaplutayoranugataṃ bhavati , ātvaṃ na hrasvaplutayoḥ , ātvaṃ na hrasvadīrghayoriti |
tasmādekatvādvarṇānāṃ nāvāntarajātayaḥ saṃbhavanti | śabdatvaṃ tu
niyatārthapratipattau vyabhicārītyato nātra dhūmādinyāyaḥ || śabdādarthabodhānyathā'nupapattyā śabdanityatvasādhanamtenārthapratyayaḥ śabdādanyathā nopapadyate | na cennityatvamityasmin arthāpatteḥ pramāṇatā || 201 || arthāpatteranumānarūpatve , anumānena śabdanityatvasiddhiḥanumānādanyathātghamarthāpatterna dṛśyate | tenānumānamapyetatprayoktuṃ na na śakyate || 202 ||

[3,1.524.1]

tadidamucyate — śabdo dharmī , nitya iti sādhyo dharmaḥ , sambandhagrahaṇasāpekṣārthapratipādakatvāt , dhūmādijātivat | tadidamuktaṃ"nityatvaṃ tu syāddarśanasya parārthatvāt" (jai. sū. 1.1.18) iti |
evaṃ sambandhagrahaṇātprabhṛti ārthapratipatteravasthitasya vināśahetvabhāvādātmādivannityatvam || niravayavatvāt śabdaḥ na naśyati

[3,1.524.2]

na hyayamavayavavināśānnaśyati śabdaḥ , niravayavatvāt | tadeva
kathamiti cet — ucyate — svalpenāpi prayatnena yadi varṇaḥ prayujyate | yadi vā nānubhūyeta , śakalo nānubhūyate || 203 ||

[3,1.524.3]

sāvayave hi vastuni dvidhā avayavā dṛśyante , ārabdhakāryāścānārabdhakāryāśceti | iha punarārabdhakāryā anārabdhakāryā vā

[3,1.525.1]

paṭe tantvādaya iva varṇe na kvacidavayavā upalabhyante | na cānumīyante ,
liṅgābhāvāt || aśrayavināśāt śabdavināśāsaṃbhavaḥ

[3,1.525.2]

nāpyaśrayavināśādvināśaḥ , śabdasya ātmādivadanāśritatvāt |
ākāśāśritapakṣe vā tannityatvāt | na cānyaḥ kaścana śabdanāśasya
heturasti || kṣayo yathopabhogena śastrādicchedanena vā | saṃbhāvyate paṭādīnāṃ naivaṃ śabdasya karhi cit || 204 || tasmāttirohito'pyāste , yadi śabdaḥ kṣaṇāntaram | mṛtyormukhādapakrāntaḥ punaḥ kenaiṣa hanyate ? || 205 || saṅkhyābhāvācca śabdaḥ nityaḥ

[3,1.525.3]

itaśca nityaḥ śabdaḥ — "saṅkhyābhāvāt" (jai. sū. 1.1.20) |
aṣṭakṛtvo gośabda uccārita iti vadanti , na tvaṣṭau gośabdā iti(śā. bhā. 1.1.20) | tenaikatvamavagamyate | yo'yaṃ kriyābhyāvṛttigaṇane vihitaḥ kṛtvasucpratyayaḥ , sa kriyāvatāmabhede bhavati |
tenoccāraṇāvṛttimātram | taduktam (ślo. vā. 1.1.6.367) — "kriyāvatāmabhede hi kriyā''vṛttiṣu kṛtvasuc | tatprayogāt dhruvaṃ tasya śabdasyāvartate kriyā iti ||"kriyābhyāvṛttisattāyāmabhede ca kriyāvatāmsaṃkhyābhidhācinaḥ śabdāt kṛtvasucpratyayaṃ viduḥ || 206 ||

[3,1.526.0]

pratyabhijñābalādapi śabdanityatvasiddhiḥtadanena prakāreṇa pratyabhijñānamucyate | pramāṇaṃ śabdanityatve sakalaśrotṛsākṣikam || 207 || tathā hyasti sa evāyaṃ gośabda iti vedanam | śrautraṃ karaṇakāluṣyabādhasandehavarjitam || 208 ||"so'yaṃ gakāraḥ" ityādipratyabhijñāyā ananyathāsiddhatvam

[3,1.526.1]

śrotrendriyavyāpārānvayavyatirekānuvidhānāt śrautramidaṃ vijñānam |
na caitajjanakasya karaṇasya kimapi daurbalyamupalabhyate | na ca kiṃsviditi koṭidvayasaṃsparśitayā idaṃ vijñānamupajāyate | na ca naitadevamiti pratyayāntaramasmin bādhakamutpaśyāmaḥ | idānīṃtanāstitvaprameyādhikyagrahaṇāccedamanadhigatārthagrāhyapi bhavitumarhati | bhavanmate ca
gṛhītagrāhitve'pi pratyabhijñāyāḥ prāmāṇyamiṣyate | na hi tadaprāmāṇyaṃ
vaktuṃ śakyate ; śākyairiva bhavadbhiḥ kṣaṇikapadārthānabhyupagamāt ||"so'yaṃ gakāraḥ" iti pratyabhijñā na sājātyamūlāna sādṛśyanimittatvaṃ vaktuṃ tasyāśca yujyate | sāmānyaviṣayatvaṃ vā dvayasyāpi niṣedhanāt || 209 || kaiścittirohite bhāvādityaprāmāṇyamucyate | tadasattatpratītyaiva tirodhānaniṣedhanāt || 210 ||

[3,1.527.0]

jīvati tvanmate'pyeṣa śabdastricaturān kṣaṇān | pratyabhijñā ca kālena tāvatā na na siddhyati || 211 || ekakṣaṇāyuṣi tvasmin pratītiratidurlabhā | na khalvajanakaṃ kiñcit vastu jñānena gṛhyate || 212 ||

[3,1.527.1]

iti kṣaṇabhaṅgabhaṅge (9 āhnike) vakṣyate || grahaṇātpūrvamapi śabdā vartanta eva

[3,1.527.2]

api ca — yathā niśīthe rolambaśyāmalāmbudaḍambare | pratyabhijñāyate kiñcit aciradyutidhāmabhiḥ || 213 || tathā'viratasaṃyogavibhāgakramajanmabhiḥ | pratyabhijñāyate śabdaḥ kṣaṇikairapi mārutaiḥ || 214 || śabdanityatve tasya grahaṇaniyamāsaṃbhavākṣepaḥ

[3,1.527.3]

atrāha (ślo. vā. 1.1.6.51) — mārutairityupoddhātena sādhu
smṛtam | tiṣṭhatu tāvatpratyabhijñānam ! prathamameva śabdasya yanniyatagrahaṇaṃ , tadabhivyaktipakṣe durghaṭam || nityatvāt vyāpakatvācca sarve savatra sarvadā | śabdāḥ santīti bhedena grahaṇe kiṃ niyāmakam ? || 215 ||

[3,1.527.4]

dhvanayo hi nāma saṃyogavibhāgaviśeṣitā vāyavaḥ ,

[3,1.528.1]

vāyuvṛttayo vā saṃyogavibhāgāḥ | te hi śabdasya vyañjakā iṣyante |
taiśca karaṇaṃ vā saṃskriyate ? karma vā ? dvayaṃ vā ? sarvathā ca pramādaḥ || abhivyañjakasāmagryā śrotrasaṃskārāsaṃbhavaḥkaraṇe saṃskṛte tāvat sarvaśabdaśrutirbhavet | gakārāyaiva saṃskāra ityeṣa niyamaḥ kutaḥ ? || 216 ||

[3,1.528.2]

apica — stimitasamīraṇāpasaraṇameva karaṇasya saṃskāraḥ | sa
cāyaṃ taddeśavyavasthitasakalatadviṣayasādhāraṇa eva || yathā javanikāprāyaprāptaprasaramīkṣaṇam | raṅgabhūmiṣu taddeśamaśeṣaṃ vastu paśyati || 217 || tathā prasarasaṃrodhisamīrotsāraṇe sati | śrotraṃ taddeśaniḥśeṣaśabdagrāhi bhaviṣyati || 218 || śrotrasaṃskārapakṣe śrotraniyamaśca durvacaḥ

[3,1.528.3]

ākāśaṃ ca śrotramācakṣate bhavantaḥ | tacca vibhu niravayavaṃ ceti
kvacideva tasmin saṃskṛte sati sarve ca tadaiva saṃskṛtakaraṇāḥ saṃpannā
iti sarva eva śṛṇuyuḥ iti badhiretaravyavasthā dusthitā ||

[3,1.529.0]

śabdasaṃskārapakṣasyāpyayuktatā

[3,1.529.1]

viṣaye tu saṃskriyamāṇe tasyānavayavasya vyāpinaśca saṃskṛtatvāt
sarvatra śravaṇamiti madreṣvabhivyakto gośabdaḥ kaśmīreṣvapi śrūyeta |
na hi tasyādhāradvārakaḥ saṃskāraḥ , ākāśavadanāśritatvāt |
ākāśāśritatvapakṣe'pi tadekatvāt | nāpi bhāgaśaḥ saṃskriyate
gośabdaḥ , tasya niravayatvāt | uktaṃ hi (ślo. vā. 1.1.5.sphoṭa. 10) — "alpīyasā prayatnena śabdemuccaritaṃ matiḥ | yadi vā naiva gṛhṇāti varṇaṃ vā sakalaṃ sphuṭam iti ||"śrotraśabdasaṃskārapakṣasyāpyasaṃbhavaḥ

[3,1.529.2]

ubhayasaṃskārapakṣe tu doṣadvayasyāpyanativṛttiḥ — sarveṣāṃ grahaṇaṃ ,
sarvatra śravaṇamiti | na ca samānadeśānāṃ samānendriyagrāhyāṇāṃ ca
bhāvānāṃ pratiniyatavyañjakavyaṅgyatvamupalabdham || gṛhe dadhighaṭīṃ draṣṭuṃ ānīto gṛhamedhinā | apūpānapi taddeśān prakāśayati dīpakaḥ || 219 ||

[3,1.529.3]

tasmāt kṛtakapakṣa eva niyatadeśaṃ śabdasya grahaṇaṃ parikalpate ,
nābhivyaktipakṣa iti || śabdanityatvapakṣe tīvramandavibhāgādyasaṃbhavaśca

[3,1.529.4]

api ca — abhivyaktipakṣe tīvramandavibhāgaḥ , abhibhavaśca
śabdasya śabdāntareṇa na prāpnoti | na hi śabdastīvro mando vā
kaścit , svatastasya bhedābhāvāt | saṃskārasya ca tadabhivyaktihetoḥ
na kācana tīvratā , mandatā vā ; yadanusāreṇa viṣaye tathā
buddhiḥ syāt ||

[3,1.530.0]

tīvratvamandatvādeḥ vāyudharmatvāsaṃbhavaḥ

[3,1.530.1]

pavanadharmo vā tīvrādirbhavan kathaṃ śrotreṇa gṛhyeta ? sāvayave hi
vastuni sakalaviśeṣagrahaṇāgrahaṇasaṃbhavāt tadapekṣayā pratītibhedo
bhavet | iha tu niravayave śabde na tathopapadyate iti | tasmāt
kṛtakapakṣa eva śreyāmiti || śabdanityatve'pi śrotrasaṃskārapakṣaḥ yukta eva

[3,1.530.2]

atrocyate — karaṇasaṃskārapakṣa eva tāvadastu | tacca karaṇaṃ
kiñcideva marudbhirupāhitasaṃskāraṃ kañcideva śabdaṃ gṛhṇāti || yathā tālvādisaṃyogavibhāgā bhavatāṃ mate | utpādakatayeṣyante kecidvarṇasya kasyacit || 220 || tathā tadvāyusaṃyogavibhāgāḥ kecideva naḥ | kasyacidgrahaṇe śaktāḥ śrotraṃ kurvanti saṃskṛtam || 221 || yathā ca teṣāmutpattau sāmarthyaniyamastava | tathaivaiṣāmabhivyaktau sāmarthyaniyamo mama || 222 ||

[3,1.530.3]

vyañjakānāṃ niyamo na dṛṣṭa iti cet — ka evamāha sahasrākṣaḥ ?
tathā hi — pṛthivyāmeva vartamāno gandhaḥ samānadeśo bhavati ,
samānendriyagrāhyaśca ; ghrāṇaikaviṣayatvāt | tasya ca niyatavyañjakavyaṅgyatā dṛśyata eva ||

[3,1.531.0]

kvacitpāvakasaṃparkādarkāṃśusparśataḥ kvacit | kvacitsalilasaṃsekāt gandho'bhivyajyate bhuvaḥ || 223 ||

[3,1.531.1]

na ca stimitapavanāpanodanamātraṃ karaṇasya saṃskāra iṣyate , yaḥ
sarvasādhāraṇaḥ syāt ; kintu anya eva niyataḥ prativiṣayaṃ
yogyatālakṣaṇaḥ || śrotrasyākāśarūpatve'pi grahaṇaniyamaḥ

[3,1.531.2]

yatpunarabhyadhāyi — nabhasi śrotre'bhyupagamyamāne sarvaprāṇināmekameva śrotraṃ bhavediti — tadapyasādhu — dharmādharmayorniyāmakatvāt | ākāśasyāpi ghaṭākāśavadanyāvacchedopapatteḥ dharmādharmanibandhana eva badhiretaravibhāgaḥ || mīmāṃsakānāṃ ākāśa eva na śrotram

[3,1.531.3]

api ca bhavatāmevaiṣa doṣaḥ , yeṣāmākāśameva śrotramityabhyupagamaniyamaḥ | mīmāṃsakānāṃ tu nāvaśyamākāśameva śrotram , kāryārthāpattikalpitaṃ tu kimapi karaṇamātraṃ pratipuruṣaniyataṃ śrotramiti
nātiprasaṅgaḥ | tathā ca bhartṛmitraḥ pavanajanitasaṃskārameva śrotraṃ
manyate ||

[3,1.532.0]

śabdasaṃskārapakṣo'pi sādhīyān

[3,1.532.1]

atha vā viṣayasaṃskārapakṣo bhavatu , tathā'pi nātiprasaṅgaḥ ;
niyatadeśasyaiva tatra saṃskārāt | na cāsya bhāgaśaḥ saṃskāraḥ
niravayavatvāt | tathā'pi jātivadasya grahaṇaniyamo bhaviṣyati |
tathāca bhavatāmeva pakṣe — yathā sarvagatā jātiḥ piṇḍadeśaiva gṛhyate | na ca kārtsnyagṛhītā'pi piṇḍe'nyatra na dṛśyate || 224 || tathā sarvagataḥ śabdaḥ nādadeśeṣu gṛhyate | kārtsnyena ca gṛhīto'pi punaranyatra gṛhyate || 225 || piṇḍo'bhivyañjako jāteḥ śabdasya vyañjako dhvaniḥ | āśritānāśritatvādi viśeṣaḥ kvopayujyate || 226 || tīvratvamandatvādayaḥ dhvanidharmāḥ , na śabdadharmāḥ

[3,1.532.2]

sarvagatatvaniravayatvāviśeṣāt tīvramandatvādayaśca dhvanidharmā
api bhavantaḥ śabdavṛttitayā'vabhānti | yathā sthūlatvakṛśatvādaya ;
piṇḍadharmā api jātivṛttitvena kvacit gṛhyanto dṛśyante ,
agṛhītaśābaleyādiviśeṣasya "kṛśā gāvaḥ" ityādipratibhāsadarśanāt ||

[3,1.533.0]

tīvratvamandatvādayaḥ buddhikalpitā eva vāyadvā na tīvramandādeḥ varṇadharmatayā grahaḥ | buddhireva tathodeti vyañjakānuvidhāyinī || 227 || tāvanta eva te varṇāḥ pracayāpacayaspṛśaḥ | evaṃ cābhibhavo'pyeṣāṃ svato nāsti parasparam || 228 || marudbhirabhibhūyante mārutā iva durbalāḥ | tejobhiriva dīptāṃśoḥ divā dīpaprabhādayaḥ || 229 || śrotraśabdasaṃskārapakṣo'pyaduṣṭaḥ

[3,1.533.1]

dvayasaṃskārapakṣo'pyevaṃ samāhito bhavati , ubhayeṣāmapi doṣāṇāmutsāraṇāt | tasmāt pratyabhijñāpratyayaprabhāvasiddhanityatvasya
śabdasya abhivyaktireva sādhīyasī || śabdanityatvānityatvapakṣayoḥ gauravalāghavavimarśaḥidaṃ cālocyatāmāryāḥ ! kāryābhivyaṅgyapakṣayoḥ | śabdasya grahaṇe gurvī laghvī vā kutra kalpanā ? || 230 ||

[3,1.533.2]

tathā hi bhavantaḥ , vaiśeṣikāḥ , sāṃkhyāḥ ; jaināḥ , saugatāśca kāryaśabdavādinaḥ | cārvākāstu varākāḥ , kasyaivaṃvidhāsu goṣṭhīṣu smṛtipathamupayānti !

[3,1.534.0]

naiyyāyikavaiśeṣikamatayoḥ śabdagrahaṇaprakārānuvādaḥ

[3,1.534.1]

tatra bhavatāṃ , vaiśeṣikāṇāṃ ca śabdasya śravaṇe tāvadeṣā tulyaiva
kalpanā | saṃyogādvā vibhāgādvā śabda upajāyate | jātaścāsau
tiryagūrdhvamadhaśca sarvatodikkāni kadambagolakākāreṇa sajātīyanikaṭadeśāni śabdāntarāṇyārabhate , tānyapi tathetyevaṃ vīcīsantānavṛttyārambhaprabandhaprāpto'ntyaḥ śrotrākāśajanmā śabdaḥ tatsamavetastenaiva gṛhyate iti || vīcītaraṅganyāyena śabdāt śabdāntarotpattirityasya nirāsaḥ

[3,1.534.2]

tadiyaṃ tāvadatighargharā kalpanā || śabdaḥ śabdāntaraṃ sūta iti tāvadalaukikam | kāryakāraṇabhāvo hi na dṛṣṭasteṣu buddhivat || 231 || janyante'nantare deśe śabdāḥ svasadṛśāśca te | tiryagūrdhvamadhaśceti keyaṃ vaḥ śraddadhānatā ? || 232 || śabdāntarāṇi kurvantaḥ kathaṃ ca viramanti te? na hi vegakṣayasteṣāṃ marutāmiva kalpyate || 233 || kuḍyādivyavadhāne ca śabdasyākaraṇaṃ katham? vyomnaḥ sarvagatatvāddhi kuḍyamadhye vyavasthitiḥ || 234 ||

[3,1.535.1]

athāvaraṇātmakakuḍyādidravyasaṃyogarahitamākāśaṃ śabdajanmani
samavāyikāraṇamiṣyate , tadatra pramāṇaṃ viśeṣe vaktavyam || tulyārambhe ca tīvreṇa mandasya jananaṃ katham? śrūyate cāntikāttīvraḥ śabdo mandastu dūrataḥ || 235 || vīcīsantānatulyatvamapi śabdeṣu durvacam | mūrtimattvakriyāyogavegādirahitātmasu || 236 || śabdo dravyameva , na guṇaḥ

[3,1.535.2]

yadapyucyate — sajātīyajanakaḥ śabdaḥ guṇatvāt , rūpādivaditi — tadidamasiddhamasiddhena sādhyam , guṇatvasyāsiddhatvāt || na śabdaḥ pāratantryeṇa kadācidupalabhyate | dravyastha iva rūpādirato'sya guṇatā kutaḥ ? || 237 ||

[3,1.535.3]

api ca —

[3,1.535.4]

na śabdāntarārambhakaḥ śabdo guṇatvāt rūpavat | śabdaṃ nārabhate
śabdaḥ śabdatvācchrotraśabdavat ||

[3,1.535.5]

na saṃyogavibhāgau śabdasya janakau , saṃyogavibhāgatvāt , anyasaṃyogavibhāgavadityādayaḥ pratihetavo'pyatra sulabhā iti yatkiñcidetat ||

[3,1.536.0]

sāṅkhyoktaśabdagrahaṇaprakāradūṣaṇam

[3,1.536.1]

kāpilāstu bruvate — śrotravṛttiḥ śabdadeśaṃ gacchati , sā śabdena
vikriyata iti — tatra śrotrasya vyāmiśratvānnikaṭadeśenaiva śabdena
tadvṛttirvikriyate , na dūradeśenetyatra ko niyamaḥ ? niyamābhāvācca
kānyakubjaprayukto gośabdaḥ gauramūlake'pi śrūyeta | amūrtā ca
śrotravṛttiḥ prasarantī na mūrtaiḥ kuḍyādibhirabhihantuṃ śakyata iti
vyavahitasyāpi śabdasya śravaṇaṃ syāt || vāyau śabdānukūle ca na tasya śravaṇaṃ bhavet | gacchantyāḥ pratikūlo hi śrotravṛtteḥ sa mārutaḥ || 238 ||

[3,1.536.2]

dūre'pi anuvātaṃ śabdasya śravaṇaṃ yaddṛṣṭaṃ , prativātaṃ ca nikaṭe'pi yadaśravaṇaṃ , tadasmin pakṣe viparītaṃ syāt || vṛttivṛttimatorbhedo nāstītīndriyavadbhavet | vyāpikā vṛttirityevaṃ kathaṃ sarvatra na śrutiḥ || 239 || jainoktaśabdagrahaṇaprakāradūṣaṇam

[3,1.536.3]

ārhatāstvāduḥ — sūkṣmaiḥ śabdapudgalairārabdhaśarīraḥ śabdaḥ svaprabhavabhūmeḥ niṣkramya pratipuruṣaṃ karṇamūlamupasarpatīti — tadetadatisubhāṣitam — varṇasyāvayavāḥ sūkṣmāḥ santi kecana pudgalāḥ | tairvarṇo'vayavī nāma janyate paśya kautukam || 240 || teṣāmadṛśyamānānāṃ kīdṛśo racanākramaḥ | kena tatsanniveśena kaḥ śabda upajāyatām ? || 241 ||

[3,1.537.0]

laghavo'vayavāścaite nibaddhā na ca kenacit | na cainaṃ kaṭhinaṃ kartuṃ varṇāvayavinaṃ kṣamāḥ || 242 || kṛśaśca gacchan sa kathaṃ na vikṣipyeta mārutaiḥ | dalaśo vā na bhajyeta vṛkṣādyabhihataḥ katham ? || 243 || prayāṇakāvadhiḥ kaśca gacchato'sya tapasvinaḥ | ekaśrotrapraviṣṭo vā sa śrūyetāparaiḥ katham ? || 244 || niṣkamya karṇādekasmāt praveśaḥ śravaṇāntare | yadīṣyeta kathaṃ tasya yugapadbahubhiḥ śrutiḥ || 245 || śrotṛsaṃkhyānusāreṇa na nānāvarṇasaṃbhavaḥ | vaktustulyaprayatnatvāt śrotṛbhedatadaikyayoḥ || 246 || tadalaṃ parihāsasya mahato hetubhūtayā | nagnakṣapaṇakācāryaprajñācāturyacarcayā || 247 || bauddhoktaśabdagrahaṇaprakāradūṣaṇam

[3,1.537.1]

śākyaprāyāstvācakṣate — aprāpta eva śabdaḥ śrotraśaktyā gṛhyata
iti — tadetadativyāmūḍhabhāṣitam — aprāptitulyatāyāṃ dūravyavahitādīnāmaśravaṇakāraṇābhāvāt | prāpyakāritākhyakarmadharmāprasaṅgācca |
na ca cārvākavadaparīkṣita evāyamartha upekṣituṃ yuktaḥ || iti kāryatvapakṣe'mūḥ śrutāstārkikakalpanāḥ | athābhivyaktipakṣe'sya śṛṇu śrotriyakalpanām || 248 || śabdanityatvapakṣe lāghavavarṇanam

[3,1.537.2]

vivakṣāpūrvakaprayatnapreryamāṇastāvadvegavattayā kriyāvattayā ca
kauṣṭhyo bahirnissarati samīraṇa iti suspaṣṭametat | pratyakṣanikaṭapavanavādināṃ pakṣe pavanasamaye vaktṛvadananikaṭanihitahastasparśenaiva

[3,1.538.1]

sa upalabhyate | anumeyamārutapakṣe'pi tadānīmāsyasamīpasannidhāpitatūlakakarmaṇā so'numīyate || sa gacchan sarvatodikkaḥ stimitānilanodanam | karoti , karṇākāśe ca prayāti śrutiyogyatām || 249 || sa ca prayatnatīvratvamandatvena tadātmakaḥ | śabde tathāvidhajñaptihetutāmavalambate || 250 || sa caiṣa gacchannuddāmavegayogāhitakriyaḥ | śaravadvegaśāntyaiva na dūraṃ gantumarhati || 251 || sa mūrtaḥ prasaranmūrtaiḥ aparaiḥ pratibadhyate | kuḍyādibhirato nāsya śrutirvyavahitātmanaḥ || 252 || sa vegagatiyogitvāt āgacchati yato yataḥ | śrotā tatastataḥ śabdaṃ āyāntamabhimanyate || 253 || sa tu śaṅkhādisaṃyogapreryamāṇaḥ samīraṇaḥ | śabdasyāvarṇarūpasya bhavati vyaktikāraṇam || 254 || śabdo yadyapi varṇātmā śrotragrāhyo na vidyate | tathā'pi tatra śabdatvaṃ śravaṇena grahīṣyate || 255 ||

[3,1.538.2]

tadiha na kadācidasmābhiradhikā kalpanā kṛtā , mārutagaterasyāḥ sarvalokaprasiddhatvāt | karṇākāśasaṃskāramātramadṛṣṭaṃ kalpitam | tadapi kāryārthāpattigamyatvānnāpūrvamiti ||

[3,1.539.0]

apakṣapātinaḥ sabhyāḥ satyamutpattyapekṣayā | śabdasya kalpanāmāhuḥ abhivyaktau laghīyasīm || 256 ||

[3,1.539.1]

tadevamabhivyaktipakṣe niyatagrahaṇopapatteḥ pratyabhijñāpratyayaprāmāṇyāt nityatvamevopagantavyam || so'yaṃgakāra ityādipratyabhijñāyāḥ ananyathāsiddhatvamyā tvanaikāntikatvoktiḥ dhīkarmapratyabhijñayā | pratyakṣe codyamānā'sau darśayatyatimūḍhatām || 257 ||

[3,1.540.0]

tenānumānadoṣeṇa pratyakṣaṃ na hi dūṣyate | siddhāntāntaracintā tu bhavet bhṛśamasaṅgatā || 258 || nirbādhaṃ pratyabhijñānamasti cet buddhikarmaṇoḥ | tayorapyastu nityatvaṃ no cet kā śabdatulyatā || 259 || tasmānnityaḥ pratyabhijñāprabhāvātsiddhaḥ śabdaḥ paśyatāṃ tārkikāṇām | arthāpattiḥ pūrvamuktā ca tasminasthāyitve yuktayaśca vyudastāḥ || 260 || asti ca vede vacanaṃ siddhāmanuvadati yaddhruvāṃ vācam | talliṅgadarśanādapi nityaḥ śabdo'bhimantavyaḥ || 261 || śikṣāvidastu pavanātmakameva śabdaṃācakṣaṃte tadasamañjasamapratīteḥ | arhanmataprathitapudgalaparyudāsanītyā ca vāyvavayavā api vāraṇīyāḥ || 262 || ye'pi sthūlavināśadarśanavaśādbrūyuḥ kṣaṇadhvaṃsinaḥbhāvāṃste'pi na śaknuvanti gadituṃ śabdasya vidhvaṃsitām | ante hi kṣayadarśanāt kila tathā teṣāṃ bhramo'smin punaḥśabde nāntaparikṣayāviti kathaṃ kumbhādivadbhaṅgitā ? || 263 ||

[3,1.541.0]

śabdānityatvasiddhāntaḥ — śabdanityatve pratyakṣārthāpattyorapramāṇatvapratijñā

[3,1.541.1]

atra brūmahe — na khalu bhavadabhihitamet pramāṇadvayamapi śabdanityatāṃ prasādhayitumarhati || arthāpattyā śabdanityatvasiddhidūṣaṇam

[3,1.541.2]

yāvatā yadarthāpattiravādi (pu. 517) — darśanasya parārthatvāditi — sā kṣīṇaiva , arthapratīteranyathā'pyupapannatvāt || gatvādijātidvāraiva śaktigrahaḥ bodhaśca

[3,1.541.3]

tatra sādṛśyamapyanabhyupagatameva dūṣita (pu. 518) mityasthāne
kliṣṭā bhavantaḥ || gatvādijātīrāśritya sambabdhagrahaṇādikaḥ | arthāvagatiparyantaḥ vyavahāraḥ prasetsyati || 264 || gatvādijātisiddhyasiddhyadhīnatvaṃ śabdānityatvanityatvayoḥnanu gatvaṃ pratikṣiptaṃ etadeva parīkṣyatām | asmin samāpyate vādaḥ marmasthānamidaṃ ca naḥ || 265 || pratikṣipte ca gatvādau nārthasaṃpratyayo'nyathā | pratyabhijñānabhūmiśca nānyā'stīti vayaṃ jitāḥ || 266 || siddhe tu gatvasāmānye tata evārthavedanam | tadeva pratyabhijñeyamiti yūyaṃ parājitāḥ || 267 ||

[3,1.542.0]

tenānyatsarvamutsṛjya vādasthānakaḍambaram | gatvādijātisiddhyarthamathātaḥ prayatāmahe || 268 || gatvasya jātitvasādhane upoddhātaracanam

[3,1.542.1]

tatredaṃ vicāryatām — ya eṣa gakārabhedapratibhāsaḥ , sa kiṃ
vyañjakabhedakṛtaḥ ? uta varṇabhedaviṣayaḥ ? iti ||

[3,1.542.2]

vyañjakabhedakṛte tasmin ekatvādgakārasya kiṃvṛtti gatvasāmānyaṃsyāt ?

[3,1.542.3]

varṇabhedaviṣayatve tu tadbhedasiddherabhedapratyayasya viṣayo mṛgya
iti tadgrāhyamaparihāryaṃ gatvasāmānyam || gakārādibhedapratibhāsaḥ na vyañjakabhedakṛtaḥ

[3,1.542.4]

taducyate — nāyaṃ vyañjakabhedakṛtaḥ gakārabhedapratyayaḥ | yadi hi
vyañjakabhedādhīna eṣa bhedapratibhāsaḥ , tarhi yaralavādivarṇabhedapratyayo'pi tatkṛta eva kimiti na bhavati ? tataśca sakalavarṇavikalpātītamekamanavayavaṃ śabdabrahma vaiyākaraṇavadabhyupagantavyam || yaralavādibhedavat gakārāṇāmapyuccāraṇabhedāt bheda eva

[3,1.542.5]

atha manuṣe — yaralavādīnāmitaretaravibhaktasvarūpaparicchedādviṣayabhedakṛta eva bhedapratyayaḥ , nopādhinibandhana iti — tarhi
gaṅgāgaganagargādau gakārabhedapratibhāso'pyeṣa na vyañjakabhedādhīno
bhavitumarhati , tatrāpi parasparavibhinnagakārasvarūpapratibhāsāt |
śukasārikāmanuṣyeṣu hi vaktṛbhede sati vyañjakanānātvasaṃbhāvanayā

[3,1.543.1]

varṇabhedapratyayasya tatkṛtatvaṃ kāmamāśaṅkyetāpi | vaktrekatve tu gaganādau
kutaḥ tatkṛto bhedaḥ? gakārāṇāmuccāraṇabhedaupādhikaḥ bheda ityapi na yuktam

[3,1.543.2]

nanu ! tatrāpi maruto bhinnā eva vyañjakāḥ , mukhaṃ tvekaṃ bhavatu !
kiṃ tena ? tadapi vā bhinnamityeke | ucyate — sa tarhi marutāṃ bhedaḥ
yaralavādiṣvapi tulya iti mā bhūtteṣāmapi bhedaḥ || yaralavādibhedābhāve'pi gakāradvayabhedaḥ ghaṭadvayabhedavat pratyakṣasiddhaḥ

[3,1.543.3]

nanu ! yaralavānāṃ viśeṣapratītirasti , gakāre tu sā nāstītyuktaṃ, (pu. 535) uccāraṇasyaiva tatra bhedaḥ , noccāryasyeti | naitat sāram —
mā bhūdeṣa viśeṣa iti pratītiḥ , bhedabuddhistu vidyata eva | anyā ca
viśeṣabuddhirucyate , anyā ca bhedabuddhiriti | viśeṣāpratibhāse'pi
kvacidvicchedapratītiviśeṣāt || jātyaikye'pi vyaktibhedaḥ gṛhyata eva

[3,1.543.4]

nanu ! atrocyate (pu 521) — dṛśyate śābaleyādivyaktyantaravilakṣaṇā | bāhuleyādigovyaktiḥ tena bhedo'sti vāstavaḥ || 269 ||

[3,1.544.0]

na tu drutādibhedena niṣpannā saṃpratīyate | gavyaktyantaravicchinnā gavyaktiraparā sphuṭā || 270 ||

[3,1.544.1]

iti — naitadyuktam — śābalaiyādau prativyakti sāsnākhurakakudādyavayavavartino viśeṣāḥ pratibhāsante | te ca sthūlatvāt sugamā
bhavanti | yatra tu tilataṇḍulakulatthādau pratisikthaṃ viśeṣā na pratibhāsante , tatra viśeṣapratītyabhāve'pi vicchedapratibhāso vidyata eva ,
sikthāt sikthāntaratvena pratibhāsāt | evamihāpyeṣa gakāraviśeṣa iti pratibhāsābhāve'pi vicchedagrahaṇāt gakāranānātvam || vyaktibhedagrahaṇe asādhāraṇākārāpekṣā'pi nāsti

[3,1.544.2]

nanu ! taṇḍulādāvapi sikthāt sikthāntare viśeṣāḥ pratibhāsanta eva | tadapratibhāse bhedasyāpi grahītumaśakyatvāt — maivaṃ
vādīḥ — yatne sati caturaśratrikoṇavartulatvādiviśeṣā apyamutra
pratibhāsiṣyante | evaṃ gakāreṣvapi | prayatnaṃ vinā'pi tu prathamākṣanipāta eva vicchedabuddhirutpadyata iti tayaiva nānātvasiddhiḥ || asādhāraṇyagrahaṇābhāve'pi bhedagrahaṇopapattiḥ

[3,1.544.3]

nanu ! naivānadhigataviśeṣasya vicchedabuddhirutpattumarhatīti
viśeṣabuddhireva vicchedabuddhiḥ — naitadevam — bhramaṇādikarmakṣaṇānāṃ
sūkṣmaviśeṣāpratibhāse'pi vicchedapratibhāsāt ||

[3,1.545.0]

tadvyaktitvarūpaviśeṣastu gakāradvaye'pyastyeva

[3,1.545.1]

nanu ! tatrāpi viśeṣagrahaṇaṃ kalpyate , anyathā vicchedapratītyanupapatteḥ | yadyevaṃ varṇeṣvapi gaganādau vicchedapratītidarśanāt
kalpyatāṃ viśeṣagrahaṇam || gakāradvayagatatadvyaktitvasyānaupādhikatvam

[3,1.545.2]

nanu ! astyeva tat , kintvaupādhikaṃ sphaṭike raktatāpratyayavat —
viṣamo dṛṣṭāntaḥ | sphaṭikasya śuddhasya dṛṣṭatvāllākṣādyupādhinimittako bhavatu raktatāpratyayaḥ | varṇānāṃ tu nityamevodāttādiviśeṣavatāṃ pratibhāsāt , tadrahitānāmanupalabdheśca naisargika evāyaṃ
bhedaḥ | tadyathā buddhīnāṃ ghaṭapaṭādiviṣayaviśeṣaśūnyānāmasaṃvedanāt
prativiṣayaṃ nānātvaṃ , tathā varṇānāmapi pratyudāttādiviśeṣaṃ nānātvam | na ca buddhirekaiva nityā ca , viṣayabhedopādhinibandhanastadbheda itisāmpratam — svayameva "buddhijanma pratyakṣam" (jai. sū. 1.1.5)
ityabhidhānāt | asmābhiśca buddhinityatāyā upariṣṭānnirākariṣyamāṇatvāt (8 āhnike) ||

[3,1.545.3]

viṣayabhedācca tadbhedābhidhāne viṣayasyāpi kuta idānīṃ bhedaḥ ?
buddhibhedāditi cet — itaretarāśrayaprasaṅgaḥ | tadimāḥ svata eva
bhedavatyo buddhayaḥ , viṣayāṇāmapi svata eva bhedo bhavati ; sa tu
buddhibhiḥ jñāyata ityalamarthāntaragamanena ||

[3,1.546.0]

śuklādiguṇabhedavat gakārādibhedaḥ

[3,1.546.1]

yathā ca śuklaguṇasya bhāsvaradhūsarādibhedavato nānātvaṃ , tathā
varṇasyāpyudāttādibhedavataḥ | śuklaguṇo'pyeka eva , āśrayabhedāttu
tadbheda iti cet ; aho rasasamārūḍho bhaṭṭaḥ! karmaikaṃ buddhirapyekā jagatyekaḥ sito guṇaḥ | taccaitannityamityetāḥ strīgṛhe kāmukoktayaḥ || 271 || gakārabhedābhāve ātmabhedo'pi na syāt

[3,1.546.2]

api ca ekātmavādo'pyevamevāvataret , sukhiduḥkhyādibhedasya
śarīrabhedenāpyupapatteḥ | advaitasya ca nātidavīyāneṣa panthā ityalamalīkavikatthanena ||

[3,1.546.3]

tasmāt buddhyādivat sarvadā saviśeṣāṇāmeva varṇānāṃ grahaṇānnānātvam || gaganapadādiṣu ajupaśleṣabhedādhīnaḥ gakārabhedaḥ na vaktuṃ śakyaḥ

[3,1.546.4]

tatraitatsyāt — gaganādāvakāropaśleṣakṛta eva bhedapratyayaḥ , na
svarūpabheda iti (pu. 522) — tadayuktam — akārasyāpi bhavanmate

[3,1.547.1]

bhedābhāvāt | avidyamāne ca tadupaśleṣe digajaḥ , diggaja iti bhedena
pratibhāso bhavatyeva | tathā ca samadaḥ — sammadaḥ , paṭaḥ — paṭṭaḥ , āsanaṃ —
āsannaṃ , malaḥ — mallaḥ , avikaḥ — avikkaḥ , patiḥ — pattiḥ , patanaṃ —
pattanaṃ ityādāvapi varṇabhedapratītiḥ | arthapratītibhedo'pi digajadiggajādau śabdāntaranimittako bhavitumarhati , na dviruccāraṇakṛtaḥ |
granthādhikyādarthādhikyam , noccāraṇabhedāt ; śatakṛtvo'pi prayukte
gośabde sāsnādimadarthavyatiriktavācyasaṃpratyayābhāvāt | tathā ca
diggaja iti dvigakārako nirdeśa ityācakṣate śabdavidaḥ , na dvirgakāra
uccārita iti || gakārādibhedasyaupādhikatve ghaṭādibhedasyāpyaupādhikatvāpattiḥ

[3,1.547.2]

nanu ! gogurugirigehādāvajbhede'pi gakārapratyayānuvṛttereka
evāyaṃ gakāraḥ — maivaṃ vocaḥ — eṣa eva hi bhedapratyayaḥ asmābhirupadarśitaḥ | vinā'pi ca ajupaśleṣaṃ diggajādau bhedapratyayo varṇitaḥ |
na ca vayamabhedapratyayamapahnumahe , kintu bhedapratyayasyāpyabādhitasya
bhāvāt , ananyathāsiddhatvācca gavādivat sāmānyaviśeṣarūpatāṃ
brūmaḥ | vyañjakabhedanibandhanatvaṃ tu yaslavādāvapi vaktuṃ śakyamityuktameva ||

[3,1.548.1]

api ca śāvaleyādibhedapratyayasyāpi vyañjakabhedanibandhanatvāt
eka evāsau syāt || gotvagatvajātyoraviśeṣaḥ

[3,1.548.2]

nanu ! tatra ko vyañjakaḥ , yadbhedakṛtaḥ piṇḍabhedapratyaya iṣyate ?
āha ca (ślo. vā. 1.1.5. sphoṭa. 36) — "na piṇḍavyatirekeṇa vyañjako'tra dhvaniryathā | piṇḍavyaṅgyaiva gotvādijātirnityaṃ pratīyate iti ||"

[3,1.548.3]

tadayuktam — gotvajāteḥ gatvavadidānīṃ avivādāspadībhūtatvāt | piṇḍabhedapratyayasya cakṣurvyāpārabhedādapyupapatteḥ || gakārādibhedapratīteḥ gavādibhedapratītyaviśeṣaḥ

[3,1.548.4]

nanu ! sakṛdapi vyāpṛtalocanasya parasparavibhaktapiṇḍapratibhāso
bhavati — maivam — tadānīṃ gomātrapratītiḥ | "eṣa śābaleyaḥ" , "eṣa
bāhuleyaḥ" iti tu viśeṣagrahaṇe cakṣurvyāpārabhedo'parihāryaḥ || pratyakṣeṇaiva gavi gakārādau ca viśeṣasya grahaṇam

[3,1.548.5]

yadi ca ādyagopiṇḍabhede prathamākṣasannipātajā buddhiḥ subhagatāṃ
gatā — gakārabhede tarhi kiṃ kṛtamasyā daurbhāgyam ? tatrāpi prathamaśrotravyāpāravelāyāmanavagatavyañjakavibhāgasyāpi gaganagaṅgādau
gakārabhedaḥ pratibhāsata evetyalaṃ prasaṅgena ||

[3,1.549.0]

gotvādivat gatvādisāmānyasādhanopasaṃhāraḥ

[3,1.549.1]

tadayaṃ vastusaṃkṣepaḥ — upekṣyatāṃ vā sarvatra sāmānyaviśeṣavyavahāraḥ ! iṣyatāṃ vā gotvādivat gakārabhedavṛtti gatvasāmānyam || atvādikamapi gatvādivat jātireva

[3,1.549.2]

atvamapi gatvavadapratyākhyeyam ; itaretaravilakṣaṇānāmakārāṇāṃ
hrasvadīrghaplutādibhedena pratibhāsāt | yaḥ punaḥ ākāre'pyakārapratyabhijñānaṃ brūyāt , tasya īkārokārapratītiṣvapi akārasyaiva
grahaṇaprasaktiḥ , actvāviśeṣāt ||

[3,1.549.3]

atha tadaviśeṣe'pi avarṇāt ivarṇasya bhedaḥ iṣyate , sa tarhyākārasya na nihrotavyaḥ | evañca sati araṇyāraṇyaśabdābhyāṃ bhinnārthapratītirupapatsyate ||

[3,1.549.4]

udāttānudāttasvaritasaṃvṛtavivṛtādibhedo'pi śabdavidāṃ pratyakṣa
eva , gītajñānāmiva svaragrāmabhāṣāvibhāgaḥ | tasmāt aṣṭādaśabhedaṃ

[3,1.550.1]

akāramācakṣate | atvaṃ ca tatsāmānyaṃ avarṇakulaśabdena vyavaharantīti || hrasvadīrghatvādayo varṇadharmā eva , na dhvanidharmāḥ

[3,1.550.2]

yattu dhvanidharmasyāpi dīrghādeḥ arthapratipattyaṅgatvaṃ turagavegavaduktam (pu. 523) — tadapyahṛdayaṅgamam | śabdādarthaṃ pratipadyante
lokāḥ , na marudbhyaḥ ||

[3,1.550.3]

atha marutāmapi tathā vyutpatteḥ arthapratītihetutvaṃ , tarhi vyutpattireva pramāṇaṃ syāt , na śabdaḥ ; vyutpatteravyabhicārāt , śabdasya ca
vyabhicārāt ityāstāmetat || tasmāt gatvādisāmānyaiḥ arthasaṃpratyayātmanaḥ | kāryasya pariniṣpatteḥ na varṇavyaktinityatā || 272 || śabdatvajātyasiddhiśaṅkā

[3,1.550.4]

apara āha — tiṣṭhatu tāvat dūrata eva gatvādyaparasāmānyam ,
mahāsāmānyamapi śabdatvaṃ varṇeṣu nopapadyate || vyaktyantarānusandhānaṃ yatraikavyaktidarśane | tatraikarūpasāmānyaṃ iṣyate tatkṛtaṃ ca tat || 273 || gakāraśrutivelāyāṃ na vakārāvamarśanam | bāhuleyaparāmarśaḥ śābaleyagrahe yathā || 274 ||

[3,1.551.0]

śabdaḥ śabdo'yamityevaṃ pratītistvaprayojikā | eṣā hi śrotragamyatvaṃ upādhimanurudhyate || 275 || śabdatvajātisiddhiḥ

[3,1.551.1]

tadetanniranusandhānasyābhidhānam | anusandhānapratyayasya sāmānyasiddhāvaprayojakatvāt | anusandhānaṃ hi sārūpyāt vijātīyeṣvapi
bhavati , gavayagrahaṇasamaye gopiṇḍānusandhānavat | tasmāt abādhitaikarūpapratyayapratiṣṭha eva sāmānyavyavahāraḥ || samānabuddhigrāhye'pi sāmānye'vasthite , kvacit | bhavatyanyānusandhānaṃ , kvacidvā na bhavatyapi || 276 || tadasti khaṇḍamuṇḍādau piṇḍasārūpyakāritam | gakārādiṣu varṇeṣu tadabhāvāttu nāsti tat || 277 || — na tu sāmānyābhāvāt || sāmānyaṃ na sārūpyamātram

[3,1.551.2]

na ca sārūpyameva sāmānyaṃ sāṅkhyavadabhidhātuṃ yuktam ;
vijātīyeṣvapi gogavayādiṣu tasya dṛṣṭatvāt ||

[3,1.551.3]

yadi ca "śabdaḥ śabdaḥ" ityanuvṛttabuddheḥ śrotragamyatvopādhikṛtatvamucyate , tarhi gavādāvapyekabuddheḥ vāhadohādyekārthakriyākāritvanibandhanatvāt gotvādijātinihnavaḥ bauddhavanmantavyaḥ | na caitadevam ;
tat gotvavat śabdatvamapi na pratyākhyeyam || brāhmaṇatvādijātīnāṃ pratyakṣagamyatvam

[3,1.552.2]

etena brāhmaṇatvādisāmānyamapi samarthitaṃ veditavyam , upadeśasahāyapratyakṣagamyatvāt | na copadeśāpekṣaṇāt apratyakṣatvaṃ tasya
bhaviturmahati ; gotvādipratyayasyāpi sambandhagrahaṇakāle tadapekṣatvadarśanāt | uktaṃ ca "na hi yat giriśṛṅgamāruhya gṛhyate tat
apratyakṣam" iti || brāhmaṇatvādikaṃ na aupādhikam

[3,1.552.3]

na caupādhikaḥ paiṭhīnasipaippalādiprabhṛtiṣu brāhmaṇapratyayaḥ ,
upādheragrahaṇāt | aupādhikatvasya gotvādāvapi vaktuṃ śakyatvāt ||

[3,1.552.4]

api ca upadeśanirapekṣamapi cakṣuḥ kṣatriyādivilakṣaṇāṃ saumyākṛtiṃ brāhmaṇajātimavagacchati — ityeke | tadalamanayā kathayā || śabdānityatve'pyarthabodhopapattiḥ

[3,1.552.5]

prakṛtamucyate — gatvādibhirjātibhireva arthasaṃpratyayopapatteḥ ,
yaduktaṃ "darśanasya parārthatvāt" iti (pu. 524) — etadayuktam ||

[3,1.552.6]

etena sarvatra yaugapadyādityetadapi pratyuktam , sambandhaniyamasya
gatvādibhya eva siddheḥ || śabdabhedapratītiḥ na uccāraṇabhedābalambanā

[3,1.552.7]

yadapi saṅkhyābhāvāt kṛtvasucprayogadarśanamudagrāhi — (pu. 525)
tadapi vyabhicāri —

[3,1.553.0]

"kṛtaṃ kāntasya tanvaṅgyā trirapāṅgavilokanam | caturāliṅganaṃ gāḍhaṃ aṣṭakṛtvaśca cumbanam"

[3,1.553.1]

iti — tadbhede'pi darśanāt ||

[3,1.553.2]

atha tatra strīpuṃsayorabhede cumbanādikriyāmātrabheda evetyucyate —
tathā'pyapūrveṣu brāhmaṇeṣu bhuktavatsu "pañcakṛtvo brāhmaṇā bhuktabantaḥ"
iti vyavahāro dṛśyate || śabdabhedasya pratyakṣasiddhatvamevaṃ śabde'pi tatsaṅkhyāvyavahāro hi dṛśyate | kavinā sadanuprāse nibaddhe'kṣaraḍambare || 278 || gakāro bahavo dṛṣṭāḥ iti vyavaharanti hi | yadapi pratyabhijñānaṃ taddvārakamudāhṛtam || 279 || tasyāpi siddhe prāmāṇye jātyālambanatā bhavet | nṛttābhinayaceṣṭādipratyabhijñānato vayam || 280 || na śabdapratyabhijñānamuttārayitumīśmahe | viśeṣaṃ pratyabhijñāne na paśyāmo manāgapi || 281 ||

[3,1.554.0]

stambhādipratyabhijñāsu na tadaiva vināśadhīḥ | kṣaṇabhaṅgapratīkāraṃ tena tāḥ kartumīśate || 282 || śabdasya pratyabhijñānavelāyāmeva dṛśyate | śabdarūpasya vidhvaṃsaḥ iti tannityatā kutaḥ || 283 || stambhādipratyabhijñāyāḥ śabdapratyabhijñāyāśca viśeṣaḥ

[3,1.554.1]

yadyapi kṣaṇabhaṅgabhaṅge pratyabhijñāprāmāṇyamasmābhirapi samarthayiṣyate — tathāpi stambhādipratyabhijñāyāḥ śabdapratyabhijñāyā eṣa eva
viśeṣaḥ , yadatra "dhvastaḥ śabdaḥ" iti tadaiva pratyayo jāyate | ata
eva tirohite'pi bhāvādiyaṃ apramāṇaṃ pratyabhijñetyāhuḥ || śabdapratyabhijñāyāḥ vastvaikyālambanatvāsaṃbhavaḥyadyapi dhriyate'smākaṃ śabdo dvitrānapi kṣaṇān | pratyabhijñā tu kālena tāvatā nāvakalpate || 284 ||

[3,1.554.2]

tathāhi — śabda utpadyate tāvat | tataḥ svaviṣayaṃ jñānaṃ janayati ,
ajanakasya pratibhāsāyogāt | tataḥ tena jñānena śabdo gṛhyate |
tataḥ saṃskārabodhaḥ | tataḥ pūrvajñātaśabdasmaraṇam | tatastatsacivaṃ
śrotraṃ , mano vā śabdapratyabhijñānaṃ janayiṣyati | tadā śabdo grahīṣyata

[3,1.555.1]

itīyat kuto'sya dīrghamāyuḥ ? pratyabhijñāprāmāṇyādeva tāvadāyustasya kalpyata iti cet ; satyaṃ kalpyeta , yadi vināśapratyayaḥ tadaiva
na syāt ||

[3,1.555.2]

api ca "gośabdo'yam" "aśvaśabdo'yam" iti tadabhidhānaviśeṣollekhāt — nānānusmaraṇaṃ tasya tadaivāvaśyamāpatet | vijñānāyaugapadyācca kālo dīrghataro bhavet || 285 || grahaṇāt pūrvaṃ śabdasthityasaṃbhavaḥyadapyuditamuhāmameghaśyāmāsu rātriṣu | sāmyaṃ saudāminīdhāmajanyayā pratyabhijñayā || 286 || tadasat , kāladairghyeṇa tadavasthityasaṃbhavāt | vidyuddṛṣṭe ca vṛkṣādau nāśasaṃvittyasaṃbhavāt || 287 || pratyabhijñāyāḥ aindriyakatvapakṣaḥ

[3,1.555.3]

pratyabhijñā nāma smaryamāṇānubhūyamānasāmānādhikaraṇyagrāhiṇī
saṃskārasacivendriyajanyā pratītiriti kecit || pratyabhijñāyāḥ kevalamānasatvapakṣaḥ

[3,1.555.4]

anye manyante — smaryamāṇapūrvajñānaviśeṣitārthagrāhitvāt pratyabhijñāyāḥ , tadviśeṣaṇasya ca arthasya bāhyendriyagrāhyatvānupapatteḥ stambhādāvapi mānasī pratyabhijñeti || nirbandhastviha nāsmākaṃ , sā yathā'stu tathā'stu vā | śabde vināśajñānāttu na sā nityatvasādhikā || 288 || aikyapratyabhijñāpekṣayā vināśapratyakṣaṃ prabalambādhyabādhakabhāve tu niyamo nanu kiṃkṛtaḥ? śabdasya pratyabhijñānavināśapratibhāsayoḥ || 289 || ucyate , pratyabhijñānamanyathā'pyupapadyate | gatvādijātiviṣayaṃ , yadvā sādṛśyahetukam || 290 || śabdavināśapratyakṣasya anyathāsiddhatvāsaṃbhavaḥnanvabhivyañjakadhvaṃsāt nāśadhīrapi setsyati | tadasāvapi bādhyā'stu , yadvā bhavatu saṃśayaḥ || 291 || maivaṃ ; vināśitābuddhiḥ bhedabudhyupabṛṃhitā | sā ceyaṃ cānyathāsiddhe iti vaktumasāṃpratam || 292 ||

[3,1.557.0]

pratyabhijñā ca sāpekṣā nirapekṣā tvabhāvadhīḥ | tenaivamādau viṣaye pratyabhijñaiva bādhyate || 293 ||

[3,1.557.1]

śabdābhāvasya jhagiti grahaṇāt | tatpratyabhijñāyāśca pūrvānusandhānādisavyapekṣatvāt || pratyabhijñāyā anyathāsiddhirevautsargikī

[3,1.557.2]

api ca pratyabhijñā vyabhicarantī karmādiṣu gṛhyate | tenāsyāṃ
śabde'pyabhāvapratyayopahatavapuṣi kaḥ samāśvāsaḥ ? na cedaṃ pratyakṣe'pi
anaikāntikatvodbhāvanam ; api tu vināśakapratyayapratihataprabhāvā
pratyabhijñā nityatvaṃ , karmādiṣviva , śabde'pi na sādhayituṃ prabhavatītidṛṣṭānta eṣa pradarśyate || pratyakṣasthale'pi dṛṣṭāntāpekṣā

[3,1.557.3]

nanu pratyakṣe'pi dṛṣṭāntasya ko'vasaraḥ ? satyam — grāhakāstu
bhavādṛśāḥ svayamanavabudhyamānā evaṃ budhyante || buddhikarmaṇoḥ sarvathā nityatvāsaṃbhavaḥ

[3,1.557.4]

yattu pravṛddharabhasatayā buddhikarmādāvapi nityatvasamarthanam —
tat atyantamalaukikamityuktam || kiṃ nāma śabdanityatvasamarthanatṛṣā''turaḥ | jaṅgamaṃ sthāvaraṃ caiva sakalaṃ pātumicchasi || 294 ||

[3,1.557.5]

tasmādalamatirabhasapravṛttābhiḥ buddhikarmādinityatvasamarthanakathābhiḥ ||

[3,1.558.0]

śabdanityatve niyatagrahaṇasamarthanaṃ na yuktimat

[3,1.558.1]

yatpunaḥ abhivyaktipakṣe — śabdasya grahaṇe niyamābhāvamāśaṅkya ,
śrotrasaṃskāreṇa , viṣayasaṃskāreṇa , ubhayasaṃskāreṇa vā niyataṃ
grahaṇamupavarṇitam (pu. 530.533) — tadvañcanāmātram — samānadeśānāṃ
samānendriyagrāhyāṇāṃ pratiniyatavyañjakavyaṅgyatvādarśanāt || śabdanityatve grahaṇaniyamāsaṃbhavaḥ

[3,1.558.2]

ye punaratra gandhā udāhṛtāḥ (pu. 530) — te samānendriyagrāhyā
bhavanti , na samānadeśāḥ || ekabhūmyāśritatvena tulyadeśatvakalpane | bhavet samānadeśatvaṃ himavadvindhyayorapi || 295 || ekatve'pi bhuvo bhānti padārthāḥ pārthivāḥ pṛthak | vyajyante tadadhiṣṭhānāḥ gandhāstaistairnibandhanaiḥ || 296 || bhavantvanāśritāḥ śabdāḥ , yadi vā''kāśasaṃśritāḥ | sarvathā bhinnadeśatvaṃ eṣāṃ vaktuṃ na śakyate || 297 || aupādhikākāśabhedādapi grahaṇaniyamāsaṃbhavaḥ

[3,1.558.3]

nanu yathaikatve'pi nabhasaḥ tadbhāgakalpanayā pratipuruṣaṃ śrotrendriyabhedaḥ , evaṃ tadbhāgakalpanayaiva śabdānāmapi asamānadeśatvāt niyatavyañjakavyaṅgyatā bhaviṣyati — naivamupapadyate — yatraiva vaktṛmukhākāśadeśe ,
śrotṛśrotrākāśadeśe vā gośabda upalabdhaḥ tatraivāśvaśabda idānīmupalabhyate ; na punaratimuktakusume ya upalabdho gandhaḥ , sa bandhūke , madhūke
vā kadācidupalabhyata iti || tasmāt samānadeśatvāt na vyaktau niyamo bhavet | utpattau tu vyavasthāyāṃ tadbheda upapadyate || 298 ||

[3,1.559.0]

nādaiḥ saṃskriyatāṃ śabdaḥ śrotraṃ vā dvayameva vā | sarvathā niyamo nāsti vyañjakeṣviti niścayaḥ || 299 || vyavasthā vyañjakānāṃ cet ucyate'dṛṣṭakāritā | utpattau dṛśyamānāyāṃ dṛṣṭamapyavirodhakam || 300 || śrotrasaṃskārapakṣaḥ na yuktaḥ

[3,1.559.1]

na ca stimitamārutāpanayanavyatiriktaḥ kaścana śrotrasaṃskāro
vidyate | tatra cātiprasaṅga uktaḥ | etadatiriktasaṃskārakalpanāyāṃ
tu adṛṣṭakalpanā | sthire ca śabdasaṃskāragrāhiṇi sati punarabhivyaktasyāpi gośabdasya śravaṇaṃ syāt ; tadgrahaṇahetoḥ saṃskārasya sthiratvāt | tatkṣaṇikatve tu śabdakṣaṇikataiva sādhvī , pratīyamānatvāt || śrotrendriyasya saṃskārarūpatvāsaṃbhavaḥ

[3,1.559.2]

yattu bhartṛmitraḥ tameva saṃskāraṃ śrotrendriyamabhyupaiti , (pu. 531)
tadidamapūvikaṃ kimapi pāṇḍityam | indriyasya hi saṃskāryasya
saṃskāraḥ , na saṃskāra evendriyam ; lokāgamaviruddhatvāt | pratipuruṣaṃ yāvacchabdaṃ bhinnasya kṣaṇikasya cendriyasya kalpanamanupapannam |
anaśvaratve tu śaśvadeva śabdakolāhalaprasaṅga iti yatkiñcidetat |
bhaṭṭenaiva sopahāsameṣa dūṣitaḥ pakṣa iti kimatra vimardena! bhaṭṭoktā bhartṛmitranirākaraṇaprakriyā na sādhīyasī

[3,1.559.3]

yadapi bhaṭṭa āha (ślo. vā. 1.1.6.149) — "yadi tvavaśyaṃ vaktavyaḥ tārkikoktiviparyayaḥ | tato vedānusāreṇa kāryā dikśrotratāmatiḥ || iti;"

[3,1.560.1]

tadapyasāṃpratam — diśāṃ kāryāntarākṣepāt āgamānyaparatvataḥ | āhopuruṣikāmātraṃ digdravyaśrotrakalpanam || 301 ||

[3,1.560.2]

indriyāṇāṃ bhautikatvasya sādhayiṣyamāṇatvāt | diśaśca
amūrtatvāt nendriyaprakṛtitvam | vyāpakatvāviśeṣe vā kālātmanorapi tathābhāvaprasaṅgaḥ | tayoranyatra vyāpārakatvāt nendriyaprakṛtitvamiti cet ; digdravye'pi tulyametat | āgamastvanyapara eva |
yathā hi "sūryaṃ cakṣurgamayatāt | ...diśaḥ śrotram" (tai. brā. 3.6.6) iti
paṭhyate , evaṃ "antarikṣamasum" (tai. brā. 3.6.6) iti ca paṭhyata eva |
na cāsavo'ntarikṣaprakṛtikāḥ , pavanātmakatvāt | tasmāt kṛtaṃ
diśā | ākāśadeśa eva karṇaśaṣkulyavacchinnaḥ śabdanimittopabhogaprāpakadharmādharmopanibaddhaḥ śrotramityuktam || nityaśabdābhivyaktivyavasthā na dharmādharmādhīnā yuktā

[3,1.560.3]

nanu ! dharmādharmakṛtaśrotraniyamavat abhivyaktiniyamo'pi śabdasya
tatkṛta eva bhaviṣyati | kimiti tadaniyamo nityatvapakṣe codyata
iti ? naitadyuktam — cakṣurādīndriyāṇāṃ vaikalyaṃ adṛṣṭanibandhanaṃ
andhakāraprabhṛtiṣu dṛśyate , na punaḥ padārthasthitiradṛṣṭavaśāt viparivartate | vyañjakadharmātikrame hi himamapi śaityaṃ svadharmamatikrāmet |
vyañjakeṣu niyamo na dṛṣṭa ityuktam | dṛṣṭe ca varṇabhede niyatopalabdhihetau saṃbhavati sati kimayamadṛṣṭamastake bhāra āropyate ?

[3,1.561.0]

śabdanityatve tīvramandādivibhāgaḥ durnirbahaḥ

[3,1.561.1]

kathaṃ cābhivyaktipakṣe tīvramandavibhāgaḥ ? (pu. 532) | tīvratādayo hi varṇadharmā vā syuḥ ? dhvanidharmā vā ? varṇadharmatve tīvrāt
gakārāt anyatvaṃ mandasyetyasmanmatānupraveśaḥ || dhvanidharmatvapakṣe tu śrotreṇa grahaṇaṃ katham? na hi vāyugato vegaḥ śravaṇenopalabhyate || 302 || tīvratvamandatvādeḥ dhvanidharmatvāsaṃbhavaḥ

[3,1.561.2]

yattu vyaktidharmāḥ kṛśatvasthūlatvādayaḥ jātābupalabhyante iti
darśitam (pu. 532) — tat kāmamupapadyetāpi | jāteḥ , vyakteḥ ,
taddharmāṇāṃ ca samānendriyagrāhyatvāt || iha tu sparśanagrāhyaḥ pavano'tīndriyo'tha vā | taddharmāḥ śravaṇe śabde gṛhyanta iti vismayaḥ || 303 || tīvratvamandatvādeḥ buddhidharmatvābhāvaḥ

[3,1.561.3]

yattu buddhireva tīvramandavatīti (pu. 533) — tadatīva subhāṣitam ;
asati viṣayabhede buddhibhedānupapatteḥ || kiñca nityaparokṣā te buddhirevaṃ ca nādavat | tadagrahe na tīvrāditaddharmagrahasaṃbhavaḥ || 304 ||

[3,1.562.0]

aho tīvrādayastīvre prapāte patitā amī | yo gṛhyate , na taddharmā ; yaddharmā , sa na gṛhyate || 305 || śabdanityatve tīvreṇa mandasyābhibhavo'pi (pu. 533) durnirūpaḥyaścābhibhavavṛttāntaḥ tvanmate marutāmasau | anile cābhibhūte'pi śabdo na śrūyate katham ? || 306 || dīpe'bhibhūte raviṇā na hi rūpaṃ na gṛhyate | niyatavyañjakatvaṃ tu pratikṣiptamadarśanāt || 307 || dhvanau vāyuguṇe śabdatvagrahaṇāsaṃbhavaḥyattu śaṅkhādiśabdānāṃ śrotragrāhyatvasiddhaye | śabdatvaṃ tatra tadgrāhyaṃ ityavādi (pu. 538) tadapyasat || 308 || satyaṃ vadata dṛṣṭaṃ vā śrutaṃ vā kvacidīdṛśam | āśrayasya parokṣatve tatsāmānyopalambhanam || 309 || śabdo na te'styavarṇātmā na śaṅkho varṇasambhavaḥ | na nādavṛtti śabdatvaṃ iti tadgrahaṇaṃ katham ? || 310 ||

[3,1.563.0]

śabdanityatvapakṣe lāghavopapādanamaprayojakameva

[3,1.563.1]

yatpunaḥ saṃpradhāritaṃ vyaṅgyakāryapakṣayoḥ kva śabdagrahaṇe gurvī
kalpanā bhavati ? kva vā laghvī ? iti (pu. 533) — tadapi maulapramāṇavicārasāpekṣatvāt aprayojakam || yadi maulapramāṇena sādhitā nityaśabdatā | tvaduktā kalpanā sādhvī maduktā tu viparyaye || 311 || śabdanityatvapakṣe śabdasya sarvadikṣu grahaṇāsaṃbhavaḥ

[3,1.563.2]

kauṣṭhyena bahiḥ prasaratā samīraṇena sarvataḥ stimitamārutāpasaraṇaṃ
kriyate (pu. 537) ityetadeva tāvadalaukikaṃ kalpitam | "agnerūrdhvajvalanaṃ , vāyostiryaggamanaṃ , aṇumanasoścādyaṃ karmetyadṛṣṭakāritāni" (vai. sū. 5.2.14) iti marutāṃ tiryaggamanasvabhāvatvāt ūrdhvamadhaśca śabdaśravaṇaṃ na bhavet || yāvanna veginā'nyena prerito mātariśvanā | tāvannaisargiko vāyuḥ na tiryaggatimujjhati || 312 || adhomukhaprayukto'pi śabda ūrdhvaṃ pratīyate | uttānavadanokto'pi nādho na śrūyate ca saḥ || 313 || kadambagolakākāraśabdārambho hi saṃbhavet | na punardṛśyate loke tādṛśī marutāṃ gatiḥ || 314 || ākaṇṭhānaddhanīrandhracarmāvṛtamukhoditaḥ | śabdo yaḥ śrūyate tatra na kauṣṭhyānilasarpaṇam || 315 ||

[3,1.564.1]

kuḍyādipratibandhena bāyoraprasaraṇaṃ bhavadbhirapi kathitameva |
nirvivaracarmapuṭoparuddho'pyasau na prasaret || kauṣṭhyamārutasya śabdābhivyañjakatvāsaṃbhavaḥ

[3,1.564.2]

api ca sarvatoniruddhasarvadvārasyāpi jaṭhare guragurāśabdo
mandāgneḥ śrūyate | atra kuto vyañjakānāṃ kauṣṭhyapavanānāṃ nissṛtiḥ ?
romakūpanissṛtānāmapi sūkṣmatayā stimitabāhyavāyvapasaraṇasāmarthyābhāvaḥ || kauṣṭhyamārutasya bāhyavāyvapasaraṇe śaktirapi na bhavati

[3,1.564.3]

kiñca manāgapi bahirvāyau vāti na śabdaśravaṇaṃ syāditi |
durbalo'pi bāhyaḥ pavanaḥ prabalādapi kauṣṭhyavāyoḥ balīyān
bhavatīti kathaṃ tenāpasāryeta? prasiddhabāhyavāyvapekṣayā vilakṣaṇāḥ śabdāvārakavāyavo na santyeva

[3,1.564.4]

anya eva sūkṣmā vāyavaḥ śabdāvaraṇakāriṇaḥ , na punarete
paridṛśyamānāḥ śyāmākalatālāsyopadeśinaḥ mātariśvāna iti
cet — na — viśeṣe pramāṇābhāvāt | yaṃ ca sūkṣmā api vāyavaḥ
tirodadhati , taṃ sutarāṃ balīyāṃso'pi vivṛṇuyuriti yatkiñcidetat || siddhāntoktaśabdagrahaṇaprakāra eva sādhīyān

[3,1.564.5]

tasmāt sajātīyaśabdasantānārambhapakṣa eva yuktyanuguṇaḥ |
tathāhi — sajātīyaguṇārambhiṇaḥ guṇāstāvaddṛśyanta eva rūpādayaḥ |
amūrtā'pi ca buddhiḥ buddhyantaramārabhamāṇā dṛśyate | deśāntare'pi
saiva kāryamārabhate , pathi gacchato devadattādeḥ ekasmādātmapradeśāt
pradeśāntare buddhyutpādadarśanāt | kāryārambhaviratirapi bhavati ;
adṛṣṭādhīnasaṃsargāṇāṃ sahakāriṇāmanavasthānāt ||

[3,1.565.0]

tīvreṇāpi śanairevaṃ atīvrārambhasambhavaḥ | sīdatsacivasāmarthyasāpekṣakṣīṇavṛttinā || 316 || vīcīsantānadṛṣṭāntaḥ kiñcitsāmyādudāhṛtaḥ | na tu vegādisāmarthyaṃ śabdānāmastyapāmiva || 317 || nirāvaraṇamebākāśaṃ śabdotpattikāraṇam

[3,1.565.1]

yattu kuḍyādivyavadhāne kimiti viramati śabdasantānārambha
iti (pu. 534) — naiṣa doṣaḥ — nirāvaraṇasya hi vyomnaḥ śabdārambhe
samavāyikāraṇatvaṃ tathādarśanāt kalpyate , nākāśamātrasyeti || śabdasya āśritatvāt guṇatvasādhanapakṣaḥ , tannirākaraṇaṃ ca

[3,1.565.2]

yadapi guṇatvamasiddhaṃ śabdasyeti (pu. 534) — tatra kecit
aśritatvāt guṇatvamācakṣate — tadayuktam — āśritatvaṃ guṇatve hi na prayojakamiṣyate | ṣaṇṇāmapi padārthānāṃ āśritatvasya saṃbhavāt || 318 || dikkālaparamāṇvādinityadravyātirekiṇaḥ | āśritāḥ ṣaḍapīṣyante padārthāḥ kaṇabhojinā || 319 ||

[3,1.565.3]

na ca vyomāśritatvamapi śabdasya pratyakṣam ; apratyakṣe nabhasi
tadāśritatvasyāpyapratyakṣatvāt || ākāśāpratyakṣatve'pi śabdapratyakṣatvamupapadyatekathamādhārapārokṣye śabdapratyakṣateti cet | yathaivā''tmaparokṣatve buddhyāderupalambhanam || 320 ||

[3,1.565.4]

etadevāsiddhamiti cet ; alaṃ bādāntaragamanena | upariṣṭānnirṇeṣyamāṇatvāt (7 āhnike) ||

[3,1.566.1]

kimetarhi śabdasya guṇatve pramāṇam ? pariśeṣānumānamiti
brūmaḥ | prasaktayoḥ dravyakarmaṇoḥ pratiṣedhe sāmānyādāvaprasaṅgācca guṇa
evāvaśiṣyate śabdaḥ || śabdasyādravyatvam

[3,1.566.2]

kathaṃ punaḥ ? na dravyaṃ śabdaḥ , ekadravyatvāt | adravyaṃ vā bhavati
dravyaṃ , ākāśaparamāṇvādianekadravyaṃ vā — dvaṇukādi kāryadravyam | ekadravyaṃ tu śabdaḥ , ekākāśāśritatvāt | tasmānna dravyam || śabdasya karmādibhinnatvam

[3,1.566.3]

nāpi śabdaḥ karma , śabdāntarajanakatvāt | karmaṇo hi samānajātyārambhakatvaṃ nāsti ||

[3,1.566.4]

sattāśabdatvādisāmānyasambandhācca sāmānyāditrayaprasaṅgo'sya
nāstīti pāriśeṣyāt guṇa eva śabdaḥ || śabdasya guṇatvasādhanam

[3,1.566.5]

nanu ! guṇatvasiddhau satyāṃ ākāśāśritatvaṃ śabdasya bhaviṣyati ;
guṇasya dravyānāśritasyādarśanāt pṛthivyādīnāṃ ca śabdāśrayatvānupapatteḥ | tataśca guṇatve sati ekadravyatvaṃ , ekadravyatve sati guṇatvamitītaretarāśrayatvam ||

[3,1.566.6]

tathā ca samānajātīyārambhakatvamapi guṇatvasiddhimūlameva |
guṇatve sati śabdasyākāśāśritatvāt tadātmakena śrotreṇa
grahaṇam | tacca deśāntaragatasaṃyogavibhāgaprabhavasya śabdasya santānamantareṇa śrotradeśaprāptyabhāvāt na sidhyatīti guṇatvasiddhimūlā

[3,1.567.1]

santānakalpanā , santānakalpanāyāṃ ca samānajātyārambhakatvāt
karmavyavacchede sati guṇatvasiddhiritītaretarāśrayatvameva ||

[3,1.567.2]

ucyate — nobhayatrāpyeṣa doṣaḥ | śrotragrāhyatvādeva śabdasyākāśāśritatvaṃ kalpyate , samānajātīyārambhakatvaṃ ca guṇatvāt |
ākāśaikadeśo hi śrotramiti prasādhitametat | prāpyakāritvaṃ
cendriyāṇāṃ vakṣyate (āhnike 8) | na cākāśānāśritatve śabdasya
śrotreṇa prāptirbhavati ; na cāprāptasya grahaṇamiti tadāśritatvaṃ kalpyate ||

[3,1.567.3]

evaṃ samānajātīyārambhakatvamapi tata eva śrāvaṇatvāt
dūravartinaḥ śabdasya śravaṇe sati kalpyate , na tu guṇatvāditi
netaretarāśrayam || śabdasya kāryatvādapyākāśāśritatvaṃ sādhayituṃ śakyam

[3,1.567.4]

kāryatvādākāśāśritatvaṃ kalpyata ityeke ||

[3,1.567.5]

nanu ! kāryatvādapyākāśāśritatvakalpanāyāṃ tadavasthamevetaretarāśrayam ; kāryatvādākāśāśritatvam , ākāśāśritatve sati niyatagrahaṇapūrvaṃ pūrvarītyā kāryatvamiti — naitadevam — bhedavināśapratibhāsābhyāmeva kāryatvasiddheḥ ||

[3,1.567.6]

kimarthastarhi niyatagrahaṇasamarthanāya ayamiyān prayāsaḥ kriyate ?
niyatagrahaṇamapi kāryapakṣānuguṇamiti darśayitum , na punareṣaiva
kāryatve yuktirityalaṃ sūkṣmekṣikayā || śabdasya karmabhinnatvaṃ pratyakṣasiddhamiti pakṣaḥ

[3,1.567.7]

apara āha — parispandavilakṣaṇatvasya pratyakṣatvāt akarmatvaṃ
śabdasya sādhyate , na samānajātyārambhakatvāt itītaretarāśrayasparśo'pi nāstīti | tasmāt sarvathā pariśeṣānumānāt śabdasya
guṇatvasiddhiḥ ||

[3,1.568.0]

śabdasya guṇatve'pi "mahān" , "alpaḥ" ityādivyabahāraḥ nāyuktaḥ

[3,1.568.1]

kathaṃ tarhyasya mahattvādiyogaḥ ? "nirguṇā guṇāḥ" iti hi
kāṇādāḥ | asti hi pratītiḥ "mahān śabdaḥ" iti — samānajātīyaguṇābhiprāyaṃ tat kaṇādavacanamiti na doṣaḥ | tasmādākāśaguṇaḥ śabdaḥ ||

[3,1.568.2]

api ca — yathā''tmaguṇatā hīcchādveṣāderupapatsyate | śabdo nayena tenaiva bhaviṣyati nabhoguṇaḥ || 321 || śabdasya śabdāntarajanakatvaṃ yuktameva

[3,1.568.3]

ye tu samānajātīyaśabdārambhakatvaniṣedhahetavaḥ , "śabdatvāt"
ityādayaḥ parairupanyastāḥ (pu. 535) — teṣāmaprayojakatvāt na
sādhanatvam || itthaṃ santānavṛttyā ca śabdagrahaṇasambhave | kalpanā'lpatarā'smākaṃ na śabdavyaktivādinām || 322 || śākyakāpilanirgranthagrathitaprakriyāṃ prati | yattu dūṣaṇamākhyātaṃ asmākaṃ priyameva tat || 323 ||

[3,1.569.1]

tasmāt kāryapakṣe niyatagrahaṇopapatteḥ , abhivyaktipakṣe ca
tadabhāvāt kārya eva śabda iti sthitam ||

[3,1.569.2]

tadidamuktaṃ sūtrakṛtā — "ādimattvādaindriyakatvāt kṛtakavadupacārāccānityaḥ śabdaḥ(nyā. sū. 2.2.13) iti ||" (nyā. sū.)

[3,1.569.3]

ādimatvāditi saṃyogavibhāgādīnāṃ śabde kārakatvaṃ , na
vyañjakatvamiti darśitam | ataśca na prayatnānantarīyakatvaṃ
anaikāntikam ||

[3,1.569.4]

aindriyakatvāditi kāryapakṣa eva śabdasya niyataṃ grahaṇamityuktam | pratipuruṣaṃ pratyuccāraṇaṃ ca śabdabhedasyaindriyakatvāditi
vā hetvarthaḥ | tena pratyabhijñādurāśā śrotriyāṇāmapākṛtā bhavati ||

[3,1.569.5]

kṛtakavadupacārāditi tīvramandavibhāgābhibhavādivyavahārādarśanāt sukhaduḥkhādivadanityaḥ śabda iti darśitam ||

[3,1.569.6]

tathā — "prāgūrdhvamuccāraṇādanupalabdheḥ āvaraṇānupalabdheśca(nyā. sū. 2.2.18)" (nyā. sū.)

[3,1.569.7]

ityanena sūtreṇa śabdābhāvakṛtameva tadagrahaṇamityuktam | na hi
stimitā vāyavaḥ śabdamāvarītumarhanti | mūrtaṃ hi mūrtena vyavadhīyate ,
nāmūrtaṃ , ākāśādivat | na ca prakṛtyaivākāśādivadatīndriyaḥ
śabdaḥ | tasmāt kṣaṇikapratītestatkālameva śabdasyāvasthānamiti
asthānahetorapi nānyathāsiddhatvam ||

[3,1.570.0]

vārtikoktaśabdānityatvasādhanaprakāraḥ

[3,1.570.1]

vārtikakṛtā śabdānityatve sādhanamabhihitaṃ "anityaḥ śabdaḥ ,
jātimattve satyasmadādibāhyakaraṇapratyakṣatvāt , ghaṭavat" (nyā. vā. 2.2.14) iti || kumāriloktavārtikadūṣaṇasyoddhāraḥ

[3,1.570.2]

yattu atra jātīnāmapi jātimattvādanaikāntikatvamudbhāvitam — "ekārthasamavāyena jātirjātimatī yataḥ (hi vaḥ)" (ślo. vā. 1.1.6.3.39) iti — tat atyantamanupapannam — nissāmānyānisāmānyādīnīti suprasiddhatvāt | na hi ghaṭe ghaṭatvapārthivatve staḥ
iti ghaṭatvasāmānye'pi pārthivatvasāmānyamastīti śakyate vaktum ,
ato niravadya evāyaṃ hetuḥ ||

[3,1.571.1]

tena yaducyate — (ślo. vā. 1.1.5 , anu. 21)"jātimattvaindriyatvādi vastusanmātrabandhanam | śabdānityatvasidhyarthaṃ ko vadet ? yo na tārkikaḥ ||"
iti — tadaviditatārkikaparispandasya vyāhṛtam || mīmāṃsakoktaśabdanityatvahetūnāmevāprayojakatvam

[3,1.571.2]

iha tvaprayojakā hetavo bhavanti — hyastanoccāritastasmāt gośabdo'dyāpi vartate | gośabdajñānagamyatvāt yathokto'dyaiṣa gauriti || 324 || vijñānagrāhyatā nāma vastusvābhāvyabandhanā | nityatve kṛtakatve vā na khalveṣā prayojikā || 325 || aprayojakatā caivaṃprāyāṇāṃ caivamucyate | svayaṃ caite prayujyante hetutveneti kiṃ nvidam || 326 || śabdānityatvavicāranigamanamevaṃ nityatve durbalo yuktimārgaḥtasmānmantavyaḥ kārya eveti śabdaḥ | vācoyuktitve vaidiko yo'nuvādaḥnyāye pratyukte kiṃphalastatprayogaḥ || 327 ||

[3,1.572.0]

śabdasyāsthiratvopasaṃhāraḥ

[3,1.572.1]

kṣaṇabhaṅgibhāvasyābhāvādapi śabdasya kṣaṇikatāṃ na vaktumalam |
sthūlavināśabhāvāditi yaduktaṃ (pu. 540) — tadapyanṛtam — sṛkṣmavināśāpekṣī nāśaḥ sthūlasthirasya kumbhādeḥ | prakṛtitaralasya nāśaḥ śabdasya sa eva hi sthūlaḥ || 328 || sattvādyadi kṣaṇikatāṃ kathayet , purā vāśabdastadaiṣa kathamakṣaṇiko'bhidheyaḥ | yuktyantarādyadi tadeva hi tarhi cintyam kiṃ prauḍhivādabahumānaparigraheṇa || 329 || alamativitatoktyā tyajyatāṃ nityavādaḥkṛtaka iti nayajñaiḥ gṛhyatāmeṣa śabdaḥ | sati ca kṛtakabhāve tasya kartā purāṇaḥkaviraviralaśaktiḥ yukta evendumauliḥ || 330 || iti śrījayantabhaṭṭakṛtau nyāyamañjaryāṃ tṛtīyamāhnikam

{1.4}

<caturthamāhnikam — śabdaparīkṣā>

[4,1.573.0]

vedānāṃ pauruṣeyatvānumānam

[4,1.573.1]

evaṃ kṛtakatve varṇānāṃ sādhite sati varṇātmanaḥ padāt prabhṛti sarvatra puruṣasya svātantryaṃ siddhaṃ bhavati || padanityatvapakṣe'pi vākye tadracanātmake | kartṛtvasaṃbhavāt puṃsaḥ , vedaḥ kathamakṛtrimaḥ || 1 ||

[4,1.573.2]

tathā ca vaidikyo racanāḥ kartṛpūrvikāḥ , racanātvāt , laukikaracanāvat | eṣa ca pañcalakṣaṇo hetuḥ , prayojakaśceti gamaka eva ,
na hetvābhāsaḥ || vedapauruṣeyatvānumāne dūṣaṇoddhāraḥ

[4,1.573.3]

na tāvadayamasiddho hetuḥ ; "śanno devīrabhiṣṭaye" (atha. saṃ. 1.6.1)
ityādiṣu vedavākyasandarbheṣu padaracanāyā svarakramādiviśeṣavatyāḥ
pratyakṣatvena pakṣe hetoḥ vartamānatvāt ||

[4,1.573.4]

nāpi viruddhaḥ ; kartṛpūrvakatvavati sapakṣe kumārasambhavādau
racanātvasya vidyamānatvāt ||

[4,1.573.5]

nāpyanaikāntikaḥ ; kartṛrahiteṣu gaganādiṣu , gaganakusumādiṣu
vā racanāyā adṛṣṭatvāt ||

[4,1.574.1]

nāpi kālātyayāpadiṣṭaḥ ; pratyakṣeṇa , āgamena vā vede vaktrabhāvaniścayānutpādāt ||

[4,1.574.2]

nāpi satpratipakṣaḥ ; prakaraṇacintāhetoḥ sthāṇupuruṣaviśeṣānupalabdheriva hetutvenānabhidhānāt ||

[4,1.574.3]

nāpi paramāṇvanityatāyāmiva mūrtatvaṃ aprayojakamidaṃ sādhanam ; racanāvyāpārāṇāṃ kartṛvyāpārasādhyatvāvadhāraṇāt | yathā
dhūmasya jvalanādhīna ātmalābhaḥ ; jñaptistu dhūmādagneḥ — tathā kartradhīnā
racanānāmabhinirvṛttiḥ , pratītistu tābhyaḥ karturiti | tasmāt
prayojaka evāyaṃ hetuḥ || vedapauruṣeyatvānumānasya sasatpratipakṣatvāśaṅkānirāsaḥ

[4,1.574.4]

nanu ! satpratipakṣatve vivadante | tathā ca mīmāṃsakaiḥ pratiheturiha gīyate (ślo. vā. 1.1.7.366) — "vedasyādhyayanaṃ sarvaṃ gurvadhyayana pūrvakam | vedādhyayanavācyatvāt adhunā'dhyayanaṃ yathā"
iti — naitadyuktam — evaṃprāyāṇāṃ prayogāṇāmaprayojakatvāt | na hi tacchabdavācyatvakṛtaṃ anāditvamupapadyate ||

[4,1.574.5]

anaikāntikaścāyaṃ hetuḥ , bhārate'pyevamabhidhātuṃ śakyatvāt |
bhāratādhyayanaṃ sarvaṃ gurvadhyayanapūrvakam , bhāratādhyayanavācyatvāt ,
idānīṃtanabhāratādhyayanavat iti || vedasyāpauruṣeyatve bhāratāderapyapauruṣeyatvaprasaṅgaḥ

[4,1.574.6]

nanu ! bhārate kartṛsmṛtiravigītā vidyate ; yadyevaṃ vede'pi
prajāpatiḥ kartā  smaryata eva ||

[4,1.574.7]

atha vaidikamantrārthavādamūleyaṃ prajāpatikartṛtvasmṛtiḥ; "prajāpatinā catvāro vedā asṛjyanta , catvāro varṇāḥ catvāra
āśramāḥ" iti tatra pāṭhāditi — ucyate — hanta tarhi bhārate'pitatratyavacanamūlaiva pārāśaryasmṛtiriti śakyate vaktum || pauruṣeyatvāpauruṣeyatvayoḥ vedabhāratayostaulyamyathā prajāpatirvede tatra tatra praśasyate | bhārate'pi tathā vyāsaḥ tatra tatra praśasyate || 2 || atha praṇetā vedasya na dṛṣṭaḥ kenacit kvacit | dvaipāyano'pi kiṃ dṛṣṭaḥ bhavatpitṛpitāmahaiḥ || 3 || sarveṣāmavigītā cet smṛtiḥ satyavatīsute | prajāpatirapi sraṣṭā loke sarvatra gīyate || 4 || vedapauruṣeyatvāsaṃbhavapūrvapakṣaḥ

[4,1.574.8]

āha — kimiti sadasadvivekavikalaśākaṭikādipravādavipralabdhaḥ evaṃ bhrāmyasi ? kila svalpamapi karma pitrā mātrā vopadiśyamānaṃ
tadvacanapratyayādanuṣṭhīyate | tadayamiyān anekakleśavittavyayādinirvartyo vaidikaḥ karmakalāpaḥ  evameva tadupadeśinamāptaṃ saṃsmṛtvaiva
kriyate iti mahān pramādaḥ ||

[4,1.574.9]

evañca sati uccāvacakaviracitajaratpustakalikhitakāvyavat
asmaryamāṇakartṛkeṇa vedena vyavahārānupapatteḥ avaśyasmaraṇīyaḥ tatra
kartā syāt | na ca kadācana vedeṣu vyavahāravicchedaḥ saṃbhāvyate ,
yena  tatkṛtaṃ jaratkūpārāmādiṣviva teṣu kartrasmaraṇaṃ syāt | tasmādavaśyaṃ smaryeta kartā | na ca saṃsmaryate , smartuṃ śakyate vā ? smṛtirhi
bhavantī tadanubhavamūlā bhavati | na ca mūle'pi kartranubhavaḥ
kasyacijjātaḥ , sargāderabhāvāt | bhāve vā karturaśarīratvena darśanayogyatvābhāvāt || vedānāṃ pauruṣeyatve'pyanāditvamavarjanīyamsaśarīratvapakṣe vā puruṣaḥ ko'pi tādṛśaḥ | tadānīṃ dṛśyamāno'pi vedaṃ kurvanna dṛśyate || 5 || adhīyamāne dṛṣṭe'smin tadā saṃśerate janāḥ | kimeṣa racayedvedaṃ uta vā'nyakṛtaṃ paṭhet ? || 6 || yatkṛtaṃ vā paṭhedeṣaḥ tasminnapi hi saṃśayaḥ | bhaṅgyā cedamanāditvaṃ unmīladiva dṛśyate || 7 || asatyādipramāṇe ca kartṛtā'nubhavaṃ prati | smṛtiḥ prabandhasiddhā'pi spṛśatyandhaparamparām || 8 || yogibhirgrahaṇaṃ kartuḥ ityetadapi durvacam | kartṛtā hṛdi durbodhā kathaṃ gṛhyeta tairapi ? || 9 || yogibhissā gṛhīteti vayametanna manmahe | amanvānāśca gacchema visrabdhāstatpathaṃ katham ? || 10 || vedāt kartravabodhe tu spaṣṭamanyonyasaṃśrayam | tato vedapramāṇatvaṃ vedāt kartuśca niścayaḥ || 11 ||

[4,1.574.10]

tasmāt paurvāparyaparyālocanārahitayathāśrutamantrārthavādamūlā
bhrāntireṣā , na punaḥ paramārthataḥ kaścit kañcit vedasya kartāraṃ
smarati | tasmāt akṛtakā vedāḥ ; avaśyasmaraṇīyasyāpi kartuḥ
asmaraṇāt | na ca vyadhikaraṇo hetuḥ ; asmaryamāṇakartṛkatvādityevaṃ sādhanaprayogāt || asmaryamāṇakartṛkatvāt na vedānāditva siddhiḥ

[4,1.574.11]

atrocyate — api tat gurvadhyayanapūrvakatvaṃ sādhanamupekṣitaṃ
yājñikaiḥ ! ayamabhinavo hetuḥ asmaryamāṇakartṛkatvāt iti prayuktaḥ !

[4,1.574.12]

tasmādastu nāma ! nainān hetbantaropanyāsinaḥ nigṛhṇīmaḥ | akṣudakatheyaṃ prastutā ||

[4,1.574.13]

ayamapi asmaryamāṇakartṛkatvāditi hetuḥ kiṃ  svatantra
evākartṛkatvasiddhaye prayujyate ? uta asmaduparacitaracanātvapratighātāya ? iti || anumānasya anumānena bādhāsaṃbhavaḥ

[4,1.574.14]

tatra na tāvadanumānaṃ anumānāntaraparipanthi kathayitumucitam; pratyakṣāgamavat anumānasyāpyanumānabādhakatvānupapatteḥ | na hi tulyabalayoḥ anumānayoḥ bādhyabādhakabhāvaḥ , tulyabalatvādeva | atulyabalatve tu yatkṛtaṃ anyatarasya daurbalyaṃ , tata eva tadaprāmāṇyasiddheḥ
kimanumānabādhayā ?

[4,1.574.15]

tadviḍambanārthaṃ tadabhidhānamiti cet ; tadapyayuktam | ekatra
dharmiṇi yugapaditaretaravirodhidharmadvayaprayojakahetudvayopanipātāyogāt | na hi dvyātmakāni vastūni bhavitumarhanti ityavaśyamanyataraḥ tatrāprayojakahetuḥ | aprayojakatvādeva tasyāgamakatve kiṃ
viḍambanārthena hetvantareṇa prayuktena | viruddhāvyabhicāryapi nāma na
kaściddhetvābhāsa iti vakṣyāmaḥ (11 āhnike) || satpratipakṣasthale'pi nānumānenānumānasya bādhaḥ

[4,1.574.16]

prakaraṇasamo'pi na yaḥ kaścit satpratipakṣo heturiṣyate ,
api tu saṃśayabījabhūtaḥ anyataraviśeṣānupalambhaḥ bhrāntyā hetutvena
prayujyamānaḥ tathocyata iti darśayiṣyāmaḥ (11 āhnike) | tasmāt
parodīritaṃ hetuṃ nirācikīrṣatā vādinā tadgatapakṣavṛttitādidharmaparīkṣaṇe manaḥ khedanīyam | na hi pratihetvanveṣiṇā vṛthā'ṭāṭyā
kartavyā || racanātvahetukānumānasyāprayojakatvāsaṃbhavaḥ

[4,1.574.17]

nanu ! kataradanayoḥ sādhanayoraprayojakaṃ — racanātvāt , asmaryamāṇakartṛkatvāditi ca — ucyate — racanātvameva prayojakam | na hi
puruṣamantareṇa kvacidakṣaravinyāsa iṣṭavya || bho bhagavantaḥ sabhyāḥ ! kvedaṃ dṛṣṭaṃ kva vā śrutaṃ loke | yadvākyeṣu padānāṃ racanā  naisargikī bhavati || 12 || yadi svābhāvikī vede padānāṃ racanā bhavet | paṭe hi hanta tantūnāṃ kathaṃ naisargikī na sā ? || 13 ||

[4,1.574.18]

"śanno devīrabhiṣṭaye" (atha. saṃ. 1.6.1) , "nārāyaṇaṃ namaskṛtya" (ma. bhā. ā. 1.1) , "astyuttarasyāṃ diśi devatātmā" (kumārasaṃ. 1.1)
iti tulye racanātve kvacit kartṛpūrvakatvaṃ , aparatra tadviparyaya iti
mahān vyāmohaḥ | evaṃ hi dhūmo'pi kaścit anannika ityapi
syāt || vedasya pauruṣeyatve'pi na laukikakāvyādyavailakṣaṇyam

[4,1.574.19]

kimidānīṃ kumārasaṃbhavatulyo'sau vedaḥ saṃpannaḥ ? aho! sarvāstikadhuryeṇa vedaprāmāṇyaṃ sādhitaṃ naiyāyikena !

[4,1.574.20]

alamupahāsena ! racanāmātrameva tulyaṃ vedasya kumārasaṃbhavena ,
nānyat | na ceyatopahasituṃ yuktam | kimasya śabdatvasāmānyaṃ śaṅkhaśabdasādhāraṇaṃ nāsti ? sattāsāmānyaṃ vā sarvasādhāraṇamiti || vedasya pauruṣeyatvāsaṃbhavaśaṅkānanu ! yāḥ kālidāsādiracanāḥ kartṛpūrvikāḥ | tābhyo vilakṣaṇaiveyaṃ racanā bhāti vaidikī || 14 || ihādhyayanavelāyāṃ rūpādeva pratīyate | akṛtrimatvaṃ vedasya bhedaistaistairananyagaiḥ || 15 || nāmākhyātopasargādiprayogagatayo navāḥ | stutinindāpurākalpaparakṛtyādigītayaḥ || 16 || śākhāntaroktasāpekṣavikṣiptārthopavarṇanā | ityādayo na dṛśyante laukike sannibandhane || 17 || tenādhyetṛgaṇāḥ sarve rūpāt vedamakṛtrimam | manyanta eva loke tu pītaṃ mīmāṃsakairyaśaḥ || 18 || vedā na paṭhitā yaistu tvādṛśaiḥ kuṇṭhabuddhibhiḥ | kāryatvaṃ bruvate te'sya racanāsāmyamohitāḥ || 19 || vedānāṃ pauruṣeyatvaṃ durapahnavam

[4,1.574.21]

ucyate — mīmāṃsakāḥ yaśaḥ pibantu ! payo vā pibantu !
buddhijāḍyāpanayanāya brāhmīghṛtaṃ vā pibantu ! vedastu puruṣapraṇīta
eva , nātra bhrāntiḥ || yathā ghaṭādisaṃsthānāt bhinnamapyacalādiṣu | saṃsthānaṃ kartṛmat siddhaṃ vede'pi racanā tathā || 20 ||

[4,1.574.22]

yaccātra kiñcidvaktavyaṃ , tat pūrvameva (pu. 491) savistaramuktam || vedānāṃ racanāvailakṣaṇyāt tatkartā'pi vilakṣaṇa eva

[4,1.574.23]

api ca yadvilakṣaṇeyaṃ racanā , tadvilakṣaṇa eva kartā'numīyatām !
na punastadapalāpo yuktaḥ ityapyuktam (pu. 503) ||

[4,1.574.24]

yāścaitāḥ nirvivādasidvakartṛkāḥ kālidāsādiracanāḥ camatkāriṇyaḥ , tāsāmanyonyavisadṛśaṃ rūpamupalabhyata eva || amṛteneva saṃsiktāḥ candaneneva carcitāḥ | candrāṃśubhirivonmṛṣṭāḥ kālidāsasya sūktayaḥ || 21 ||

[4,1.574.25]

prakaṭarasānuguṇavikaṭākṣararacanācamatkāritasakalakavikulāḥ
bāṇasya vācaḥ | pratikāvyaṃ ca tāni tāni vaicitryāṇi dṛśyanta
eva | nāmākhyātādivaicitryamātreṇa kartrabhāvo vede rūpādeva pratīyata
iti nūtaneyaṃ vācoyuktiḥ || anityavastusaṃyogādapi vedāḥ na nityāḥ

[4,1.574.26]

api ca yadi rūpe samāśvasiti bhavato manaḥ — tadā ādimadarthābhidhānamapi vedasya rūpaṃ kathaṃ na parīkṣase ? "babaraḥ prāvāhaṇirakāmayata" (tai. saṃ. 7.1.10) , "kusurabinda auddālakirakāmayata" (tai. saṃ. 7.2.2) , "purūravo mā prapataḥ (ṛ. 10.95.15) iti || pratisargaṃ vedānāṃ bhinnatvaṃ smṛtyuktam

[4,1.574.27]

pratisargaṃ punasteṣāṃ  bhāvāt anāditvamiti cet pratisargaṃ
tarhi vedānyatvamapi bhaviṣyati | yathoktam — "pratimanvantaraṃ caiṣā śrutiranyā'bhidhīyate" iti | rūpādakṛtrimattve ca kalpanā kalpitaiva sā | ādimadvastubuddhistu vācakairakṣaraiḥ sphuṭaiḥ || 22 ||

[4,1.574.28]

teṣāmanyathāvyākhyānaṃ tu vyākhyānameva | paṭhanta eva tvadhyetāraḥ
tata ādimato'rthān bahūn avagacchantīti nānādirvedaḥ | tasmānna
racanātvamaprayojakam || vede katraismaraṇamasiddhameva

[4,1.574.29]

kartrasmaraṇameva tvaprayojakam , asiddhatvāt | siddhamapi vā
vede kartrasmaraṇamanyathāsiddham | vedakaraṇakālasya atidavīyastvāt ,
tatpraṇetuśca puṃsaḥ sakalapuruṣavilakṣaṇatvāt , niyataśarīraparigrahābhāvāt idantayā'sya pāṇinipiṅgalādivat smaraṇaṃ nāsti ; na tu
sa nāstyeva | anumānāgamābhyāṃ tadavagamāt kathaṃ pakṣadharmatayā grahītuṃ
śakyate kartrasmaraṇam ?

[4,1.574.30]

taddhyekapuruṣasambandhi vyabhicarati | sarvapuruṣasambandhi
tu duravagamam |  sarve pumāṃsaḥ kartāraṃ vedasya na smarantīti kathaṃ
jānāti bhavān ? na hi tava sakalalokahṛdayāni pratyakṣāṇi ;
sarvajñatvaprasaṅgāt | na ca yat tvaṃ na jānāsi , tat anyo'pi na
jānātīti yuktam ;  atiprasaṅgāt | tasmādasmaryamāṇakartṛkatvaṃ
durbodhameva || vede kartṛsmaraṇamantarā prāmāṇyameva na niścīyeta

[4,1.574.31]

api ca karturasmaraṇe sati sutarāṃ vedārthānuṣṭhānaṃ prekṣāvatāṃ
śithilībhavet | na hyakartṛka evopadeśaḥ saṃbhavati | saṃbhavannapi
vā prāmāṇyaniścayanimittābhāvāt kathaṃ visraṃbhabhūmirasau bhavet |
bādhakābhāvamātrācca na prāmāṇyaniścayo vacasāmityuktaṃ prāk(pu. 483) |
tasmāt āptapratyayādeva nirvicikitsaṃ vedārthānuṣṭhānaṃ sapratiṣṭhānaṃ
saṃbhavati , nānyatheti | tasmānna kartrasmaraṇasya racanātvapratipakṣatayopanyāsaḥ upapannaḥ || kartrasmaraṇamātrāt na vedasyākartṛkatvasiddhiḥ

[4,1.574.32]

nāpi svatantramevedaṃ kartrabhāvasādhanaṃ bhavitumarhati | anupalabdhiriyamanena prakāreṇa kilocyate | sā'nupapannā , anumānena karturupalambhāt | anumānenāpi yadupalabdhaṃ tadupalabdhameva bhavati || vedasakartṛkatvānumānasyābādhitatvam

[4,1.574.33]

nanu kartrabhāvasmaraṇabādhitatvāt anumānamidaṃ ayuktam —
itaretarāśrayaprasaṅgāt — anupalabdhau  siddhāyāṃ anumānanirāsaḥ ,
anumānanirāse ca sati anupalabdhisiddhiḥ ||

[4,1.574.34]

anumānaprāmāṇye'pi  samāno doṣa iti cet — na — tasyapratibandhamahimnā prāmāṇyasiddheḥ | na hi tasyānupalabdhinirāsāpekṣaṃ
prāmāṇyam || sakartṛkatvānumānena kartrasmaraṇaṃ bādhyata eva

[4,1.574.35]

tatraitat syāt — na vayaṃ kartrabhāve prāmāṇyaṃ brūmaḥ | sakalalokapadārthavyavahāriṇo hi mīmāṃsakāḥ | paraṃ tu vedasya pauruṣeyatāṃ
bruvāṇaṃ pramāṇaṃ pṛcchāmaḥ | taccāsya nāstīti balādanupalabdhyā
tadabhāvaniścayo vyavatiṣṭhata iti — syādetadevam — yadyanumānaṃ na
syāt | uktaṃ ca "racanātvāt" ityanumānam || racanātvahetoḥ sakartṛtvasādhane paryāptatvavarṇanam

[4,1.574.36]

yatpunaravādi — vedeṣu puruṣasya kartṛtvamaśakyaṃ grahītumiti(pu. 513) — tadapyasādhu — parokṣasya kuvindāderabhinavaprāvarakapaṭādau kārye kathaṃ kartṛtā'vagamyate? paṭādiracanāṃ dṛṣṭvā tasya cet sā'numīyate | vede'pi racanāṃ dṛṣṭvā kartṛtvaṃ tasya gamyatām || 23 || īśvarasya saśarīrasya vedopadeṣṭṛtve'pi na kā'pi hāniḥ

[4,1.574.37]

śarīraparigrahamantareṇa prāṇināmupadeśasya kartumaśakyatvātkadācidīśvaraḥ śarīramapi gṛhṇīyāditi kalpyate | niyataśarīraparigrahābhāvācca vyāsādivadasau na smaryate | tataśca — adya sadyaḥ kaviḥ kāvye yathā karteti mīyate | tathā tatkālajaiḥ puṃbhiḥ so'pi karteti māsyate || 24 || yathā parakṛtā śaṅkā tasmin kāvye vyapaiti te | vede'pyanyakṛtā śaṅkā tathā teṣāṃ vyapaiṣyati || 25 || parokṣamanumānena yacca budhyāmahe vayam | pratyakṣaṃ yogināṃ taccetyuktaṃ pratyakṣalakṣaṇe || 26 || pratyakṣamanumānaṃ ca tadevaṃ kartṛtāmitau | mūlapramāṇamastīti smṛtau nāndhaparaṃparā || 27 || mantrārthavādamūlatvaṃ tata eva na tatsmṛteḥ | yathoditānumānādipramāṇāntarasaṃbhavāt || 28 || īśvarasyānumānikatvena nānyonyāśrayādiḥ

[4,1.574.38]

yadapi itaretarāśrayamabhāṣi (pu. 491) — puruṣokte vedeprāmāṇyaṃ ,
vedaprāmāṇyāt puruṣasiddhiriti — tadapi na samyak ; pūrvaṃ (pu. 503)
parihṛtatvāt | anumānāt prasiddhe kartari vedavākyaiḥ tatpratīterupodbalanamiṣyate , na tvāgamaikaśaraṇa eva kartravagamaḥ | uktaṃ ca
pūrvamapi (pu. 491) pṛthivyādinā kāryeṇa karturanumānam || jagatkartureva vedopadeṣṭṛtvam

[4,1.574.39]

kiṃ yenaiva kartrā pṛthivyādikāryaṃ nirmitaṃ , tenaiva vaidikyo racanā
nirmitāḥ ? iti cet — omityucyate | kimatra pramāṇam ? iti cet — ucyate , tarhi sarvajñaḥ sraṣṭuṃ prabhavatīdṛśam | vicitraṃ prāṇibhṛtkarmaphalabhogāśrayaṃ jagat || 29 || tatkarmaphalasambandhavidā  tadupadeśinaḥ | tenaiva vedā racitāḥ iti nānyasya kalpanā || 30 || ekenaiva ca siddhe'rthe dvitīyaṃ kalpayema kim? anekakalpanābījaṃ na hi kiñcana vidyate || 31 || vedopadeṣṭhraḥ ekatvam

[4,1.574.40]

jagatsarge tāvat , eka eveśvara iṣyate na dvau , bahavo vā |
bhinnābhinnāśayakalpane , ekatra vaiyarthyāt | itaratra vyabahāravaiśasaprasaṅgena , tata ekasyeśvaratvavighātāt | tathā hi — anekeśvaravādo hi nātīva hṛdayaṅgamaḥ | te cet sadṛśasaṅkalpāḥ , ko'rtho bahubhirīśvaraiḥ ? || 32 || saṃkalpayati yadekaḥ śubhamaśubhaṃ vā'pi satyasaṅkalpaḥ | tatsidhyati tadvibhavāt ityaparastatra kiṃ kuryāt || 33 || bhinnābhiprāyatāyāṃ tu kāryavipratiṣedhataḥ | nūnamekaḥ svasaṅkalpavihatyā'nīśvaro bhavet || 34 || ekasya kila saṅkalpaḥ rājā'yaṃ kriyatāmiti | hanyatāmiti cānyasya tau samāviśataḥ katham || 35 || rājyasaṅkalpasāphalye vihatā badhakāmanā | tasyāḥ saphalatāyāṃ vā rājyasaṅkalpaviplavaḥ || 36 || tena citrajagatkāryasaṃvāhānuguṇāśayaḥ | eka eveśvaraḥ sraṣṭā jagatāmiti sādhitam || 37 ||

[4,1.574.41]

evaṃ jagatsargavat sa eva vedānāmapyekaḥ praṇetā bhavitumarhati |
nānātvakalpanāyāṃ pramāṇābhāvāt , kalpanāgauravaprasaṅgācca ||

[4,1.574.42]

tena yaducyate — nanvekaḥ sarvaśākhānāṃ kartetyavagataṃ kutaḥ? bahavo bahubhirgranthāḥ kathaṃ na racitā ime ? || 38 ||

[4,1.574.43]

iti — tatparihṛtaṃ bhavati || vedānāmekakartṛkatve pramāṇāntaram

[4,1.574.44]

ataśca ekakartṛkā vedāḥ , yataḥ parasparavyatiṣaktārthopadeśino
dṛśyante |  ekameva hi karma vedacatuṣṭayopadiṣṭaiḥ pṛthagbhūtairapyekārtha
samavāyibhiraṅgaiḥ anvitaṃ prayujyate | tatra hi hautraṃ ṛgvedena ,
yajurvedenādhvaryavaṃ , audgātraṃ sāmavedena , brahmatvamatharvavedena ca kriyate |
paippalādiśākhābhedopadiṣṭaṃ ca tattadaṅgajātaṃ tatra tatrāpekṣyate | tatra
sarvaśākhāpratyayaṃ ekaṃ karmetyāhuḥ | etacca adūra eva agre (pu. 590)
nirṇeṣyate || ekābhiprāyabaddhatvaṃ tena sarvatra gamyate | bhavedbhinnāśayānāṃ hi kathamekārthamīlanam ? || 39 || samasyāpūraṇādāvapi kartraikyameva

[4,1.574.45]

kāvyasamasyāpūraṇe kā vārtā ? iti cet — tatrāpi prathamasyaiva kavestadvastudarśanāt | tadabhiprāyavedī tu so'nyastamanuvartate || 40 || anyathā'nanvitaṃ kāvyaṃ syādviśvavasukāvyavat | anvitatve tu sā nūnaṃ ādyasyaiva kavermatiḥ || 41 || ihāpyekāśayābhijñadvitīyeśvarakalpane | ekābhiprāyataiva syāt , kiṃ ca tatkalpane phalam ? || 42 ||

[4,1.574.46]

tasmādeka eva kartā sarvaśākhānām | kāṭhakādivyapadeśastu prakṛṣṭādhyayananibandhano bhaviṣyatīti bhavadbhirapyuktam || sarvaśākhāpratyayanyāyasya yuktatvakathanam

[4,1.574.47]

api ca yathā tarorvikṣiptāḥ śākhā bhavanti , na ca kṛtsnaṃ puṣpaphalapatramekasyāṃ śākhāyāṃ sannihitaṃ bhavati , kintu kasyāñcitkasyāñcit ; evaṃ vedasyāpi śākhāḥ pṛthagaṅgakarmopadeśinyo vikṣiptāśca || tāsāṃ ca vṛkṣaśākhānāṃ ekasmājjanmabījataḥ | tathaiva sarvaśākhānāṃ ekasmāt puruṣottamāt || 43 || vedā īśvaropadeśarūpāḥkartā ya eva jagatāmakhilātmavṛttikarmaprapañcaparipākavicitratājñaḥ | viśvātmanā  tadupadeśaparāḥ praṇītāḥtenaiva vedaracanā iti yuktametat || 44 || āptaṃ tameva bhagavantamanādimīśaṃāśritya viśvasiti vedavacassu lokaḥ | teṣāmakartṛkatayā na hi kaścidevaṃvisrambhameti matimāniti varṇitaṃ prāk || 45 ||

[4,1.574.48]

evañca padavākyaracanādau tāvat vedeṣu puruṣāpekṣitvamupapāditam || śabdārthasaṃketakaraṇārthamīśvarāpekṣā'styeva

[4,1.574.49]

yadapi sambandhakaraṇe puruṣānapekṣatvamucyate — citrabhānoriva
dahanaśaktiḥ śabdasya naisargikī vācakaśaktiḥ | vyutpattistu vṛddhebhya
eva vyavaharamāṇebhya upalabhyata iti kimatra puruṣaḥ kariṣyati ?
iti — tadapyaghaṭamānam — puruṣaparighaṭitasamayasambandhavyatirekeṇa
śabdādarthapratyayānupapatteḥ || prasaṅgāt śabdārthayoḥ sambandhākṣepaḥ

[4,1.574.50]

nanu ! naiva śabdasyārthena sambandhaḥ kaścidasti | kasyedaṃ
puruṣasāpekṣatvaṃ vā , nirapekṣatvaṃ vā cintyate ?

[4,1.574.51]

na hi śabdārthayoḥ kuḍyabadarayoriva saṃyogasvabhāvaḥ , tantupaṭayoriva samavāyātmā vā sambandhaḥ pratyakṣa upalabhyate | tanmūlatvācca
sambandhāntarāṇyapi na santi | taduktaṃ "mukhe śabdamupalabhāmahe ,
bhūmāvartham" iti ||

[4,1.574.52]

nāpyanumīyate śabdasyārthena sambandhaḥ ; kṣuramodakaśabdoccāraṇe
mukhasya pāṭanapūraṇānupalambhāt | na ca śabdadeśe arthaḥ saṃbhavati , na
cārthadeśe śabdaḥ ; sthānakaraṇaprayatnānāṃ taddhetūnāṃ ghaṭādyarthapradeśe'nupalambhāt | vyāpakatvaṃ tu śabdasya pratiṣiddhameva || śabdārthayossambandhe vikalpāḥ

[4,1.574.53]

ucyate — na saṃśleṣalakṣaṇaḥ śabdārthasambandhaḥ asmābhirabhyupagamyate |  tat kiṃ kāryakāraṇanimittanaimittikāśrayāśrayibhāvādayaḥ
śabdasyārthena sambandhāḥ ? ete'pi na tarām ||

[4,1.574.54]

na tarhi tasya kaścidarthena sambandhaḥ ? na nāsti śabdasyārthena
sambandhaḥ , pratyayanimittahetutvāt ; dhūmādivat ||

[4,1.574.55]

tat kiṃ śabdārthayoravinābhāvaḥ sambandhaḥ ? so'pi nāsti ;
evaṃ hi śabdo'numānameva syāt ||

[4,1.574.56]

kastarhi ? samaya iti brūmaḥ || samayākhyaśabdārthasambandhasvarūpaśodhanam

[4,1.574.57]

ko'yaṃ samayo nāma ? abhidhānābhidheyaniyamaniyogaḥ samaya
ucyate ||

[4,1.574.58]

yadyevaṃ kimanāśaṅkanīyasaṃśleṣaparicodanena ? taddūṣaṇena ca ? —
ucyate — śabdārthābhedavādināṃ hi vaiyākaraṇānāṃ eṣa saṃśleṣarūpaḥ
sambandho balādāpatatīti ta eva pratikṣepyante || śabdārthayoravinābhāva eva sambandha ityākṣepaḥ

[4,1.574.59]

āha — yadi vaiyākaraṇavarṇito na saṃśleṣa upapattimān ,
samayo'yamanupapanna eva | sa hi puruṣakṛtaḥ saṅketaḥ | na ca puruṣecchayā
vastuniyamo'vakalpate , tadicchāyā  avyāhataprasaratvāt ||

[4,1.574.60]

artho'pi kimiti vācako na bhavati , śabdaśca vācyaḥ | na
caivamasti — dahanamanicchannapi puruṣaḥ dhūmāt na taṃ pratyeti ; jalaṃ vā
tata icchannapi pratipadyate | tatra yathā dhūmāgnyoḥ naisargika evāvinābhāvo nāma sambandhaḥ , jñaptaye tu bhūyodarśanādi nimittamāśrīyate
evaṃ śabdārthayoḥ sāṃsiddhika eva śaktyātmā sambandhaḥ , tadvyutpattaye tu
vṛddhavyavahāraprasiddhisamāśrayaṇam || śabdasya jñātasya sataḥ arthabodhajanakatvam

[4,1.574.61]

svābhāvike sambandhe sati dīpādivat kiṃ tadvyutpattyapekṣaṇeneticet — na — śabdasya jñāpakatvāt | jñāpakasya dhūmādeḥ etat rūpaṃ ,
yat sambandhagrahaṇāpekṣaṃ svajñāpyajñāpakatvam | udyotādayastupratyakṣasāmagryantargatatvāt na vyutpattyapekṣyā bhavanti | śaktistu
naisargikī yathā rūpaprakāśinī dīpādeḥ , tathā śabdasyārthapratipādane |
tasmāt na samayamātrāt arthapratipattiḥ || samayasya arthaniṣṭhatvābhāvena śabdārthasambandhatvāsaṃbhavaḥ

[4,1.574.62]

api ca abhidhānābhidheyaniyamaniyogarūpaḥ samayaḥ jñānameva ,
na tato'rthāntaram | jñānaṃ cātmani vartate , na ca śabdārthayoriti
na tayoḥ sambandhaḥ syāt || samayena śābdabodhanirvāhāsaṃbhavaḥ

[4,1.574.63]

kiñca samayaḥ kriyamāṇaḥ , pratyuccāraṇaṃ vā kriyate ? pratipuruṣaṃvā ? sargādau vā sakṛdīśvareṇa ? iti ||

[4,1.574.64]

pratyuccāraṇaṃ prāktana eva kriyate ? nūtano vā ?

[4,1.574.65]

navasyatāvat kriyamāṇasya kathamarthapratyāyanasāmarthyamavagamyate? tadavagatau vā kiṃ tatkaraṇena ? pūrvakṛtasya tu kṛtatvādeva punaḥ
karaṇamanupapannam | ekasya vastunaḥ jñaptirasakṛdāvartate , notpattiḥ ||

[4,1.574.66]

pratipuruṣamapi sambandhaḥ bhinnaḥ ? abhinno vā kriyate ?

[4,1.574.67]

bhedapakṣe kathamekārthasaṃjñānam — gośabdasya sāsrādimānarthaḥ ,
kesarādimānaśvaśabdasya ? iti ||

[4,1.574.68]

abhede'pi tathaiva kṛtasya karaṇāyogāt jñānameva sambandhasya
karaṇam ||

[4,1.574.69]

sargādāvapi sakṛtsambandhakaraṇamayuktam ; tathāvidhakālāsambhavādeva | na hi śabdārthavyavahārarahitaḥ kaścitkāla upapadyate |
tasmānnityasyaiva sambandhasya lokato vyutpattiḥ , na punaḥ karaṇam || śabdārthayoḥ svābhāvikasambandhapakṣasya nirduṣṭatvam

[4,1.574.70]

vyutpattipakṣaṃ ca na karaṇapakṣābhihitā doṣāḥ spṛśanti , pratyakṣasiddhatvāt | pratyakṣaṃ hīdamupalabhyate | vṛddhānāṃ hi svārthe vyavaharamāṇānāṃ upaśṛṇvanto bālāḥ tatastataḥ śabdāt taṃ tamarthaṃ pratiyanti |
te'pi vṛddhā yadā bālā āsan , tadā anyebhyaḥ vṛddhebhyaḥ tathaiva
pratipannabantaḥ | te'pyanyebhya iti nāstyādissaṃsārasyati || samayapakṣe'pi śabdārthayossambandhasya svābhāvikatvamavarjanīyam

[4,1.574.71]

api ca samayamātraśaraṇaḥ śaktiśūnyaḥ śabdaḥ kathamakṣinikocahastasaṃjñādibhyaḥ midyeta ? sa hi tadānīṃ  kaśāṅkuśapratodābhighātasthānīya eva bhavet | tathā ca śabdādarthaṃ pratipadyāmaha iti
laukiko vyapadeśo bādhyeta , samayādarthaṃ pratipadyāmaha iti syāt |
samayapakṣe ca  yadṛcchāśabdatulyatvaṃ sarvaśabdānāṃ prāpnoti | tenagavāśvādiśabdānāṃ niyataviṣayatvaṃ na syāt || deśabhedenārthabhedaḥ na samayādhīnaḥ

[4,1.574.72]

yatpunarucyate — "jātiviśeṣe cāniyamāt" (nyā. sū. 2.1.57)
samayarūpaḥ sambandha iti — jātiśabdenātra deśo vivakṣitaḥ | kila
kvaciddeśe kaścicchabdaḥ deśāntara prasiddhamarthamutsṛjya tato'rthāntare
vartate | yathā  coraśabdastaskaravacanaḥ , odane dākṣiṇātyaiḥ
prayujyate | etacca samayapakṣe yujyate , nitye tu sambandhe kathaṃ tadarthavyabhicāra iti — tadapyayuktam — sarvaśabdānāṃ sarvārthapratyāyanaśaktiyuktatvāt kvaciddeśe kenacidarthena vyabahāraḥ ||

[4,1.574.73]

ata eva cānavagatasambandhe śrute sati sandeho bhavati — "kamarthaṃ
pratyāyayitumanenāyaṃ śabdaḥ prayuktaḥ syāt" iti | asatyāṃ hi śaktau
akṛtasamaye nirālambanā pratyāyakatvā''śaṅketi || āryaprasiddhārthasyaiva grahaṇaṃ yuktam

[4,1.574.74]

athavā āryadeśaprasiddha eva śabdānāmarthaḥ , itarastu mlecchajanasammato'nādaraṇīya eva | tasmāt samayapakṣasyātidaurbalyāt akṛtrima
eva śabdārthayoḥ sambandha iti na tatra puruṣasya prabhaviṣṇutā | śabdārthayoḥ sambandhaḥ samayātiriktaḥ vaktuṃ na śakyaḥ iti siddhāntaḥ

[4,1.574.75]

atrocyate — na nityaḥ sambandha upapadyate ; śabdavat arthavacca
tṛtīyasya tasya pratyakṣādinā pramāṇena apratīyamānatvāt || śakteḥ śabdārthasambandharūpatvāsaṃbhavaḥ

[4,1.574.76]

nanu ! śaktirūpaḥ sambandha ityuktam | śaktiśca tadāśriteti
kathaṃ dharmyantaravat pṛthaktayā pratīyeta ? — naitatsāṃpratam — svarūpasaha
kārivyatiriktāyāḥ śakteḥ sūkṣmāyāḥ prāgeva (pu. 107.114) vistarataḥ
pratikṣiptatvāt | na ca śaktiḥ pratyakṣagamyā ; dravyasvarūpavadanupalambhāt | nānumeyā ; kāryāṇāmanyathā'pi ghaṭamānatvāt | kalpayitvā
ca śaktiṃ aparihāryaḥ samayaḥ ; samayamantareṇārthapratipatterasiddheḥ |
siddhe ca samaye tata evārthasiddheḥ kiṃ nityasambandhāśrayaṇena? samayasya samyandhatve avyavasthāparihāraḥ

[4,1.574.77]

yattūktam — samayasya puruṣecchādhīnatvāt , tasyāśca avyāhataprasaratvāt vācyavācakavyatyayaḥ syāt iti (pu. 592) — tadayuktam — śaktyabhāve śabdasyaiva vācakatve yogyatvāt | kā punaḥ śaktyabhāve yogyatā'syeti cet ; yo'yaṃ gatvādijātiyogaḥ kramaviśeṣopakṛtaḥ | gatvautvādisāmānyasambandho hi yasya bhavati sa
vācakatve yogya iti , itarastu vācyatve | yathā dravyatvādyaviśeṣe'pi vīraṇatvādisāmānyavatāṃ kaṭaniṣpattau , tantutvādisāmānyavatāṃ ca paṭaniṣpattau | na ca tatra śaktirastītyuktam | na ca kāraṇe
kāryaṃ saditi sāṅkhyairiva bhavadbhiriṣyate | tasyāmasatyāmapi śaktau
sāmānyaviśeṣasambandhasya niyāmakatvāt na vācyavācakayorvyatyaya
iti na śaktirūpaḥ śabdārthayoḥ sambandhaḥ || śabdārthayoḥ sambandhasyāvinābhāvarūpatvāsaṃbhavaḥ

[4,1.574.78]

na ca tayoravinābhāvo dhūmāgnyoriva sambandhaḥ | tatra hi
sambandhaḥ pratīyamānaḥ evaṃ pratīyate "dhūmo'gniṃ vinā na bhavati"
iti | iha punaḥ "ayamasmāt pratīyate" iti | etāvatyeva
vyutpattiparyavasānam | ata eva avagatipūrvikaivāvagatirihetyanumānāt śabdasya bheda uktaḥ ||

[4,1.574.79]

prakāśakatvamapi śabdasya samayaprasādopanatameva , na svābhāvikam | sāṃsiddhike hi tathātve bhramitvādiprayuktāt , anyato vā
yataḥ kutaścit abhinavādapi dīpādiva śabdādarthapratītiḥ syāt || śabdārthasambandhasya vyāptyākhyasambandhādvilakṣaṇatvam

[4,1.574.80]

yattu naisargike'pi prakāśakatve śabdasya dhūmāderiva jñāpakatvāt
sambandhagrahaṇasāpekṣatvamuktam (pu. 593) — sa eṣa viṣama upanyāsaḥ |
na hi dhūmādeḥ pratyāyakatvaṃ svābhāvikam , analāvinābhāvitvaṃ tu tasya
nijaṃ balam | tatra cāgṛhyate tasmin pratītireva na jāyate iti yuktaṃ
tadgrahaṇaṃ pratītyartham | iha tu pratītiśaktireva svābhāvikī bhavatā'bhyupagamyate | sā cet svābhāvikī , kiṃ vyutpattyapekṣaṇena ? iti || śabdārthasambandhasya arthāt samayarūpatve paryavasānam

[4,1.574.81]

yadi cocyate — pratyāyaka iti pratyayaṃ dṛṣṭvā'vagacchāmaḥ , na
prathamaśravaṇa iti | yāvatkṛtvaḥ śrutena "iyaṃ saṃjñā , ayaṃ saṃjñī" ityavagamyate , tāvatkṛtvaḥ śrutādarthāvagama iti — so'yaṃ samayopayoga
eva kathito bhavati | saṃjñāsaṃjñisambandho hi samaya evocyate |
tadupayogamantareṇa pratyāyakatvānavagamāt na svābhāvikī śaktiḥ || samayasya viṣayaniṣṭhatvopapattiḥ

[4,1.574.82]

yattvabhyadhāyi — samayasya jñānātmakatvāt ātmani vṛttiḥ , na
śabdārthayoriti (pu. 593) — etadapyacaturaśram — tadāśrayatvābhāve'pi
jñānasya tadviṣayatvopapatteḥ || śābdabodhasya samayādhīnatve'pi śabdasyaiva tatra hetutvam

[4,1.574.83]

yadapyabhāṣaṇe — samayamātraśaraṇe sṛṇipratodanodananirviśeṣe śabde
śabdādarthaṃ pratipadyāmaha iti vyapadeśaḥ na syāditi (pu. 594) — tadapiyatkiñcit | naisargikaśaktipakṣe'pi "śakterarthaṃ pratipadyāmahe , na
śabdāt" iti vyapadeśaḥ syāt | "avinābhāvādagniṃ pratipadyāmahe ,
na dhūmāt" iti syāt | tadaṅgatvādavinābhāvādeḥ na tathā vyapadeśa
iti cet ; taditaratrāpi samānam || dhūme hi vyāptipūrvatvaṃ śabde samayapūrvatā | nānayostadapekṣāyāṃ karaṇatvaṃ vihanyate || 46 || samayasya śabdārthasambandhatve lokavyabahāro'pi pramāṇam

[4,1.574.84]

api ca laukiko vyapadeśaḥ samayapakṣasākṣitāmeva bhajate |
devadattevoktaṃ "amutaḥ śabdādamumarthaṃ pratipadyasveti" ityevaṃ hi
vyapadiśati lokaḥ | tasmāt samaya eva ||

[4,1.574.85]

ataścaivaṃ deśāntare saṅketavaśena tata eva śabdādarthāntarapratipattiḥ || sarvaśabdānāṃ sarvārthapratyāyanaśa ktamattvaṃ na ghaṭate

[4,1.574.86]

nanu ! atroktaṃ sarve śabdāḥ sarvārthapratyāyanaśaktiyuktā iti
kenacidarthena kvacidvyavahāra iti (pu. 595) — tadetadayuktam — śaktīnāṃ
bhedābhedavikalpānupapatteḥ | na śabdasvarūpāt bhinnāḥ śaktayaḥ ;
tathā'navabhāsāt | avyatireke ca ekasmācchabdādananyatvāt
parasparamavyatirekastāsāṃ syāt | na ca bhinnakāryānumeyā bhinnāḥ
śaktayaḥ ; kāryabhedasyānyathā'pyupapatteḥ | sarvaśaktiyoge ca sarvārthapratyayaprasaṅgaḥ | samayopayogo niyāmaka iti cet ; sa evāstu kiṃ
śaktibhiḥ? sādṛśyamevārthasaṃdehakāraṇam , na tu padānāṃ sarvaśaktimattvam

[4,1.574.87]

yadapyagādi — śabdaśravaṇe sati sarvārthaviṣayasandehadarśanāt
sarvatra tasya śaktiḥ kalpyata iti (pu. 595) — tadapyasāram — na hi
śaktikṛtaḥ sandehaḥ , kintu gatvādivarṇasāmānyanibandhanaḥ | tathā ca
gatvādijātimatāṃ varṇānāṃ arthe vācakatvamavagatam | "amī tajjātiyogino varṇāḥ kasyārthasya vācakāḥ syuḥ?" iti bhavati sandehaḥ || mlecchajanaprasiddhārthasyāpi kutracit grahaṇaṃ mīmāṃsakasammatam

[4,1.574.88]

yatpunaravādi — sa eva śabdasyārthaḥ , yatrainamāryāḥ prayuñjata , na
mlecchajanaprasiddha iti (pu. 595) — tadetat kathamiva śapathamantareṇa
pratipadyemahi | na hi mlecchadeśe'pi tadarthapratyayo na jāyate , bādhyate
vā , sandigdho veti kathaṃ na śabdārthaḥ ?

[4,1.574.89]

āryaprasiddhirbādhiketi cet ; āryaprasiddherapi mlecchaprasiddhiḥ
kathaṃ na bādhikā ? akṣādivacca vikalpyamānārthopapatteḥ vyavasthitaviṣaya eva vikalpo bhaviṣyati ||

[4,1.574.90]

pikanematāmarasādiśabdānāṃ ca bhavadbhiḥ mlecchaprayogāt
arthaniścaya āśrita eva | aveṣṭyadhikaraṇe (jai. sū. 2.3.3)rājaśabdaṃāndhraprasiddhe'rthe varṇitavanto bhavanta iti alamavāntaracintanena |
tasmāt samaya eva sambandha iti yuktam | taduktaṃ "jātiviśeṣe
cāniyamāt" (nyā. sū. 2.1.57) iti || sargādau sakṛdeva śabdānāṃ samayakaraṇam

[4,1.574.91]

atha yaduktaṃ — samayaḥ pratyuccāraṇaṃ , pratipuruṣaṃ , sargādau sakṛt
kriyate ? iti (pu. 593) — pratyuccāraṇaṃ , pratipuruṣaṃ ca tatkaraṇaṃ anabhyupagatameva dūṣitam | sargādau sakṛdeva samayakaraṇamiti naḥ pakṣaḥ ||

[4,1.574.92]

ata eva na sarvaśabdānāṃ yadṛcchātulyatvam | keṣāñcideva
śabdānāṃ asmadādibhiradyatve saṅketakaraṇāt tata eva yadṛcchāśabdā
ucyante | sargādiśca samarthita eva (pu. 510) | īśvarasiddhāvapyavikalamanumānamupanyastam (pu. 491.512) || pūrvapakṣisiddhāntinoḥ viśeṣaḥ

[4,1.574.93]

eṣa eva cāvayorviśeṣaḥ — yadeṣa śabdārthasambandhavyabahāraḥ tavānādiḥ , mama tu jagatsargāt prabhṛti pravṛtta iti | adyatve tu śabdārthasambandhavyutpattau tulya evāvayoḥ panthāḥ | tatrāpi tvayaṃ viśeṣaḥ —
yat tava śaktiparyantā vyutpattiḥ , mama tu tadvarjamiti || śakteḥ śabdārthasambandhatve lokānubhavavirodhaḥ

[4,1.574.94]

tathā ceyamiyatī vyutpattiḥ loke dṛśyate — yat ayamasya
vācyaḥ , ayamasya vācaka iti , na punaḥ śaktiparyantā vyutpattiṃrasti | tathā hi — yatra śṛṅgagrāhikayā śabdamarthaṃ ca nirdiśya sambandhaḥ
kriyate , tatreyantamevainaṃ kriyamāṇaṃ paśyāmaḥ — ayamasya vācyaḥ ,
ayamasya vācaka iti ||

[4,1.574.95]

yatrāpi ca vṛddhebhyaḥ vyavaharamāṇebhyaḥ vyutpadyate , tatrāpīyadevāsau
jānāti — ayamarthaḥ amutaḥ śabdāt anena pratipanna iti , na
tvanyā'sya kācicchaktirastīti | iyatyaiva ca vyutpattyā śabdādarthapratyayopapatteḥ , asyāścāparihāryatvāt , adhikakalpanābījābhāvācca
na nityaḥ śabdārthasambandhaḥ || sambandhagrahaṇaviṣaye siddhāntasya mīmāṃsakamatādviśeṣaḥ

[4,1.574.96]

ata eva ca "sambandhaḥ tripramāṇakaḥ" (ślo. vā. 1.1.5 samba.
pari. 141) iti yat tvayocyate tadasmābhirna mṛṣyate | "śabdavṛddhābhidheyāṃśca pratyakṣeṇātra paśyati" iti satyam | "śrotuśca pratipannatvaṃ
anumānena ceṣṭayā" ityetadapi satyam | "anyathā'nupapattyā tu
vetti śaktiṃ dvayātmikām" ityetattu na satyam ; anyathā'pyupapatterityuktatvāt | tasmāt dvipramāṇakaḥ sambandhaniścayaḥ , na tripramāṇakaḥ ||

[4,1.574.97]

tadevaṃ śabdasya naisargikaśaktyātmakasambandhābhāvāt īśvaraviracitasamayanibandhanaḥ śabdārthavyavahāraḥ nānādiḥ || śabdārthayossambandhasyānityatve'navasthāparihāraḥ

[4,1.574.98]

nanu ! īśvaro'pi sambandhaṃ kurvan avaśyaṃ kenacit śabdena
karoti ; tasya kena kṛtaḥ sambandhaḥ ? śabdāntareṇa cet , tasyāpi
kena kṛtaḥ ? tasyāpi kena ? iti na kaścidavadhiḥ | tasmādavaśyamanena sambandhaṃ kurvatā vṛddhavyavahārasiddhāḥ kecit akṛtasambandhā
eva śabdā abhyupagantavyāḥ | asti cet , vyavahārasiddhiḥ ;
kimīśvareṇa ? kiṃ vā tatkṛtena samayena ? ityanādipakṣa eva
śreyān —

[4,1.574.99]

ucyate — astramāyuṣmatā jñātaṃ viṣayastu na lakṣitaḥ | asmadādiṣu doṣo'yaṃ īśvare tu na yujyate || 47 || nānākarmaphalasthānaṃ icchayaivedṛśaṃ jagat | sraṣṭuṃ prabhavatastasya kauśalaṃ ko vikalpayet || 48 ||

[4,1.574.100]

icchāmātreṇa pṛthivyāderiyataḥ kāryasya karaṇamasmadādīnāṃ
yanmanorathapadavīmapi nādhirohati , tadapi yataḥ saṃpadyate , tasya
kiyānayaṃ prayāsaḥ | tadatreśvarasadbhāve paraṃ vipratipattayaḥ | tasmiṃstu
siddhe ka evaṃ vikalpānāmavasaraḥ ? uktaṃ ca tatsiddhau nirapavādamanumānam | vayaṃ tu na kartāra eva sambandhasya , yata evamanuyujyemahi || aṅgusyagreṇa nirdiśya kañcidarthaṃ puraḥsthitam | vyutpādayanto dṛśyante bālānasmadvidhā api || 49 ||

[4,1.574.101]

tasmāt īśvaraviracitasambandhādhigamopāyabhūtavṛddhavyavahāralabdhatadvyutpattisāpekṣaḥ śabdaḥ arthamavagamayatīti siddham || śabdārthayoḥ sambandhasyānityatve'pi na śabdānāmarthāsaṃsparśitvam

[4,1.574.102]

na ca nityasambandhābhāve'pi śabdasyārthāsaṃsparśitvaṃ ,
samayabalenārthapratyayasyābādhitasya siddherityuktatvādityalaṃ vistareṇa || tasmāt pade ca vākye ca sambandhe ca svatantratā | puruṣasyopapanneti vedānāṃ tatpraṇītatā || 50 ||
tasmādāptoktatvādeva vedāḥ pramāṇam , na nityatvāt || vedānāmāptoktatvaniścayāsaṃbhavaśaṅkā

[4,1.574.103]

nanu ! āptoktatvasya hetoḥ pakṣadharmatvaṃ kathamavagamyate ? na
pratyakṣeṇa kṣoṇīdharadharmatvamiva dhūmasya vedānāmāptapraṇītatvamavagamyate ;
śravaṇayugalabalalabdhajanmani pratyaye vedākhyaśabdarāśereva pratibhāsāt | na codāttādivat varṇadharmatvena āptoktatvaṃ gṛhyate ||

[4,1.574.104]

nāpyanumānamasminnarthe ; liṅgābhāvāt | prāmāṇye hi vedasya
āptoktatvaṃ liṅgam | āptoktatvānumitau tu na liṅgāntaramupalabhāmaha
iti kutastyaḥ pakṣadharmatvaniścayaḥ — anumānādeva vedānāmāptoktatvaniścayaḥ

[4,1.574.105]

ucyate — alaṃ sarasvatīkṣodena ! ukta eva pakṣadharmatvaniścayopāyaḥ | tathā hi — śabdasya sādhitaṃ tāvadanityatvaṃ savistaram | racanāḥ kartṛmatyaśca racanātvāditi sthitam || 51 || kartā sarvasya sarvajñaḥ puruṣo'stīti sādhitam | kāryeṇānuguṇaṃ kalpyaṃ nimittamiti ca sthitam || 52 || pratyakṣādivisaṃvādaḥ vede parihariṣyate | vyāghātapaunaruktyādidoṣāśca vacanāntare || 53 || vidhyarthavādamantrāṇāṃ upayogaśca vakṣyate | na mātrāmātramapyasti vede khiñcidapārthakam || 54 || śabdabrahmavivartādikalpanāśca puroditāḥ | sarvāḥ parihariṣyante kāryatvasya virodhikāḥ || 55 ||

[4,1.574.106]

itthaṃ ca sthite kimanyadavaśiṣṭaṃ vedeṣvāptoktatāniścayasya ?
so'yaṃ sakalaśāstrārthasthitau satyāṃ pakṣadharmatvaniścayaḥ hetoḥ
āptoktatvasya gīyate ||

[4,1.574.107]

yattu pratyakṣamanumānaṃ vā tanniścayānimittamiti vikalpitam(pu. 575) — tatra pratyakṣamāstām ! anumānādīni ca yāni racanātvādīnyuktāni , yāni ca paradarśanadviṃṣi vakṣyante , tāni sarvāṇyāptoktatāyāḥ pakṣadharmatāsiddhyaupayikānītyalaṃ vistareṇa || vede āptoktatvahetoḥ vyāptigrahaṇaprakāraḥ

[4,1.574.108]

vyāptiḥ punarasya hetoḥ āyurvedādivākyeṣu niścīyate | pippalīpaṭolamūlāderapyauṣadhasya itthamupayogāt idamabhimatamāsādyate | asya ca kṣīracukrādivirodhyaśanasya parihārādidamaniṣṭamupaśāmyatītyādiṣvāyurvedaśāstreṣu pratyakṣeṇa tasyārthasya tathā niścayāt
arthāvisaṃvāditvaṃ nāma prāmāṇyaṃ pratipannaṃ ; taccedamāptavādaprayuktam | ataḥ yatrāptavādatvaṃ tatra prāmāṇyamiti vyāptirgṛhyate ||

[4,1.574.109]

tathā mantrāṇāṃ prayoge vṛścikabhujagadaṣṭasya bhakṣitaviṣasya vā
nirviṣatvaṃ , apasmārapiśācarūpikāgṛhītasya tadunmocanaṃ , atirabhasojjihāneṣu duṣṭamegheṣu sasyarakṣaṇamityevamupalabdham | atasteṣāṃ
viṣabhūtāśaniśamanakuśalānāṃ āptā upadeṣṭāra iti tatrāpi tathaiva
vyāptiniścayaḥ || āyurvedādīnāṃ prāmāṇyamāptoktatvamūlameva

[4,1.574.110]

nanu ! āyurvedādau prāmāṇyaṃ pratyakṣādisaṃvādāt pratipannam ,
nāptaprāmāṇyāt | ataḥ kathamāptoktatvasya tatra vyāptigrahaṇam ?
naitadevam — pratyakṣādisaṃvādāt tanniścīyatāṃ nāma prāmāṇyam ! utthitaṃ tu tat āptoktatvāt | pratyakṣādāvapyarthakriyājñānasaṃvādāt
prāmāṇyasya jñaptiḥ | utpattistu guṇavatkārakakṛtyetyuktam (pu. 442) ||

[4,1.574.111]

nadyādivākyāni ca vipralambhakapuruṣabhāṣitāni visaṃvadanti
loke dṛśyante | tenāptapraṇītatvameva teṣāṃ prāmāṇyakāraṇam ,
kāraṇaśuddhimantareṇa samyakpratyayānutpādāt | niścayopāvastu pratyakṣaṃ
bhavatu , na tu tatkṛtameva prāmāṇyam | ataḥ yuktamāptoktatāyāḥ
āyurvedādau vyāptigrahaṇam || āyurvedādau saṃvādādeva prāmāṇyamityāśaṅkā

[4,1.574.112]

nanu ! evamapi na yuktam , āptoktatvasya tatra paricchettumaśakyatvāt | anvayavyatirekamūlameva āyurvedavākyānāṃ prāmāṇyam ,
nāptakṛtam | anvayavyatirekau ca yāvatyeva dṛśyete , tāvatyevārthe
prāmāṇyam — yathā harītakyādivākyārthe | yatra tu tayoradarśanaṃ
tatrāprāmāṇyam — yathā somarājyupayoge samāḥ sahasraṃ jīvyate
iti | āpte tu kalpyamāne'rghajaratīyaṃ syāt | ardhe tasyāptatvam ,
ardhe ca kathamanāptatvamiti || āyurvedādau saṃvādasya duradhigamatvanirūpaṇam

[4,1.574.113]

tadidamanupapannam — anvayavyatirekayoḥ grahītumaśakyatvāt |
tau hi  svātmani vā grahītuṃ śakyete ? vyaktayantare vā ?
vyaktyantare'pi , sarvatra ? kvacideva vā vyaktiviśeṣe ? sarvathā
saṃkaṭo'yaṃ panthāḥ | vyādhīnāṃ , tannidānānāṃ , tadupacayāpacayānāṃ
tadupaśamopāyānāṃ , auṣadhānāṃ , tatsaṃyogaviyogaviśeṣāṇāṃ , tatparimāṇānāṃ , tadrasavīryavipākānāṃ , deśakālapuruṣadaśābhedena śaktibhedasya
ekena janmanā grahītumaśakyatvāt | janmāntarānubhūtānāṃ ca bhāvānāṃ
asmaraṇāt || jano'nantastāvannirabadhiriha vyādhinivahaḥna saṃkhyātuṃ śakyā bahuguṇarasadravyagatayaḥ | vicitrāḥ saṃyogāḥ pariṇatirapūrveti ca kutaḥcikitsāyāḥ pāraṃ tarati yugalakṣairapi naraḥ || 56 || yadeva dravyamekasya dhātorbhavati śāntaye | yogāntarāttadevāsya punaḥ kopāya kalpate || 57 || yā dravyaśaktirekatra puṃsi nāsau narāntare | harītakyāpi nodbhūtavātakuṣṭhe virecyate || 58 || śaradyudriktapittasya jvarāya dadhi kalpate | tadeva bhuktaṃ varṣāsu jvaraṃ hanti daśāntare || 59 || na copalakṣaṇaṃ kiñcit asti tacchaktivedane | yenaikatra gṛhītā'sau sarvatrāvagatā bhavet || 60 ||
yo vā jñātuṃ prabhavati puruṣaḥ tatsāmarthyaṃ niravadhiviṣayam |
syāt sarvajñaḥ sa iti na vimatiḥ tasmin kāryā svavacanakathite || anādiparamparāsiddhatvamātrānnāyurvedādiprāmāṇyanirṇayaḥ

[4,1.574.114]

athocyeta — anādirevaiṣā cikitsakasmṛtiḥ , vyākaraṇādismṛtivat | saṃkṣepavistaravivakṣayaiva carakādayaḥ kartāraḥ , na tu te
sarvadarśinaḥ | na ca smṛtāvandhaparaṃparādoṣaḥ , samūlatvāt | yathā
vyākaraṇasmṛteḥ śiṣṭaprayogo mūlaṃ , evamihānvayavyatirekau | śiṣṭavirodhe sati yathā mūlavirodhinī pāṇinyādismṛtirapramāṇam , tathā
cāhuḥ "iha na bhavatyanabhidhānāt" (vārtikam) iti | evaṃ vaidyasmṛtirapi anvayavyatirekaviruddhā na pramāṇamiti — tadetadayuktam —
anvayavyatirekayoryathoktanayena paricchedāsambhavena tanmūlatvānupapatteḥ || kvācitkasaṃbādāt sarvāṃśe prāmāṇyaṃ na nirṇetuṃ śakyam

[4,1.574.115]

yadi hyanvayavyatirekābhyāṃ aśeṣadravyaśaktīrniścitya carakādibhirviracitaṃ śāstramitīdṛśamanvayavyatirekitvamucyate — tadapyayākṛtam — adyatve yāvantāvanvayavyatirekau vayamupalabdhuṃ śaknumaḥ ,
tāvadbhyāṃ tābhyāṃ ekadeśasaṃvādāt prāmāṇyakalpanāt tatrapravartatām ; na tu tau tāvantau  śāstrasya mūlaṃ bhavitumarhataḥ ;
sarvairasmadādibhistādṛśaśāstrapraṇayanaprasaṅgāt || āyurvedādīnāṃ vedavat nānāditvam

[4,1.574.116]

anāditvamapi śāstrāṇāṃ vedavadanupapannam ; carakādikartṛsmṛteḥ
kālidāsādismṛtivadavigītatvāt | na ca cikitsāsmaraṇaprabandhaevāyamanādiḥ ; tathātve andhaparaṃparā , kāraṇānavadhāraṇāt | na ca
taduktaṃ unmūlaṃ bhavitumarhati , vyudastatvāt | tasmāt  sarvajñapraṇīta evāyurvedaḥ || āyurvedādikartṝṇāṃ tadupayogyarthaṃdarśanaṃ pratyakṣameva

[4,1.574.117]

nanu aviduṣāmupadeśo nāvakalpata iti vidvāṃsaḥ carakādayaḥ
kalpyantām | te tu pratyakṣeṇaiva sarvaṃ viditabanta ityatra kiṃ mānam ?
ucyate — anvayavyatirekayornirāsāt nānumānasyaiṣa viṣayaḥ | vedamūlatvamapi manvādismṛtivat ayuktaṃ kalpayitum , kartṛsāmānyāsaṃbhavāditi varṇaviṣyāmaḥ (pu. 632) | puruṣāntaropadeśapūrvakatve
carakeṇava kimaparāddham ? upamānamanāśaṅkanīyamevāsminnarthe | arthāpattistuṃ na pramāṇāntaram | aprāmāṇyaṃ tu nāsti , bahukṛtvaḥ saṃvādadarśanāt | ataḥ pariśeṣāt pratyakṣīkṛtadeśakālapuruṣadaśābhedānusārisamastavyastapadārthasārthaśaktiniścayāḥ carakādayaḥ iti yuktaṃ
kalpayitum || āyurvedādyuktaphaleṣu vyabhicārādyaprasaktiḥ

[4,1.574.118]

yadyevaṃ kathaṃ tarhi somarājyādivākyeṣu vyabhicāraḥ ? vyabhicāre
cārdhajaratīyamityuktam — naiṣa doṣaḥ — karmakartṛsādhanavaiguṇyāt eṣu
vyabhicāro bhaviṣyati | vaidikeṣu ca karmasu mīmāṃsakasya samānoguṇaḥ || kārīryādau kā te vārtā ? yasyāṃ na syādiṣṭau vṛṣṭiḥ | vaiguṇyaṃ cet kartrādīnāṃ , atrāpyevaṃ śakyaṃ vaktum || 62 || yadi vidhuramabhuktaṃ karma śāstrīyamanyatphalavighaṭanahetuḥ kalpyate so'pi tulyaḥ | kvacidatha phalasaṃpat dṛśyate tatprayogetadiha dṛḍhaśarīrāḥ santi dīrghāyuṣaśca || 63 || āyurvedastasmāt āptakṛto nānyamūla iti siddham | evaṃphalavedādau  prakāśamāptapraṇītatvam || 64 ||

[4,1.574.119]

tasmāt āptoktatvasya siddhamāyurvedādau vyāptigrahaṇam |
vyāptipradarśanāyaiva sūtrakṛtā — "sa dvividho dṛṣṭādṛṣṭārthatvāt(nyā. sū. 1.1.8)" (nyā. sū.)

[4,1.574.120]

ityuktam | dṛṣṭārthaśabde gṛhītāvinābhāvaṃ āptoktatvaṃ
adṛṣṭārthe'pi prāmāṇyaṃ sādhayatīti | ata evoktaṃ — "mantrāyurvedaprāmāṇyavacca tatprāmāṇyamāptaprāmāṇyāt(nyā. sū. 2.1.69) iti ||" (nyā. sū.)āyurvedādikartṝṇāmatītatve'pi vyāptigrahasaṃbhavaḥ nanvatrāpi na vaidyakaṃ viracayan dṛṣṭo muniḥ sarvavittadvyāptigrahaṇaṃ jane yadi , vṛthā''yurvedasaṃkīrtanam | satyaṃ , kintu dṛḍhā tathāpi carakādyāptasmṛtirvaidyakenāsau cānyanibandhaneti kathitā tasyeha dṛṣṭāntatā || 65 || ityāyurvedavākyaprabhṛtiṣu bhavati vyāptirāptoktatāyāḥpūrvoktena krameṇa sphuṭamakathi tathā pakṣadharmatvamasyāḥ | na pratyakṣāgamābhyāmapahṛtaviṣayā nānumānāntareṇavyādhūtā veti saiṣā bhajati gamakatāṃ  pañcarūpopapatteḥ || 66 || anapekṣatayā na vedavācāṃ ghaṭate niṣpratimaḥ pramāṇabhāvaḥ | kva girāmayathārthatānivṛttiḥ puruṣapratyayamantareṇa dṛṣṭā || 67 || tatpratyayāt bahutaradraviṇavyayādisādhyeṣu karmasu tapassu ca vaidikeṣu | yuktaṃ pravartanamabādhanakena naivatatsiddhirityalamasammata eṣa mārgaḥ || 68 ||

[4,1.574.121]

tasmādāptoktatvādeva vedāḥ pramāṇamiti siddham || mīmāṃsakamate vedaprāmāṇyavarṇanaprakāraḥ

[4,1.574.122]

anye tu anyathā vedaprāmāṇyaṃ varṇayanti | tasya hi prāmāṇye
abhyupagataparalokaḥ , anabhyupagataparaloko vā paro vipratipadyate ?

[4,1.574.123]

tatrānabhyupagataparalokaṃ prati tāvat ātmanityatādinyāyapūrvakaṃ
paralokasamarthanameva vidheyam ||

[4,1.574.124]

paralokavādināṃ tu mate yadetat sukhiduḥkhyādibhedena jagato
vaicitryaṃ dṛśyate , tadavaśyaṃ karmavaicitryanibandhanameva | karmāṇi
cānanuṣṭhitāni nātmānaṃ labhante | alabdhātmanāṃ ca nabhaḥkusumanibhānāṃ kuto vicitrasukhaduḥkhādiphalasādhanatvam ? tasmāt
anuṣṭhānameṣāmeṣitavyam | anuṣṭhānaṃ ca nāviditasvarūpāṇāṃ
karmaṇāmupapannam | ajānan puruṣaḥ tapasvī kimanutiṣṭhet ? tadavaśyaṃ
jñātvā'nuṣṭheyāni karmāṇi ||

[4,1.574.125]

tadidānīṃ teṣāṃ parijñāne ko'bhyupāyaḥ ?

[4,1.574.126]

na pratyakṣaṃ asmadādīnāṃ svargādyadṛṣṭapuruṣārthasādhanāni karmāṇi
darśayituṃ prabhavati ||

[4,1.574.127]

nāpyanumānam ; anvayavyatirekābhyāṃ tṛptibhojanayoriva svargayāgayoḥ sādhyasādhanasambandhānabadhāraṇāt ||

[4,1.574.128]

nāpyarthāpattiḥ ; jagadvaicitryānyathā'nupapattyā tu vicitraṃ kāraṇamātramanumīyate | na ca tāvatā'nuṣṭhānasiddhiḥ | uktaṃ ca(ślo. vā. 1.4.105) — "adharme dharmarūpe vā'pyavibhakte phalaṃ prati | kimapyastīti vijñānaṃ narāṇāṃ kvopayujyate ? iti ||"

[4,1.574.129]

upamānaṃ tvatra śaṅkyamānamapi na śobhate ||

[4,1.574.130]

nāpi parasparamupadiśanto laukikāḥ karmāṇi paralokaphalāni
jānīyuriti vaktuṃ yuktam ; ajñātvā upapādayatāṃ āptatvāyogāt |
jñānaṃ tu laukikānāṃ durghaṭam ; pramāṇābhāvādityuktatvāt | evameva
hi puruṣopadeśaparaṃparākalpanāyāṃ andhaparaṃparānyāyaḥ syāt | tasmādavaśyaṃ abhyupagataparalokaiḥ paralokaphalāni karmāṇi kurvadbhiḥ śāstrāt
karmāvabodho'bhyupagantavyaḥ | śāstraṃ ca vedā eveti siddhaṃ
tatprāmāṇyam || lokaprasiddhayā dharmādharmasvarūpāvagamaḥ na saṃbhavet

[4,1.574.131]

nanu ! lokaprasiddhita eva dharmādharmasādhanāni karmāṇi śāsyante ;
kiṃ śāstreṇa ? upakārāpakārau hi dharmādharmayorlakṣaṇamiti prasiddhamevaitat | tathā''ha vyāsaḥ — "idaṃ puṇyamidaṃ pāpaṃ ityetasmin padadvaye | ācaṇḍālaṃ manuṣyāṇāṃ alpaṃ śāstraprayojanam ||"
iti — naitadyuktam — lokaprasiddhernirmūlāyāḥ pramāṇatvācupapatteḥ |
lokaprasiddhirnāma laukikānāmavicchinnā smṛtiḥ | smṛticca prabhabantī pramāṇāntaramūlā bhavati , na svatantretyavagryamasyā mūlamanveṣaṇīyam | tacca pratyakṣādi nopapadyate iti nūnaṃ śāstramūlaiva lokaprasiddhiḥ | viruddhānekaprakāratvācca lokaprasiddheḥ na tasyāṃ
svatantrāyāṃ samāśvasiti lokaḥ ||

[4,1.574.132]

na copakārāpakārakamātralakṣaṇāveva dharmādharmau vaktuṃ yujyete ;
japaśīdhupānādau tadabhāvāt | gurudāragamanādau ca viparyayādityacaśyaṃ śāstraśaraṇāveva tāveṣitavyau || vaidikadharmādharmanirṇayaḥ na lokato bhavituṃ śakyaḥ

[4,1.574.133]

api ca idamiṣṭimantrādikaṃ evaṃphalam , ayamasmin adhikṛta
iti ; iyamitikartavyatā , eṣa deśaḥ , eṣa kālaḥ , ime ṛtvijaḥ
ityādi kiṃ lokaprasiddheradhigantuṃ śakyate ? tasmādavaśyaṃ śāstrādhīna
eva viśiṣṭakarmāvabodha eṣitavyaḥ | śāstraṃ ca veda evetyuktam |
atastasya nirvivādasiddhameva prāmāṇyamiti || siddhāntyuktavedaprāmāṇyaprakriyaiva yuktatarā

[4,1.574.134]

evaṃ tu varṇyamāne saṃsārānāditvaṃ tāvaduktaṃ syāt | vedasyānāditvaṃ karmajñānānāditvāt | tataśca mīmāṃsakavartmanaiva pramāṇatā
sidhyati , nāptavādāt | tasmādyathodāhṛta eva mārgaḥ pramāṇatāyāmanuvartanīyaḥ || vedānāmanāditvaṃ pravāhata eva , na svarūpataḥ

[4,1.574.135]

athavā — vayamapi na na śiṣmo 'nādisaṃsārapakṣaṃyugapadakhilasargadhvaṃsavāde tu bhedaḥ | akathi ca racanānāṃ kāryatā tena sargāt prabhṛti bhagavatedaṃ vedaśāstraṃ praṇītam || 69 ||
anādireveśvarakartṛko'pi sadaiva sargapralayaprabandhaḥ |
sargāntareṣveva ca karmabodhaḥ vedāntarebhyo'pi janasya sidhyet || anyatve kiṃ pramāṇaṃ ? nanu tava , sumate ! kiṃ tadaikye pramāṇaṃ ?

[4,1.574.136]

dhvastaṃ tāvat samastaṃ bhuvanamiti tadā vedanāśo'pyavaśyam |
ekastvīśo'viśiṣṭaḥ sa ca racayati vā prāktanaṃ saṃsmaredbā
vede svātantryamasmin niyatamubhayathā'pyasti candrārdhamauleḥ || ekasya tasya manasi pratibhāsamānaḥvedastadā hi kṛtakānna viśiṣyate'sau | pratyakṣasarvaviṣayasya tu neśvarasyayuktā smṛtiḥ ,  karaṇameva tato'navadyam || 72 || tenāptanirmitattayaiva niratyayārthasaṃpratyayopajananāya janasya vede | śāstraṃ suvistarakṣapāstakutarkamūlamohaprapañcamakarot munirakṣapādaḥ || 73 || atharvavedasya caturthavedatvākṣepaḥ

[4,1.574.137]

atra kaścidāha — yuktamitaretaravyatiṣaktārthopadeśitvenaikakartṛkatvānumānadvārakaṃ trivedyāḥ prāmāṇyam | atharvavedasya tu trayyāmnātadharmopayogānupalabdheḥ trayībāhyatvena na tatsamānayogakṣematvam || atharvavedasya svatantrapramāṇatvāsaṃbhavaḥ

[4,1.574.138]

anapekṣatvalakṣaṇaprāmāṇyapakṣe'pi (pu. 435) vikṣiptaśāstrāntaropadiṣṭaviśiṣṭajyotiṣṭomādyanekakarmānupraviṣṭahautrādhvaryavādivyāpāravyatiṣaṅgadarśanāt tadarthā trayyeva yathā pramāṇabhāvabhāginī bhavitumarhati , na tathā  pṛthagvyavahārā ātharvaṇaśrutiḥ || vedānāṃ tritvameva śrutisammatam

[4,1.574.139]

tathā ca loke catasra imā vidyāḥ prāṇināmanugrahāya pravṛttāḥ —
ānvīkṣakī , trayī , vārtā , daṇḍanītiriti prasiddhiḥ | śrutismṛtī
api tadanuguṇārthe eva dṛśyete | śrutistāvat — "ṛgbhiḥ prātardivi
deva īyate | yajurvedena tiṣṭhati madhye'hnaḥ | sāmavedenāstameti |
vedairaśūnyastribhireti sūryaḥ" (tai. brā. 3.12.9) iti | tathā "prajāpatirakāmayata bahusyāṃ prajāyeyeti | sa tapo'tapyata | sa tapastaptvā |
imān lokānasṛjata pṛthivīmantarikṣaṃ divamiti | tān lokānabhyatapat tebhyastrīṇi jyortīṣyajāyanta | agnireva pṛthivyā ajāyata
vāyurantarikṣāt diva āditya iti | tāni jyortīṣyabhyatapat |

[4,1.574.140]

tebhyastrayo vedā ajāyanta | agnerṛgvedaḥ | vāyoryajurvedaḥ | ādityātsāmavedaḥ" (śata. brā. 11.4.11) | tathā "saiṣā vidyā trayī
tapati" (nārā. 12.2) iti || smṛtiṣvapi vedānāṃ tritvameva kīrtyate

[4,1.574.141]

smṛtirapi mānavī — prativedaṃ dvādaśavārṣikabrahmacaryopadeśinī
dṛśyate (manusmṛ. 3.1) — "ṣaṭtriṃśadvārṣikaṃ caryaṃ gurau traivedikaṃ vratam iti ||"
śrāddhaprakaraṇe'pi (manusmṛ. 3.145) — "yatnena bhojayecchrāddhe bahvṛcaṃ vedapāragam | śākhāntagamathādhvaryuṃ chandogaṃ vā samāptigam ||"
iti trivedapāragāneva śrāddhabhujaḥ brāhmaṇān darśayati , nātharvavedādhyāyinaḥ | pratyuta niṣedhaḥ kvacidupadiśyate — "tasmādātharvaṇaṃ
na pravṛñjayāt" (kalpasū.) iti || atharvaṇo vedatvaṃ bhaṭṭamatarītvā

[4,1.574.142]

evamākṣepe sati kecidācakṣate (taṃ. vā. 1.3.2) — "yadi yajñopayogitvaṃ nehāstyātharvaṇaśruteḥ | arthāntare pramāṇatvaṃ kenāsyāḥ pratihanyate? śāntipuṣṭyabhicārārthāḥ  ekabrahmartvigāśritāḥ | kriyāstayā pramīyante trayī vātmīyagocaraḥ iti ||"svapakṣeṇa atharvaṇaḥ vedatvasamarthanam

[4,1.574.143]

etattu sarvaṃ na sādhvabhidhīyate | tathā hi — "tatpramāṇaṃ
bādarāyaṇasyānapekṣatvāt" (jai. sū. 1.1.5) iti ya eṣa vedaprāmāṇyā
dhigatau jaimininā niradeśi panthāḥ , yo vā akṣapādena , kaṇādena ca
prakaṭitaḥ — "tadvacanādāmnāyaprāmāṇyam" (vai. sū. 10.2.9) iti, "mantrāyurvedaprāmāṇyavacca tatprāmāṇyamāptaprāmāṇyāt" (nyā. sū. 2.1.69)
iti , sa caturṣvapi vedeṣu tulyaḥ | tatra viśeṣatuṣo'pi na kaścidatiprayatnenānviṣyamāṇaḥ prāpyate | na hi mīmāṃsakapakṣe evaṃ vaktuṃ śakyate —
trayyevānādimatī , nātharvaśrutiḥ ; tasyāṃ kartṛsmaraṇasaṃbhavāditi ||

[4,1.574.144]

nāpi naiyāyikapakṣe evaṃ vaktuṃ śakyam — āptapraṇītāḥ trayo
vedāḥ , caturthastu nāptapraṇīta iti | tena prāmāṇyādhigamopāyāviśeṣāt samānayogakṣematayā catvāro'pi vedāḥ pramāṇam ||

[4,1.574.145]

vyabahāro hi sarveṣāṃ sāretaravicāracaturacetasāṃ caturbhirapi
vedaiḥ , caturṇāṃ varṇānāmāśramāṇāṃ , catasṛṣu dikṣu , caturabdhimekhalāyāmavanau prasiddha iti ko'yamatrānyathātvabhramaḥ ?

[4,1.574.146]

śrutismṛtimūlaścāryāvartanivāsināṃ bhavati vyavahāraḥ | te ca
śrutismṛtī caturo'pi vedān samānakakṣyānabhivadataḥ | ṛgyajussāmavedeṣvapi atharvavedāśaṃsīni bhūyāṃsi vacāṃsi bhavanti | tadyathā
śatapathe "atha tṛtīye'han" (śata. prā. 13.4.3.7) ityupakramya
aśvamedhe pāriplavākhyāne "so'yamātharvaṇo vedaḥ" iti śrūyate |
chāndogyopaniṣadi ca "ṛgvedo yajurvedaḥ sāmaveda ātharvaṇaścaturthaḥ" (chā. u. 7.1.4) iti paṭhyate || atharvavedasya itihāsapurāṇatulyatvanirāsaḥ

[4,1.574.147]

nanu ! "itihāsapurāṇaḥ pañcamaḥ" (chā. u. 7.1.4) iti tatra
paṭhyata eva ||

[4,1.574.148]

kiñcātaḥ ? kimiyatā'tharvaṇaścaturtho na bhavati vedaḥ ?

[4,1.574.149]

caturthaśabdopādānāt itihāsāditulyo'sau , na vedasamānakakṣya iti cet ; keyaṃ kalpanā ? caturthaśabdopādānādaprādhānye"trayo vedā asṛjyanta" (śata. brā. 11.4.11) ityādau tritvasaṃkhyopādānāt te'pi na pradhānatāmadhigaccheyuḥ | itihāsādibhirvā saha
parigaṇanaṃ aprādhānyakāraṇaṃ yaducyate ,  tadapi sarvavedasādhāraṇamiti
yatkiñcidetat || atharvavedasya vedatve śrutisammatiḥ

[4,1.574.150]

tathā śatādhyayane'pi "ṛco vai brahmaṇaḥ prāṇāḥ" ityabhyupakramya"ātharvaṇo vai brahmaṇaḥ samānaḥ" iti paṭhyate ||

[4,1.574.151]

tathā "ye'sya prāñco raśmayaḥ tā evāsya prācyo madhunāḍyaḥ ,
ṛca eva puṣpam" (chā. u. 3.1.2) ityupakramya paṭhita — "atha ye'syodañco raśmayaḥ tā evāsyodīcyaḥ madhunāḍyaḥ atharvāṅgirasa eva madhukṛtaḥ" (chā. u. 3.4.1) iti ||

[4,1.574.152]

tathā taittarīye "tasmādvā etasmāt prāṇamayāt | anyo'ntara
ātmā manomayaḥ" (tai. u. 2) iti prastutya "tasya yajureva śiraḥ |
ṛgdakṣiṇaḥ pakṣaḥ | sāmottaraḥ pakṣaḥ | ādeśa ātmā | atharvāṅgirasaḥ pucchaṃ pratiṣṭhā" (tai. u. 2) iti paṭhyate ||

[4,1.574.153]

tathā'nyatra "ṛcāṃ prācī mahatī digucyate | dakṣiṇāmāhuryajuṣām | sāmnāmuttarām | atharvaṇāmaṅgirasāṃ pratīcī mahatī
digucyate" (tai. brā. 3.12.9) iti ||

[4,1.574.154]

śatapathe brahmayajñavidhiprakrame madhyame "paya āhutayo ha vā etā
devānāṃ yadṛcaḥ" (śata. brā. 11.5.6.4) ityupakramya , "meda āhutayo
ha vā etā devānāṃ yadatharvāṅgirasaḥ sa ya evaṃ vidvānatharvāṅgiraso'harahaḥ svādhyāyamadhīte meda āhutibhireva taddevān sa tarpayati ta enaṃ
tṛptāstarpayanti" (śata. brā. 11.5.6.7) iti || mantravarṇo'pi atharvaṇo vedatvagamakaḥ

[4,1.574.155]

mantrā api tadarthaprakāśanaparā anuśrūyante "tvāmagne puṣkarādadhyatharvā niramanthata" (tai. saṃ. 3.5.11) ityādayaḥ | na caiṣāṃ atharvā
nāma kaścidṛṣirityevaṃprakāraṃ vyākhyānaṃ yuktam ;  anyatrāpyasamāśvāsaprasaṅgāt | ityevañjātīyakāstāvadudāhṛtāḥ śrutivācaḥ || atharvaṇo vedatve smṛtivākyāni

[4,1.574.156]

smṛtivākyāni khalvapi | manustāvat (manusmṛ. 11.33) — "śrutīratharvāṅgirasīḥ kuryādityavicārayan"
iti śrutiśabdena trayīvadiha vyavaharati ||

[4,1.574.157]

yājñavalkyaḥ caturdaśavidyāsthānāni gaṇayan (yājña. smṛ. 1.3) — "purāṇatarkamīmāṃsādharmaśāstrāṅgamiśritāḥ | vedāḥ sthānāni vidyānāṃ dharmasya ca caturdaśa"
iti catura eva vedānāvedayate ; nānyathā hi caturdaśasaṃkhyā
pūryate ||

[4,1.574.158]

smṛtyantare ca spaṣṭamevoktam — "aṅgāni vedāścatvāraḥ mīmāṃsānyāyavistaraḥ | purāṇaṃ dharmaśāstraṃ ca vidyā hyetāścaturdaśa iti ||"
anyatrāpyuktam "purāṇaṃ dharmaśāstraṃ mīmāṃsā nyāyaḥ catvāro
vedāḥ ṣaḍaṅgānīti caturdaśa vidyāsthānāni" iti ||

[4,1.574.159]

śātātapo'pyāha — "ṛksāmayajuraṅgānāṃ atharvāṅgirasāmapi | aṇorapyasya vijñānāt yo'nūcānaḥ sa no mahān iti ||"

[4,1.574.160]

tathā'nyatra "catvāraścaturṇāṃ vedānāṃ pāragāḥ dharmajñāḥ pariṣat"
ityuktam ||

[4,1.574.161]

śaṅkhalikhitau ca "ṛgyajussāmātharvavidaḥ ṣaḍaṅgavit dharmavit
vākyavit naiyāyiko naiṣṭhiko brahmacārī pañcāgniriti daśāvarā
pariṣat" ityūcatuḥ ||

[4,1.574.162]

prācetase "catvāro vedavidaḥ dharmaśāstraviditi pañcāvarā
pariṣat" ityuktam ||

[4,1.574.163]

tathā ca paṅktipāvanaprastāve caturvedaṣaḍaṅgavit jyeṣṭhasāmago'tharvāṅgiraso'pyete paṅktipāvanā gaṇyante | tadayamevamādivedacatuṣṭayapratiṣṭhāpraguṇa eva prācuryeṇa dharmaśāstrakārāṇāṃ vyavahāraḥ || atharvaṇaḥ vedatvaṃ śāstrakārāṇāmapi sammatam

[4,1.574.164]

anye'pi śāstrakārāḥ tathaiva vyavaharanto dṛśyante | tathā
ca mahābhāṣyakāro bhagavān patañjaliḥ atharvavedameva prathamamudāhṛtavān"śanno devīrabhiṣṭaye" (atharvasaṃ. 1) iti ||

[4,1.574.165]

mīmāṃsābhāṣyakāreṇāpi vedādhikaraṇe "kāṭhakaṃ kālāpaṃ maudgalaṃ
paippalādakam" (śā. bhā. 1.1.8) iti yajurvedādivat atharvavede'pi
paippalādakamudājahne | sarvaśākhādhikaraṇe'pi (śā. bhā. 2.8.2)
vedāntaraśāsvāntaravat maudgalapaippalādakākhye atharvaśākhe apyudāhṛtya
vicāraḥ kṛtaḥ | "tathā ca prathamayajño nāma caturṣu na kaścidasti"
ityadhikaraṇānta eva likhitam | evaṃ śrutismṛtiviśiṣṭācāravyavahāravidāṃ atra vipratipattisaṃbhāvanaiva nāsti || trayyāṃ atharvaṇaḥ agaṇanaṃ tasya nāvedatvaṃ gamayet

[4,1.574.166]

āha — na brūmaḥ atharvavedo na pramāṇamiti , kintu trayībāhya
iti — ucyate — trayyapīyaṃ atharvavedabāhyaiva | na kevalamevaṃ , trayyāmapi
parasparabāhyatvamastyeva — ṛksāmabāhyāni yajūṃṣi , yajussāmabāhyā
ṛcaḥ , ṛgyajurbāhyāni sāmānīti kiyānayaṃ doṣaḥ ? sarvabhāvānāmitaretarasāṅkaryasahitatvāt | ye hi śabdātmānaḥ granthasandarbhasvabhāvāḥ ,
ye ca tadabhidheyā arthasvabhāvāḥ , te sarve'nyonyasaṃmiśritātmāna
eva | na ca pareṇātmānaṃ saṃmiśrayanto'pi te svarūpamapahārayantīti || sarvaśākhāpratyayanyāyaḥ atharvavedamapi kroḍīkarotyeva

[4,1.574.167]

athocyeta — nedṛśaṃ trayībāhyatvamatharvavede vivakṣitam , api tu
yadeva na trayīpratyayaṃ karmopadiśati , na tatsambaddhaṃ kiṃciditi , tadasya
trayībāhyatvamiti — etadapi na sādhūpadiṣṭam — iṣṭipaśvekāhāhīnasatrādikarmaṇāṃ tatropadeśadarśanāt | "sarvaśākhāpratyayamekaṃ karma" iti
nyāyāt | trayyupadiṣṭe'pi karmaṇi sambaddhamatharvavedāt kimapi
lamyata eva || atharvavedāpekṣatvaṃ trayyā astyeva

[4,1.574.168]

nanu ! bhavati sarvaśākhāpratyayamekaṃ karma | tatpunaḥ trivedīsambaddhasarvaśākhāpratyayameva , nātharvaśākhāpratyayaṃ ; yataḥ somayāgādikarmaṇāṃ
ṛgvedena hautraṃ , yajurvedenādhvaryavaṃ , samāvedenaudgātraṃ kiyate , nātharvavedena kiñciditi — tadayuktam — atharvavedena brahmatvasya karaṇāt |
tathā ca gopathabrāhmaṇam — "prajāpatissomena yakṣyamāṇo vedānuvāca |
kaṃ vo hotāraṃ vṛṇīyamiti" (go. brā. 2.24) iti prakramya , "tasmādṛgvidameva hotāraṃ vṛṇīṣva , sa hi hautraṃ veda" , "yajurvidamevādhvaryuṃ
vṛṇīṣva , sa hi ādhvaryavaṃ veda" , "sāmavidamevodgātāraṃ vṛṇīṣva , sa hi
odgātraṃ veda" , "atharvāṅgirovidameva brahmāṇaṃ vṛṇīṣva , sa hi brahmatvaṃ
veda" (go. brā. 2.24) ityabhidhāya , punarāha "atha cennaivaṃvidhaṃ hotāraṃ
adhvaryumudgātāraṃ brahmāṇaṃ vā vṛṇute purastādeva vaiṣāṃ yajño ricyata
iti tasmādṛgvidameva hotāraṃ kuryāt , yajurvidamevādhvaryuṃ , sāmavidamevodgātāraṃ , atharvāṅgirovidameva brahmāṇam" (go. brā. 2.24) iti |
tathā "yadūnaṃ ca viriṣṭaṃ ca yātayāmaṃ ca karoti tadatharvaṇāṃ tejasāpratyāpyāyayet" (go. brā. 1.22) iti , "narte bhṛgvaṅgirobhyaḥ
somaḥ pātavyaḥ" (go. brā. 1.28) iti || atharvavedasya trayīrūpatvam

[4,1.574.169]

nanvetāḥ śrutīḥ atharvāṇa evādhīyate ; nānye trayīvidaḥ |
te tvevaṃ paṭhanti "yadṛcā hautraṃ kriyate yajuṣā''dhvaryavaṃ sāmnā
audgātraṃ atha kena brahmatvaṃ kriyate iti trayyā vidyayeti brūyāt"
iti | tathā ca "yadṛcaiva hautramakurvata yajuṣā''dhvaryavaṃ sāmnaudgātraṃ
yadeva trayyai vidyāyai śukraṃ tena brahmatvam" iti — ucyate —
vayamapyevamādīni vākyāni na nādhīmahi | kiṃ tveṣāmayamevārthaḥ — atharvāṅgirovideva brahmeti | katham ? yato na trayī nāma
kimapi vastvantaram ; api tu trayāṇāṃ vedānāṃ samāhāra iti |
samāhāraśca samāhriyamāṇaniṣṭho bhavati | samāhriyamāṇāśca ṛgvedādayaḥ trayaḥ hautrādiparatvena caritārthāḥ , na punastatra bhedamarhanti |
ekaikaśaḥ caritārthānāṃ samudāyo'pi caritārtha eva | samudāyabuddhau hi vibhajyamānāyāṃ samudāyina eva sphuranti , nāvayavivadarthāntaram , te cānyatra vyāpṛtāḥ || ṛgvedādyadhyetṛṇāṃ brahmatve'nadhikāraḥ

[4,1.574.170]

kiṃ nu khalu ṛgvedādīnāṃ brahmatvaṃ kurvatāmatibhāro bhavati ?
na brūmaḥ atibhāra iti | kintu tryātmakatvena brahmatvakartavyatopadiśyate | tryātmakaścānyatamo'pi tebhyo na bhavati vedaḥ | atharvavedastu tryātmaka eva | tatra hi ṛco yajūṃṣi sāmānīti trīṇyapi
santi | tena brahmatvaṃ kriyamāṇaṃ trayyā kṛtaṃ bhavati ||

[4,1.574.171]

nanu ! yastrīn vedānadhīte , tena cet brahmatvaṃ kriyeta , tatkiṃtrayyā na kṛtaṃ bhavati ? bāḍhamityucyate — so'pi "ekasmai vā
kāmāyā'nye yajñakratavaḥ samādhīyante" , "sarvebhyo jyotiṣṭomaḥ", "sarvebhyo darśapūrṇamāsau" iti śrutāvapi yogasiddhyadhikaraṇanyāyena(jai. sū. 4.3.11) asyatamameva buddhābādhāya vidadhyāt , na samudāyaṃ
buddhāvāropayituṃ śaknuyāt ityekenaiva tatkṛtaṃ bhavati , na trayyeti || atharvaśākhināṃ itaraśākhitulyatvam

[4,1.574.172]

nanu ! anye'pi tryātmakā vedāḥ — yadyevaṃ sutarāmatharvavedo na
pṛthakkaraṇīyaḥ , sarveṣāṃ rūpāviśeṣāt | teṣāṃ pṛthakpratiṣṭhaiḥ svaiḥ svaiḥ
ṛgādibhireva vyapadeśa iti na te samudāyaśabdavyapadeśyāḥ || atharvavedasya trayīsāratvam

[4,1.574.173]

yattu vākyāntare "trayyai vidyāyai śukraṃ , tena brahmatvam" iti ;
tatreyaṃ caturthī ṣaṣṭhyāḥ sthāne prayuktā | śukramiti sāramācakṣate |
tena trayīvidyāyāḥ sāreṇa brahmatvaṃ kriyata ityuktaṃ bhavati | na ca
trayyeva trayyāḥ śukraṃ bhavati | na cātyantaṃ tato'rthāntarameva |
tenedamatharvavedātmakameva trayyāḥ śukraṃ iti manyāmahe | tryātmakatvāditi manyāmahe | tryātmakatvāditi śukramiti ca guhyamāhuḥ |
atharvaśabdo'pi rahasyavacanaḥ | "yajñātharvāṇaṃ vaidikasyā iṣṭayaḥ" iti |
tena trayī śukrarūpeṇātharvavedena brahmatvamitītthamatharvavedasya na trayībāhyatvam | itthaṃ "sarvaśākhāpratyayamekaṃ karma" ityatra na sarvaśabdaḥ
saṅkocito bhavati || atharvavedaḥ brahmavedaḥ

[4,1.574.174]

ata eva brahmavedaḥ atharvaveda iti pūrvottarabrāhmaṇe paṭhyate — "ṛgvedo yajurvedaḥ sāmavedo brahmavedaḥ" (go. brā. 3.2.16) iti |
tathā ca kāṭhakaśatādhyayane brāhmaṇe brahmaudane śrūyate "brahmavādino vadanti
purodhā auddālakirāruṇimuvāca brahmaṇe tvā prāṇāya juṣṭaṃ nirvapāmi
brahmaṇe tvā vyānāya juṣṭaṃ nirvapāmi" ityupakramya , "ātharvaṇau vai
brahmaṇaḥsamāno'tharvaṇamevaitajjuṣṭaṃ nirvapati catuśśarāvo bhavati catvāro
hīme vedāḥ tāneva bhāginaḥ karoti mūlaṃ vai brahmaṇo vedāḥ vedānāmetanmūlaṃ
yadṛtvijaḥ prāśnanti taddrahmaudanasya brahmaudanatvam" iti ||

[4,1.574.175]

tathā sāmavede pṛṣṭhyasya caturthe'hanyārbhave pavamāne atharvaṇe
sāmno gānaṃ yat , tadvidhāne śrūyate "caturvidhamātharvaṇaṃ bhavati catūrātrasya
vṛttvai catuṣpadāmānuṣṭubhā'nuṣṭubhamevaitadaharyaścaturthaṃ bheṣajaṃ vā'tharvaṇaṃ
taddhi bhaiṣajyameva tatkarotyātharvaṇāni yāgabheṣajāni" (sā. brā. 1.3)
ityetadālambaneyaṃ stutiḥ | ata eva prāguktaṃ "yajñe yadūnaṃ ca viriṣṭaṃ ca
yātayāmaṃ ca karoti tadatharvaṇāṃ tejasā''pyāyayati" (go. brā. 1.22.)
iti | tasmādātharvaṇa eva brahmeti | etacca śāstrāntare vistareṇābhiyuktaiḥ
yuktibhirupapāditamiti nehātyantāya pratāyate || ātharvaṇaḥ apariharaṇīyatvam

[4,1.574.176]

yattu — "nātharvaṇena pravṛñjyāt" iti , tat kalpasūtravākyatvāt
vedaviruddhamityanādṛtam | athāpi śrautamidaṃ vākyaṃ , tadā'pi , prakaraṇādhītaṃ cet , tatraiva kvacitkarmaṇi nivekṣyate | anārabhyavādapakṣe'pi pūrvoktavākyavisadṛśārthatvāt atharvavedasya ca trayyabāhyatvena saṃparkaparihārānarddatvāt niyataviṣayameva vyākhyāsyate || uccaistvādayo mantradharmāḥ , na vedadharmāḥ

[4,1.574.177]

yadapyucyate — "uccairṛcā kriyate uccaissāmnopāṃśu yajuṣā"
itivat atharvadharmo'pi na kaścidāmnāta iti — tadapyasāram —
maṃtradharmo hyayamupadiśyate , na vedadharmaḥ | mantrabrāhmaṇasamudāyasvabhāvā
hi catvāra ime vedagranthāḥ | mantrāstu vastuto gadyapadyabhedāt dvividhā eva | gadyabandho yajurucyate , padyabandhaḥ ṛgiti |
gītinibandhanaṃ tu bhedāntaraṃ sāmeti | ata eva jaimininā mantravibhāgaṃ prastutya — "teṣāmṛgyatrārthavaśena pādavyavasthā" (jai. sū. 2.1.35) , "gītiṣu sāmākhyā" (36) , "śeṣe yajuśśabdaḥ" (37) , itthameva
teṣāṃ traividhyamupapāditam | teṣāmeva cāyamuccaistvādidharmaḥ , na
vedaśabdavācyānāṃ mantrabrāhmaṇasamudāyātmanāṃ granthānām | atharvavede'pīyaṃ trividhaiva mantrajātiriti tatrāpīdaṃ dharmajātamupadiṣṭaṃ bhavati ||

[4,1.574.178]

mantravibhāgakṛta evāyaṃ trayīvyapadeśa iti | ataśca"saiṣātrayī
vidyā tapati" ityādyapi na virotsyate | evaṃ ṛgyajussāmasamudāyātmakamantropabandhāt trayyantargataścātharbavedaḥ | pṛthagvyavasthitagranthasandarbhasvabhāvatvācca bhinnaḥ sa iti siddham || atharvaṇaḥ ṛgvedatvapakṣaḥ

[4,1.574.179]

anye punaḥ — ṛkpracuratvāt , praviralayajurvākyatvāt , agīyamānasāmamantratāvaśācca ṛgvedamevātharvavedamācakṣate | ayamapi
pakṣo'stu , na kaścidvirodhaḥ || atharvaṇaḥ vedatvena vyavahāre vipratipattyabhāvaḥ

[4,1.574.180]

yatpunarabhidhīyate — vedaśabdaḥ trayāṇāmeva vācakaḥ , na caturthasyeti — so'yamatyutkaṭo dveṣaḥ | vṛddhavyavahāro hyatra pramāṇam |"vedo'yam" , "brāhmaṇo'yam" iti tatra tatra vedaśabde uccārite catvāro'pi pratīyante | "vedo mayā'dhītaḥ" iti vadantaṃ pṛcchanti vyavahartāraḥ "katamastvayā'dhīto vedaḥ" iti | sa āha "atharvavedaḥ" iti |
na tamevamākṣipanti "nāsau vedaḥ , yastvayā paṭhitaḥ" iti |
sopapado'tharvavede vedaśabda iti cet , vedāntareṣvapi tulyametat"ṛgvedaḥ , yajurvedaḥ , sāmavedaḥ" iti | nirupapado'pi teṣu vedaśabdaḥ ,
prayujyata iti cet , taditaratrāpi samānamityuktam | caturvedādhyāyī
bharadvāja iti ca prasiddhameva | sarvathā tu sopapada evāyurvedādiṣu
vedaśabda iti na tattulyakakṣyatā'dhikṣepakṣetratāmatharvavedo netavyaḥ || brahmayajñe atharvavedaviniyogaḥ sarvasammataḥ

[4,1.574.181]

brahmayajñavidhiśca śrautaḥ caturṣvapyaviśiṣṭa ityuktam | smārto'pi
tathāvidha evāsti | yathā''ha yājñavalkyaḥ (yā. smṛ 1.44) — "bhedasā tarpayeddevān atharvāṅgirasaḥ paṭhan | pitṝṃśca madhusarpirbhyāṃ anvahaṃ śaktito dvijaḥ"
iti | sāṃpradāyikamadhyāpanādhyayanādi sarvamabhinnamevetyalaṃ
prasaṅgena ||

[4,1.574.182]

tena pramāṇatāyāṃ , vedasvādhyāyaśabdavācyatve , puruṣārthasādhanavidhāvapi catvāraḥ samā vedāḥ || atharvavedasyaivetaravedāpekṣayā śraiṣṭhyam

[4,1.574.183]

yadi punaḥ auttarādharyeṇa vinā na parituṣyate , tat atharvaveda
eva prathamaḥ , tataḥ paramasya maṃtrasya brahmaṇaḥ praṇavasyābhivyakteḥ | tathā
ca śrutiḥ — "brahma ha vā idamagra āsīt" (go. brā. 1.1) ityupakramya, "ātharvaṇaṃ vedamabhyaśrāmyadabhyatapat samatapattasmācchāntāt taptāt
santaptāt omiti mana evordhvamakṣaramudakrāmat" (go. brā. 1.5)
ityādi | tathā mahāvyāhṛtīnāṃ śākhāntaraprasiddhānāṃ , aprasiddhānāṃ
ca bṛhadityādīnāṃ tat evotthānam || atharvavedādhyayanasya pratyekopanayanādhikārikatvam

[4,1.574.184]

atharvavedakṛtopanayanasaṃskārasya vedāntarādhyayanamaviruddham | anyavedopanīyamānasya tu nātharvaṇopanayanasaṃskāramaprāpitasyātharva
vedādhyayane'dhikāraḥ | taduktam "bhṛgvaṅgirovidā saṃskṛto'nyān
vedānadhīyīta , nānyatra saṃskṛto bhṛgvaṅgiraso'dhīyīta" (go. brā. 1.29)
iti | trayyekaśaraṇairapi caitadavaśyāśrayaṇīyaṃ atharvavedavihitaṃ
svakarmabhraṃśe prāyaścittamācaradbhirityatharvaveda eva jyāyān || atharvaṇo vedatve smṛtayo na pratikūlāḥ

[4,1.574.185]

yattu mānavaṃ vākyamudāhṛtaṃ ṣaṭtriṃśadābdikaṃ , tat trivedādhyayanaviṣayaṃ vaikalpikam | "vedānadhītya vedau vā vedaṃ vā'pi yathākramam" (manusmṛ. 3.2) iti ekasmin vede dvādaśavarṣāṇi vratam , dvayoḥ
caturviṃśatiḥ , trayāṇāṃ ṣaṭtriṃśaditi | yastu caturo vedānadhīte ,
tasya "aṣṭacatvāriṃśadvarṣaṃ vedabrahmacaryamupāsīta" iti smṛtyantaramasti ,
na ca tadāryairnādṛtam | tatra trivedādhyāyināmeva prativarṣaṃ ṣoḍaśavarṣāṇi
vrataṃ carediti vyākhyānamasaṅgatam , upakramavirodhāt , anupayogācca | tena vedāntarādhyayanakṛta evāyaṃ vikalpavidhiḥ , na
dvādaśaṣoḍaśavarṣāpekṣa ityanādaro'pyasyāṃ smṛtau "kṛṣṇakeśo'gnīnādadhīta" iti śrutivirodhakṛtaḥ , nātharvavedādhyayananiṣedhagarbha iti ||

[4,1.574.186]

traivedikabrahmacaryasmṛtirapi ceyaṃ atharvavedādhyayanaparyudāsameva
viṣayīkaroti , na ca vedāntarādhyayananiṣedhamiti atrāpi na viśeṣaheturasti | triṣu vedeṣvidaṃ vratam , na punareṣveva triṣviti niyāmakaṃ
vacanamasti || atharvavidaḥ śrāddhabhojane'dhikāraḥ astyeva

[4,1.574.187]

yadapi śrāddhaprakaraṇe "yatnena bhojayet" iti trivedīpāragaparikīrtanaṃ (pu. 615) tat "vedapāragam" iti , "śākhāntagam" iti, "samāptigam" iti viśeṣaṇapadaparyālocanayā ṛgvedādyekadeśādhyāyināmanadhikārameva śrāddhe sūcayati | atharvaṇastu atharvaśiro'dhyayanamātralabdhapaṅktipāvanabhāvasyaikadeśapāṭhino'pi tatrādhikāra upapadyate |
darśitaṃ cātharvaśirodhyayanamātrādapi paṅktipāvanatvam | paṅktipāvanaśca
śrāddhabhojane'nadhikṛta iti vipratiṣiddham || itaravedaikadeśādhyāyinaḥ śrāddhabhojane'nadhikāraḥ

[4,1.574.188]

yastu "jyeṣṭhasāmagastrimadhustrisuparṇikaḥ" iti vedāntaraikadeśādhyāyināmapi śrāddhabhojanābhyanujñānaṃ tat anukalparūpamiva bhāti , prathamakalpena samagravedādhyayanopadeśāditi | tasmāt nātharvaniṣedhārthametadvākyamiti || atharvaprāmāṇye kumāriloktaṃ na hṛdayaṅgamam

[4,1.574.189]

tadevamavasthite yat vārtikakāreṇa bhayādiva , dveṣādiva ,
mohādiva , sānukampamiva vā idamucyate "yadi yajñopayogitvam"
ityādi (pu. 615) — tadahṛdayaṅgamam — atharvavede pūrvottarabrāhmaṇe
vispaṣṭaṃ iṣṭipaśvāhāhīnasatrāṇāmupadeśāt | vedāntareṣu taccodanābhāvāt kimatharvavede tadupadeśeneti cet — subhāpitamidam — evamapi hi
vaktuṃ śakyaṃ — atharvavede taccodanāyā darśanāt kiṃ vedāntareṣu tadupadeśena ? iti ||

[4,1.574.190]

na ca jāne kasyaipa paryanuyogaḥ ? kiṃ nityasya vedasya ? kiṃ vā
tatpraṇeturīśvarasya ? iti | dvāvapi tāvaparyanuyojyāvityuktam |
arthāntaraśāntipuṣṭyabhicārādi vedāntareṣvapi na na dṛśyate | śyeno hi
sāmaveda utpannaḥ ; adbhutaśāntyādayaśca yajurveda iti tadapi samānam || ekabrahmāśritatvaṃ ātharvaṇakarmaṇāmiti na kṣodakṣamam

[4,1.574.191]

ekabrahmartvigāśritā ityetadapi na satyam | yata evaṃ tatra
paṭhyate — dve yajñavṛttī bhavataḥ vaihārikī ca pākayajñavṛttiśceti | tatra
vaihārikī nāma anekartvigāśritānāṃ ekakriyāṇāmupadeśaḥ śrutau | ekabrahmartvigāśritāstu śāntyādikriyāḥ smṛtāvityabhūmijñoktireṣā || vedacatuṣṭaye'pi vaidikānāmabhimānaḥ sama naḥ

[4,1.574.192]

trayyeva ātmīyagocaretyetadapi paramamādhyasthyam | na hyātmīyaḥ
parakīyo vā kaścidasti vedārthaḥ , sarvaśākhāpratyayatvādekasya karmaṇaḥ |
tasmāt samānayogakṣematvāt sarvavedānāṃ ekasya tataḥ pṛthakkaraṇaṃ
vedanindāprāyaścittanirbhayadhiyāmeva cetasi parisphurati , na sādhūnāmityuparamyate || atharvavedaprāmāṇyopasaṃhāraḥiti tulyaprabhāvarddhivardhamānocitastavāḥ | vividhābhimatasphītaphalasaṃpādanodyatāḥ || 74 || catvāro'pi parākṣepaparihārasthirasthitim | bhajanti vedāḥ prāmāṇyalakṣmīṃ  haribhujā iva || 75 || catusskandhopetaḥ prathitapṛthagaryairavayavaiḥkṛtānyonyaśleṣaiḥ upacitavapuḥ vedaviṭapī | pratiskandhaṃ śākhāphalakusumasandarbhasubhagāḥprakāśante tasya dvijamukhanipītottamarasāḥ || 76 || āgamaprāmāṇyākṣepavikalpaḥ

[4,1.574.193]

āha — kimetaditthaṃ prāmāṇyaṃ vedānāmeva sādhyate | utāgamāntarāṇāṃ vā sarveṣābhiyameva dik || 77 ||
kiñcātaḥ? ādye pakṣe pareṣyevaṃ bruvāṇeṣu kimuttaram? uttaratra tu mithyā syuḥ sarve'nyonyavirodhinaḥ || 78 || āgamadvaividhyam

[4,1.574.194]

kāni punarāgamāntarāṇi cetasi vidhāyaivaṃ vatsaḥ pṛcchati ?
purāṇetihāsadharmaśāstrāṇi vā ? śaivapāśupatapañcarātrabāddhārhataprabhṛtīti vā? manvādyāgamānāṃ vedamūlatvāt prāmāṇyam

[4,1.574.195]

tatra śaivādīni tāvannirūpayiṣyāmaḥ | manvādipraṇītāni dharmaśāstrāṇi vedavat tadarthānupraviṣṭaviśiṣṭakarmopadeśīni pramāṇameva |
kasteṣu vicāraḥ ? teṣāṃ tu pramāṇatvaṃ vedamūlatvenaiva kecidācakṣate ||

[4,1.574.196]

tathā hi — na tāvanmanvādideśanāḥ bhrāntimūlāḥ saṃbhāvyante ,
bādhakābhāvāt | adyayāvadaparimlānādaraiḥ vedavidbhiḥ tadarthānuṣṭhānāt ||

[4,1.574.197]

nāpyanubhavamūlāḥ , pratyakṣasya trikālānavacchinnakāryarūpadharmaparicchedadaśāsāmarthyāsaṃbhavāt ||

[4,1.574.198]

na ca puruṣāntaropadeśamūlāḥ , puruṣāntarasyāpi tadavagame
pramāṇābhāvāt | bhāve vā manunā kimaparāddham ? asati hi mūlapramāṇe
puruṣavacanaparaṃparāyāmeva kalpyamānāyāṃ andhaparaṃparāsmaraṇatulyatvaṃ
durnivāram ||

[4,1.574.199]

na ca vipralambhakā eva bhavanto manvādayaḥ evamupadiśeyuriti
yuktā kalpanā ; bādhakābhāvāt , sādhujanaparigrahāccetyuktam ||

[4,1.574.200]

tasmāt pāriśeṣyāt vedākhyakāraṇamūlā eva bhavitumarhanti
manvādideśanāḥ , taddhyanuguṇaṃ samarthaṃ ca kāraṇamiti | tadāha bhaṭṭaḥ(taṃ. vā. 1.3.2) — "bhrānteranubhavādvā'pi puṃvākyādvipralaṃbhakāt | dṛṣṭānuguṇyasāmarthyāt codanaiva laghīyasī iti ||"manvādyāgamānāṃ vedamūlakatve pakṣabhedāḥ

[4,1.574.201]

tatra kecit paridṛśyamānamantrārthavādabalonnītavidhimūlatvaṃ
manyante | anye viprakīrṇaśākhāmūlatvam | apare punaḥ utsannaśākhāmūlatvamiti ||

[4,1.574.202]

anena ca viśeṣavivaraṇena na naḥ prayojanam | sarvathā yathopapatti veda eva tatra mūlaṃ prakalpyatām , na mūlāntaram , apramāṇakatvāt | vedamūlatvapakṣe'pi ceyamakhilajagadviditā  smṛtisamākhyā'nugṛhītā bhaviṣyati | pratyakṣamūlatve hi vedavadatrāpi kaḥ
smṛtiśabdārthaḥ? śrutismṛtivirodhe śruteḥ prābalyam

[4,1.574.203]

kiñca vedamūlatve sati smṛteḥ śrutivirodhe sati tadatulyakakṣyatvāt bādhyatvaṃ suvacaṃ bhavati | kḷptamekatra mūlaṃ , itaratra
kalpyam | yāvadeva bhavān smṛteḥ śrutiṃ kalpayituṃ vyavasyati ,
tāvadetadvirodhinī pratyakṣaśrutā śrutiravatarati hṛdayapathamiti kathaṃ
tadā mūlakalpanāyai smṛtiḥ prabhavet | tadāha (taṃ. vā. 1.3.3) — "so'yamābhāṇako loke yadaśvena hṛtaṃ purā | tatpaścāt gardabhaḥ prāptuṃ kenopāyena śaknuyāt ? iti ||"śrutismṛtyoḥ sāmyamiti pakṣāntaram

[4,1.574.204]

apara āha — vikalpa evātra yuktaḥ | kila dvividho vedaḥ —
śrūyamāṇaḥ , anumīyamānaśca | śrūyamāṇaśca śrutirityucyate | anumīyamānaśca smṛtiriti | dvāvapi caitāvanādī iti kiṃ kena
bādhyate ? vyaktāvyakto hi veda evāsau | ata eva na mantrārthavādādimūlakatvakalpanaṃ yuktam , smaryamāṇasya vedasyānāditvāt || manvādismṛtibāhyasmṛtyorvailakṣaṇyam

[4,1.574.205]

nanu ! evaṃ vedamūlatvena prāmāṇye varṇyamāne bāhyasmṛtīnāmapi
prāmāṇyaṃ vadantaḥ pravādukāḥ kathaṃ prativaktavyāḥ ? ucyate — pratyuktā
eva te tapasvinaḥ | uktaṃ hi bhagavatā jaimininā — "api vā kartṛsāmānyāt pramāṇa manumānaṃ syāt" (jai. sū. 1.3.2) iti ||

[4,1.574.206]

kartṛsāmānyāditi ko'rthaḥ ? ekādhikārāvagamāditi | ya eva
vedārthānuṣṭhāne'dhikṛtāḥ kartāraḥ , ta eva smṛtyarthānuṣṭhāne | ācamanādismārtapadārthasaṃbalitatayaiva vedistaraṇādivaidikapadārthaprayogadarśanāt | na tvevamekādhikārāvagamo bāhyasmṛtiṣu vidyate |
tasmāt manvādismṛtaya eva pramāṇaṃ , na bāhyasmṛtayaḥ || siddhānte tu manvādismṛtīnāṃ pratyakṣamūlakatvādeva prāmāṇyam

[4,1.574.207]

nanu ! manvādismṛtayo'pi  vedamūlatvāt pramāṇaṃ , nānyata iti — atrocyate — tadetadvadamūlatayā prāmāṇyaṃ yogipratyakṣaṃ dharmagrāhakamamṛṣyamāṇāḥ kilācakṣate bhavantaḥ | etacca na yuktam — yathā hi
bhagavānīśvaraḥ sarvasya kartā , sarvasyeśitā , sarvadarśī , sarvānukampī ca
vedānāṃ praṇetā samarthitaḥ , tathā yogipratyakṣamapi dharmagrahaṇe nipuṇamasmadādipratyakṣavilakṣaṇaṃ pratyakṣalakṣaṇe (pu. 268) samarthitameva |
tasmāt tanmūlā eva manvādideśanāḥ bhavantu || dharmasyāpi pratyakṣatvasaṃbhavaḥ

[4,1.574.208]

yattu trikālānavacchinnaḥ kathaṃ pratyakṣagamyo dharmaḥ syāditi(pu. 630) codanaiva tatra pramāṇamucyate — prativihitaṃ tat īśvarapratyakṣasamarthanena | sādhyasādhanasambandhasya svargāgniddotrādigatasya yathā
grāhakamīśvarapratyakṣaṃ , evaṃ aṣṭakādigatasya tasya grāhakaṃ manvādipratyakṣaṃ bhaviṣyatīti kimatra trikālānavacchedena , avacchedena
vā kṛtyam? vedānāṃ smṛtīnāṃ ca vailakṣaṇyam

[4,1.574.209]

yadyevaṃ aṣṭakādikarmaṇāṃ dharmatvāgrahaṇāt asarvajña īśvaraḥ
syāt | jñātvā vā'nupadiśat akāruṇiko bhavet — naiṣa doṣaḥ —
sarvaṃ jānātyeva bhagavān | kiñcit svayamupadiśati , kiñcit
parānupadeśayati | te hi syānugrāhyā bhagavataḥ | teṣāṃ ca tadanugrahakṛteva tathāvidhajñānaprāptiḥ | manyādīnāṃ pratyakṣo dharma iti
vede'pi paṭhyate || śrutismṛtyoḥ pratyakṣamūlakatvāviśeṣāt na kutrāpi tayorbādhyabādhakabhāvaḥ

[4,1.574.210]

nanu ! evaṃ pratyakṣamūlatvāviśeṣāt śrutismṛtyorvirodhe vikalpaḥ
prāpnoti , bṛhadrathantarabidhyoriva ; na bādhyabādhakabhāvaḥ | na hīśvara
pratyakṣasya yogipratyakṣasya ca prāmāṇye kaścidviśeṣaḥ | naisargikāhāryakṛtastu bhaviṣyati | kiṃ tena ?

[4,1.574.211]

ucyate — bhavatu vikalpaḥ | ko doṣaḥ ? vedamūlatvavādibhirapi
kaścidvikalpo vyākhyāta eva | viṣayavibhāgena vā vikalpo
vyākhyāsyate | na ca śrutismṛtivirodhodāharaṇaṃ kiñcidastīti
svādhyāyābhiyuktāḥ | tasmādāptapratyakṣamūlatvena vedānāmiva
dharmaśāstrāṇāmapi prāmāṇyam || itihāsapurāṇānāmapi sākṣādeva prāmāṇyopapādanam

[4,1.574.212]

etena itihāsapurāṇaprāmāṇyamapi nirṇītaṃ veditavyam | itihāsapurāṇaṃ hi pañcamaṃ vedamāhuḥ | uktaṃ ca — (ma. bhā. ā. 1.265)"itihāsapurāṇābhyāṃ vedaṃ samupabṛṃhayet | bibhetyalpaśrutādvedaḥ māmayaṃ pratariṣyati iti ||"sarvasmṛtīnāṃ vedamūlakatvenaiva prāmāṇyamiti pakṣaḥ

[4,1.574.213]

athavā kimasmākaṃ durabhiniveśena ? vedamūlatvāt smṛtīnāṃ ,
smṛtivat purāṇānāmapi bhavatu prāmāṇyam | prāmāṇye tāvadavivādaḥ |
sadācārasyāpyanupanibaddhasya vedamūlatvādeva bhavatu prāmāṇyam || vidyāsthāneṣu ṣaṇṇāṃ prādhānyaṃ , itareṣāmaṅgatvam

[4,1.574.214]

sarvathā tāvat vedāścatvāraḥ , purāṇaṃ , smṛtiriti ṣaḍimāni
vidyāsthānāni sākṣātpuruṣārthasādhanopadeśīni pūrvoktarītyā
pramāṇam | vyākaraṇādīni tu ṣaḍaṅgāni aṅgatvenaiva tadupayogīni ,
na sākṣāddharmopadeśīni | kalpasūtreṣvapi vikṣiptakarmakramaniyamasaṃgrahamātram , nāpūrvopadeśaḥ | mīmāṃsā vedavākyavicārātmikā |
vedaprāmāṇyaniścayahetuśca nyāyavistara ityāmukha evoktam (pu. 7.10) |
tadimāni caturdaśavidyāsthānāni pramāṇam | kānicit sākṣādupadeśīni , kānicit tadupayogīnīti siddham || āgamadvaividhyam

[4,1.574.215]

yāni punarāgamāntarāṇi paridṛśyante , tānyapi dvividhāni —
kānicit sarvātmanā vedavirodhenaiva pravartante , bauddhādivat | kānicit tadavirodhenaiva kalpitavratāntaropadeśīni , śaivādivat || śaivāgamānāṃ prāmāṇyam

[4,1.574.216]

tatra śaivāgamānāṃ tāvat prāmāṇyaṃ brūmahe ; tadupajanitāyāḥ
pratīteḥ sandehabādhakāraṇakāluṣyakalāpasyānupalambhāt | īśvarakartṛtvasya tatrāpi smṛtyanumānābhyāṃ siddhatvāt | mūlāntarasya
lobhamohādeḥ kalpayitumaśakyatvāt | na hi tatra idaṃprathamatā
smaryate | vedavadekadeśasaṃvādāśca bhūmnā dṛśyanta iti kuto mūlāntarakalpanāvakāśaḥ || śaivāgamā api vaidikadharmapratipādakā eva

[4,1.574.217]

na ca vedapratipakṣatayā teṣāmavasthānam ; vedaprasiddhacāturvarṇyādivyavahārāparityāgāt || manvādicodanānyāyaḥ sa yadyapi na vidyate | śaivāgame tathā'pyasya na na yuktā'pramāṇatā || 79 || sarvopanipadāmarthāḥ niḥśreyasapadaspṛśaḥ | vivicyamānā dṛśyante te hi tatra pade pade || 80 || ye ca vedavidāmagryāḥ kṛṣṇadvaipāyanādayaḥ | pramāṇamanumanyante te'pi śaivādidarśanam || 81 || pañcarātraprāmāṇyampañcarātre'pi tenaiva prāmāṇyamupavarṇitam | aprāmāṇyanirmittaṃ hi nāsti tatrāpi kiñcana || 82 ||

[4,1.574.218]

tatra ca bhagavān viṣṇuḥ praṇetā kathyate | sa ceśvara eva || śaivavaiṣṇavakalahasya nirmūlatvamekasya kasyacidaśeṣajagatprasūtihetoranādipuruṣasya mahāvibhūteḥ | sṛṣṭisthitipralayakāryavibhāgayogātbrahmeti viṣṇuriti rudra iti pratītiḥ || 83 || śaivapañcarātroktadharmāṇāṃ vaidikam

[4,1.574.219]

vede ca pade pade "eka eva rudro'vatasthe na dvitīyaḥ" (atha. 3), "idaṃ viṣṇurvicakrame" (tai. saṃ. 1.2.13 , ṛ. saṃ. 1.22.7) iti rudro
viṣṇuśca paṭhyate | tadyogāśca tadārādhanopāyā vede'pi coditā
eva | śaivapañcarātrayostu tadyogā evānyathopadiśyante | na caiṣa
eva vedavirodhaḥ ; vaikalpikatvādupāyānām | ataḥ āptapraṇītatvāt ,
vedāviruddhatvācca na tayoraprāmāṇyam || bauddhāgamānāmaprāmāṇyam

[4,1.574.220]

ye tu saugatasaṃsāramocakāgamāḥ pāpakācāropadeśinaḥ , kasteṣu
prāmāṇyamāryo'numodate? buddhaśāstre hi vispaṣṭā dṛśyate vedabāhyatā | jātidharmocitācāraparihārābadhāraṇāt || 84 || saṃsāramocakāḥ pāpāḥ prāṇihiṃsāparāyaṇāḥ | mohapravṛttā eveti na pramāṇaṃ tadāgamaḥ || 85 || niṣiddhasevanaprāyaṃ yatra karmopadiśyate | prāmāṇyakathane tasya kasya jihvā pravartate ? || 86 || tato yadyapi siddhiḥ syāt kadācit kasyacit kvacit | brahmahatyārjitagrāmyabhogavannarakāya sā || 87 || niṣiddhācaraṇopāttaṃ duṣkṛtaṃ kena śāmyati? ataḥ kālāntareṇāpi narake patanaṃ punaḥ || 88 || bauddhavaidikāgamayorvailakṣaṇyam

[4,1.574.221]

yattvatra coditam (pu. 629) — pareṣu pūrvoktakrameṇa buddhādyāptakalpanāṃ kurvatsu kiṃ pratividheyamiti — tatrocyate — mahājanaprasiddhyanugrahe hi sati suvacamāptoktatvaṃ bhavati , nānyathā || vaidikāgamānāṃ mahājanaparigrahāt prāmāṇyam

[4,1.574.222]

mahājanaśca vedānāṃ , vedārthānugāmināṃ ca purāṇadharmaśāstrāṇāṃ ,
vedāvirodhināṃ ca keṣāṃcidāgamānāṃ prāmāṇyamanumanyate ; na veda
viruddhānāṃ bauddhādyāgamānāmiti kutasteṣāmāptapraṇītatvam ? mūlāntaraṃ
hi tatra suvacaṃ ajñānalobhādi — ityevamabhidhāya vedaspardhino
bauddhādayaḥ niṣeddhavyāḥ || ko'yaṃ mahājano nāma ?

[4,1.574.223]

āha — ko'yaṃ mahājano nāma ? kimākāraḥ ? kimāspadaḥ? kiṃsaṃkhyaḥ ? kiṃsamācāraḥ ? iti vyākhyātumarhasi || 89 ||

[4,1.574.224]

api ca bauddhādayo buddhādīnāptān svāgamaprāmāṇyasiddhaye
vadanti te mahājanamapi nijam |  tatsiddhaye bandakādikaṃ vadeyureva |
kastatra pratīkāraḥ ? ucyate — cāturvarṇyaṃ , cāturāśramyaṃ ca yadetadāryadeśaprasiddhaṃ , sa mahājana ucyate | ākārastu tasya kīdṛśaṃ pāṇipādam ? kīdṛśaṃ śirogrīvaṃ vā ? kiyatī tasya saṃkhyā ? iti puruṣalakṣaṇādīni gaṇayituṃ na jānīmaḥ ||

[4,1.574.225]

cāturvarṇyacāturāśramyarūpaścaiṣa mahājanaḥ vedapathapravṛttaḥ āgamāntaravādibhirapratyākhyeya eva | tathā caite bauddhādayo'pi —
durātmānaḥ vedaprāmāṇyaniyamitā eva caṇḍālādisparśaṃ pariharanti |
niraste hi jātivādābalepe kaḥ caṇḍālādisparśe doṣaḥ ?

[4,1.574.226]

ye'pi anye kecit aśucibhakṣaṇāgamyāgamanādinirvikalpadīkṣāprakāramakāryamanutiṣṭhanti , te'pi cāturvarṇyamahājanabhītāḥtatkarma rahasi kurvanti , na prakāśam | nirviśaṅke hi tacchāstrapratyaye
kimiti cauryavat tadarthānuṣṭhānam ? ata eva na nijo mahājanaḥ
utthāpayituṃ śakyate vandakādiḥ , kiṃ tvayameva cāturvarṇyādirmahājanaḥ | sa caiṣa mahājanaḥ vedaviruddhamāgamaṃ pariharatyeva , nānumodate || saṃsāramocakaṃ spṛṣṭvā śiṣṭāḥ snānti savāsasaḥ | bauddhairapi sahaiteṣāṃ vyavahāro na kaścana || 90 || vedadharmānuvartī ca prāyeṇa sakalo janaḥ | vedavāhyastu yaḥ kaścit āgamo vañcanaiva sā || 91 || vedabāhyā api vaidikābhāsā eva

[4,1.574.227]

īdṛśaścāyaṃ ananyasāmānyavibhavo mahābhāgo vedanāmā grantharāśiḥ , yadanye bāhyāgamavādina evameva spardhante | te hi svāgamaprāmāṇyamabhivadantaḥ , vedarītyā'bhidadhati | vede yathātathā praveṣṭumīhante ||

[4,1.574.228]

vaidikānarthān antarā'ntarā svāgameṣu nibadhnanti | vedasparśapūtamivātmānaṃ manyante | teṣāmapyantarhṛdaye jvalatyeva vedaprāmāṇyam | ata evaṃvidhāyā mahājanaprasiddheḥ āgamāntareṣvadarśanāt na
teṣāmāptapraṇītatvam || mahājanaparigrahādvedaprāmāṇye'pi nyāyaśāstrasyāvaśyakatā

[4,1.574.229]

āha — mahājanaprasiddhyaiva vedaprāmāṇyaniścayāt | kimarthaḥ kaṇṭhaśoṣo'yaṃ iyānāryeṇa saṃśritaḥ ? || 92 ||

[4,1.574.230]

vedaprāmāṇyasiddhyarthaṃ hi idaṃ śāstramārabdhamiti gīyate |
vedaprāmāṇyasya ca mahājanaprasiddhyaiva siddhatvāt kiṃ śāstreṇa ?

[4,1.574.231]

alaṃ kṣudracodyairīdṛśaiḥ! mahājanaprasiddhiṃ hi kecidviplāvayantyapi | atastadupaghātāya śāstramantraṃ prayujyate || 93 ||

[4,1.574.232]

tasmāt pūrvoktānāmeva prāmāṇyamāgamānāṃ , na vedabāhyānāmiti
sthitam || sarvāgamaprāmāṇyapakṣaḥanye sarvāgamānāṃ tu prāmāṇyaṃ pratipedire | sarvatra bādhasandeharahitapratyayodayāt || 94 || savatra vedavat kartuḥ āptasya parikalpanā || dṛṣṭārtheṣvekadeśeṣu prāyaḥ saṃvādadarśanāt || 95 || āgamānāṃ na parasparaṃ virodhaḥ

[4,1.574.233]

yatpunaratroktam — sarva evāgamāḥ parasparaviruddhārthopadeśitvādapramāṇaṃ syuriti — tatrocyate — āptapraṇītatvena tulyakakṣyatvāt
anyatamadaurbalyatimittānupalambhācca na kaścidāgamaḥ kiñcit bādhate |
virodhamātraṃ tvakiñcitkaram , pramāṇatvābhimateṣu vedavākyeṣvapi
parasparavirodhadarśanāt | puruṣaśīrṣasparśanasurāgrahagavālambhādicodanāsu vacanāntaraviruddhamarthajātamupadiṣṭameva || adhikāribhedena sarvāgamānāṃ yathākathañcit śreyassādhanatvam

[4,1.574.234]

kiñcānamānāṃ virodho'pi nātīva vidyate , pramāṇe puruṣārthe
vā sarveṣāmavivādāt || nānāvidherāgamamārgabhedaiḥ ādiśyamānā bahavo'bhyupāyāḥ | ekatra te śreyasi saṃpatanti sindhau prabāhā iva jāhnavīyāḥ || 96 || upāyopeyaviṣaye sarvāgamānāmaikakaṇṭhyam

[4,1.574.235]

tathā hyapavarga upeṣaḥ sarvaśāsveṣu nirdiśyate | tadupāyaḥ sarvatra
jñānamupadiśyate | jñānaviṣaye tu vivadante | tatrāpi prāyaśaḥ
ātmaviṣayatāyāṃ bahūnāmavipratipattiḥ ||

[4,1.574.236]

prakṛtipuruṣavivekajñānapakṣe tu prakṛterviviktatayā puruṣa eva jñeyaḥ ||

[4,1.574.237]

nairātmyavādinastu ātmaśaithilyajananāya tathopadiśanti |
svacchaṃ tu jñānatattvaṃ yaktairiṣyate ; tat svātantryāt , anāśritatvāt
ātmakalpameva | kūṭasyanityace pravāhanityatve ca viśeṣaḥ || kriyāsu anaikakaṇṭyaṃ na doṣāya

[4,1.574.238]

evaṃ pradhānayostāvat upāyopeyayoravivādaḥ | kriyā tu vicitrā
pratyāgamaṃ bhavatu nāma | bhasmajaṭāparigraho vā , daṇḍakamaṇḍalugrahaṇaṃ
vā , raktapaṭadhāraṇaṃ vā , digambaratā vā'balambyatām ! ko'tra virodhaḥ ?
vede'pi kimalpīyāṃsaḥ pṛthagitikartavyatākalāpakhacitāḥ svargopāyāścoditāḥ ? tasmāt parasparavirodhe'pi na prāmāṇyavirodhaḥ || āgamapravaktṝnāṃ sarvajñatvaṃ samānam

[4,1.574.239]

ataśca yaducyate — "kapilo yadi sarvajñaḥ sugato neti kā pramā? athobhāvapi sarvajñau matabhedastayoḥ katham?"
iti — tadapāstaṃ bhavati — pradhāne sati bhedābhāvāt | kvacicca
tadbhāve prāmāṇyāviroghāt | na ca hṛdayakrośanahetukarmopadeśāt
āgamāntarāṇāmaprāmāṇyam ; tasyāprāmāṇyatāyāṃ aprayojakatvāt || vicikitsā hi nṛśiraḥkapālādyaśaneṣu yā | sā'pyanyadarśanābhyāsabhāvanopanibandhanā || 97 || tathā ca śāntacittānāṃ sarvabhūtadayāvatām | vaidikīṣvapi hiṃsāsu vicikitsā pravartate || 98 || hiṃsopadeśamātrāt nāprāmāṇyam

[4,1.574.240]

abhicārādihiṃsāyāṃ vaidikyāmapi bhavatu hṛdayotkampaḥ | karaṇāṃśopanipātinī hiṃseti lipsātastasyāṃ pravṛttiḥ ||

[4,1.574.241]

yā tu agniṣomīyādipaśuhiṃsā itikartavyatāṃśasthā , yasyāṃ
kratvartho hi śāstrādavagamyate iti vaidhī pravṛttiḥ , tasyāmapi
kāruṇiko lokaḥ savicikitso bhavati | vadati ca "yatra prāṇivadho
dharmastvadharmaḥ tatra kīdṛśaḥ?" iti | na caitāvatā vedasyāprāmāṇyam |
evamāgamāntareṣvapi bhaviṣyati || vidhiniṣedhādikaṃ tattadāgamapratiniyatam

[4,1.574.242]

yattu āgamāntarebhyaḥ kaulādibhyaḥ khecaratādyarthasiddhāvapi
niṣiddhācaraṇakṛtaḥ kālāntare pratyavāyo'vaśyaṃbhāvītyuktam — tadapi
na yuktam — tasyārthasya tadāgamaniṣiddhatvābhāvāt | āgamāntaraniṣiddhatve'pi vaikalpikatvakalpanopapatteḥ | puruṣārthaprāptyupāyatvācca
tasya tasmin siddhe kutaḥ pratyavā..ḥ? niṣiddhakarmopadeśamātraṃ nāprāmāṇyahetuḥ

[4,1.574.243]

bhavatu vā kālāntare tataḥ pratyavāyaḥ ! tathāpyadhikāribhedena
tatphale karmaṇi codyamāne śyenādāviva nāgamaprāmāṇyamatra hīyate |"śyenenābhicaran yajeta" ityatra "abhicaran" iti śatā laṅghitaniṣedhamadhikāriṇamācaṣṭe | tasya ca śyenayāgaḥ coditaḥ | sa ca
tatprayogāt kṛtabadhaḥ pratyavaityeva , na ca vedasyāprāmāṇyam | uktaṃ ca"ubhayamiha codanayā lakṣyate artho'narthaśca" (śā. bhā. 1.1.2) iti |
adhikārabhedācca vicitrakarmacodanā nānupapannā | maraṇakāmasyasarvasvāraḥ coditaḥ , āyuṣkāmasya kṛṣṇalacaruḥ | tasmādetadapi
nāprāmāṇyanimittam || bauddhāgamasya varṇāśramadharmaniṣedhe na tātparyam

[4,1.574.244]

yadapi bauddhāgame jātivādanirākaraṇaṃ , tadapi sarvānugrahapravaṇakaruṇātiśayapraśaṃsāparaṃ na ca yathāśrutamavagantavyam | tathā ca
tatraitatpaṭhyate "na jātikāryaduṣṭān pravrājayet" iti | tasmāt
sarveṣāmāgamānāṃ āptaiḥ kapilasugatārhatprabhṛtibhiḥ praṇītānāṃ prāmāṇyamiti yuktam || sarvāgamānāmapīśvarakṛtatvapañcaḥ

[4,1.574.245]

anye manyante — sarvāgamānāmīśvara eva bhagavān praṇeteti |
sa hi sakalaprāṇināṃ karmavipākaṃ anekaprakāramabalokayan karuṇayā
tānanugrahītuṃ apavargaprāptimārgaṃ bahuvidhamutpaśyan āśayānusāreṇa
keṣāṃcit kvacit karmaṇi yogyatāmavagamya taṃ tamupāyamupadiśyati |
svavibhūtimahimnā ca nānāśarīraparigrahāt sa eva saṃjñābhedānupagacchati | arhanniti , kapila iti , sugata iti sa evocyate
bhagavān | nānāsarvajñakalpanāyāṃ yatnagauravaprasaṅgāt || buddhasya bhagavadavatāratvam

[4,1.574.246]

nanu ! buddhaḥ śuddhodanasyarājño'patyam sa kathamīśvaro bhavet ?
parihṛtametat bhagavatā kṛṣṇadvaipāyanena (gī. 4.7) — "yadā yadā hi dharmasya glānirbhavati bhārata | abhyutthānamadharmasya tadā''tmānaṃ sṛjāmyaham iti ||"

[4,1.574.247]

śarīrameva śuddhodanasyāpatye , nātmā | ataḥ pratiyugaṃ viṣṇureva bhagavān dharmarūpeṇāvataratītyāgamavidaḥ pratipannāḥ || vaidikabauddhādyāgamayorviśeṣaḥ

[4,1.574.248]

nanu ! vedasamānakartṛkeṣu āgamāntareṣu kathaṃ tādṛśo
mahājanasaṃpratyayo nāsti ? evaṃ nāsti — tena vartmanā bhagavatā
katipaye prāṇinaḥ anugṛhītāḥ , yeṣāṃ tādṛśa āśayo lakṣitaḥ | vaidikena
tu vartmanā nissaṃkhyākāḥ prāṇino'mugṛhītāḥ iti tatra mahānādaraḥ ,
āgamāntareṣu kṛśa iti ||

[4,1.574.249]

ekakartṛke parasparavirodhaḥ kathamiti cet , vedairevātra varṇitaḥ
samādhiḥ | teṣvapi bhūmnaḥ parasparavirodhasya darśanādityuktam |
tasmādīśvarapraṇītatvādeva sarvāgamānāṃ prāmāṇyam || sarvāgamānāṃ vedamūlatvāt prāmāṇyamiti pakṣaḥ

[4,1.574.250]

apare punaḥ vedamūlatvena sarvāgamaprāmāṇyamabhyupāgaman | yo
hi manvādideśanānāṃ vedamūlatāyāṃ nyoya uktaḥ — (taṃ. vā. 1.3.2)"bhrānteranubhavādvā'pi puṃvākyādvipralambhakāt | dṛṣṭānuguṇyasāmarthyāt codanaiva laghīyasī ||"
iti — sa sarvāgameṣu samānaḥ | na ca manvādismṛtīnāṃ mūlamūtā
śrutiḥ upalabhyate | anumānena tu tatkalpanamāgamāntareṣvapi tulyam || bauddhāgamānāmapi vedamūlakatvasaṃbhavaḥ

[4,1.574.251]

nanu ca ! uktaṃ "api vā kartṛsāmānyāt pramāṇamanumānaṃ
syāt" (jai. sū. 1.3.2) iti — tacceha nāsti , iti kathaṃ thutyanumānam ? naiṣa doṣaḥ — ekādhikārāvagamaḥ na prāmāṇye prayojakaḥ | miśrānuṣṭhānasiddhau tu kāmaṃ bhavatu kāraṇam || 99 ||

[4,1.574.252]

na ca pṛthaganuṣṭhīyamānamapi karma na pramāṇamūlaṃ bhavati , rṇāśramabhedānuṣṭheyakarmavat || kartṛsāmānyaśūnyatvāt atha mūlāntarodayaḥ | tadasat , bādhakābhāvāt , bhrāntyādipratiṣedhanāt || 100 || pratyakṣamūlatāyā tu gurvī bhavati kalpanā | vedastvanantaśākhatvāt mūlaṃ tatra susaṃgatam || 101 || sarvāgamānāmapi śrutimūlatvamnanvatra vedamūlatve dveṣo vedavidāṃ katham? gatvā ta eva pṛcchayantāṃ sākṣaryaṃ yadi vidyate || 102 || govadhe vā kathaṃ teṣāṃ dveṣaḥ suspaṣṭavaidike? pratyuktaṃ ca viruddhatvaṃ , śākhānantyācca durgamam || 103 || kimiyadvedasarvasvaṃ yāvadasmanmukhe sthitam? śākhāntarādvā saṃvādaḥ na labhyeteti kā pramā ? || 104 ||

[4,1.574.253]

tathā ca sāṃkhyaśāstraprasiddhatriguṇātmakaprakṛtisūcanaparaṃ "ajāmekāṃ lohitaśuklakṛṣṇāṃ" (tai. nā. 9.2 , śve. 4.5) iti vaidikaṃ
liṅgamupalabhyate ||

[4,1.574.254]

nirgranthakathitatapassacivatattvajñānaśaṃsī cāyamanuvādo
dṛśyate "munayo vātaraśanāḥ" (tai. ā. 2.7) iti | evaṃ raktapaṭaparigrahabhasmakapāladhāraṇādimūlamapyabhiyuktā labhanta eva || manvādismṛtivat kartṛsāmyasyāsaṃbhave'pyataḥ | pramāṇaṃ vedamūlatvāt vācyā sarvāgamasmṛtiḥ || 105 ||

[4,1.574.255]

tataśca — "yaḥ kaścit kasyaciddharmo manunā parikīrtitaḥ | sa sarvo'bhihito vede sarvajñānamayo hi saḥ"
ityatra yathā manugrahaṇaṃ gautamayamāpastambasaṃvartakādismṛtikāropalakṣaṇam , evaṃ arhatkapilasugatādyupalakṣaṇaparamapi vyākhyeyam || lokāyatamatasya anupādevatvam

[4,1.574.256]

nanu ca ! lokāyatādyāgame'pyevaṃ prāmāṇyaṃ prāpnoti | "vijñānaghana evaitebhyo bhūtebhyaḥ samutthāya tānyevānuvinaśyati , na pretya
saṃjñā'sti" (bṛ. 4.4.13) iti vedamūladarśanāt | tataśca lokāyatadarśane pramāṇībhūte sati svasti sarvāgamebhyaḥ ! ucyate — na hi lokāyate kiñcit kartavyamupadiśyate | vaitaṇḍikakathaivāsau na punaḥ kaścidāgamaḥ || 106 ||

[4,1.574.257]

nanu ca ! "yāvajjīvaṃ sukhaṃ jīvet" iti tatropadiśyate | evaṃ"na svabhāvasiddhatveta , atropadeśavaiphalyāt" , "dharmo na kāryaḥ", "tadupadeśeṣu na pratyetavyam" ityevaṃ vā yadupadiśyate , tat pratibihitameva , pūrvapakṣavacanamūlatvāt lokāyatadarbhanasya | tathā ca tatra
uttarabrāhmaṇaṃ bhavati "na vā are ahaṃ mohaṃ bravīmi avināśī vā
are'pramātmā mātrāsaṃsargastvasya bhavati" (bṛ. 4.4.12.13) iti |
tadevaṃ pūrvapakṣavacanamūlatvāt lokāyataśāstramapi na svatantram |
uttaravākyapratihatatvāttu tadnādaraṇīyam || bauddhādyāgamavārvākamatayorvailakṣaṇyam

[4,1.574.258]

śāstrāntarāṇāṃ tu pūrvapakṣavākyamūlatvakalpanaṃ ayuktam | samanantarameva tatpratipakṣavacanānupalabdheḥ ityataḥ vedamūlatvāt sarvāgamāḥ
pramāṇam || prācīnāgamānāṃ kalpitāgamānāṃ ca vailakṣaṇyamsarvāgamapramāṇatve nanvevamupapādite | ahamapyadya yatkiñcit āgamaṃ racayāmi cet || 107 || tasyāpi hi pramāṇatvaṃ dinaiḥ katipayairbhavet | tasminnapi na pūrvoktanyāyo bhavati durvacaḥ || 108 ||

[4,1.574.259]

jagtpustakalikhitaṃ yadapi tadapi kiñcididānīṃ kenāpi dhūrtenaprakhyāpyate — maha nayamāgama iti | tatrāpyāpta eva praṇetā kalpyatām ! yādṛśaṃ tādṛśaṃ vaidikaṃ vacanamucyatāṃ mūlabhūtamiti — naitadastyavigītāṃ ye prasiddhiṃ prāpurāgamāḥ | kṛtaśca bahubhiryeṣāṃ śiṣṭairiha parigrahaḥ || 109 || adya pravartamānāśca nāpūrvā iva bhānti ye | yeṣāṃ na mūlaṃ lobhādi yebhyo nodvijate janaḥ || 110 || teṣāmeva pramāṇatvaṃ āgamānāmiheṣyate | na mṛṣyate tu yatkiñcit pramāṇaṃ kuṭṭanīmatam || 111 ||

[4,1.574.260]

tathā hi — amitaikapaṭanivītāniyatastrīpuṃsavihitabahuceṣṭam | nīlāmbaravratamidaṃ kila kalpitamāsīt viṭeḥ kaiścit || 112 || tadapūrvamiti viditvā nivārayāmāsa dharmatattvajñaḥ | rājā śaṅkaravarmā na punarjainādimatamevam || 113 || vedāgamaprāmāṇyopasaṃhāraḥityāptoktatvahetoḥ parimuṣitaparodīritāśeṣadoṣāteṣāṃ vedāgamānāṃ sudṛḍhamupagate mānabhāve praroham | unmūlatvāttathātvaṃ puruṣavacanato vā'stu śāstrāntarāṇāṃtaddvāreṇāpi vaktuṃ na khalu kalupatā śakyate vedavācām || anṛtavyāghātādibhiḥ vedaprāmāṇyākṣepaḥnanu ! nādyāpi vedasya prāmāṇyaṃ suvyavasthitam | svadehasaṃbhavaireva doṣairanṛvatādibhiḥ || 115 ||

[4,1.574.261]

"citrayā yajeta paśukāmaḥ" , "putrakāmaḥ putreṣṭyā yajeta" iti
thūyate | na ceṣṭyanantaraṃ putrapaśvādiphalamupalabhyate | tasmāt asatyāḥ
citrādicodanāḥ || citrādikarmaṇāṃ phalavyabhicārasamarthanam

[4,1.574.262]

nanu ca ! yaḥ paśukāmaḥ sa iṣṭiṃ kuryāt — itīyāneva vākyārthaḥ |
tatra yāgāt paśavo bhavantītyetadeva durupapādam | te ca bhavanto'pyanantarameva bhavantītyetat durupapādataram | ataḥ kathaṃ na
satyārthatvaṃ citrādicodanānām — ucyate — "yāvajjīvaṃ yajeta" "yāvajjīvaṃ juhuyāt" iti jīvanavat  asādhyamānapaśukāmanaiva
nādhikāriviśeṣaṇaṃ bhavitumarhati | paśūnāṃ tataḥ karmaṇaḥ siddhimanavabudhyamānasya tatrādhikāra eva na saṃpravartate iti nirṇeṣyate etat ||

[4,1.574.263]

ānantaryamapi karmasvabhāvaparyālocanenaiva gamyate , samanantaraphalatvena karmaṇāṃ dṛṣṭatvāt | āha ca "yadā tāvadiyaṃ vidyamānā''sīt , tadā phalaṃ na dattavatī ; yadā phalamutpadyate , tadā'sau nāsti ,
asatī kathaṃ phalaṃ dāsyati?" iti ||

[4,1.574.264]

api ca kālāntare phalasyānyat pratyakṣaṃ kāraṇamupalabhyate — sevādi | tasmiṃśca kāraṇe dṛṣṭe sati ko nāma sṛkṣmadṛṣṭiḥ adṛṣṭaṃ
citrādi kāraṇaṃ kalpayet ? tasmādasatyāḥ citrādicodanāḥ , pratyakṣā
dipramāṇaparicchedayogyārthopadeśitve satyapi tatsaṃvādaśūnyatvāt ;
evaṃvidhavipralaṃbhakavākyavat || citrādidṛṣṭāntena agnihotrādīnāmapyaphalatvaṃ sidhyaticitrādivacasāmevaṃ apacārasya darśanāt | anāśvāso'gnihotrādicodanāsvapi jāyate || 116 ||

[4,1.574.265]

agnihotracodanā , mithyā — vedaikadeśatvāt , citrādicodanāvat | tadatra tāvadasaṃvādāt aprāmāṇyam ||

[4,1.574.266]

evaṃ "putrakāmaḥ putreṣṭyā yajeta" ityevamādāvapi asaṃvādodraṣṭavyaḥ || kutracit visaṃvādaśca

[4,1.574.267]

visaṃvādo'pi kvacit dṛśyate | pramīte yajamāne pātracayanākhyaṃ
karmopadiśya evamādideśa vedaḥ "sa eṣa yajñāyudhī yajamāno'ñjasā
svargaṃ lokameti" iti | tatra "eṣaḥ" iti tāvat ātmano nirdeśaḥ kliṣṭa
eva , parokṣatvāt , sphyakapālādiyajñāyudhasaṃbandhābhāvācca kāyastveṣa
nirdiśyate , sa na svargaṃ lokaṃ yāti — iti ; tadviparītabhasmībhāvopalaṃbhāditi visaṃvādaḥ | evañca asaṃvādavisaṃvādābhyāṃ apramāṇaṃ vedaḥ || vedavākyeṣu parasparavyāhatiśca

[4,1.574.268]

vyāghātācca — "udite hotavyam" , "anudite hotavyam" , "samayādhyuṣite hotavyam" iti homakālatrayamapi vidhāya nindārthavādaiḥ
tadeva niṣedhati — "śyāmo vā asyāhutimabhyavaharati , ya udite
juhoti | śabalo vā asyāhutimabhyavaharati , yo'nudite juhoti |
śyāmaśabalāvasyāhutimabhyavaharataḥ , yaḥ samayādhyuṣite juhoti" ||

[4,1.574.269]

na cārthavādamātrametaditi vaktavyam ; yataḥ — vidhānaṃ kalpyate stutyā nindayā ca niṣedhanam | vidhistutyoḥ samā  vṛttiḥ tathā nindāniṣedhayoḥ || 117 ||

[4,1.574.270]

na hi nindā ninditumupādīyate , kintu ninditāditarat
praśaṃsitumityavamapi prakāro'tra na saṃbhavati ; kālatrayasyāpyatra
niṣedhāt kasyānyasya tannindayā praśaṃsā vidhīyate ? tasmāt
parasparaviruddhārthopadeśalakṣaṇāt vyāghātāt apramāṇaṃ vedaḥ || paunaruktyaṃ ca vede dṛśyate

[4,1.574.271]

paunaruktyācca — "triḥ prathamāmanvāha triruttamām" ityabhyāsacodanāyāṃ prathamottamayoḥ sāmidhenyoḥ virvacanāt paunaruktyam |
sakṛdanuvacanena tatprayojanasaṃpatteḥ anarthakaṃ trirvacanam | tasmāt
itthamamṛtavyāghātapunaruktadoṣakaluṣitatvāt apramāṇaṃ vedaḥ | tadāha
sūtrakāraḥ — "tadaprāmāṇyamanṛtavyāghātapunaruktadoṣebhyaḥ
putrakāmeṣṭihavanāmpāseṣu(nyā. sū. 1.2.56) iti ||" (nyā. sū.)vedaprāmāṇyavirodhidoṣaparihāraḥ

[4,1.574.272]

atra samādhimāha — "na karmakartṛsāvanavaiguṇyāt(nyā. sū. 1.2.57) iti ||" (nyā. sū.)

[4,1.574.273]

ayamāśayaḥ — aprāmāṇyasādhanaṃ anṛtatvaṃ parairuktam | anṛtatve
ca sādhanaṃ phalādarśanam | etaccānaikāntikam , anyathā'pi phalādarśanopapatteḥ | kiṃ vedasyāsatyārthatvādatra phalādarśanam ? uta
kartrādivaiguṇyāt ? iti na viśeṣaheturasti || karīrvādau pratyakṣādeva phalaniścayaḥ

[4,1.574.274]

nanu ! na kadācidapi karmasamanantarameva phalamupalabdhamiti ,
tadadarśanameva tadanṛtatvakāraṇam , na kāraṇavaiguṇyamiti — tadayuktam —
bhaviguṇāyāṃ kārīryāṃ prayuktāyāṃ sadya eva vṛṣṭerdarśanāt | na ca tat
kākatālīyam ; āgamena , anvayavyatirekābhyāṃ ca tatkāraṇatvadarśanāt ||

[4,1.574.275]

putrādistvaihikamapi phalaṃ vastusvabhāvaparyālocanayaiva na sadyo
bhavitumarhati | na hi nabhasastadānīmeva vṛṣṭiriva nipatati putraḥ, strīpusasaṃyogakāraṇāntarasavyapekṣatvāt tadupatteḥ | paśvādiprāptistu kasyacit adūrakāle'pi dṛśyate , pratigrahādinā | tathā..smatpitāmaha eva grāmakāmaḥ sāṃgrahaṇīṃ kṛtavān | sa iṣṭisamāptisamanantarameva gauramūlakaṃ grāmamavāpa || yāgajanyaphalasya dṛṣṭakāraṇakatvaṃ na vaktuṃ śakyam

[4,1.574.276]

nanu ! evaṃ tarhi pratiprahādyeva dṛṣṭaṃ kāraṇamastu paśvādeḥ |
putrasya ca strīpuṃsayogaḥ | kimiṣṭeḥ kāraṇatvakalpanayā ? iti —
maivaṃ vocaḥ — satsvapi ca dṛṣṭeṣu kāraṇeṣu tadadarśanāt iṣṭiprayogānantaraṃ caitaddarśanāt iṣṭikṛtaṃ strīpuṃsayogādikāraṇatvamiti
niścīyate | kiñca — sevādhyayanakṛṣyādisāmye'pi phalabhedataḥ | vaktuṃ na yuktā tatprātiḥ dṛṣṭakāraṇamātrajā || 118 || bhūtasvabhāvavādādi purastāt pratiṣidhyate | tasmānnūnamupetavyaṃ atrānyadapi kāraṇam || 119 ||

[4,1.574.277]

taduktaṃ — "taccaiva hi tatra kāraṇam , śabdaśca" (śā. bhā. 1.1.5)
iti || phalādarśanasthale pratibandhakaṃ uhyate

[4,1.574.278]

yatra punaḥ aviguṇe'pi karmaṇi prayujyamāne kālāntare'pi
putrapaśvādiphalaṃ na dṛśyate , tatra tīvraṃ kimapi prāktanaṃ karma pratibandhakaṃ
kalpanīyam | yathoktam (ślo. vā. 1.1.5 citrā. pari.) — "phalati yadi na sarvaṃ tatkadācittadevadhruvamaparamabhuktaṃ karma śāstrīyamāste iti ||"

[4,1.574.279]

karmādivaiguṇyagrahaṇamupalakṣaṇārthaṃ ṛṣiṇā prayuktam | na tu
vedasyāprāmāṇyakalpanā sādhvī , sādguṇye karmaṇaḥ prācuryeṇa phaladarśanāt ||

[4,1.574.280]

api ca — vitrātaḥ paśavo bhavanti — ityetāvāneva śāstrārthaḥ | ānantarye tu na kiñcitpramāṇamasti | tadayaṃ pratyakṣādivisaṃvādaḥ
ānantaryaviṣayaḥ | citrādicodanā tu anirdiṣṭakālaviśeṣaviṣayeti
viṣayabhedānna sā tena bādhyate | tadāha bhaṭṭaḥ (ślo. vā. 1.1.5 citrā.
pari. 4) — "ānantaryavisaṃvādaḥ nāviśeṣapravartinīm | codanāṃ bādhituṃ śaktaḥ sphuṭādviṣayabhedataḥ iti ||"kriyāphalavidhiphalayorviśeṣaḥ

[4,1.574.281]

yattu karmasvabhāvaparyālocanayā citrāderanantaraphalatvamuktaṃ ,
yatkālaṃ hi mardavaṃ , tatkālaṃ mardanasukhamiti — tadetadatyantamanabhijñasyābhighānam — vidhiphalānāṃ kriyāphalatulyatvānupapatteḥ | iha kiñcit
vidhiphalaṃ bhavati , kiñcit kriyāphalam | kṛṣyādau tu bhūmipāṭanādi kriyāphalam ; sasyasampattistu vidhiphalam ||

[4,1.574.282]

kaḥ punaḥ kṛṣyādau vidhiḥ ? asti vārtāvidyāyāṃ , vṛddhopadeśo vā
kaścidbidhiḥ | anvayanyatirekau vā tatra vidhisthānīyau bhaviṣyataḥ ||

[4,1.574.283]

loke'pi "vetanakāmaḥ pavati" ityādau pākakriyāphalaṃ odanaḥ ,
vidhiphalaṃ tu vetanam | tatra kriyāphalānāmevaipa niyamaḥ , yat kriyānantarabhāvitvam | vidhiphalānāṃ tu vetanādīnāṃ nāsti kālaniyamaḥ |
iṣṭāvapi havirṣikārādi kriyāphalaṃ sadyo bhavatyeva | paśupuvādi tu
vidhiphalaṃ anavacchinnakālam | ata eva mardanasukhaṃ kriyāphalamiti
sadyo bhavati | mṛdgatastu puṃsaḥ sevāphalamaniyatakālam || grāmakāmo mahīpālaṃ sevetetyevamādiṣu | laukikeṣu vidhiṣvasti na kālaniyamaḥ phale || 120 ||

[4,1.574.284]

āyurvedopadiṣṭānāmapyaupadhavidhīnāṃ na kriyāvat sadya eva phaladarśanam | api tu kālāpekṣameveti na phalānantarye kiñcitpramāṇam || puruṣecchānuguṇā phalasiddhinaṃ bhavati

[4,1.574.285]

yattu paśuvirahakṛtakadaśanādidodūyamānādhikārisvarūpaparyālocanayā sadyaḥphalatvamucyate — tadapi na sāṃpratam — puruṣecchāmātrametat , na pramāṇavṛttam || aihikānāmapi phalānāṃ na kriyāsamanantarabhāvitvaniyamaḥ

[4,1.574.286]

api ca aihikatvaṃ phalasya tāvatā setsyati ; na punaḥ kriyāphalavat sadyastvam | santi caihikaphalānyapi kālāntarasavyapekṣāṇi
karmāṇi | yathā — "brahmavarvasakāmasya kāryaṃ viprasya pañcame" iti |
na tatra pañcamavarṣe upanītamātra eva māṇavakaḥ brahmavarcasasaṃpanno
bhavati , kālāntare tu bhavatīti | evaṃ  vīryakāmādiṣyapi draṣṭavyam | tasmāt vidhiphalānāṃ ānantaryaniyamābhāvāt na tadvisaṃvādo doṣāya | kālāntare'pi yatra phalādarśanaṃ , tatra kriyāvaiguṇyakarmāntarapratibandhādi kāraṇamityuktam || mīmāṃsakoktānṛtatvaparihārakramaḥanye kartrādivaiguṇyakalpanānanumodinaḥ | ihāphalasya citrādeḥ phalamāmutrikaṃ jaguḥ || 121 ||

[4,1.574.287]

sarvāṅgopasaṃhāreṇa kāmyakarmaprayogāt ko'vasaraḥ karmavaiguṇyakalpanāyām ? janmāntare tu tatphalamiti yuktā kalpanā || phalakālabhedāt karmaṇāṃ trividhatvam

[4,1.574.288]

tathā ca trividhaṃ karma — kiñcidaihikaphalameva , kiñcidāmuṣmikaphalameva , kiñcidaniyataphalameva — ihāmutra vā tatphalapradam — iti
kalpanā ||

[4,1.574.289]

tatra kārīryādi tāvat aihikaphalameva | taddhi sakalajanapadasantāpakāriṇi mahatyavagrahe prastūyate | vṛṣṭilakṣaṇaṃ ca tatphalaṃ
svabhāvata eva sakalalokasādhāraṇam | āsannatayaiva tadabhilaṣaṇīyamiti sadya eva bhavitumarhati | vacanāni ca tatra tādṛṃśyeva
dṛśyante — "yadi varṣet , tāvatyeveṣṭiṃ samāpayet | yadi na varṣet
śvobhūte juhuyāt — "iti ||

[4,1.574.290]

āmuṣmikaphalaṃ tu karma jyotiṣṭomādi phalasvabhāvamahimnaiva
pāralaukikaṃ bhavati || svargo nirupamā prītiḥ deśo vā tadviśeṣaṇaḥ | bhoktuṃ nobhayathā'pyeṣaḥ dehenānena śakyate || 122 ||

[4,1.574.291]

citrādi tu aniyataphalaṃ karma , tatphalasya paśvādeḥ iha vā paratra
vā loke sambhavāt || citrādīnāṃ janmāntarīyapaśvādiphalakatvaṃ yuktameva

[4,1.574.292]

avaśyaṃ caitadevaṃ vijñeyam | tathāhi — akṛtacitrāyāgānāmapi iha
janmani paśavo dṛśyante | te paridṛśyamānasevāpratigrahādikāraṇakā
eveti kathyamāne karmanimittatvahāneḥ bṛhaspatimatānupraveśaprasaṅgaḥ |
karmanimittakatve tu teṣāṃ paśūnāmupapādakaṃ kiṃ karma ? iti nirūpaṇīyam | na hi brahmavarcasādiphalāt karmaṇaḥ paśavo niṣpadyante | citrā ca
paśuphalā iha janmani tairna kṛtaiva | pūrvajanmakṛtā tu tasminneva janmani
phalaṃ dattavatīti niyataihikaphalābhyupagamāditi kutaḥ paśusaṃpat? jyotiṣṭomādikarmaśeṣaphalatvaṃ aihikapaśvādīnāṃ na yuktam

[4,1.574.293]

nanu ! gautamavacanaprāmāṇyāt pūrvakṛtabhuktaśiṣṭajyotiṣṭomādi
karmanimittakaḥ sa paśulābho bhaviṣyati | yathoktam — "varṇā
āśramāśca svakarmaniṣṭhāḥ pretya karmaphalamanubhūya patantaḥ tataśśeṣeṇaviśiṣṭadeśaśrutavṛttavittādiyuktaṃ janma pratipadyante" (gau. dha. sū. 11.31) |
naitat yathāśrutaṃ boddhuṃ yuktam — na hyanyaphalakaṃ karma dātumīṣṭe phalāntaram | sādhyasādhanabhāvo hi niyataḥ phalakarmaṇām || 123 ||

[4,1.574.294]

tasmāt samūhāpekṣā śeṣavācoyuktirvyākhyeyā — bahūni hi
karmāṇi varṇā āśramāśca kṛtavantaḥ | tataḥ karmasamūhāt jyotiṣṭomādiphalaṃ pretyānubhūyate | tataḥ śeṣeṇa citrādinā karmaṇā viśiṣṭaṃ
janma pratipadyanta ityarthaḥ | tasmāt pūrvajanmakṛtacitrādinibandhanaḥ
iha janmani paśulābhaḥ , nākarmanimittakaḥ , nānyakarmanimittaka ityevamaniyataphalatvāt citrāderiha janmani phalādarśane'pi nānṛtatvaṃ
taccodanānām , janmāntare hi tā iṣṭayaḥ phalaṃ dāsyantīti || pūrvoktakarmatraividhyāsaṃbhavasiddhāntaḥ

[4,1.574.295]

atrocyate — kiṃ vācanikametat karmaṇāṃ traividhyam ? uta puruṣecchādhīnam ? iti ||

[4,1.574.296]

tatra vacanaṃ tāvat trividhavibhāgapratipādakaṃ nāsti — "kārīrīṃ nirvaṣet vṛṣṭikāmaḥ" , "jyotiṣṭomena svargakāmo yajeta", "citrayā paśukāmaḥ" ityetāvanmātraśravaṇam | na hyatra aihikatvaṃ ,
pāralaukikatvaṃ , aniyatatvaṃ vā kvacit phalasya paṭhitam ||

[4,1.574.297]

vidhivṛttamapi iyadeva — yat sapratyayapravartanaṃ nāma | tatra
idamevaṃkāmena kartavyamityetāvān liṅarthaḥ | apuruṣārtharūpe tu
vyāpāre pravartakatvalakṣaṇasvavyāpāranirvahaṇamanadhigacchan vidhiḥadhikāriviśeṣaṇasya kāmasya , kāmyamānasya svargādeḥ , bhāvārthasya
ca yāgādeḥ sādhyasādhanasambandhameva avabodhayati ; na kāmyamānasya
sadyaḥ , kālāntare vā niṣpattimākṣipatīti ||

[4,1.574.298]

phalasvarūpaparyālocanayā tu satyaṃ svargasya pāralaukikatvamavagamyate , na tu paśvāderaniyamaḥ ||

[4,1.574.299]

puruṣecchā tu puruṣecchaiva , na tayā śāstrārtho vyavasthāpayituṃ
śakyaḥ | tasmāt niṣpramāṇakaṃ traividhyam || citrāyāḥ phalakālāniyame kārīryā api tathaiva syāt

[4,1.574.300]

yastu citrādīnāmaniyataphalatve nyāya uktaḥ (ślo. vā. 1.1.5, citrā. pari. 15)"citrādīnāṃ phalaṃ tāvat kṣīṇaṃ tatraiva janmani"
ityādiḥ — sa kārīryāmapi niścitaihikaphalāyāṃ yojayituṃ śakyaḥ || adyākṛtāyāṃ kārīryā na hi devo na varṣati | janmāntarakṛtā tatra kārīrī kiṃ na kāraṇam ? || 124 ||

[4,1.574.301]

tasmāt  sā'pyaniyataphalā bhavatu || citrākārīryoḥ na kaścana viśeṣaḥ

[4,1.574.302]

atha sasyasaṃpatsaṃpādyasukhasaṃbhogasādhanabhūtādṛṣṭanimittāvṛṣṭiḥ adyākṛtāyāmapi kārīryāmiti manyase ; tarhi dadhikṣīrādibhakṣaṇasukhākṣepikarmanimittakaḥ paśulābho bhaviṣyati akṛtacitrāyāgānām | kārīryadhīna odanaḥ , citrādhīnaṃ dadhīti , dadhyodanabhojanasukhasādhanādṛṣṭakāritā paśuvṛṣṭisṛṣṭirbhavatu || citrākārīryoḥ vailakṣaṇyaśaṅkā , samādhānaṃ ca

[4,1.574.303]

atha śṛṅgagrāhikayā paśuphalā citreṣṭirupadiśyate , tena na
sukhasāmānyākṣepakakarmanibandhanaḥ paśulābhaḥ ; evaṃ tarhi vṛṣṭāvapi
śṛṅgagrāhikayā kārīrī paṭhyata eveti vṛṣṭirapi sāmānyādṛṣṭanibandhanā mā bhūt || kārīrīṣṭeḥ niyatakālatve'pi sarveṣāṃ tathā na vaktuṃ śakyam

[4,1.574.304]

atha "na yadi varṣet , śvobhūte juhuyāt" ityādivacanaparyālocanayā tasyāmaihikaphalatvamucyate ; yadyevaṃ yatra tādṛśaṃ vacanaṃ
nāsti "yo vṛṣṭikāmaḥ sa saubhareṇa stuvīta" (tā. brā. 8.8.18)"yadi
kāmayeta varṣukaḥ parjanyaḥ syāditi" "nīcaiḥ sado minuyāt" (mai. saṃ. 3.8.9) ityādau , tatra pāralaukikaphalatvaṃ syāt | "yadi
ca śvobhūte juhuyāt" iti vacanamahimnaiva phale sadyastvamātramadhikaṃ, bhavatu , na tu tādṛśavacanarahitānāṃ karmaṇāṃ vispaṣṭasiddhamapyaihikaphalatvaṃ nivartate || bahusādhāraṇatvamapi vṛṣṭipaśvoḥ samānam

[4,1.574.305]

yatpunaḥ bahusādhāraṇatvena vṛṣṭeraihikatvamucyate — tadapi paśvādau
samānam — na hyātmambharireva  yajamāno bhavati ; tasyāpisvavāsinīkumārātithibhṛtyādibhojanapūrvakasvabhojananiyamopadeśāt | bahutaropakārakatvaṃ tu vṛṣṭerityalaṃ tulayā || pratyāsannatvamapi phaladvayasya samānam

[4,1.574.306]

yadapi pratyāsannatvena kāmyamānatvāt vṛṣṭeraihikatvaṃ kathyate —
tadapi tādṛgeva — paśvāderapi tathaiva kāmyamānatvāt | tatrāvagraha
vihitasantāpatayā pratyāsannatvena vṛṣṭirabhilaṣyate ; ihāpi daurgatyo
dvegāt āsannatayaiva paśavaḥ kāmyante | tasmāt "vāridaḥ tṛptimāpnoti
sukhaṃmakṣayamannadaḥ" ityādivacanopadiṣṭasāmānyasukhasādhanādṛṣṭanibandhanaiveyaṃ ihākṛtakarmaṇāṃ vṛṣṭipaśvādisaṃpattiriti na bṛhaspatimatavat
akarmanimittaṃ phalam | nāpi karmaphalasādhyasādhanabhāvaniyamavyabahārollaṅghanamiti || kārīryā api aniyatakālaphalakatvameva

[4,1.574.307]

yacca kārīryāḥ kvacitphalavisaṃvāde samādhānamuktaṃ (ślo. vā. citrāpari. 1.1.5) — "phalati yadi na sarvaṃ tatkadācittadevadhruvamaparamabhuktaṃ karma śāstrīyamāste iti"

[4,1.574.308]

tena sā'pyaniyataphalaiva syāt | na hi tatkarmāntaraṃāsaṃsāraṃ pratibandhakaṃ bhavati | phalopabhogāddhi tasyāvaśyaṃ kṣayeṇa
bhavitavyam | pratibandhake ca kṣīṇe kārīryā svaphalaṃ tadā dātavyameva |
sā'pyadattaphalā na kṣīyata evetyevaṃ janmāntare tatphalasaṃbhavāt tasyā
api aniyataphalatvam ||

[4,1.574.309]

anena ca prakāreṇa citrāderapyaniyataphalatvaṃ asmābhiriṣyata eva ,
yatra samyakprayuktāyāmapīṣṭau karmāntarapratibandhādeva paśūnāmanupalambhaḥ
kalpyate | sarvathā sadyaḥphalatvamātravarjaṃ samānayogakṣemā kārīryā
citreṣṭiḥ || aihikaphalānāṃ sarveṣāmapyaniyatakālaphalakatvameva

[4,1.574.310]

etena brahmavarcasavīryānnādyagrāmādikāmeṣṭayo'pi vyākhyātāḥ |
tasmāt  yathāśrutaṃ gautamaṃ boddhavyam || samagrāṅgopasaṃhāre'pi karmaṇāṃ vaiguṇyasaṃbhavaḥ

[4,1.574.311]

yadapyabhyadhāyi — samagrāṅgopasaṃhāreṇa kāmyakarmaprayogāt kutaḥ
karmaṇo vaiguṇyāvasara iti — tadapyasāram — sarvāṅgopasaṃhāreṇa pravṛttāvapi pramādāt asaṃvedyamānavaiguṇyasaṃbhavāt | sa ca vicitraḥbhāṣyakāreṇa pradarśitaḥ |  tasmāt pūrvokta (pu. 652) eva pratisamādhānamārgaḥ śreyān || siddhānte dharmādharmasvarūpanirṇayaḥ

[4,1.574.312]

yatpunaḥ pūrvapākṣikeṇa kathitam — kālāntare karmābhāvāt kutaḥ
phalamiti (pu. 650) — tadapi na samyak — yadyapyāphalaniṣpatteḥ karmaṇo nāstyavasthitiḥ | tathāpyastyeva saṃskāraḥ puruṣasya tadāhitaḥ || 125 || karmajanyo hi saṃskāraḥ puṃso buddhyādivadguṇaḥ | tasya cāphalasaṃyogāt avasthitirupeyate || 126 || yathendriyādisaṃyogāt ātmano buddhisaṃbhavaḥ | tathā yāgādikarmabhyaḥ tasya saṃskārasaṃbhavaḥ || 127 || buddhistu bhaṅgurā tasya saṃskārastu phalāvadhiḥ | sādhyasādhanabhāvo hi nānyathā phalakarmaṇoḥ || 128 || smṛtibījaṃ tu saṃskāraḥ  tasyānyairapi mṛṣyate | tathaiva phalasaṃyogabījaṃ so'sya bhaviṣyati || 129 || sa yāgadānahomādijanyo dharmagirocyate | brahmahatyādijanyastu so'dharma iti kathyate || 130 || itaradārśanikarītyā dharmādharmasvarūpam

[4,1.574.313]

kāpilāstu antaḥkaraṇasya buddheḥ vṛttiviśeṣaṃ dharmamāhuḥ |
ārhatāḥ puṇyapudgalān dharmatvena vyapadiśanti | śākyabhikṣavaḥ
cittavāsanāṃ dharmamācakṣate |  vṛddhamīmāṃsakāḥ yāgādikarmanirvartyaṃ
apūrvaṃ nāma dharmamabhivadanti | yāgādikarmaiva  śābarā bruvate |
vākyārtha eva niyogātmā apūrvaśabdavācyaḥ , dharmaśabdena ca sa
evocyate iti  prābhākarāḥ kathayanti || pudgalādivādānāṃ asāmañjasyam

[4,1.574.314]

tatra puṇyapudgalavṛttipakṣayoḥ kapilārhadgranthakathitayoḥ tanmatanirāsādeva nirāsaḥ ||

[4,1.574.315]

ātmanaśca samarthayiṣyamāṇatvāt tasyaiva vāsanā , na cetasa
iti saugatapakṣo'pyayuktaḥ ||

[4,1.574.316]

svargayāgāntarālavartinaścasthirasya nirādhārasyāpūrvasya niṣpramāṇakatvāt jarajjaiminīyapravādo'pyapeśalaḥ | api ca phalasya
vā kācidutpatsyamānadaśā , yāgasya vā śaktiḥ apūrvaśabdenocyate ||

[4,1.574.317]

na ca niyogaḥ vākyārtha eva apūrvaśabdavācyaḥ ; tasyopariṣṭādapākariṣyamāṇatvāt (5 āhnike) ||

[4,1.574.318]

nāpi — yo yāgamanutiṣṭhati , taṃ dhārmika ityācakṣata iti
yāgādisāmānādhikaraṇyena prayogāt sa eva dharmaśabdavācya iti
yuktaṃ vaktuṃ ; tasya kṣaṇikatvena kālāntare phaladātṛtvānupapatteḥ |
sāmānādhikaraṇyaprayogo'pi caikāntato nāstyeva || yāgadānādinā dharmo bhavatītyapi laukikāḥ | prayogāḥ santi te cāmī saṃskriyāpakṣasākṣiṇaḥ || 131 ||

[4,1.574.319]

evaṃ "yajñena yajñamayajanta devāstāni dharmāṇi prathamānyāsan" (tai. saṃ. 3.5.36) iti vaidiko'pi prayogaḥ tadviṣaya eva vyākhyeyaḥ ;
tasya sthāyitvena kālāntare phaladānayogyatopapatteḥ || saṃskāro nṛguṇaḥ sthāyī tasmāddharma iti sthitam | tasmācca phalaniṣpatteḥ na citrādau mṛṣārthatā || 132 || yajñāyudhivākye visaṃvādaparihāraḥ

[4,1.574.320]

yadapi yajñāyudhivākye pratyakṣaviruddhatvamupapādyate sma — bhasmībhāvopalambhāt kāyasyeti (pu. 651) — tadapyasamīcīnam — eṣa iti
śarīrābhedopacāreṇa ātmana eva nirdeśāt | tasya ca svargagamanaṃ
bhavatyeva | gamanaṃ ca tadupabhoga eva tasyocyate — yathā śarīrādiyogaviyogau janmamaraṇe iti | na tu vyāpinaḥ parispandātmakakriyāyoga upapadyate | jñānacikīrṣāprayatnasamavāyaśca tasya kartṛtvamiti
varṇayiṣyate (9 āhnike) | yajñāyudhasambandho'pi svasvāmibhāvādiḥ
tasyaiva vyāpakatvāviśeṣe'pi vyavasthayopapadyata iti na kaścidatra
virodhaḥ | tasmāt sarvatra niravakāśamanṛtatvādidūṣaṇam || havanavākyavirodhaparihāraḥ

[4,1.574.321]

yo'pi havanakālavidhau vyāghātadoṣo darśitaḥ (pu. 651) —
so'pi na doṣa eva || tatrānuṣṭhānabhedena kālatritayacodanā | yo yasya coditaḥ kālaḥ laṅghanīyo na tena saḥ || 133 || tataścānyatamaṃ kālaṃ abhyupetyainamujjhataḥ | nindeti na virodho'tra kaścidvidhiniṣedhayoḥ || 134 || punaruktadoṣaparihāraḥabhyāse paunaruktyaṃ ca kāryārthatvādadūṣaṇam | saṃpādyaṃ pāñcadaśyaṃ hi sāmidhenīṣu coditam || 135 ||

[4,1.574.322]

"imamahaṃ pañcadaśāreṇa vajreṇāpabādhe yo'smān dveṣṭi yaṃ ca vayaṃ
dviṣmaḥ" iti śrūyate | ekādaśasāmidhenya ṛcastu paṭhyante | tatrābhyāsamantareṇa pāñcadaśyaṃ nāvakalpata ityevamavaśyakartavyo'bhyāsaḥ |
sa cāyamaniyamena prāptaḥ vacanena niyamyate — prathamottame ṛcau
triruccāraṇīye — iti | tasmāt tatprayojanārthatvāt na punaruktatādoṣaḥ || abhyāse phalarahite hi paunaruktyaṃdoṣaḥ syādiha tu na tasya niṣphalatvam | vyāghātānṛtapunaruktatādi tasmātvedasya ślathayati na pramāṇabhāvam || 136 || iyaṃ ca vākyārthavicāraṇā'pi prāmāṇyasidhyaupayikīti matvā | cakre svaśāstre  munineha vedaprāmāṇyanirvāhaṇadīkṣitena || 137 || arthavādavākyānāmaprāmāṇyākṣepaḥ nanu ! nādyāpi vedasya bhavadbhirnipuṇairapi | svadehasaṃbhavā doṣāḥ nikhilāḥ  paripiñjitāḥ || 138 ||

[4,1.574.323]

tathāhi — "so'rodīt yadarodīt tadrudrasya rudratvam" (tai. saṃ. 1.5.1) , "prajāpatirātmano vapāmudakkhidat | tāmagnau prāgṛhṇāt |
tato'jastūpara udagāt" (tai. saṃ. 2.1.1) , "devā vai devayajanamadhyavasāya diśo na prājānan" (tai. saṃ. 6.1.5) ityevamādīnāmarthavādānāṃ
kiṃ  yathāśrutavastuparatvam ? uta tebhyaḥ kāryarūpārthopadeśaparikalpanam ? uta liṅādiyuktavākyāntarapratipādyamānakāryarūpārthaupayikatvam ? iti cintyam || arthavādānāṃ svārthe prāmāṇyāsaṃbhavaḥ

[4,1.574.324]

sarvathā ca pramādaḥ | svarūpaparatve tāvat pramāṇāntaraviruddhārthopadeśāt aprāmāṇyamevāvatarati , rodanavapotkhedanadiṅmohāderarthasya tathātve niścayābhāvāt || arthavādānāṃ viruddhārthapratipādakatvādaprāmāṇyam

[4,1.574.325]

kiñca "stenaṃ mano'nṛtavādinī vāk" ityevañjātīyakānāmarthavādavākyānāṃ vispaṣṭameva pramāṇāntaraviruddhārthapratipādakatvam | na
hi nisargata eva sarvaprāṇināmanṛtavādinī vāk bhavati , stenaṃ vā manaḥ ||

[4,1.574.326]

api ca"dhūma evāgnerdivā dadṛśe nārciḥ | tasmādarcirevāgnernaktaṃ dṛśyate na dhūmaḥ" (tai. brā. 2.1.2) iti pratyakṣaviruddhamabhidhīyate , naktaṃ dinaṃ dvayorapi indriyārthasannikarṣe sati grahaṇāt ||

[4,1.574.327]

kiñca "etanna vidmaḥ yadi brāhmaṇāḥ smo'brāhmaṇā vā" (go. brā. 5.21) iti brāhmaṇajāterupadeśasahāyapratyakṣagamyatvāttadviruddha eṣo'rthavādaḥ ||

[4,1.574.328]

śāstravirodho'pyasti — "ko hi tadvada yadyamuṣmiṃlloke'sti vā
na vā" (tai. saṃ. 6.1.1) iti | śāstre svargādiphalānāṃ jyotiṣṭomādikarmaṇāṃ upadeśāt keyamanavakḷptiḥ ||

[4,1.574.329]

api ca gargatrirātrabrāhmaṇamadhikṛtya śrūyate — "śobhate'sya
mukhaṃ ya evaṃ veda" (tā. brā. 20.16.6) iti | na hi kasyacit
evaṃvidataḥ mukhaṃ śobhata iti pratyakṣavirodhaḥ ||

[4,1.574.330]

anyakarmānarthakyaśaṃsī ca kaścidarthavādo bhavati — "pūrṇāhutyā
sarvān kāmān avāpnoti" , "paśubandhayājī sarvān lokānabhijayati", "tarati mṛtyuṃ tarati pāpmānaṃ tarati brahmahatyāṃ yo'śvamedhena yajate
yaścaivaṃ veda" iti | yadi pūrṇāhutyaiva sarvakāmāvāptiḥ , paśubandhayāgenaiva sarvalokajayaḥ , aśvamedhavedanenaiva tatphalāvāptiḥ , tatkimarthamanyakarmopadeśaḥ ? upadiṣṭānyapi tāni bahukleśasādhyāni karmāṇi
vyarthāni bhaveyuḥ , anenaiva laghunopāyena tatphalaprāpterdarśanāt ||

[4,1.574.331]

api ca "na pṛthivyāmagniścetavyaḥ nāntarikṣe na divi" (tai. saṃ. 5.2.7) iti vede cayananiṣedha evātra bhaṅgyā bhavet | divi
cāntarikṣe ca tāvat cayanaprayoga eva nāsti , kiṃ tanniṣedhena ?
pṛthivīcayananiṣedhārthaṃ ca yadvākyaṃ , tat cayanapratiṣedhārthameva bhavet ,
apṛthivyadhikaraṇakasya cayanasyānupapatteḥ ||

[4,1.574.332]

api ca "yajamānaḥ prastaraḥ" (tai. saṃ. 2.6.5), "ādityo yūpaḥ" (tai. brā. 2.1.5) ityevaṃjātīyakānāṃ pratyakṣaviruddhārthābhidhāyināṃ
arthavādānāṃ kā pariniṣṭheti | tasmānna svarūpaparatvaṃ teṣāmupapadyate || arthavādebhya eva vidhikalpanamapi na saṃbhavati

[4,1.574.333]

nāpi tebhya eva kāryarūpārthaparikalpanaṃ upapannam , aśakyatvāt |"so'rodīt yadarodīt tadrudrasya rudratvaṃ" (tai. saṃ. 1.5.1) ityatra
kāryaṃ kalpyamānamevaṃ kalpyeta — rudraḥ kila ruroda , ato'nyenāpi roditavyam iti — taccāśakyam — priyaviprayogajanitasantāpavaśena hi
bāṣpamocanaṃ rodanamucyate | na tat codanopadeśāt kartuṃ śakyate ||

[4,1.574.334]

prajāpatirātmano vapāmuccikheda ; tasmādanyo'pyevamutkhidet
ātmano vapāmiti duranuṣṭhāno'yamarthaḥ | ko hi nāma ātmano
vapāmutkhidet ? kasya vā vapāhome sati samanantarameva hutabhujaḥ paśustūpara udgacchet ? iti ||

[4,1.574.335]

devā diśo nājñāsiṣuḥ , ataḥ anyo'pi na jānīyāt iti
aśakyopadeśaḥ ; na hi diṅmoho nāma upadeśāt kartuṃ śakyaḥ ||

[4,1.574.336]

na ca  sarvasmādarthavādāt vidhiḥ kalpayituṃ śakya iti
madhyamo'pi na satpakṣaḥ || arthavādānāṃ vidhiśeṣatayā prāmāṇyamapi na

[4,1.574.337]

nāpi tṛtīyaḥ pakṣaḥ saṃbhavati — vākyāntaravihitakāryarūpārthaupayikatvaṃ hi tadupayogidravyadevatādividhānadvārakaṃ bhavati — yathā"agnihotraṃ juhoti" (tai. saṃ. 1.5.9) ityatra "dadhnā juhoti" , "payasā
juhoti" iti dravyaviniyogavidheḥ , "yadagnaye ca prajāpataye ca sāyaṃ
juhoti" (tai. brā. 2) iti devatāvidhervā | na cāyamarthavādeṣu prakāraḥ
saṃbhavati | na caibhiḥ "brīhīnavahanti" , "brīhīn prokṣati" itivat
dṛṣṭā'dṛṣṭā vā kāciditikartavyatopadiśyate | tasmāt na teṣāṃ
tadaupayikatvam || pravṛttyuttaṃbhanarūpaphalamapyarthavādānāṃ na samasti

[4,1.574.338]

nanu ! prekṣāvatāṃ prarocanātiśayakaraṇena pravṛttyutsāhamābahantaḥ
arthavādāḥ tadupayogino bhaviṣyanti — naitadapi samyak — pravṛttyutsāho
hi keṣāṃcinmate nirapekṣaśabdapratyayādeva sidhyati | asmanmate tu
tatpraṇetṛpuruṣapratyayāditi kiṃ prarocanayā ? "evaṃkāma idaṃ kuryāt"
ityukte , yastatra na pravartate , sa prarocanayā'pi na pravartetaiveti
yatkiñcidetat ||

[4,1.574.339]

tadevaṃ prakāratrayeṇāpi arthavādapadānāmananvayāt ekadeśākṣepeṇasarvākṣepa eva kriyata iti apramāṇaṃ vedaḥ || arthavādānāmaprāmāṇye taddṛṣṭāntena vedasāmānyāprāmāṇyasiddhiḥ

[4,1.574.340]

nanu ! yāvatyeva pramāṇāntaraviruddhatvamupalabhyate , tāvatyevāprāmāṇyamastu | sarvatra tu kutastyā tadāśaṅkā ? iti — maivam —
tatsāmānyāt anyatrāpyanāśvāsaḥ | mīmāṃsakapakṣe hi arthavādarahitakevalavedagranthānupalambhāt , tadanuṣaṅgeṇa sarvatra sāpekṣatvamavatarati |
naiyāyikamate tu vedapraṇeturīśvarasya kvacit vitathavāditve dṛśyamāne ,
kathamanyatra satyavāditāyāṃ dṛḍhaḥ pratyayo bhavet ? ityaprāmāṇyaṃ
sarvatreti || arthavādānāṃ vidhyekavākyatvātprāmāṇyasthāpanam

[4,1.574.341]

atrābhidhīyate — vidhyekavākyatayaiva bhūmnā tāvadarthavādapadāni
paṭhyante — "vāyavyaṃ śvetamālabheta bhūtikāmo vāyurvai kṣepiṣṭhā devatā
vāyumeva svena bhāgadheyenopadhāvati sa evainaṃ bhūtiṃ gamayati" (tai. saṃ. 2.1.1) iti | teṣāṃ tadekavākyatvādeva prāmāṇyam | "vāyurvai kṣepiṣṭhā
devatā" ityataḥ yadyapi kriyā nāvagamyate , nāpi tatsambaddhaḥ kaścidarthaḥ ; tathā'pi vidhyuddeśenaikavākyatvaṃ tasya pratīyate | "bhūtikāmaḥ"
ityevamanto vidhyuddeśaḥ | tenaikavākyabhūto "vāyurvai kṣepiṣṭhā" ityevamādeḥ || arthavādānāṃ stutirūpatvam

[4,1.574.342]

kathamekavākyabhāvaḥ ? padānām sākāṅkṣatvāt ||

[4,1.574.343]

nanu ! "bhūtikāmaḥ" ityevamantena vākyena vidheyaṃ vihitam ;
utpāditaṃ pratipatturanākāṅkṣatvam ; kṛtañca śabdakartavyamiti , kimanyena — "kṣepiṣṭhā"ityādinā prayojanam ? — tadarthasyaiva stutiriti brūmaḥ || sārthavādavidhereva prerakatvam

[4,1.574.344]

nanu ! stutyā'pi kiṃ prayojanam ? stuto'stutaścatāvānevaso'rthaḥ — maivam — sastutipade hi vākye stutipadasahitaṃ vidhāyakaṃ
vidhāyakaṃ bhavati ||

[4,1.574.345]

kimidānīṃ kevalaṃ liṅādiyuktaṃ vākyaṃ na vidhāyakamucyate —
yadi stutipadāni na śrūyante tat bāḍhaṃ bhavati vidhāyakam | eteṣu ca
satsu tatsahitaṃ tadvidhāyakaṃ bhavati , na kevalam ; tathā pratīteḥ |
stutipadasambandhe sati bhinnavākyatā mā bhūditi vidhipadena stutipadena ca saṃbhūyārtho vidhīyate ; tathā'vagamāt | anyathā hi pratīyamānaḥ padārthānvayaḥ tyajyeta ; vākyabhedo vā kalpyeta | tasmānna
stutipadānāmānarthakyam || arthavādavākyaprayojanākṣepaḥ , samādhānaṃ ca

[4,1.574.346]

nanu ! kevalasyāpi vidhivākyasya sāmarthyāt kimarthaṃ stutipadāni prayuñjate ? iti — ucyate — aparyanuyojyo jaiminīyānāṃ mate
śabdaḥ ; asmākaṃ ca bhagavānīśvaraḥ | ukte sati pratipattāro
vayaṃ vedasya ; na kartāraḥ | pratipattau ca kramo darśitaḥ || dravyadevatādyasamarpakatve'pyarthavādānāṃ nānarthakyam

[4,1.574.347]

evañca yadyapi dravyadevatetikartavyatāvidhānadvārakaṃ aṅgavidhivadarthavādavākyānāṃ kāryaupayikatvaṃ nāsti ; tathāpi  pratītyaṅgatvaṃ
na nivāryate || arthavādānāmāvaśyakatā

[4,1.574.348]

ata eva pramāṇopayogitvameṣāmācakṣate , na prameyopayogitvam | kevalavidhipadaśravaṇe hi na tadādriyante yajvānaḥ | tatra
vidhivibhaktiravasīdati | tāṃ nimajjantīmiva arthavādajanitakarmaprāśastyapratyayaḥ uttabhrāti | "sarvajitā yajeta" ityataḥ na
tathāvidhaḥ śraddhātiśayo bhavati ; yathāvidhaḥ "sarvajitā vai devāḥ
sarvamajayan sarvasyāptyai sarvasya jityai sarvamevaitena sarvaṃ jayati" (tā. brā. 16.7.2) ityarthavādapadebhyaḥ | loke'pi "iyaṃ gauḥ kretavyā"
ityataḥ na tathā kretāraḥ pravartante , yathā "eṣā bahusnigdhakṣīrāsuślīlā ,
sāpatyā , anaghaprajā ca" ityevamādibhyaḥ stutibhyaḥ | svānubhavasākṣiko'yamarthaḥ || arthavādāśravaṇasthale'pi arthavādakalpanam

[4,1.574.349]

ata eva kecit aśrutārthavādake'pi vidhivākye tatkalpanā
micchanti , yathā kvacit arthavādāt vidhikalpanamiti |
yathoktam (taṃ. vā. 1.4.13) —

[4,1.574.350]

"vidhistutyoḥ sadā vṛttiḥ samānaviṣayeṣyate"iti | anadhigamyamānavidhisambandhācca arthavādāt vidhirunnīyate , na
gamyamānasambandhāt || arthavādaiḥ stutiprāptiprakāraḥ

[4,1.574.351]

ata eva ca "so'rodīt" ityevamādibhyaḥ "na roditavyam
ityādividhikalpanamiṣyate | mudhaiva pūrvapakṣiṇā tadāśaṅkitam |
vidhyantareṇaikavākyatvaṃ hi pratyakṣamihopadiśyate | "barhiṣi rajataṃ
na deyam" (tai. saṃ. 1.5.1) ityasya vidheḥ śeṣo'yaṃ "so'rodīt"
ityādiḥ — "rudro ruroda | tasya yadaśru aśīryata , tadrajatamabhavat | yo
hi barhiṣi rajataṃ dadāti , purā'sya saṃvatsarāt gṛhe rodanaṃ bhavati"
iti | tasmāt "varhiṣi rajataṃ na deyam" iti ||

[4,1.574.352]

"prājāpatyamajaṃ tūparamālabheta" (tai. saṃ. 2.1) ityasya vidheḥ śeṣaḥ"prajāpatirātmano vapāmudakkhidat" iti | vapāhomamāhātmyapradarśanārthamucyate — agnau vai pragṛhītamātrāyāṃ vapāyāṃ ajastūpara udagāditi ||

[4,1.574.353]

"ādityaḥ  prāyaṇīyaścaruḥ" (tai. saṃ. 6.1.5) ityasya vidheḥ
śeṣo'yaṃ "devā vai devayajanamadhyavasāya diśo na prājānan" (tai. saṃ. 6.1.5)iti ; vyāmohānāmādityaścarurnāśayitā , yathā diṅmohasyeti | evaṃ
tatra tatra vidhiśeṣatvaṃ arthavādānāṃ veditavyam || arthavādānāmasatyārthakatvanirāsaḥ

[4,1.574.354]

kathaṃ punaridamasatyamevocyate ? "rudraruditāt rajatamajāyata", "prajāpatihomasamiddhādagneḥ ajastūpara udagāt" iti — ucyate —
nedamasatyam , yadasya vākyasya pratipādyaṃ , tatra satyārthamevedam | na
cāsya yathā..to'rthaḥ pratipādyaḥ , kintu vidheyo niṣedhyo vā kaścidarthaḥ | ihānvākhyāne dvayamāpatati — yacca vṛttāntajñānam , yacca
kasmiṃścidarthe prarocanā dveṣo vā | tatra vṛttāntajñānaṃ na pravartakam , na
nivartakamiti prayojanābhāvāt anarthakamanādaraṇīyam | prarocanā
dveṣau pravṛttinivṛttyaṅgatvāt tadarthau gṛhītvā prarocanāyāḥ pravarteta ,
dveṣānnivarteteti | tatra tatpratipādyasatyārtha evārthavādaḥ || arthavādānāmarthavirodhe gauṇārthakatvam

[4,1.574.355]

yattu arudati rudre kathaṃ tadrodanavacanam ? arodanaprabhave vā
rajate kathaṃ tadudbhavatā'bhidhānam ? iti — guṇavādamātram — gauṇa eṣa
vādaḥ śvetavarṇasārūpyādinā rodanaprabhavaṃ rajataṃ ninditumucyate ||

[4,1.574.356]

evaṃ paśuyāge vapāhomapraśaṃsāyai "prajāpatirātmano vapāmudakkhidat" iti vṛttāntākhyānaṃ yojanīyam ||

[4,1.574.357]

ādityacarupraśaṃsāyai "devā vai devayajanamadhyavasāya diśo na
prājānan" iti || siddhānte arthavādānāṃ yathāśrutārthatve na virodhaḥ

[4,1.574.358]

athavā naiyāyikānāmanekaprakārapuruṣātiśayavādināṃ yathāśrute'pyarthe nātyantamasaṃbhavaḥ | rudrasya ruditāt rajatajanma , prajāpatervapotkhedaḥ , taddhomāt tūparapaśūdgamaḥ , devānāṃ devayajanādhyavasāne
diṅmoha ityevaṃjātīyakamapi satyamastu ! ko doṣaḥ ? tatsarvathānārthavādā na pramāṇam || arthavādeṣu pratyakṣādivirodhaparihāraḥ

[4,1.574.359]

evaṃ "stenaṃ mano'nṛtavādinī vāk" iti gauṇa eṣa vādaḥ | pracchannatayā stenaṃ mana ucyate | bāhulyābhiprāyeṇa cānṛtavādinī
vāk iti ||

[4,1.574.360]

"dhūma evāgnerdivā dadṛśe nārcirarciraivāgnernaktaṃ dadṛśe na dhūmaḥ" (tai. brā. 2.1.2) iti dūrabhūyastvābhiprāyeṇa kasmaicit prayojanāya
sāyaṃprātarhomadevatāstutaye kathyate ||

[4,1.574.361]

"na caitadvidmo yadi brāhmaṇāḥ smaḥ , abrāhmaṇā vā" (go. brā. 5.11)
iti pravarānumantraṇapraśaṃsāyai saṃśaya iva darśitaḥ | abrāhmaṇo'pi
yajamānaḥ pravarānumantraṇena brāhmaṇaḥ syāditi ||

[4,1.574.362]

"ko hi vai tadveda , yadamuṣmiṃlloke'sti vā na vā" (tai. saṃ. 6.1.1)
iti adṛṣṭaphalaṃ kimapi karma stotumucyate ||

[4,1.574.363]

"śobhate'sya mukhaṃ ya evaṃ veda" (tā. brā. 20.16.6) iti
vidyāpraśaṃsaiṣā śobhata iti śiṣyairudvīkṣyamāṇasya mukhamiti ||

[4,1.574.364]

"sarvān kāmānāpnoti" iti sarvatvaṃ prakṛtā'pekṣam | stutyarthaṃ
cāśvamedhādhyayane tatphalavacanam ||

[4,1.574.365]

"hiraṇyaṃ nidhāya cetavyam" iti stutyarthatayā divyantarikṣe
pṛthivyāṃ ca cayanaṃ pratiṣidhyate | anupahitahiraṇyāyāṃ pṛthivyāṃ
agnirna cetavyaḥ , na punarna cetavya eva  tasyāmiti ||

[4,1.574.366]

"ādityo yūpaḥ" (tai. brā. 2.1.5)iti añjane sati tejasvitayā yūpasya ādityarūpatā stutaye kathyate ||

[4,1.574.367]

tatkāryakāritvācca yajamānaḥ prastara ucyate | na hi mukhyayaiva
vṛttyā loke śabdāḥ pravartante ; gauṇyā'pi vṛttyā tadvyavahāra
darśanāt | evaṃ vede'pi teṣāṃ tathā prayogo bhaviṣyati |  itthaṃ
ca mantreṣvapi aindryā gārhapatyopasthānamaviruddham || parakṛtipurākalparūpārthavādānāmapi prāmāṇyam

[4,1.574.368]

evaṃ stutinindāsvarūpāstāvadarthavādāḥ vidhyekavākyatvena
pramāṇam | parakṛtipurākalpasvarūpā api tathaiva yojyāḥ || kutracit arthavādaiḥ vidhikalpanamapi dṛśyate

[4,1.574.369]

kvacitpunaḥ arthavādenaiva kaścidaṃśaḥ pūryata iti na tu pratītyaṅgatvameva tasya , kāryāṅgatvamapi bhavati | yathā — "pratitiṣṭhanti ha vā ya etā
rātrīrupāsate" (tai. saṃ. 7.3.10) iti aśrūyamāṇādhikārasya rātrisatravidheḥ adhikārāṃśo'rthavādādeva labhyate | yathoktaṃ — "phalamātreyo
nirdeśāt" (jai. sū. 4.3.18) iti | tatra hi — "pratiṣṭhākāmāḥ
satramāsīran — "ityarthavādavaśāt gamyate vākyārthaḥ || kvacidarthavādānāṃ saṃśayanivartakatvam

[4,1.574.370]

kvacit vidhivākyasyārthasandehe arthavādātmakāt vākyaśeṣāt
tanniścayo bhavati | yathā — "aktāḥ śarkarā upadadhāti" (tai. brā. 3.12.5) ityañjanadravye ghṛtanailavasādibhedena saṃdihyamāne"tejo vai ghṛtam" (tai. brā. 3.12.5) ityarthavādāt ghṛtenāktāḥ śarkarā
upadheyā iti gamyate || arthavādavicāropasaṃhāraḥityarthavādā vidhinaikyabhāvāt tadvatpramāṇatvamamī bhajante | asti pratītyanvayitā hi teṣāṃkvacicca kāryānvayitā tu dṛṣṭā || 139 || yadvā svarūpaparatāmapi saṃspṛśantaprāmāṇyavartma ta ime na parityajanti | naiyāyikā hi puruṣātiśayaṃ vadantaḥvṛttāntavarṇanamapīha yathārthamāhuḥ || 140 || ādityayūpavacanādiṣu tu svarūpayāthārthyamitthamupapādayituṃ na śakyam | gauṇīṃ tu vṛttimabalambya kṛtā tadarthavyākhyeti teṣvapi na viplavanāvakāśaḥ || 141 || mantravākyavicāraḥ

[4,1.574.371]

athedānīṃ mantrā vicāryante — kiṃ arthaprakāśanadvāreṇa
vidhyarthopayogitā teṣām ? utoccāraṇamātreṇa ?  iti || mantravākyavicārasyāprakṛtatvaśaṅkā , samādhānañca

[4,1.574.372]

nanu ! ubhayathā'pi prāmāṇyāviśeṣāt kiṃ tadvicāreṇa ? na hīdaṃ
śāstraṃ vedasyārthavicārāya mīmāṃsāvat pravṛttam ; api tu prāmāṇyanirṇayāyaiveti — satyam , prāmāṇyanirṇayāyaivedaṃ śāstraṃ pravṛttam —
avivakṣitārthatve tu mantrāṇāṃ apratipādakatvalakṣaṇamaprāmāṇyameva
bhavet |  sāmānyāt vedabrāhmaṇavākyānāmapi tathābhāvaprasaṅga iti
vedasya karmāvabodhārthatvaṃ hīyeta | na ca saṃśayaviparyayajananamevāprāmāṇyam ;  ajñānajanakatvamapyaprāmāṇyameva || uccāraṇamātrādeva sārthakyaṃ mantrāṇāmiti pūrvapakṣaḥ

[4,1.574.373]

taducyate — uccāraṇamātropakāriṇo mantrāḥ , kutaḥ ? tathā viniyogopadeśāt — "uru prathā uru prathasva iti puroḍāśaṃ prathayati" (vā. saṃ. 1.22) iti | yadyarthaprakāśanopakāriṇo mantrāḥ , sāmarthyādeva
prathanopayogī maṃtro'yamiti kimarthaṃ prathane viniyujyante vacanena ? yathāsākṣaḥ puruṣaḥ pareṇa cennīyate , nūnamakṣibhyāṃ na paśyatīti gamyate ||

[4,1.574.374]

"agnīdagnīn vihara" iti ca karotyevāsau ṛtvik agniviharaṇam , kiṃ vacanena ? uccāraṇamātropakāriṇi mantre taduccāraṇādevādṛṣṭaṃ kiñcit upakārajātaṃ kalpyate ||

[4,1.574.375]

vākyakramaniyamāccāvivakṣitārthān mantrānavagacchāmaḥ | niyatapadakramā hi mantrāḥ paṭhyante | yadyarthapratipādanenopakuryuḥ , niyatakramāśrayaṇamanarthakaṃ syāt , kramāntareṇāpi tadarthāvagamasaṃpatteḥ || mantrāṇāmarthavivakṣā'pi kvacit na saṃbhavati

[4,1.574.376]

itaścāvivakṣitārthā mantrāḥ | avidyamānārthaprakāśino hi
keciddṛśyante | yathā "catvāri śṛṅgāḥ trayo asya pādāḥ dve śīrṣe
sapta hastāso asya | tridhā baddho vṛṣabho roravīti maho devo
martyānāviveśa" (tai. nā. 10.1) iti | na hi catuḥśṛṅgaṃ tripādaṃ
dviśiraskaṃ saptahastaṃ kiñcidyajñasādhanamasti , yadanena prakāśyeta || acetane cetanavadvyavahāraḥ viruddhaḥ

[4,1.574.377]

itaścaivam | acetanapraiṣapradarśanāt — "oṣadhe trāyasvainam" (tai. saṃ. 1.1.2) iti | na hyoṣadhirbudhyate — trāṇāya niyuktā'smīti | "śṛṇota grāvāṇaḥ" (tai. saṃ. 1.3.13) iti codāharaṇam |
na hyacetanāḥ grāvāṇaḥ śrotuṃ niyujyante || arthavipratiṣedhaśca kvacit

[4,1.574.378]

api ca "aditirdyauraditirantarikṣam" (tai. ā. 1.13) iti
vipratiṣiddhamabhivadanti mantrāḥ | kathaṃ saiva dyauḥ , tadevāntarikṣaṃ
bhavitumarhati || kvacinmantrāṇāmartha eva nāsti

[4,1.574.379]

keṣāñcicca mantrāṇāṃ artho jñātumeva na śakyate | te kathamarthaprakāśanenopakuryuḥ ? "amyaksāta indra ṛṣṭiḥ" (ṛ. saṃ. 2.8) iti |"sṛṇyeva jarbharīturpharītu" (ṛ. saṃ. 8.6.2) iti | "indraḥ somasyakāṇukā" (ṛ. saṃ. 3.3.91) iti ca | tasmādavivakṣitārthā mantrāḥ || mantrāṇāmuccāraṇasyāvarjanīyatvāttāvadeva teṣāṃ phalam

[4,1.574.380]

api ca uccāraṇamubhayathā'pi kartavyaṃ mantrāṇāṃ ; adṛṣṭāya
vā ? arthapratyāyanāya vā ? yato'rthamapi nānuccaritāḥ śabdāḥ pratyāyayitumutsahante | tadavaśyakartavye'sminnuccāraṇe tata eva yajñopakāre
siddhe kiṃ arthapratipādanadvāraparigraheṇa prayojanamiti? mantrāṇāmarthapratyayārthatvasiddhāntaḥ

[4,1.574.381]

tatrocyate — kiṃ mantrebhyo'rthapratītireva nāsti ? kiṃ vā
bhavantyapi nirnimittā'sau ? uta sannimittā'pi grahaikatvapratītivat avivakṣitā ? iti || mantrairarthapratītirna saṃbhavatīti na yuktam

[4,1.574.382]

na tāvat pratītireva nāsti ; śabdārthasambandhavyutpattisaṃskṛtamatīnāṃ "barhirdevasadanaṃ dāmi" (mai. saṃ. 1.1.2) ityevamādimantraśravaṇe sati tadarthapratīteḥ svasaṃvedyatvāt ||

[4,1.574.383]

nāpyasau nirnimittā ; lokavat padānāmevātra nimittatvāt |
vyutpattirapi na nāsti ; ya eva laukikāḥ śabdāḥ , ta eva vaidikā ,
ta eva teṣāmarthā iti lokavyavahāratastadvyutpattisaṃbhavāt ||

[4,1.574.384]

nāpi bhavantyapi mantrebhyo'rthapratītiḥ  grahaikatvapratītivadavivakṣitā bhavitumarhati ; avivakṣānibandhanasya kvacidapyabhāvāt |
grahādivacanāntaranirjñātasaṃkhyatvāt somāvasekanirharaṇasya ca
sammārgakāryasya sarvagrahasādhāraṇatvāt "grahaṃ" itivibhakteśca karmakārakasamarpaṇamātreṇāpi sārthakyopapatteḥ yuktamekatvamavivakṣitamiti
kathayitum | iha tu "barhirdevasadanaṃ dāmi" ityevamādivākyakriyamāṇakratūpayogidravyādiprakāśanasya vidhyapekṣitatvāt mantreṇa smṛtaṃ karma karoti | tathā kriyamāṇaṃ abhyudayakāri bhavatīti na yajñāṅgaprakāśanamavivakṣitam | ato noccāraṇamātropakāriṇo mantrāḥ || keṣāñcittu mantrāṇāmuccāraṇamātre cāritārthyam

[4,1.574.385]

japamantrāṇāṃ tu "pāvamānīṃ japet" , "vaiṣṇavīṃ japet" iti
vidhinaiva tāvanmātrākṣepaṇāt nārthena prakāśitena prayojanamiti kiṃ
tatra kriyate ? yatra tu "japet" iti vidhirna śrūyate , na tatra tadarthaḥ
pratīyamānaḥ , apekṣyamāṇaścopekṣituṃ yuktaḥ || svādhyāyavidhestvarthajñānaparyantādhyayanaparatvameva

[4,1.574.386]

nanu ! yadi "japet" iti vidheḥ vaiṣṇavyādiṣu nārthaḥ vivakṣyate ,
tarhi "svādhyāyo'dhyetavyaḥ" iti akṣaragrahaṇamātravidhānāt sarvasyaiva
vedasyāvivakṣitārthatvaṃ syāt — maivam — svādhyāyādhyayanavidheḥdṛṣṭo hi tasyārthaḥ karmāvabodhanamiti dṛṣṭārthatvena vivakṣitārthatvāt |
etacca śāstrāntare (jai. sū. 1.1.1) vistarato nirṇītam | iha tu vitanyamānaṃ asmākamavāntaravicāravācālatāmāviṣkarotīti na pratanyate || mantrāṇāmarthavivakṣā'styeva

[4,1.574.387]

yattu tadarthaviniyogopadeśāditi avivakṣitārthatvamuktam —
tatra "uru prathā uru prathasva" (vā. saṃ. 1.22) iti liṅgādeva prathanaviniyoge mantrasya siddhe , kāmaṃ tadvidhāyakaṃ vacanaṃ anarthakaṃ
bhavatu , prāptānuvādakatvāt ; na tu pratīyamānaḥ mantrādarthaḥ tyaktuṃ yuktaḥ |
tatkiṃ vacanamanarthakameva ? nānarthakam , pratipannārthaviṣayaṃ tu tat ||

[4,1.574.388]

arthavādārthaṃ vā tadvacanam ; "yajñapatimeva tat prathayati" iti |
yadanena mantreṇa puroḍāśaṃ prathayati , tadyajñapatiṃ yajamānameva prajayā
paśubhiḥ prathayatīti ||

[4,1.574.389]

kvacittu guṇārthavidhānam | yathā — "tāṃ caturbhirādatte" (tai. saṃ. 5.1.1) iti | evaṃ "agnīdagnīn vihara" ityādāvapi
draṣṭavyam || mantrāṇāmuccāramātrārthatvaṃ na yuktam

[4,1.574.390]

yattu niyatapadakramatvāt uccāraṇamātropayogino mantrā iti —
tadapyasādhu — mīmāṃsakānāmanāditvādvedasya , tatkramalaṅghanānupapatteḥ |
yathoktam (ślo. vā. 1.1.3.150) —

[4,1.574.391]

"anyathākaraṇe cāsya bahubhyaḥ syānnivāraṇam" iti ||

[4,1.574.392]

asmākamapi yādṛk īśvarapraṇītaḥ , tadanyathākaraṇe kimadhyetṝṇāṃ svātantryamasti ? tasmānnārthavivakṣāyai mantrakramaḥ prabhavati
brāhmaṇavākyakramavat ||"catvāri śṛṅgāḥ" ityādimantrāṇāmarthaḥ

[4,1.574.393]

yadapi "catvāri śṛṅgāḥ" ityavidyamānārthavacanamāśaṅkitam —
tadapyanabhijñatayā — yajñasya vaiṣa guṇavādena saṃstavaḥ | catvāri
śṛṅgā iti vedā uktāḥ , trayo'sya pādā iti savanāni , dve śīrṣe
iti dampatīyajamānau , saptahastāsa iti chandāṃsi , tridhā baddha iti
mantrabrāhmaṇakalpaiḥ nibaddhaḥ , vṛṣabha iti kāmān varṣati , roravītīti
stotraśastraprayogabāhulyāt śabdāyamānaḥ , maho devo martyānāviveśeti manuṣyakartṛka ityevameṣa yajñaḥ stuto bhavati | tadyathā
cakravākamithunastanī , haṃsadantāvalī , śaibālakeśī , kāśavasaneti
nadī stūyate ||

[4,1.574.394]

"oṣadhe trāyasvainam" (tai. saṃ. 1.1.2) iti cetanavanniyoga
tasyāḥ stutyarthaḥ ||

[4,1.574.395]

"śṛṇota grāvāṇaḥ" (tai. saṃ. 1.3.13) iti prātaranuvākastutiḥ |
itthaṃ nāmaiṣaḥ prātaranuvākaḥ praśasyaḥ , yadacetanā grāvāṇo'pi
śṛṇuyuḥ iti ||

[4,1.574.396]

"aditirdyauraditirantarikṣam" (tai. ā. 1.13) iti guṇavādādapratiṣedhaḥ | tadyathā loke — tvameva me mātā , tvameva me pitā , tvameva
me bhaginī , tvameva me bhrāteti || aprasiddhārthakamantrāṇāmarthapratyāyanakramaḥ

[4,1.574.397]

yattu keṣāñcinmantrāṇāmartho na jñāyata iti — sa puruṣāparādhaḥ
saṃbhavati , na mantrāparādhaḥ | arthāvagamopāyeṣu bahuṣu satsvapi
tadanveṣaṇālasaḥ puruṣaḥ nārthamavagacchati ; na punarmantro'trāparādhyati ;
brāhmaṇavākyavat upāyatastadarthāvagamadarśanāt | upāyaśca prathamastāvat vṛddhavyavahāra eva , tulyatvāllokavedaśabdārthānām | ya
eva laukikāḥ śabdāḥ , ta eva vaidikāḥ ; ta eva caiṣāmarthā iti || ya eva laukikāḥ śabdāḥ ta eva vaidikāḥ

[4,1.574.398]

yadyapi ca "agnirvṛtrāṇi jaṅghanat" (tai. brā. 3.5.6) iti
vede kṛtaṇatvaṃ agniśabdaṃ paṭhanti | "uttānā vai devagavā bahanti" (ā. śrau. sū. 11.7.6)"vanaspate hiraṇyaparṇa pradivaste artham" iti
laukikavaidikayoḥ śabdayoḥ , arthayośca nānātvamivāśaṅkyate ;
tathā'pi tathātvapratyabhijñānenāvadhārya , īṣadvikṛtāsta eva vede iti
laukikyeva vyutpattiḥ ||

[4,1.574.399]

lokaprasiddhivipratiṣedhe tu śāstravitprasiddhiḥ pramāṇīkriyate |
yathā "yavamayaścaruḥ," "vārāhī upānahau" (tai. saṃ. 1.7.9)"vaitase
kaṭe prājāpatyān sañcinoti" iti yavavarāhavetasaśabdāḥ dīrghaśūkasūkaravañjulakeṣu śiṣṭaprasiddhyā niyamyante , na priyaṅgukṛṣṇaśakunijambūṣviti ||

[4,1.574.400]

yatra tu śiṣṭaprasiddhirnāsti , tatra mlecchebhvo'pi tadarthavyutpattirāśrīyate | yathā — pikanematāmarasaśabdeṣu ||"sṛṇyeva jarbharī" itimaṃtrārthaḥ

[4,1.574.401]

mlecchaprasiddherapyabhāve nigamaniruktavyākaraṇavaśena dhātutaḥ
arthaḥ parikalpanīyaḥ | tena āśvinasūktaprakramāt jaraṇabharaṇanimittau "jarbharīturpharīt" iti dvivacanāntasarūpāvetau śabdauaśvinorvācakāviti gamyate | evamanyatrāpyutprekṣaṇīyam || mantravākyavicāropasaṃhāraḥ

[4,1.574.402]

tadanenāpi nimittena na mantrāṇāmavivakṣitārthatvaṃ vaktavyam || amī tasmādarthaprakaṭanamukhenaiva dadhatikriyārthatvaṃ mantrā na tu paṭhanamātreṇa japavat | na taddvāreṇāpi ślathayitumataḥ śakyata idaṃpramāṇatvaṃ vede sakalapuruṣārthāmṛtanidhau || 142 || nāmadheyavicāraḥ

[4,1.574.403]

idamidānīṃ parīkṣyate | "udbhidā yajeta" (tāṃ. brā. 19.7.3), "citrayā yajeta paśukāmaḥ" (tai. saṃ. 2.4.6)"agnihotraṃ juhuyātsvargakāmaḥ" , "śyenenābhicaran vajeta" (ṣaḍviṃ. brā. 3.8)"vājapeyena
svārājyakāmo yajeta" iti śrūyate | tatra kiṃ udbhideti , citrayeti ,
agnihotramiti , śyeneneti , vājapeyeneti guṇavidhaya ete ? tattatkarmanāmadheyāni ? iti ||

[4,1.574.404]

kimanena parīkṣitena prayojanam ? ubhayatrāpi prāmāṇyaṃ nopapadyata iti tadarthamevedaṃ parīkṣyate || udbhidādivākyānāṃ guṇavidhitvaṃ na saṃbhavati

[4,1.574.405]

yadi tāvat "brīhibhiryajeta" , "dadhnā , juhoti" itivat guṇaḥ
kaścidudbhidādipadairvidhīyate — anena dravyaviśeṣeṇa yāgaḥ kartavya
iti — tadā bhāvārthasya yajyādeḥ anyato'vagatirmṛgyā , anavagatārthe
bhāvārthe guṇavidhānasyānupapannatvāt | "āgneyo'ṣṭākapālo bhavati" (tai. saṃ. 2.6.3) , "agnihotraṃ juhoti" (tai. saṃ. 1.5.9) iti vidhyantareṇa bhāvārthe codite , tatra "brīhibhiryajeta" , "dadhnā juhoti" iti || udbhidādivākyānāṃ viśiṣṭavidhitve vākyabhedadoṣaḥ

[4,1.574.406]

nanu ! "vājapeyena svārājyakāmo yajeta" ityanenaiva vākyena
yāgākhyo bhāvārthaḥ codayiṣyate , guṇaśca tasmin vājapeyākhyo
vidhāsyate iti ko doṣaḥ ?

[4,1.574.407]

kathaṃ na doṣaḥ ? arthadvayavidhānena  vākyabhedapraṅgāt — "vājapeyena svārājyaṃ kuryāt" ityeko'rthaḥ , "vājapeyena guṇena yāgaṃ
kuryāt" iti dvitīyo'rthaḥ | na ca sakṛduccaritaṃ vākyaṃ arthadvayavidhānāya prabhavati || vākyabhedasya doṣatvopapādanam

[4,1.574.408]

nanu ! "yajeta" iti rūpasāmyāt ubhayatrāpi sambadhyate"yajeta svārājyakāmaḥ vājapeyena ca" iti tulyamasyobhayatrāpi
rūpam — na — rūpasāmyasyāsiddhatvāt | svārājyaṃ prati yajiraprāptatvāt vidhīyate , guṇaṃ ca prati prāptatvāt anūdyate | anavagate ca
karmaṇi guṇavidhānamaghaṭamānamiti avaśyaṃ guṇavidhipakṣe guṇaṃ
prati yajiḥ prāptatvāduddeśyo bhavati , pradhānaṃ ca | sa eva svārājyaṃ
prati vidheyatvāt upādeyo guṇaśceti viruddharūpāpatteḥ , na yajirubhābhyāṃ
yugapat sambaddhumarhati | yaḥ svārājyaṃ sādhayitumicchet , sa yajetetyanyadrūpam ; yadyajeta , tat vājapeyenetyanyadrūpam | tasmāt bhāvārthaprāptau pramāṇāntarāpekṣaṇāt guṇavidhipakṣe tat apramāṇaṃ vacanam || udbhidādipadānāṃ nāmadheyatve vaiphalyam

[4,1.574.409]

athaiṣa doṣo mā bhūditi nāmadheyapakṣa āśrīyate ; tadaiṣāmudbhidādipadānāṃ vispaṣṭamevānarthakyam | yāvadevoktaṃ bhavati "yajeta"
iti , tāvadeva "vājapeyena yajeta" iti | evamānarthakyāt anyatrāpyasamāśvāsaḥ || udbhidādipadānāṃ nāmadheyatvasiddhāntaḥ

[4,1.574.410]

atrocyate — guṇavidhipakṣe yathā bhavānāha , tathaiva | nāmadheyapakṣa
eva tu śreyān ityabhyupagamyate | tathā hi — bhāvārthasya phalaṃ prati
karaṇatvāt tatsāmānādhikaraṇyena tṛtīyā prayujyate | tatra "vājapeyena"
iti , sādhyaśca bhavan bhāvārthaḥ karaṇabhāvamanubhavatīti | sādhyatvāpekṣayā tatsāmānādhikaraṇyena kvacit dvitīyā'pi prayujyate — "agnihotraṃ juhoti" iti || udbhidādināmnāṃ na vidhānam

[4,1.574.411]

nanu ! guṇavannāmāpi vidhātavyameva , anabhihitasyānavagamāt |
tataśca guṇavidhipakṣaspṛśaḥ vākyabhedādidoṣāḥ tadavasthā eva —
naitadevam — na hyasya karmaṇaḥ idaṃ nāma veditavyamiti saṃjñāsaṃjñisambandhaṃ vedo vidadhāti | yogena tu kenacit pravartamānaṃ nāmadheyamavagamyata eva | udbhedanamanena paśūnāṃ kriyata iti udbhididam ||

[4,1.574.412]

"dadhimadhupayoghṛtaṃ dhānāstaṇḍulā udakaṃ tatsaṃsṛṣṭaṃ prājāpatyam"
iti nānāvidhavicitradravyasādhyatvāt citrā ||

[4,1.574.413]

agnaye hotramasminnityagnihotram ||

[4,1.574.414]

"yathā vai śyeno nipatyādatte , evamanena dviṣantaṃ bhrātṛvyamādatte" (ṣaḍviṃ. brā. 3.8)ityarthavādāt śyena iva śyeno yāgaḥ ||

[4,1.574.415]

vājaṃ — annaṃ pīyate asminniti vājapeyo yāgaḥ | tasmāt
karmanāmānyetāni || nāmadheyaparatve pūrvoktānarthakyaśaṅkānirāsaḥ

[4,1.574.416]

yattu nāmadheyapakṣe nairarthakyamāśaṅkitaṃ — tadapi na cāru — nāmāpi
guṇaphalopalabdheḥ arthavadityabhiyuktaiḥ parihṛtatvāt | evaṃnāmedaṃ
karmetyavagamyate | tatra guṇaḥ dravyadevatādiḥ | phalaṃ ca tasya svargaḥ
paścādavagamyata iti | tasmānnāmadheyapadānāmaviruddho'nvayaḥ || kvacit vākyabhedaparihārāya viśiṣṭavidhiḥ

[4,1.574.417]

kvacitpunaraprāpte bhāvārthe saguṇameva tatkarma codyate | yathā — "āgneyo'ṣṭākapālo'māvāsyāyāṃ ca paurṇamāsyāṃ cā'cyuto bhavati" (tai. saṃ. 2.6.3) iti | yathā vā "etasyaiva revatīṣu vāravantīyamagniṣṭomasāma kṛtvā paśukāmo hyetena yajeta" (tā. brā. 17.7.1) itītyalaṃ
śa strāntarodgāragahanakathāvistareṇeti nāsti nāmadheyadvāreṇāpipramāṇatā''kṣepaḥ | sarvaprakāreṇāpi siddhaṃ vedapramāṇatvamiti || vedaprāmāṇyasidhyarthamitthametāḥ kathāḥ kṛtāḥ | na tu mīmāṃsakacchātapāramithyābhidhānataḥḥ || 143 || padānāṃ kārya evārthe vyutpattiḥ ? uta siddhe'pi

[4,1.574.418]

nanu ! evaṃ vidhyarthavādamantranāmadheyānāṃ kāryaupayikatvadarśanāt
kārya evārthe vedaḥ pramāṇamityuktaṃ syāt | tataḥ kim ?

[4,1.574.419]

siddhe'rthe tasya prāmāṇyaṃ hīyate ?

[4,1.574.420]

tato'pi kim ?

[4,1.574.421]

bhūyān  bhūtārthābhidhāyigrantharāśirupekṣito bhavet | sakalasya ca vedasya prāmāṇyaṃ pratiṣṭhāpayitumetat pravṛttaṃ śāstram  || kārya eva padānāṃ vyutpattiriti bhīmāṃsakarītyā pūrvapakṣaḥ

[4,1.574.422]

atra kecidāhuḥ — sarvasyaiva vedasya kārye'rthe prāmāṇyam —
tathā hi — gṛhītasambandhaḥ śabdaḥ arthamavagamayati | sambandhagrahaṇaṃ
cāsya vṛddhavyavahārāt | vṛddhānāṃ ca vyavahāraḥ "pānīyamānaya" , "gāṃ
badhāna" , "grāmaṃ gaccha" iti kāryapratipādakaireva śabdaiḥ pravartata iti
tatraiva vyutpadyante bālāḥ | prayojanoheśena hi vṛddhā vākyāni
prayuñjate | na ca siddhārthābhidhāyinā pravṛttinivṛttī anupadiśatā
śabdena kiñcit prayojanamabhinirvartata iti tasya na prayogayogyatvam |
aprayujyamānasya ca na sambandhagrahaṇam | agṛhītasambandhasya ca na
pratipādakatvam | apratipādakasya ca  na prāmāṇyam || kriyārahitaṃ vākyaṃ prayoktuṃ nārham

[4,1.574.423]

api ca ākhyātapadoccāraṇamantareṇa nirākāṅkṣapratyayānutpādāt avaśyamākhyātayuktaṃ vākyaṃ prayoktavyam | ākhyātapadena ca
sādhyarūpo'rtha ucyate | nāmapadena ca siddhaḥ | bhūtabhavyasamuccāraṇe  bhūtaṃ bhavyāyopadiśyata iti vākyasya sādhyārthaniṣṭhateti
na bhūtārthaviṣaye tasya prāmāṇyam | ataśca kārye'rthe śabdasya
prāmāṇyam , yataśca kāryarūpo'rthaḥ śabdasyaiva viṣaya iti tatra
śabdaḥ pramāṇatāṃ labhate | siddho'rthaḥ prasiddhatvādeva  pramāṇāntaraparicchedayogya iti tatpratipādane tatpramāṇāntarasavyapekṣaḥ śabdo
bhavati | tataśca tadgrāhiṇaḥ pramāṇāntarasyaiva tatra prāmāṇyaṃ syāt ,
na śabdasya | śabdaśca tadupasthāpanamātra eva niṣṭhaḥ syāt | tasmāt
śabdaprāmāṇyamicchatā kārya evārthe tatprāmāṇyamaṅgīkartavyamiti || siddhe'pi padānāṃ vyutpattiriti siddhāntaḥ

[4,1.574.424]

atrocyate — yat brūṣe kārya evārthe vākyasya vyutpattiriti —
tadayuktam | evaṃ hi "siddharūpo'yaṃ tasyārthaḥ" iti kathaṃ tvayocyate ?
na hyalabdhavyutpatteḥ śabdāt arthapratyayo yujyate | arthapratītiśca tato
dṛśyate , vyutpattiśca tatra nāstīti citram !

[4,1.574.425]

na ca kāryaparaireva śabdaiḥ loke vyavahāraḥ ; vartamānopadeśakebhyo'pi  nadyādivākyebhyaḥ vyavahārapravṛtteḥ tatrāpi vyutpattirbhavatyeva || kāryopadeśābhāve'pi vyutpattiḥ

[4,1.574.426]

api ca aṅgulyādinā puro'vasthitamarthaṃ nirdiśya yadā kaścit
kathayati "asyedaṃ nāma" iti tadā kāryopadeśamantareṇāpi bhavatyeva
vyutpattiḥ | "asmācchabdādayamarthaḥ pratipattavyaḥ" iti kāryopadeśa
evāsāviti cet — na , tādṛśānāmakṣarāṇāmaśravaṇāt | "asyedaṃ nāma"
iti hi śrūyate , na "asmādayaṃ pratipattavyaḥ" iti | "asyedaṃ nāma"
ityeṣāmevākṣarāṇāṃ eṣo'rtha iti cet — na — apadārthasya kyārthatvāyogāt | na caivaṃ kalpayitumapi śakyate , "asyedaṃna ma" ityetāvataiva
tatpratipattisiddheḥ pratipattikartavyatā'bhidhānasya niṣprayojanatvāt ||

[4,1.574.427]

kāryaparādapi śabdāt vyutpattirbhavantī na vākyārthamātraparyavasāyinī bhavati ; kintvekaikapadāvāpodvāpadvārakapadārthaparyantā sā
bhavati | padārthavyutpattisaṃskṛtamateśca abhinavakaviviracitavartamānopadeśaślokaśravaṇe'pi vākyārthapratītirdṛśyata eveti nāvyutpattikṛtamaprāmāṇyam ||

[4,1.574.428]

na cāsau bhūtārthapratipādakaśabdajanitā pratītiḥ bādhyate ,
sandigdhā vā ; yena  pratyakṣādipramāṇāntarakaraṇakapratītivat
pramāṇaphalameva sā bhavitumarhati || śabdasya pramāṇāntarasāpekṣatvam guṇa eva

[4,1.574.429]

yatpunarabhyadhāyi — kārye'rthe pramāṇāntaranirapekṣatayā pramāṇaṃ
bhavati śabdaḥ , bhūtārthe tu neti — tadasat — śabdasya pramāṇāntarasāpekṣatvānapāyāt | pramāṇāntareṇānavagate hyarthe śabdaḥ
pravartayitumeva na śaknoti ityavocāma (pu. 481) | vakṣyāmaśca
vākyārthacintāyāmapi (5 āhnike) | pramāṇāntarasāpekṣatvaṃ tasyapratyuta prāmāṇyamāvahati , na pratihanti || pramāṇāntarasāpekṣatvaṃ nāprāmāṇyāvaham

[4,1.574.430]

kiñcedaṃ sāpekṣatvamiti vaktavyam | kiṃ siddhārthābhidhāyinaḥ śabdasya utpattāveva pramāṇāntarasāpekṣatvam ? uta
tadviṣayasya pramāṇāntaraparicchedayogyatvam ? ityubhayathā'tiprasaṅgaḥ | utpattau pramāṇāntarasavyapekṣatayā yadyaprāmāṇyaṃ varṇyate
hanta ! hatamanumānam , tasyotpattau pratyakṣādisāpekṣatvāt | varṇitaṃ
ca "tatpūrvakaṃ trividhamanumānam" (nyā. sū. 1.1.5) iti | tadviṣayasya pramāṇāntaragrahaṇāyogyatāyāṃ tu tadaprāmāṇye , pratyakṣādīnāṃ
sarveṣāṃ aprāmāṇyaṃ prāpnoti , pramāṇasaṃplavasya prāk (pu. 87) pratipāditatvāt || vidhivākyānāṃ kāryaparatvamasaṃbhavi

[4,1.574.431]

api ca vidhiyukteṣvapi vaidikeṣu laukikeṣu vākyeṣu "adhīṣva", "gāṃ vadhāna" , "grāmaṃ gaccha" ityevamādiṣu anvayavyatirekābhyāṃ
hitāhitaprāptiparihārasādhanasāmarthyāvagamena pravṛttisiddheḥ  viniyogamātraniṣṭha eva vidhirbhavati | apravṛttapravartanātmakanirapekṣanija
vyāpāravaidhuryāt kāryaparatvānupapatteḥ anuvādamātraṃ vidhivacanamiti
kāryārthaprāmāṇyavādināṃ sarvameva laukikaṃ vākyaṃ apramāṇaṃ syāt || siddhaparavākyeṣu vidhikalpanamapi na yuktam

[4,1.574.432]

ye tu bhūtārthavādiṣu laukikavākyeṣu pravṛttinivṛttikāriṣu
vidhiniṣedhau kalpayanti te nitarāmṛjavaḥ — śrūyamāṇo'pi vidhiḥ
anuvādībhavati yatra , tatrāśrutaḥ kalpyata iti kimanyadataḥ paramārjavam ? pravṛttau tu tatra vidhiraprayojaka eva ; anvayavyatirekābhyāṃ
puruṣārthasādhanasāmarthyāvagamāt , puruṣapratyayādvā lokeṣu pravṛttisiddheḥ || śabdāt vaktṛtātparyānumānapakṣanirākaraṇam

[4,1.574.433]

tatraitatsyāt — laukikavākyānāṃ vivakṣāparatvāt na kāryārthatvam | yathoktaṃ — "api ca pauruṣeyādvacanāt eva mayaṃ puruṣo
vedeti bhavati pratyayaḥ , naivamarthateti | vaidikāni punaḥ mapauruṣeyatayā
kāryaparāṇyeva vākyāni" iti — etadapi na peśalam — apauruṣeyasya
vacasaḥ pratikṣiptatvāt | vede'pi karturīśvarasya sādhitatvāt ||

[4,1.574.434]

na ca puruṣavacanamapi vivakṣāparamiti darśitam | tathā hi —
na vivakṣā vākyārthaḥ , "devadatta ! gāmabhyāja kṛṣṇāṃ daṇḍena" iti
padagrāme vivakṣāvācinaḥ padasyāśravaṇāt | apadārthasya vākyārthatvānupapatteḥ | na ca  viṣayabhakṣaṇavākyasyeva paragṛhe bhojananivṛttau ,
pauruṣeyavacasaḥ vivakṣāyāṃ tātparyaśaktirapi prabhavati | na hi sarvātmanā'bhidhātrīṃ śaktimavadhīryaiva tātparyaśaktiḥ prasarati iti
na vivakṣāparatvam || anumānādeva vaktṛtātparyaniścayaḥ

[4,1.574.435]

kathaṃ tarhi puruṣavacanāduccāritāt vivakṣāvagama iti cet ,
anumānāditi brūmaḥ | kāryatvāt padaracanāyāḥ puruṣecchāpūrvakatvamanumīyate | arthāvagamapurassaraṃ ca puruṣavacanāt vivakṣānumānaṃ — "evamayaṃ veda" , "evamayaṃ vivakṣati" iti | arthoparāgarahitasya
vivakṣāmātrasyajīvatāṃ nisargata eva siddheḥ | "ayamartho'sya
vivakṣitaḥ" ityarthoparajyamānā tu vivakṣā na śakyā arthe'navagate'vagantum | arthaścet prathamamavagato vākyāt , na tarhi tat
vivakṣāparam , arthaparameva bhavitumarhati | lokavākyānāṃ vivakṣāparatve bāhye'rthe  sambandhagrahaṇāsaṃbhavāt vedādapi vākyārthāvagamo
na syādityalaṃ prasaṅgena ||

[4,1.574.436]

tasmānna kāryaparatvenaiva śabdasya prāmāṇyam || kāryānvayarahitavākyānāmapyasti prāmāṇyam

[4,1.574.437]

yatpunarabhāṇi — nākhyātaśūnyaṃ vākyaṃ prayogārham | tena vinā
nairākāṅkṣyānupapatteḥ | ākhyātasya ca bhavyarūpaḥ arthaḥ , na nāmna
iva bhūtaḥ | bhūtabhavyasamuccāraṇe ca bhūtaṃ bhavyāyopadiśyata iti sarvatra
kāryaparatvamiti — tadapi na sāṃpratam — "putraste jātaḥ" , "kanyā te
garbhiṇī" iti sukhaduḥkhakāriṇāṃ anupadiṣṭapravṛttinivṛttikānāṃ
anākhyātānāmapi vākyānāṃ loke prācuryeṇa prayujyamānatvāt || pramāṇatantrasya jñānasukhāderna vidhisaṃbhavaḥ

[4,1.574.438]

atha "sukhī bhava" , "duḥkhī bhava" iti tatra kāryaparatvaṃ
vyākhyāyate — tadapi na yuktam — īdṛśānāmakṣarāṇāmaśravaṇāt ; kalpanāyāśca niṣphalatvāt | na hi "sukhī bhava" ityupadeśāt asau
sukhī bhavati ; sukhībhavituṃ vā kvacit pravartate | upāye pūrvameva
pravṛttatvāt |  upeye ca pravṛttyanupapatteḥ | kintu putrajanmaśravaṇata
evāsau sukhībhavati ||

[4,1.574.439]

tathā kasyacit uttarīyāvaguṇṭhitatanoḥ nidrāyamāṇasya kvacit
kenacit kelinā rajjuveṣṭitavapuṣaḥ , paścātprabodhasamaye sahasā
sarīsṛpavalitamātmānaṃ manyamānasya bhayādanunmīlitacakṣuṣaḥ kenacitprayujyamānaṃ "rajvā veṣṭito'si" iti vacaḥ śravaṇapathamavatarati ,
tat siddhārthabodhakamapi pramāṇam | na ca tatra "mā bhaiṣīḥ" iti prayogakalpanāyāḥ prayojanam ; rajjuveṣṭanapratyayādeva bhayanivṛtteḥ siddhatvāt ||

[4,1.574.440]

tathā ca "viṣamaviṣadharādhiṣṭhito'yamadhvā" , "nidhiyukto'yaṃ
bhūbhāgaḥ" iti bhūtārthakhyāpakaṃ vaco dṛśyate ; na ca tadapramāṇam | na ca
tatra "mā gāḥ tvamanenādhvanā" , "nirdhi gṛhāṇa" iti vidhiniṣedhaparatvaṃ yuktam , eṣāṃ padānāmaśravaṇāt || sarvatra kāryapadādhyāhāraḥ nāpekṣitaḥ

[4,1.574.441]

nanu ! vaktuḥ prekṣāpūrvakāritayā niṣprayojanavacanānuccārāt
avaśyaṃ "mā gāḥ" , "gṛhāṇa" iti kāryākṣarāṇi hṛdaye parisphuranti |
kathañcidālasyādinā noccaritānīti — naitadyuktam — prekṣāpūrvakāri
tvādeva vaktuḥ yathā'vasthitavastusvarūpabhātrakhyāpakavacanoccāraṇameva yuktam ; arthāt pravṛttinivṛttyoḥ siddhatvāt ; parābhiprāyasya
cānavasthitatvena niyatopadeśānupapatteḥ | sarpabandhajīvino hisapannaga eva panthā upādeyatayā'vabhāti | vītarāgasya ca brahmavidaḥ vitteṣaṇāvyutthitasya govindasvāmina iva nidhirapi heyatayā
parisphuratīti kasmai kimupadiśyatām ? vastusvarūpe tu kathite yathāhṛdayavartirāgadveṣānuvartanena kaścittatra pravartatām ! kaścittato nivartatām ! iti bhūtārthakathanameva loke prekṣāvān karoti , na vidhiniṣedhau prayoktumarhatīti || sarvatra jñānavidhānapakṣo'pi ata eva nirastaḥ

[4,1.574.442]

ye'pi bruvate — sarvatra pratipattikartavyatāvidhānamevādau veditavyam ; avidhikasya vākyasya prayogānarhatvāditi — te'pi na
sādhu budhyante — viditaśabdārthasambandhasya puṃsaḥ śabdaśravaṇe sati
pratipatteḥ svataḥ siddhatvena anupadeśyatvāt | asiddhāyāṃ vā pratipattau
pratipattikartavyatā'pi kutaḥ pratīyeta? kāryadvāraiva padārthānāṃ sambandhabhānamiti na niyamaḥ

[4,1.574.443]

nanu ! kāryārthapratipādakaṃ padamantareṇa padāntarāṇi saṃsargamevana bhajante , kāryākāṅkṣānibandhanatvāt sambandhasya | tena sarvatra kārya
paratvam — ucyate — naiṣa niyamaḥ , kāryākāṅkṣāgarbha eva sarvatra sambandha
iti ; vartamānāpadeśakānāmapi prekṣāpūrvakārivākyānāṃ itaretarasaṃsṛṣṭārthapratītijanakatvadarśanāt | na hi daśadāḍimādivākyasadṝṃśi
vartamānāpadeśīni vacāṃsi bhavanti | kāryanibandhane hi sambandhe
tadrahitānāmananvaya eva syāt | darśitaścānvayaḥ pūrvodāhṛtavākyānām || kāryavākye'pi sarveṣāṃ padānāṃ na kriyānvayaniyamaḥ

[4,1.574.444]

api ca liṅantapadayukte'pi vākye  padāntarārthānāṃ parasparamanvayo dṛśyata eva | sa kathaṃ samarthayiṣyate ?

[4,1.574.445]

kāryākāṅkṣānibandhane hi kārye sarveṣāmanvayaḥ , na parasparamitibruvan brūyāt — sarvathā kāryasaṃbandhe prathamamavagate sati paścādaruṇaikahāyanīnyāyena vākyīyaḥ parasparānvayo'pi setsyatīti — hanta
tarhi parasparānvaye kāryākāṅkṣākāraṇam ! tarhi "aruṇayā piṅgākṣyā
ekahāyanyā somaṃ krīṇāti" iti dravyaguṇayoḥ vibhaktyā somakrayaṃ
prati yuktatvāt , prathamaṃ krayasaṃbandha eva tayorgamyate | yaśca pāścātyaḥ
parasparānvayaḥ , tatra kāryapāratantryāpādikā vibhaktiḥ akāraṇam ;
asatyāmapi  tasyāṃ "śuklaḥ paṭaḥ" iti sāmānādhikaraṇyaprayogeṇānvayasiddheḥ | tasmāt kāryaikyanibandhano'nvaya iti niyamo ya
ucyate ; sa kalpanāmātraprabhavaḥ , na pramāṇavṛttagamya iti || siddhasya sādhyaśeṣatvanirbandho'pi nāsti

[4,1.574.446]

yattu bhūtabhavyasamuccāraṇe bhūtaṃ bhavyāyopadiśyata iti — ayamapi
na sārvatriko niyamaḥ ; viparyayasyāpi"brīhīn prokṣati" ityādau
darśanāt ||

[4,1.574.447]

alaṃ vā darśapūrṇamāsaprakaraṇaniveśānujjñitakāryamukhaprekṣaṇadainyena brīhiprokṣaṇodāharaṇena ! "ātmā jñatavyaḥ" iti tu siddhapara
eva sādhyopadeśaḥ | na hyatra karma kiñcitsādhyaṃ pradhānamupadiśyate , adhikārāśravaṇāt | na ca viśvajidādivat adhikārakalpanā
kācidupapadyate | na ca  karmapravṛttihetutvaṃ ātmajñānasyeti
vakṣyāmaḥ (9 āhnike) || ārthavādikaṃ phalamātmajñānasya na saṃbhavati

[4,1.574.448]

arthavādastvarthavāda eva , nādhikārikalpanāya prabhavati |
tasmāt apahatapāṣmādiguṇayuktātmasvarūpaniṣṭhatvameva tatrāvatiṣṭhate |
tasminnavagate puruṣāntaraprārthanādainyānupapatteḥ sa eva hyuttamaḥ
puruṣārthaḥ | sa ca siddha eva , na sādhyaḥ | yatnastu kṛtabuddhīnāṃ
avidyoparamāyaiveti vyācakṣate || ātmajñānasyāvidheyatvam

[4,1.574.449]

"jñātavyaḥ" iti pratipattikartavyatāparo'yaṃ vidhiriti cet — na —
pratipatteḥ pramititvāt | pramiteśca prameyaniṣṭhatvāt | "jñātavyaḥ"iti ca karmaṇi kṛtyapratyayanirdeśāt | karmaṇaśca īpsitatamatvāttatparatvamevāvagamyate | vidhistatra prasarannapi kva prasaret ? phalaṃ
tāvat vidheḥ na viṣaya eva | yathā''ha bhaṭṭaḥ (ślo. vā. 1.1.2.222) — "phalāṃśe bhāvanāyāśca pratyayo na vidhāyakaḥ" iti | upāyastu
jñānameva | jñānaṃ ca jñeyaniṣṭhamityuktam || ātmajñānāṅgopadeśo'pi pratibandhakanivṛttiparyavasāyyeva

[4,1.574.450]

yastu yamaniyamādipratipattītikartavyatāprakāropadeśaḥ , so'pi
tathāvidhātmarūpādhigataye satyāsatyasvabhāvanāmarūpaprapañcavilāpanadvāreṇa tatropayujyata iti siddhasādhyam || sarveṣāmapi karmaṇāṃ ātmajñānāṅgatvam

[4,1.574.451]

tiṣṭhatu vā yamaniyamaprāṇāyāmapratyāhāradhāraṇādyātmajñānopayogītikartavyatāvidhiḥ ! anye'pi jyotiṣṭomādividhayaḥ
tanniṣṭhā eveti vedāntavādinaḥ  |  sādhyasya sarvasya kṣayitvenānupādeyatvāt , siddhasya brahmaṇa eva anādyavidyātītasyānapāyinaḥ
puruṣārthatvāt , stokastokaprapañcavilāpanadvāreṇa uttamādhikārayogyatvāpādanāt brahmaprāptayaupayikā eva sarvavidhayaḥ | tathā ca
manuḥ — (ma. smṛ. 2.25)"svādhyāyena bratairhomaiḥ traividyenejyayā sutaiḥ | mahāyajñaiśca yajñaiśca brāhmīyaṃ kriyate tanuḥ iti ||"sarvavidhīnāmapi brahmaprāptiparyavasāyitvamtadevaṃ siddha evārthe vedasyāduḥ pramāṇatām | sarvā hi vidhayo brahmaprāptiparyavasāyinaḥ || 144 || āstāṃ vā'yaṃ viṣayaḥ bahu vaktavyaḥ , pramāṇatā tu girām | siddhe kārye cārthe tulyaiva pramititulyatvāt || 145 || vedavicāropasaṃhāraḥ kiṃ tantratā bhavati kasya tayoritīyaṃcarcā cirāya na mahatyupayujyate naḥ | saṃtoṣavṛttimavalambya vayaṃ hi vedaprāmāṇyamātrakathatāya gṛhītayatnāḥ || 146 || prāmāṇyasādhanavidhābupayogi yaccavaktavyamatra tadavādi yathopayogam | vaktavyamiṣṭamapi kiñcidihābhidadhmaḥtacchrūyatāṃ yadi na dhīḥ parikhidyate vaḥ || 147 || iti śrāmajjayantabhaṭṭakṛtau nyāyamañjarthā caturthamāhnikam

<bhāgaḥ 2>

<dvitīyasaṃpuṭaḥ>

{2.5}

<pañcamamāhnikam — śabdaparīkṣā>

<jātyaṅgīkārākṣepaḥ>

[5,2.3.0]

prapannāya vipannānāṃ duḥkhitānāṃ sukhātmane | saṃpūrṇāya dṛḍhāśānāṃ namaḥ kāraṇabandhave ||

[5,2.3.1]

atha yaduktaṃ (pra. saṃ. 412 pu.) vāstavasya śabdārthasyāvidyamānatvādarthāsaṃsparśinaḥ śabdā iti — tat pratividhīyate || śabdaḥ dvividhaḥ

[5,2.3.2]

dvividhaḥ śabdaḥ — padaṃ , vākyaṃ ca | tatra padārthapūrvakatvāt vākyārthasya
prathamaṃ padārtho nirdiśya nirūpyate || padamapi dvividham

[5,2.3.3]

padaṃ ca dvividhaṃ — nāma , ākhyātaṃ ca | upasarganipātakarmapravacanīyānāmapi nāmasvevāvantarbhāvamācakṣate | taduktaṃ "suptiṅantaṃ padam" (pā. sū. 1.4.14) iti | ihāpi sūtrakṛdāha "te vibhakttyantāḥ padam" (nyā. sū. 2.2.60) iti | tatra tiṅantapadārthacintā vākyārthavicārāvasara evakariṣyate , tadaupayikatvāt | subantānāṃ tvartho'yamucyate || nāmapadāni caturvidhāni

[5,2.3.4]

te ca caturvidhāḥ subantāḥ padātmānaḥ śabdā bhavanti — jātiśabdāḥ ,
kriyāśabdāḥ , guṇaśabdāḥ , dravyaśabdāḥ iti ||

[5,2.3.5]

tatra gavādijātiśabdānāṃ gotvādijātyavacchinnaṃ vyaktimātramarthaḥ, yastadvāniti naiyyāyikagṛhe gīyate || gavādipadānāṃ jātivācakatvākṣepaḥ

[5,2.3.6]

nanu ! śuklādiguṇādhikaraṇaṃ kriyāśrayaśca dravyaṃ vyaktiḥ , sāsnādyavayavasanniveśātmikā ākṛtiḥ , śābaleyādisakalagopiṇḍasādhāraṇaṃ rūpaṃ
jātiriti vyakttyākṛtijātisannidhāne samuccārita eṣa gośabdaḥ
kathamitaratiraskāreṇa tadvanmātravacanatāmabalambeta? jātivicāropakṣepaḥ

[5,2.3.7]

āha — vitatā khalviyaṃ kathā ; carcayiṣyate tāvat | idaṃ tu
cintyatām — jātereva pramāṇātītatvena śaśaśṛṅgavadavidyamānatvāt kathaṃ
tadvān padārtho bhaviṣyati? jātiḥ na pratyakṣādipramāṇasiddhā

[5,2.3.8]

tathāhi — na tāvat sāmānyagrahaṇanipuṇamakṣajaṃ jñānaṃ bhavitumarhati ,
tasya pūrvāparānanusyūtasvalakṣaṇamātraparicchedaparisamāptavyāpāratvāt || samānavṛttitā nāma sāmānyasya nijaṃ vapuḥ | kathaṃ spṛśati sāpekṣaṃ anapekṣā'kṣajā matiḥ || 2 || jāteḥ pratyakṣatvāsaṃbhavaḥ

[5,2.3.9]

samāneṣvākaliteṣu tadvṛttisādhāraṇarūpamavadhāya sāmānyaṃ
gṛhyata iti sāpekṣaṃ tatsvarūpagrahaṇam | iyaṃ ca prathamanayanasannipādasamudbhūtā
matiḥ pūrvāparānusandhānabandhyā nirapekṣā kathaṃ tadgrahaṇāya prabhavet ?

[5,2.3.10]

tatpṛṣṭhabhāvinastu vikalpāḥ svabhāvata eva vastusaṃsparśakauśalaśūnyātmāna iti tadviṣayīkṛtasyāpi sāmānyasya na paramārthasattvaṃ
bhavitumarhati || anumānaṃ , śabdo vā na jātau pramāṇaṃ bhavet

[5,2.3.11]

na cānumānaṃ , śabdo vā sāmānyasvarūpavāstavatvavyavasthāpanasāmarthyamaśnute , śabdaliṅgayorvikalpaviṣayatvena vastugrāhitvāsaṃbhavāt | tatprāptyādivyavahārastu prakārāntareṇa darśayiṣyate (pu. 27.32) || jativyaktyoḥ pṛthaganupalaṃbhāccābhedaḥ

[5,2.3.12]

ataśca na vyaktivyatiriktaṃ sāmānyaṃ , bhadenānupalaṃ bhāt | tathā
hi kuvalayāmalakabilvādīni karatalavartīni pṛthagavalokyante , na jātivyaktī iti na tayorbhedaḥ || jativyaktyossamānadeśatvāccābhedaḥ

[5,2.3.13]

deśabhedasya cāgrahaṇāt | yataḥ khalu yato'tiriktaṃ , tat tadadhiṣṭhi ,
tadeśavyatiriktadeśādhiṣṭhānamavadhāryate , ghaṭādiva paṭaḥ ; na caivaṃ jātivyaktī iti na tayorbhedaḥ || jātivyaktyoḥ bhinnabuddhyaviṣayanvāccābhedaḥ

[5,2.3.14]

ataścaivaṃ — tadagrahe tadbudhyabhāvāt | yaddhi yato vyatiriktaṃ , tat
tasminnagṛhyamāṇe'pi gṛhyate , ghaṭādiva paṭaḥ | na ca vyaktāvanupalabhyamānāyāṃ jātirūpalabhyate | tasmānna tato'sau bhidyate || jāteḥ vṛttyanupapattiḥ

[5,2.3.15]

tadvṛttitvātsāmānyasya tadagrahe tadanupalabdhiriti cet — na — vṛttyanupapatteḥ | kiṃ pratipiṇḍaṃ kārtsyenavartate jātiḥ ? utaikadeśena ? iti |
dvayamapi cānupapannam || piṇḍe sāmānyamekatra yadikātsnyena vartate | tatraivāsya samāptatvāt na syātpiṇḍāntare grahaḥ || 3 || ekadeśena vṛttau tu gotvajātirna kutracit | samagrā'stīti , gobuddhiḥ pratipiṇḍaṃ kathaṃ bhavet || 4 || jāteḥ anugatatvānupapattiḥ

[5,2.3.16]

jāteśca niravayavatvāt na kecidekaśāḥ santi , yaireṣā pratipiṇḍaṃ varteta
na caikatra piṇḍe samāpya vartamānā piṇḍāntare samāpyaiva vartitumarhati ;
samāptasya punarutpattiṃ vinā samāptyantarānupapatteḥ | tathābhūtasya ca
vṛttiprakārasya kvacidapyadarśanāt || jātivyaktyoḥ samavāyāsaṃbhavaḥ

[5,2.3.17]

yā ca samavāyātmikā piṇḍeṣu vṛttiḥ sāmānyasya aulūkyairucyate ,
tāmapi na budhyāmahe vayam | "ayutasiddhānāmādhāryādhārabhūtānāṃ yaḥ
sambandha ihapratyayahetuḥ sa samavāyaḥ" (pra. bhā. dravye) — iti yaducyate —
tadvipratiṣiddham | ayutasiddhatā ca , sambandhaśceti kathaṃ saṅgaccheta ?
pṛthaksiddhe hi vastunī kuṇḍabadaravat anyonyaṃ sambandhyete , strīpuṃsavadvā |
ayutasiddhatve tu tadekatvāt kiṃ kena sambadhyeta ? na hyahaṃ mayaiva
sambadhye || dravyaguṇayorapi sambandhāsaṃbhavaḥ

[5,2.3.18]

dravyaguṇayorapṛthaksiddhayorapi sambandho vidyata eveti cet , tadidamunmattasyonmattasaṃvarṇanam , guṇino'pi guṇavyatiriktasyānupalambhāt |
ayaṃ guṇī rūpādibhyo arthāntaratvena nātmānamupadarśayati , vyatirekaṃ ca
tebhyo vāñchatīti citram || yutasiddhiśabdārthanirṇayaḥ

[5,2.3.19]

yadapi nityānityavibhāgena yutasiddheḥ svaśāstre paribhāṣaṇaṃ kṛtaṃ — "nityānāṃ paramāṇūnāṃ pṛthaggatimattvaṃ yutasiddhiḥ | anityānāṃ tu yutāśrayasamavāyitvam | vibhūnāṃ parasparamākāśādīnāṃ sambandha eva nāsti" (pra , bhā , guṇa) iti tadapi prakriyāmātram — nānātvena siddhiḥ — niṣpattiḥ ,
jñaptirvā yutasiddhirityucyate | tadviparyayādayutasiddhiḥ — aikyena siddhiravatiṣṭhate | tathā ca sati sambandho durvacaḥ || avayavāvayavinorapi samavāyāsaṃbhavaḥ

[5,2.3.20]

avayavāvayavinorapi samavāyātmā sambandha evameva parihartavyaḥ |
yathā''ha bhaṭṭaḥ — (ślo. vā. 1.1.4.146)"nāniṣpannasya sambandhaḥ niṣpattau yutasiddhatā" iti ||

[5,2.3.21]

paramāṇvākāśayoḥ , paramāṇukālayośca sambandha iṣyate , nākāśakālayoranyonyaṃ — iti prakriyaiveyamitialamavāntaracintanena |
tasmānna jātivyakttyoḥ kācit vṛttirupapadyate || jātivyaktyoḥ svarūpamapi na saṃbandhaḥ

[5,2.3.22]

suśikṣitāstu — rūparūpilakṣaṇamācakṣate jātivyakttyoḥ sambandham — so'pi nopapadyate | rūpaśabdaḥ kiṃ śuklādivacanaḥ ? ākāravacanaḥ ?
svabhāvavacano vā ?

[5,2.3.23]

śuklādivacanatve nīrūpāṇāṃ pavanamanaḥprabhṛtīnāṃ dravyāṇāṃ guṇakarmaṇāṃ
ca sāmānyaśūnyatā syāt ||

[5,2.3.24]

ākāravacanatve'pi avayavasanniveśarahitānāṃ teṣāmeva guṇādīnāṃ
sāmānyavattā na prāpnoti ||

[5,2.3.25]

..bhāvavacanatve tu jātijātimatoravyatireka eva bhavet || avabhāti hi bhedena svabhāvo na svabhāvinaḥ | śabdātiriktataiveyaṃ na tu vastvatiriktatā || 5 || svarūpasya saṃbandharūpatvāsaṃbhavaḥ

[5,2.3.26]

kiṃcedaṃ rūpaṃ nāma ? kiṃ vastveva ? vastudharmaḥ ? vastvantaraṃ vā ?
vastvantaraṃ tāvanna pratibhātītyuktam ||

[5,2.3.27]

vastudharmo'pi tadvyatiriktayā sthitaḥ na cakāstyeva | avyatireke ca sambandhavācoyuktiranupapannetyuktam ||

[5,2.3.28]

na ca rūparūpitvalakṣaṇaḥ sambandhaḥ saṃyogasamavāyavyatiriktaḥ ko'pi
śrotriyaiḥ vivicya vyākhyātuṃ śakyate — yathā īdṛgiti | tasmāt vācoyuktinūtanatāmātramiha kṛtam , na tvarthaḥ kaścidutprekṣyata ityalaṃ prasaṅgena || prakārāntareṇa vṛttyanupapattiḥ

[5,2.3.29]

api ceyaṃ jātiḥ — sarvasarvagatā vā syāt piṇḍasarvagatā'pi vā | sarvasarvagatatve syāt karkādāvapi gomatiḥ || 6 || aśvadhīḥ śābaleyādau uṣṭrabuddhirgajādiṣu | padārthasaṅkaraścaivaṃ atyantāya prasajyate || 7 || jāteratiriktatve sāṅkaryaṃ durvāramathāpi vyaktisāmarthyaniyamānnaiṣa saṅkaraḥ | na hi karkādipiṇḍānāṃ gotvādivyaktikauśalam || 8 || maivaṃ , khaṇḍādyabhivyaktamapi gotvamanaṃśakam | sarvatraiva pratīyeta na vā sarvagataṃ bhavet || 9 || taddeśagrahaṇe tasya na hi kiñcinniyāmakam | dīpavadvyaṃjakaḥ piṇḍaḥ na tu tatpiṇḍavṛttitat || 10 || sarvatrāgṛhyamāṇaṃ ca sarvatrāstīti ko nayaḥ? sarvasarvagataṃ tasmāt na gotvamupapadyate || 11 || piṇḍasarvagatatve tu kāmametadadūṣaṇam | kintu naivādya jātāyāṃ gavi gopratyayo bhavet || 12 || jātau anupapattyantarāṇipiṇḍe nāsīdasaṃjāte jātiḥ , jāte ca vidyate | saṃkrāmati na cānyasmāt piṇḍādanyatra niṣkriyā || 13 || āyātyapi na taṃ piṇḍaṃ apojjhati purātanam | na cāṃśairvartate tatra kaṣṭā vyasanasantatiḥ || 14 || bhaṭṭoktajātivādaḥ

[5,2.3.30]

bhāṭṭāstu bruvate — bhinnābhinnamekaṃ vastu anuyāyi ca vyāvṛttaṃ ca |
yat tasyānugāmi rūpaṃ , tat sāmānyam ; yat vyāvṛttaṃ , sa viśeṣaḥ | tathā
hi(ślo. vā. 1.1.5.ākṛti. 5) — "sarvavastuṣu buddhiśca vyāvṛttyanugamātmikā | jāyate dvyātmakatvena vinā sā ca na sidhyati ||"

[5,2.3.31]

kevalaviśeṣātmakapadārthapakṣe sāmānyapratīteranālambanatvaṃ , sāmānyamātravāde ca viśeṣabuddheranupapattiḥ || — (ślo. vā. 1.1.5.ākṛti. 7)"na cāpyanyatarā bhrāntiḥ upacāreṇa veṣyate | dṛḍhatvāt sarvadā buddheḥ bhāntiḥ syādbhrāntivādinām ||"

[5,2.3.32]

na hi mihiramarīcinicayanīrapratītivat sāmānyapratyayopamardenaviśeṣapratītiḥ , viśeṣapratyayopamardena vā sāmānyapratītirudeti ; kintu
avirodhenaiva yugapadubhayāvabhāsaḥ | ata eva nirvikalpabodhena dvyātmakasyāpi vastuno grahaṇamupeyate || bhaṭṭoktajātivādavinirāsaḥ

[5,2.3.33]

tadetadabhidhīyamānameva na manojñamivābhāti | nānārūpatvamekasyāviruddhaṃ vadatā svayam | dūṣaṇākhyānamaukharyamasmākamapavāritam ||

[5,2.3.34]

tadeva sāmānyaṃ , sa eva viśeṣaḥ , tadevaikaṃ , tadeva nānā , tadeva nityaṃ ,
tadevānityaṃ , tadevāsti , tadeva nāstiṃ iti jainocchiṣṭamidamucyate |
ucyamānamapi na śobhate — dṛṣṭatvānna virodhaścet na tathā tadavedanāt | uktaṃ hi nānuvṛttārthagrāhiṇī netradhīriti ||

[5,2.3.35]

vicitravikalpaprabandhavipralubdhabuddhayaḥ khalvevaṃ manyante | bhavantu te |
na tvekaṃ vastu bahurūpaṃ bhavitumarhati || vastūnāmadvyātmakatvamekaṃ hi vastuno rūpaṃ , itarat kalpanāmayam | nānuvṛttavikalpeṣu visraṃbha ucitaḥ satām || drāgito hyanyasaṃsparśanairapekṣyeṇa dṛśyate | svalakṣaṇaṃ , ato bhadaḥ tāttviko'nugamo mṛṣā || dṛḍhādṛḍhatvamakṣuṇṇamaparīkṣyaiva saṃvidām | dvayapratītimātreṇa dvayā'bhyupagamo bhramaḥ || na neti pratyayādeva mithyātvaṃ kevalaṃ dhiyām | kintu yuktiparīkṣāpi kartavyā sūkṣmadarśibhiḥ || nirvikalpakaṃ na dvyātmakaṃgocaramna caikaṃ śabalaṃ vastu nirvikalpakagocaraḥ | vyaktyantarānusandhānādvinā'nugamadhīḥ kutaḥ ||

[5,2.3.36]

yeṣvanugataṃ , teṣu buddhyā'nanusandhīyamāneṣu tadvṛttisāmānyagrahaṇāsaṃbhavāt | na cānusandhānasāmarthyaṃ buddherasti || ata eva na te samyagadhyakṣajajñānavedinaḥ | abhedavṛtti pratyakṣaṃ āhuradvaitavāñchayā ||

[5,2.3.37]

tasmāt bhedāviṣayatvāt pratyakṣasya na tadgamyaṃ sāmānyam || anuvṛttapratītīnāṃ vikalparūpatvam

[5,2.3.38]

nanu ! evamapahnūyamāne sāmānye gaugauriti śābaleyādiṣu yo'yamanu
vṛttaḥ pratyayaḥ , sa kathaṃ samarthayiṣyate ?

[5,2.3.39]

uktamatra (pūrvasaṃpuṭe 240 puṭe) — vikalpamātrameṣa pratyayaḥ | vikalpāśca
nārthādhīnajanmāna iti | tathā ca paraparikalpiteṣu sattādisāmānyeṣvapisāmānyamityanuvṛttavikalpāḥ pravartanta eva | na ca sāmānyeṣu sāmānyāntarāṇi saṃbhavanti ; "nissāmānyāni sāmānyāni" ityabhyupagamāt ||

[5,2.3.40]

aupādhika eṣa sāmānyeṣvanugatavikalpa iti cet — āyupman !
gavādiṣvapi kaṃ cidupādhiviśeṣamabalambya gaugaurityanusyūtabikalpo
bhaviṣyati || anuvṛttabuddheraupādhikatvam

[5,2.3.41]

kaḥ punarasāvupādhiriti cet — ekārthakriyākāritvamiti brūmaḥ || yadeva vāhadohādi kāryamekena ja nyate | gopiṇḍena , tadevānyaiḥ iti teṣvanuvṛttadhīḥ || ananugatasyāpyanugatapratītijanakatvamastyava

[5,2.3.42]

nanu ! prativyakti kāryaṃ bhinnameva — satyam — bhedabudhyabhāvācca
tadekamityupacaryate || karkādikāryādanyatvaṃ yathā hyetasya dṛśyate | na tathā khaṇḍakāryasya muṇḍakāryādvibhinnatā ||

[5,2.3.43]

nanu ! tathā mā bhūt | na tvabhinnameva khaṇḍamuṇḍayoḥ kāryam | bāḍham | darśanameva tarhi tayorekaṃ bhaviṣyati ; taccābhinnam || ekākārānuvyavasāyajanakatvamevānugatavyavahāraniyāmakam

[5,2.3.44]

nanu ! darśanamapi prativyakti bhinnameva | satyam ! svapṛṣṭhabhāvi
pratyavamarśākhyakāryaikyādekamityucyate | yathaiva śābaleyādipiṇḍadarśane sati
gaurityanantaramavamarśaḥ , tathaiva bāhuleyapiṇḍadarśane'pi gaurityevāvamarśa
iti tadekatvamucyate | taduktam (pra. vā. 1.110) — "ekapratyavamarśasya hetutvāddhīrabhedinī | ekadhīhetubhāvena vyaktīnāmapyabhinnatā iti ||"

[5,2.3.45]

tasmādaupādhikatvādanuvṛttabuddheḥ na sāmānyaṃ kiṃcidvāstavamastīti || atiriktasāmānyābhāve'pyanumānaśabdayoḥ pravṛttiryujyate

[5,2.3.46]

tatrāha — aniṣyamāṇe sāmānye nanu śabdānumānayoḥ | kathaṃ pravṛttiḥ sambandhagrahaṇādhīnajanmanoḥ || na hi vyaktiṣu sambandhaḥ gṛhītumiha śakyate | sa hi vyaktiṣu gṛhyeta sarvāsvekatra vā kvacit ||

[5,2.3.47]

na sarvāsu ; deśakālādibhedena tadānantyādaśakyatvāt | naikasyāṃ ;
vyabhicārāt | tato'nyatrāpi sa śabdaḥ pravartamāno dṛśyate | agṛhītaḥsambandhe ca na śabdaliṅge pratītimutpādayitumutsahete | —

[5,2.3.48]

ucyate — syādetadevaṃ , yadi pratyakṣaviṣaye svasakṣaṇe śabdaliṅgayo
pravṛttiḥ syāt || śabdānumānayoravastuviṣayatvam

[5,2.3.49]

nanu ! pratyakṣaviṣaye tayorvṛttāvaniṣyamāṇāyāṃ anavasthādidoṣopaghātādapravṛttireva syāt — maivaṃ vocaḥ — kathamasakṛdabhihitamapi (pūrvasaṃpuṭe 88 puṭe) na buddhyase? vikalpaviṣaye vṛttiriṣṭā śabdānumānayoḥ | avastuviṣayāścaite vikalpā iti varṇitam || apohenava śabdānumānanirvāhaḥ

[5,2.3.50]

nanu ! vikalpānāmapi viṣayaḥ yadyanugāmī kaścinneṣyate , tadutsīdetāmeva śabdānumāne — bāḍhamasti vikalpānāmanusyūto viṣayaḥ ; sa tu na
vāstavaḥ |

[5,2.3.51]

kaḥ punarasāviti cet ; ucyate — atadrūpaparāvṛttisvabhāvamabahirgatam | bahissthamiva sāmānyaṃ ālambante hi niścayāḥ || yā ca bhūmirvikalpānāṃ sa eva viṣayo girām | ata eva hi śabdārthaṃ anyāpohaṃ pracakṣate || vikalpānāmanyāpāhaviṣayatvam

[5,2.3.52]

tathā hi — na vikalpā vastu spṛśanti | kutaḥ? "ekasyārthasvabhāvasya pratyakṣasya sataḥ svayam | ko'nyo na dṛṣṭo bhāgaḥ syāt yaḥ pramāṇaiḥ parīkṣyate ||"

[5,2.3.53]

(pra. vā. 1.44)

[5,2.3.54]

tasmāt bhramanimittasamārīpitākārāntaraniṣedhāya teṣāṃ pravṛttiḥ | yathā rūpasādharmyasamāropitarajatākāranibāraṇāya śuktau pramāṇāntaraṃ
pravartate "nedaṃ rajatam" iti ; tathehāpi śābaleyādisvalakṣaṇe nirvikalpena
sarvātmanā paricchinne kutaścinnimitādāropitamagorūpamiva vyavacchitidaṃ
vikalpāḥ "agaurna bhavati" iti ; na tu goḥ svalakṣaṇagrahaṇe teṣāṃ
vyāpāraḥ , prāgeva gṛhītatvāt || vikalpānāmapūrvavastuviṣayakatvaṃ na saṃbhavati

[5,2.3.55]

atha brūyāt — nānāviśeṣanikarakalmāṣitavapuṣastasyārthasya kiṃcidviśeṣaṇaṃ prāgagṛhītaṃ vikalpairgṛhyata iti — tadapyayukttam — nānāviśeṣaṇanikararūṣitasyāpi vastunaḥ tadviśeṣaṇopakāraśaktivyatiriktātmanī'nupalambhāt | tadabhede sati tadviśeṣaṇopakāryavastusvarūpagrahaṇavelāyāmeva
tatkhacitagrahaṇasiddheḥ vikalpāntarāṇāmānarthakyameva | tadukttam — "yasyāpi nānopādherdhīrgrāhikārthasya bhedinaḥ | tasyāpi nānopādhyāttaśaktirna hyatiricyate || nānopādhyupakārāṅgaśaktyabhinnātmano grahe | sarvātmanopakāryasya ko bhedaḥ syādaniścitaḥ iti ||"

[5,2.3.56]

tasmādapohaviṣayāḥ śabdāḥ vikalpāśceti || bhaṭṭoktaṃ anyāpohadūṣaṇam

[5,2.3.57]

nanu ! apohavādaviṣaye , mahatīṃ dūṣaṇavṛṣṭimutsasarja bhaṭṭaḥ |
tathāhi — apoho nāma vyāvṛttiḥ — abhāva iṣyate | na cābhāvaḥsvatantratayā ghaṭavadavagamyate | tadayamanyāśrito vaktavyaḥ | kaśca
tasyāśraya iti cintyam || apohasyāśrayānupapattiḥ

[5,2.3.58]

na tāvat gosvalakṣaṇamāśrayaḥ , tasya vikalpabhūmitvābhāvāt | nāpyavāntarasāmānyaṃ śābaleyatvādi tadāśrayaḥ , tasyāpi hi sāmānyātmatvena apohasvabhāvatvāt | abhāvasya cābhāvāśrayatvānupapatteḥ | na
ca śābaleyasāmānyamagonivṛtterāśrayaḥ , taddhi aśābaleyanivṛtterāśrayatāṃ
pratipadyeta | na hyevamupapadyate , aśābaleyo na bhavatīti gauḥ , kintu
śābaleyo'śābaleya iti | aśābaleyavyāvṛttirhi goṣvapi bāhuleyādiṣvasti || apohasya svalakṣaṇāvṛttitvam

[5,2.3.59]

atha śābaleyādisvalakṣaṇasamudāyaṃ agovyāvṛtterāśrayaṃ brūyuḥ ;
so'pyaghaṭamāna eva , samudāyivyatirekeṇa tasyānupalaṃbhāt | samudāyināṃ ca
svalakṣaṇānāṃ deśakālādibhedenānantyātvargīkaraṇaṃ puruṣāyuṣaśatenāpi na
śakyakriyamiti samudāyo'pi na tadāśrayaḥ | tasmāt sarvasādhāraṇaṃ
pratipiṇḍaṃ parisamāptaṃ kimapi nūtanaṃ agovyāvṛtteradhikaraṇaṃ abhidhātavyam |
tacca gotvameva , tasminnaṅgīkṛte vā kimagovyāvṛttikalpanāyāsena! pratiyogyagrahācca apohagrahaṇāsaṃbhavaḥ

[5,2.3.60]

api ca na kevalamāśrayābhāvāttadagrahaṇam , kintu ya eva te kecidapohyā agorūpāsturagādayaḥ tadagrahaṇe'pi tadapoho durgraha eva | na ca
teṣāmānantyāt grahaṇaṃ saṃbhavati | nāpi vargīkaraṇanimittameṣāṃ kiñci
dasti | aśvādayaśca vidhirūpatayā bhavanmate na gṛhyante , kintvanyavyavacchedenaiveti , teṣāmapi vyavacchedagrahaṇe saiva vārteti nedānīṃ vikalpaiḥ
kvacidapoho viṣayīkartuṃ śakyate | nirvikalpena ca na kaścidvyavahāra
iti sakalayātrotsādaprasaṅgaḥ || apohavāde padānāṃ paryāyatvaprasaṅgaḥ

[5,2.3.61]

kiṃca ya ete śābaleyādiśabdāḥ , te sarva evāpohavācitvāviśeṣāt
paryāyāḥ syuḥ | apohyabhedādadoṣa iti cet — na — apohānāṃ bhedābhāvāt |
bhidyamānatve vā svalakṣaṇavadeṣāṃ vastutvaprasaktiḥ || jātivāde noktadoṣaḥ

[5,2.3.62]

bhavatpakṣe'pi sāmānyamātravācitvāviśeṣāt paryāyatvaṃ samāno doṣa
iti cet — na — sāmānyānāṃ vidhirūpatvāt parasparavirahitasvabhāvatayā nānātvāvagamāt | apohastu abhāvamātrarūpāviśeṣāt na parasparaṃ bhidyate || apohānāmanugatatvāsaṃbhavaḥ

[5,2.3.63]

karkādiśābaleyādyādhārabhedādapohabheda iti cet — na — teṣāmādhāratvasya
nirastatvāt | ādhārabhedena vā tadbhedābhyupagame pratisvalakṣaṇaṃ apohabhedaprasaṅgaḥ | tataśca sāmānyātmatā'sya hīyeta || apohabhedasyaupādhikatvameva syāt

[5,2.3.64]

atha apohyabhedenāpohabhedamavadhārya paryāyatā parāṇudyate — tadapyasāram — tadāpyapohyabhedādbhedo na paryāyatvamapahanti | bhākto hyasau
na mukhyaḥ || apohyabhedenāpohabhedo durupapādaḥ

[5,2.3.65]

na cāpohyabhedādbhedo'pi apohasyāvakalpate | yo hi saṃbhāvyamānasaṃsargairādhārairapi na bhettuṃ pāryate , sa dūravartibhiralabdhasambandhairatibāhyaira
pohyaiḥ kathaṃbhidyeta ?

[5,2.3.66]

abhyupagamyāpi brūmaḥ — yadyapohyabhedāt apohabhinnatvaṃ , apohyaikyā
ttarhi tadaikyenāpi bhavitavyam | ataśca gavāśvayoranyāpohena vyavasthāpyamānayoḥ agāvo'naśvāśca hastyādayaḥ apohyāstulyā bhūyāṃso bhavanti |
asādhāraṇastu ekaḥ gauraśve , gavi cāśvo'tiricyate | tatraikāpohyabhadāt gavāśvayorbhedo bhavatu ! bhūyasāmapohyānāmabhedādabhedo vā bhavatu !
iti vicāraṇāyāṃ , "vipratiṣiddhadharmasamavāye bhūyasāṃ syātsadharmatvaṃ" ityabheda eva nyāyyo bhavet || apohānāṃ sāṃkaryaṃ durvāram

[5,2.3.67]

athāsādhāraṇyāt aśvāpoha eva go'poha iṣyate , sa tarhi
siṃhādāvapyastīti so'pīdānīṃ gaurbhavet ||

[5,2.3.68]

athāśvādiviśeṣoddhoṣarahitamagorūpaṃ vyavacchedyamucyate , tat pratyekaṃ
grahītumaśakyaṃ , ānantyāt | vargīkaraṇakāraṇaṃ ca kiñcinnāstyeva | na hi
sarveṣāmagavāmaśvādīnāmekadeśatvaṃ , ekakālatvaṃ vā samasti || apohakalpanāvaiyyarthyam

[5,2.3.69]

atha gopratiṣedha eva vargīkaraṇaheturiṣyate , hanta tarhi gauḥ pūrvasiddha
eṣitavyaḥ , yatpratiṣedhenāgāvaḥ pratīyeran | pūrvasiddhe ca gavi labdhe kimagobhiḥ , kiṃ vā tadapohena prayojanam ?

[5,2.3.70]

pūrvasiddhaṃ gosvalakṣaṇamastyeveti cet — na — tena vyavahārābhāvāt |
gosāmānye tu pūrvasiddhe mudhā'pohaprayatna ityuktam || apohavāde'nyonyāśrayaḥ

[5,2.3.71]

atha gosāmānyamagopratiṣedhena siddhyati , tadā dustaramitaretarāśrayam
agoniṣedhena gosiddhiḥ , gosiddhyā cāgoniṣedhasiddhiriti | tasmādapohyasyaiva nirūpayitumaśakyatvāt na tadbhedādapohabhedaḥ siddhyati || aśvādīnāmapohyatvamapyasaṃbhavi

[5,2.3.72]

api cāśvādayaḥ sāmānyarūpeṇa vā'pohyeran ? tadviśeṣātmanā vā ?

[5,2.3.73]

na viśeṣātmanā ; tadanantatvāt , aśabdavācyatvācca ||

[5,2.3.74]

sāmānyātmanā tu teṣāmapyapoharūpatvādabhāvarūpatvam | kathaṃ cā
bhāvasyaivābhāvaḥ kriyeta | karaṇe vā pratiṣedhadvayayogāt vidhiravatiṣṭhata iti vidhirūpaḥ śabdārthaḥ syāt ||

[5,2.3.75]

apohātmanaśca turagādeḥ yo'pohaḥ , sa tasmādvilakṣaṇaḥ ? anyathā
vā ? vailakṣaṇye tasya bhāvātmatā bhakte | availakṣaṇye tu , yādṛśa
evāpohyaḥ tādṛśa eva tadapoha iti gaurapyagauḥ syāt || apohavāde sāmānādhikaraṇyānupapattiḥ

[5,2.3.76]

kiṃca apohaśabdārthapakṣe nīlamutpalamityādau viśeṣaṇaviśeṣyabhāvasāmānādhikaraṇyādivyavahārā vilupyeran | na hi ekasminnarthe dvayorapohayorvṛttirupapadyate | na caikaḥ kaścidartho'sti , yatra tayorvṛttiḥ ; svalakṣaṇasyāśabdārthatvāt , anyasya cāsaṃbhavāt | na ca vṛttirapi kā
cidasti || sadādipadānāmavācakatvaprasaṅgaḥ

[5,2.3.77]

sadjñeyādiśabdānāṃ apohyanirūpaṇāsaṃbhavāt nāpohavācitvam |
na hyasadajñeyaṃ vā kiṃcidavagatam , yat vyavacchidyeta | jñātaṃ cetsadeva tat ,
jñeyaṃ ceti | ataḥ kathaṃ sacchabdena sadeva , jñeyaśabdena ca jñeyamevāpohyate |
ajñātaṃ tu na nitarāmapohyam | katpitaṃ tu tat vaktumaśakyam , kalpanayaiva
sattvāt , jñeyatvācca || apohapadasyārtho durvacaḥ

[5,2.3.78]

apohaśabdasya kiṃ vācyamiti cintyam | anapoho na bhavatī
tyapohaḥ | kaścāyamanapohaḥ ? kathaṃ vā'sau na bhavati ? abhavan vā
kimavaśiṣyate ? iti sarvamavācakam || apohasya padārthatvāsaṃbhavaḥ

[5,2.3.79]

pratiṣedhavācināṃ ca nañādipadānāṃ kā vārtā — atra na bhavatīti ?
neti ko'rthaḥ ? upasarganipātānāṃ ca kathamapohaviṣayatvam ? ākhyātaśabdānāṃ ca pacatītyādīnāmapoho durupapādaḥ ||

[5,2.3.80]

nāmnāmeva jātiśabdānāṃ apohaviṣayatvamiṣyate , yeṣāṃ bhavanto jātivācitvaṃ , tadvadvācitvaṃ vā pratipadyanta iti cet — tato'nyeṣāṃ tarhi kā
vārtā ? bāhyārthavācitve jātiśabdeṣu ko dveṣaḥ ? nirālambanatve ,
jñānāṃśābalambanatve vā jātiśabdānāmapi tadevāstu , kimapohavādapramādena? yathaiva pratibhāmātraṃ vākyārtha iti kalpitaḥ | padārtho'pi tathaivāstu kimapohāgraheṇa vaḥ || ityādidūṣaṇaudāryaṃ apohe bahudarśitam | ataḥ śabdārthatāmasya vadeyuḥ saugatāḥ katham ? || — bauddhaiḥ bhaṭṭoktadūṣaṇoddhāraḥ — apohasya vilakṣeṇatvam

[5,2.3.81]

ucyate — tadetadaviditabauddhasiddhāntānāmabhidhānam || apoho yadi bhāvātmā bahirabhyupagamyate | tato bhavati bhāvatkaṃ vāgjālaṃ , na tvasau tathā ||

[5,2.3.82]

kintu khalvayamāntaro jñānātmā saugatānāmapohaḥ sammataḥ ||

[5,2.3.83]

tathā'bhyupagame ceyamapohavācoyuktiḥ ? svāṃśaviṣayaṃ padārthajñānānāmityetāvadeva vaktumucitam ||

[5,2.3.84]

etadapi nāsti ; nāyamāntaraḥ , na bāhyo'pohaḥ | kintu jñānārthābhyāmanya eva || śabdārthasyāvāstavatvamnanu yadvidyate nāntaḥ na bahiḥ paramārthataḥ | tanna vidyata eveti kathaṃ śabdārtha ucyate || pāramārthikaśabdārthasamarthanapipāsitāḥ | nehāgatāḥ smo yenaivaṃ anuyujyemahi tvayā ||

[5,2.3.85]

yata eva tannāntarbahirasti , tata eva mithyeti kālpanikamiti ca
gīyate | kiṃ punastat ? āropitaṃ kiṃcidākāramātraṃ vikalpoparaṃjakam || apohasyāvastutvam

[5,2.3.86]

nanu ! bāhyārthavyatirekeṇa kimīya ākāraḥ āntarasya jñānasyo
paraṃjaka ucyate — dṛśyacchāyaivānuraṃjikā vikalpānāṃ , na dṛśyo'rthaḥ |
vyāvṛttaṃ hi vastu darśanānāṃ viṣayaḥ | tacca spraṣṭumakṣamā vikalpā ityuktam (pra. saṃ. 240) || atha tacchāyāmabalambamānā vikalpā vyāvṛttasyāgrahaṇāt vyāvṛttiviṣayā ucyante || vikalpaviṣayasya vyāvṛtteravastutvam

[5,2.3.87]

nanu ! vyāvṛttitadvatorabhedāt yā vyāvṛttiḥ , yacca vyāvṛttaṃ svalakṣaṇaṃ tadekameveti vyāvṛttigrāhibhirvikalpairvyāvṛttamapi gṛhītaṃ syāditidarśanatulyā eva te bhaveyuḥ — naitadevam — na vikalpairvyāvṛttaṃ vastu
gṛhyate | na ca pāramārthikī vyāvṛttiḥ ; api tu kaścidāropita ākāraḥ |
vāstavatve hi vyāvṛtteḥ , vastusaṃsparśinaete doṣāḥ prāduṣyuḥ | na tvasau
tathetyuktam || nirvikalpaviṣayasya vastutvam

[5,2.3.88]

ata eva yat ke cana paryacūcudan kila , vyāvṛttagrahaṇapakṣe tritayagrahaṇaṃ
prāpnoti — yat vyāvṛttaṃ , yena ca nimittena vyāvṛttaṃ , yataśca vyāvṛttamiti |
na ca tritayagrahaṇamastītyataḥ kathaṃ vyāvṛttagrahaṇamiti — tadapyapāstaṃ bhavati — yadi hi vyāvṛttaṃ gṛhṇīma ityevamullekho bhavet vyavahartṛjanasya , tadaivamasau paryanuyujyeta , na tvevamastītyacodyametat || vikalpānāmāropitākāraviṣayatvam

[5,2.3.89]

nanvevamāropitākāraviṣayā eva vikalpā uktā bhavanti |
vyāvṛttiviṣayatvavācoyuktirananvitetyuktam — samāhitametat (pra — saṃ) —
darśanapṛṣṭhabhāvibhiḥ gaurityādivikalpaiḥ atatkāryaparāvṛttā ākārā
ullikhyante | na hi govikalpairatatkāryāṇāmaśvādīnāmullekhaḥ , svalakṣaṇaṃ
ca spṛśyate | sāmānyaṃ ca vāstavaṃ nāsti | tasmādatatkāryaparāvṛttiviṣayatvameva vikalpānāmavatiṣṭhate — ityevaṃ yuktyā teṣāmapohaviṣayatvamucyate , na pratipattitaḥ || vikalpanirvikalpavailakṣaṇyam

[5,2.3.90]

nanu ! atatkāryaparāvṛttamiva sajātīyavyāvṛttamapi dṛśyasvarūpam |
tatra sajātīya vijātīyavyāvṛttamapyākāramullikheyuḥ | na hi sajātīyavijātīyavyāvṛttī , svalakṣaṇaṃ cānyat | na caikatarākārollekhananiyamana
hetumutpaśyāmaḥ ||

[5,2.3.91]

dhīman ! maivaṃ maṃsthāḥ | niścayātmāno nirvikalpāḥ | sajātīyavijātīyavyāvṛttākārollekhe ca sarvātmanā tanniścayāt vikalpāntarāṇāṃ
śabdāntarāṇāṃ cāpravṛttiḥ spāt | tathā ca gauriti śabdādutpadyamāno
vijātīyavyāvṛttākārollekhyeva vikalpaḥ saṃvedyate , na sajātīyavyāvṛttollekhī | tulyaviṣayāśca vikalpaiḥ śabdā ityanyāpohaviṣayāsta
ucyante ||

[5,2.3.92]

so'yamāropitākāro na bahiḥ , āropitatvādeva | nāntaḥ , abodharūpatvāt | ataścāsau na kiṃcideva | na kiṃcidapi bhavan apoha itiphalata upacaryate | ataśca bāhyamapohamāśritya dūṣaṇopanyāse kaṇṭha
śoṣamanubhavan asthāne kliṣṭo devānāṃpiyaḥ || bāhyasya vikalpaviṣayasya avastutvam

[5,2.3.93]

api ca vikalpabhūmiḥ arthaḥ vikalpāntarasannidhāpitabhāvābhāvākṣepī
niyatarūpo bāhyasadṛśaśca pratīyate | na cedaṃ rūpatrayamapi bāhye vastuni
yujyate | bāhyasya hi vastunaḥ svarūpeṇāvagatasya na vikalpāntaropanītabhāvasambandha upapadyate , vaiyarthyāt | nāpyabhāvasambandhaḥ , vipratiṣedhāt |
niyatarūpatā ca vikalpaviṣayasya "gaureva , nāśvaḥ" ityevamavagamyamānā
vastvantaravyavacchedamantareṇa nāvakalpata iti balāt vyavacchedaviṣayatvam |
anyathā niyamaparicchedāsaṃbhavāt | sandigdhaṃ ca vastu na gṛhyate ||

[5,2.3.94]

evaṃ bāhyavastuviṣayatve ca niraste vikalpānāṃ "ekasyārthasvabhāvasya"
iti nyāyena (pu. 14) paunaruktyādabāhyaviṣayatvaṃ khyāyyam | abāhyaṃ
cāropitaṃ rūpam | tacca bāhyavadavabhāsate | na ca vyāvṛtticchāyamapahāya bāhyāropitayoḥ sādṛśyamanyadastīti vyāvṛttiviṣayā eva vikalpāḥ
phalato bhavanti || vikalpānāṃ vyāvṛttiviṣayatvam

[5,2.3.95]

yadyapi vidhirūpeṇa gauraśva iti teṣāṃ pravṛttiḥ ; tathāpi nītivido'nyāpohaviṣayāneva tān vyavasthāpayanti | yathoktaṃ "vyākhyātāraḥ
khalvevaṃ vivecayanti , na vyavahartāraḥ" iti | so'yaṃ nāntaraḥ , na bāhyaḥ ;
anya eva kaścidāropita ākāro vyāvṛtticchāyāyogādapohaśabdartha ucyate — itīyamasatkhyātivādagarbhā saraṇiḥ || apohasya jñānakāraviśeṣatvapakṣaḥ

[5,2.3.96]

athavā vikalpapratibimbakaṃ jñānākāramātrakameva tadabāhyamapi vicitravāsanābhedopāhitarūpabhedaṃ bāhyavadavabhāsamānaṃ lokayātrāṃ bibharti | vyāvṛtticchāyāyogācca tadapoha iti vyavahiyate | seyamātmakhyātigarbhā
saraṇiḥ || vikalpānāmavastuviṣayatve'pi pravṛttyupapattiḥ

[5,2.3.97]

nanu ! ubhayathā'pi vastuviṣayatvābhāve vikalpānāṃ kathaṃ vastunivyavahartāraḥ pravartante ? dṛṣṭe'pi kvacidvastuni tṛṇādau pravṛttyabhāvāt |
arthitvaṃ tu pravṛtteḥ kāraṇam || apohapakṣe pravṛttyupapādanam

[5,2.3.98]

nanu ! arthitāvat darśanamapi kāraṇameva | arthino'pyapaśyatastatra
pravṛttyabhāvāt | apohapakṣe ca pravṛttasya vastuprāptiḥ kathamiti vaktavyam — ucyate — pravṛttistāvat dṛśyavikalpyayoḥ ekīkaraṇanibandhanā (pra. saṃ. 69) | dṛśyadarśanānantaramutpanne vikalpe vikalpatayā na pratipadyate
pramātā | darśanānantaryavipralabdhastu dṛśyameva gṛhītaṃ manyate | tadabhimānena ca pravartate | idaṃ tadekīkaraṇamāhuḥ , dṛśyavikalyayorbhedena vastuno
dṛśyāt vikalpo yanna gṛhyate ; na punaḥ bhinnayorabhedādhyavasāya ekīkaraṇa
miṣyate | dṛśyādvibhinnasya vikalpyasya śukteriva rajatasya nirdeṣṭumaśakyatvāt | abhedādhyavasāye copāyābhāvāt | nābhedādhyavasāye
darśanamupāyaḥ , vikalpāviṣayatvāt | na vikalpaḥ , dṛśyaviṣayatvāt |
tasmāt bhedānadhyavasāyādeva pravṛttiḥ || vikalpasya arthaprāpakatvaprakāraḥ

[5,2.3.99]

prāptirapi dṛśyasyaivārthakriyākāriṇo vastunaḥ , pāraṃparyeṇa tanmūlatvātkāryaprabandhasya | dṛśyāddarśanaṃ , tato vikalpaḥ , tataḥ pravṛttiriti |
arthaṃ hi mūlavartinamupalabhya pravartamānastamāpnoti | apavarakanihitamaṇiprasṛtāyāṃ kuñcikāvivaranirgatāyāmiva prabhāyāṃ maṇibudhyā pravartamānaḥ |
yatra tu mūle'pyartho nāsti , tatra vyāmohāt pravartamānaḥ vipralabhyata eva ,
dīpaprabhāyāmiva tathaiva maṇibuddhyā pravartamānaḥ || arthaprāptyādīnāmābhimānikatvam

[5,2.3.100]

evaṃ ca bāhyavastusaṃsparśaśūnyeṣvapi vikalpeṣu samullikhiteṣu"bāhyo'rtho mayā pratipannaḥ" , "tatra cāhaṃ pravṛttaḥ" , "sa ca mayā prāptaḥ" , ityabhimāno
bhavati laukikānām | na tvayamarthādhyavasāyamūlaḥ | taduktaṃ "yathā'dhyavasāyamatattvāt , yathā tattvaṃ cānadhyavasāyāt" iti | "svapratibhāse'narthe'rthādhyavasāyāt pravṛttiḥ" ityatrāpi granthe arthādhyavasāyaḥ bhedānadhyavasāya
eva vyākhyeyaḥ | evaṃ dṛśyavikalpyāvathau ekīkṛtya pravartate , prāpnoti
cārthamiti || tadevameva lokasya vyavahāro'bakalpate | vivekināpi boḍhavyā lokayātrā ca lokavat || apohavādopasaṃhāraḥtasmādvikalpapratibimbakasyaśabdārthatāmāhurapohanāmnaḥ | pratītimārgastvavivicyamānaḥjanasya jātibhramamātanoti || yāvāṃśca kaściṃnniyamaprakāraḥpravartate jātiṣu vṛttyavṛttyoḥ | tāvānapoheṣvapi tulya evabhavatyavastutvakṛtastu bhedaḥ || tulye'pi bhede , śamane jvarādeḥkāścidyathaivauṣadhayaḥ samarthāḥ | sāmānyaśūnyā api tadvadevasyurvyaktayaḥ kāryaviśeṣaśaktāḥ || viśeṣaṇādivyavahārakḷptiḥtucche'pyapohe na na yujyate naḥ | ataśca mā kāri bhavadbhireṣājātyākṛtivyaktipadārthacintā ||

[5,2.3.101]

siddhāntaḥ — apohasyāprāmāṇikatvam

[5,2.3.102]

atrābhidhīyate — kiṃ jātyāderbāhyasya śabdārthasyāsattvāt apohapakṣapātaḥ ? uta pratītibalādeva ? iti ||

[5,2.3.103]

pratītistāvat apohaviṣayā bhavadbhireva nāṅgīkṛteti kimatra
kalahena || jāteḥ pratyakṣasiddhatvam

[5,2.3.104]

nāpi jātyāderasattvam , indriyārthasannikarṣotpannabādhasandeharahitapratya
yagamyatvāt , svalakṣaṇavat || ādyameva hi vijñānaṃ arthasaṃsparśi cākṣuṣam | na taduttarabhāvīti kimidaṃ rājaśāsanam || jāteḥ nirvikalpakaviṣayatve avirodhaḥtadevāstu pramāṇaṃ vā , tenāpi tvavagamyate | vyāvṛttaṃ vastuno rūpaṃ nānugāmīti kā pramā ?

[5,2.3.105]

tathāhi — nirvikalpakakālasyātisūkṣmatvāt kiṃ pratibhāsate ? kiṃ
na pratibhāsate ? iti kathameṣa kalirāvayorupaśāmyatu ! bhavān brūte —
vyāvṛttameva bhātīti | ahaṃ bruve — anuvṛttamapi pratibhātīti | evaṃ
kalahāyamānayorāvayoḥ kaḥ paricchedaḥ ? na khalu śapathasya , krośapātasya
vaiṣaviṣayaḥ | tasmāt nirvikalpakānantarotpannasthūlakālakāryaparyālocanayātadvyavasthā kartavyā || nirvikalpasya svalakṣaṇaviṣayatvāsaṃbhavaḥ

[5,2.3.106]

tatra ca — bhavedyadi viśeṣaikaviṣayaṃ nirvikalpakam | sāmānyādhyavasāyo'yaṃ akasmātkathamudbhavet ||

[5,2.3.107]

śābda eṣa vikalpa iti cet — maivam — paśyatyanugataṃ rūpaṃ avijñāte'pi vācake | dākṣiṇātya ivākasmāt paśyannuṣṭraparaṃparām ||

[5,2.3.108]

anavagataśabdārthasambandho'pyabhinavānekapadārthasannidhāne teṣāmanugataṃ
ca vyāvṛttaṃ ca paśyatyeva rūpam || nirvikalpakasya viśeṣamātraviṣayakatvamanubhavaviruddham

[5,2.3.109]

api ca prathamākṣisannipāta evāṅgulicatuṣṭayamavalokyamānaṃ anyo
nyagāminā ca rūpeṇāvagamyate | tatkathaṃ kevalaviśeṣābalambī cākṣuṣaḥ
pratyayaḥ? nirvikalpakasya jātyādiviṣayatve anubhavaḥ pramāṇam

[5,2.3.110]

api ca purāṇaśābaleyapiṇḍamavalokayataḥ kālāntare bāhuleyaṃ piṇḍaṃ
paśyataḥ pūrdadṛṣṭaśābaleyapiṇḍaviṣayaṃ smaraṇamutpadyamānaṃ saṃvedyate | tasmāt
sāmānyānavagamo nopapadyate | anyasminnasādhāraṇe svalakṣaṇe dṛṣṭe'nyasmāraṇasya kiṃ vartate ? asti ca tat | tena manyāmahe dṛṣṭamubhayānugata
rūpamiti || anuvṛttapratyayo'pi pratyakṣasya jātyādiviṣayatve pramāṇam

[5,2.3.111]

kiṃca vyaktyantaradarśane'pi sa evāyaṃ gauriti pratyabhijñāyate |
tasyāśca prāmāṇyaṃ darśitam ; darśayiṣyate ca vistarataḥ kṣaṇabhaṅgabhaṅge |
tasmāt anugatarūpaviṣayaiva sā pratyabhijñā , vyaktibhedasya vispaṣṭasiddhatvāt || rāśyādidarśanānāṃ sāmānyaviṣayakatvameva svarasam

[5,2.3.112]

yatra ca laghutaraparimāṇatilamudgādipracayasannidhāne vicchinnasikthasvalakṣaṇaṃ nāsti , tatrānuvṛttameva rūpamindriyeṇa gṛhyate | ataḥ
nirvikalpakavelāyāmeva vyāvṛttavat anugatarūpāvabhāsānna sāmānyāpahnavo
yuktaḥ | prathamākṣasannipāte'pi tulyatvamavagamyate nānātvaṃ ceti sāmānya
bhedau dvāvapi vāstavau || sāmānyagrahaṇe tadāśrayanikhilavyaktigrahaṇamapekṣitamsāmānyamidamityevaṃ kutastatrānupagrahaḥ? vyāvṛttamidamityevaṃ kiṃ vā buddhiḥ svalakṣaṇe? samānavṛttisāpekṣaṃ na ca sāmānyavedanam | tatra sannihitatvāttu vyaktivannānupagrahaḥ || samānavṛttyapekṣatvāt sāmānyasyānupagrahe | viśeṣo'pi hi mā grāhi vyāvṛttiṃ sa hyapekṣate || anuvṛttirhi yeṣvasya kā teṣāṃ grahaṇe gatiḥ? vyāvṛttirapi yebhyo'sya yā teṣāṃ grahaṇe gatiḥ || vyāvṛttyanuvṛttyo rubhayorapi grāhyatvamathānuvṛttivyāvṛttinairapekṣyeṇa kevalam | vastveva gṛhyate kāmaṃ , kīdṛk taditi kathyatām || nirvikalpakavelāyāṃ nirdeṣṭuṃ tanna śakyate | tadutthāstūbhayatrāpi sākṣyaṃ dadati niścayāḥ || vastuno'ṅgīkṛtā prājñaiḥ ata evobhayātmatā | yau brūtastvekarūpatvaṃ tāvubhāvapi bāliśau || ekatra sāmānyaviśeṣayossamāveśe virodhābhāvaḥ

[5,2.3.113]

yadapyabhihitam — itaretaraviruddharūpasamāveśa ekatra vastuni nopapadyata
iti — tadapi na samyak || parasparavirodho'pi nāstīha tadavedanāt | ekabādhena nānyatra dhīḥ śuktirajatādivat ||

[5,2.3.114]

yatra hi virodho bhavati , tatraikatararūpopamardena rūpāntaramupalabhyate |
prakṛte tu naivamiti ko virodhārthaḥ ?

[5,2.3.115]

chāyātapāvapi yadyekatra dṛśyete , kiṃ kena viruddhamabhidhīyeta ? adarśanāttu tadviruddhamuktam | na caivamihādarśanamityavirodhaḥ || sāmānyaviśeṣayossatyatvamata eveha mithyātvaṃ eti nānyatarā matiḥ | na hyanyonyopamardena buddhidvitayasaṃbhavaḥ ||

[5,2.3.116]

tathā cāha — (ślo. vā. 1.1.5 , ākṛtivāde , ślo. 57)"yathā kalmāṣavarṇasya yatheṣṭa varṇaniścayaḥ | citratvāt , vastuno'pyevaṃ bhedābhedāvadhāraṇā iti ||"ityevamavirodhena bhedābhedāvadhāraṇāt | ubhayātmakataivāstu vastūnāṃ bhaṭṭapakṣavat ||

[5,2.3.117]

etattu vṛttivikalpādibhyaḥ bibhyatevābhyuparataṃ tatrabhavateti tiṣṭhatu
tāvat , kimatra vimardena! bhāṭṭavat na vastūnāmubhayātmakatvam

[5,2.3.118]

vyaktivyatiriktaiva jātiḥ vyaktiṣu vartata iti brumaḥ || yacca vṛttivikalpādidūṣaṇaṃ tatra varṇitam | tat pratyakṣamahimnaiva sarvaṃ pratihataṃ bhavet || viśeṣātiriktasāmānyagrahaṇasambhavaḥ

[5,2.3.119]

yattāvadavādi — bhedena kuvalayāmalakādivat anavabhāsanāditi — tatra
pratītibhedo darśita (pa. 7) eva || sāmānyaviśeṣayossamānadeśatvaṃ nānyatarāpalāpakam

[5,2.3.120]

yattu deśabhedenāgrahaṇāt , tadagrahe tadbradhyabhāvāditi(pa. 7) tatra tadāśritatvaṃ kāraṇaṃ jāteḥ , na tvasattvam | vyaktivṛttitvājjāteḥ pṛthagdeśatayā'nupalambhaḥ , tadagrahe tadagraho vā ; na punastavatiriktāyā abhāvādeveti || jātervṛttyanupapattiparihāraḥ

[5,2.3.121]

yadapyuktaṃ (pa. 7) vṛttyanupapatteriti , tatrāpyucyate — pratipiṇḍaṃ kārtsnyena
jātirvartata iti | piṇḍāntare tadupalambho na syāditi cet , kiṃ kurmaḥ ?
kamupalabhāmahe ? piṇḍāntare'pi tadupalambho'styeva | kathaṃ ca bhavantamenaṃ
nihnumahe ? ekadeśāstu jāterna santyeva , yairasyā vartanaṃ brūmaḥ || kvedamanyatra dṛṣṭaṃ cet , aho nipuṇatā tava! dṛṣṭāntaṃ yācase yastvaṃ pratyakṣe'pyanumānavat || sāmānyaviṣayaka"vṛtti"vyavahārapradarśanam

[5,2.3.122]

kiṃnāmadheyaiṣā vṛttiriti cet , na nāmadheyaṃ asyā jānīmaḥ |
piṇḍasamavetā jātirityetāvadeva pracakṣmahe || samavāyasya durapahnavatvam

[5,2.3.123]

nanu ! ayutasiddhayoḥ sambandhaḥ samavāyaḥ | sa ca vipratiṣedhādeva
nirastaḥ (pa. 8) — na śakyate nirasitum — pratītibhedādbhedo'sti deśabhedastu neṣyate | tenātra kalpyate vṛttiḥ samavāyaḥ sa ucyate ||

[5,2.3.124]

avayavāvayavinoḥ , guṇaguṇinośceyameva vṛttiḥ | tayorarthāntaratvamupariṣṭāddarśayiṣyate | darśitaṃ ca amunaiva mārgeṇa deśabhedaśca tayornāstīti
vispaṣṭamayutasiddhatvam || jātivyaktyossambandhopapādanam

[5,2.3.125]

yadapyucyate (pa.. 8a) — "nāniṣpannasya sambandhaḥ , niṣpattau yutasiddhatā"
iti — tadapi parihṛtamācāryaiḥ"jātaṃ ca sambaddhaṃ cetyekaḥ kālaḥ" iti
vadadbhiḥ | sarvaṃ caitadabādhitapratītibalāt kalpyate , na svaśāstraparibhāṣayā || vibhudvayasambandhāsambhavaḥ

[5,2.3.126]

vibhūnāmapi sambandhaḥ parasparamasaṃbhavādeva neṣyate , na svaśāstra
paribhāṣaṇāt | na saṃyogaḥ , teṣāmaprāpterabhāvāt | aprāptipūrvikā
hi prāptiḥ saṃyogaḥ | na samavāyaḥ , tadāśritasya tasyānupalaṃbhādityalaṃ
prasaṅgena! jātivyaktyossambandhasya vilakṣaṇatvamye ceha vṛttī sraksūtrabhūtakaṇṭhaguṇādiṣu | jātyādīnāmanaṃśatvāt tābhyāṃ vṛttirvilakṣaṇā ||

[5,2.3.127]

tasmāt vṛttyanupapatterityadūṣaṇam || jāterāśrayavikalpānupapattiparihāraḥ

[5,2.3.128]

yadapi sarvagatatvaṃ piṇḍagatatvaṃ ca vikalpya dūṣitam (pa. 8ba) tadapi
yatkiñcit | yathā pratītirādiśati bhagavatī , tathā vayamabhyupagacchāmaḥ || sarvasarvagatā jātiriti tābadupeyate | sarvatrāgrahaṇaṃ tasyāḥ vyaṃjakavyaktyasannidheḥ || vyaktirvyajakatāmeti jāterdṛṣṭyaiva nānyathā | dṛṣṭiryatra yadā vyakteḥ tadā tatraiva tanmatiḥ || sarvatra vidyate jātiḥ na tu sarvatra dṛśyate | tadabhivyaṃjikā yatra vyaktistatraiva dṛśyate || jātessarvasarvagatatve pramāṇamvyakteranyatra sattve 'sya kiṃ pramāṇaṃ ? taducyate | ihāpyānīyamānāyāṃ gavi gotvopalambhanam || gopiṇḍena sahaitasyāḥ na cāgamanasaṃbhavaḥ | dehenevātmanastasmāt ihāpyastitvamiṣyatām || jātessarvagatatve'pi na sarvatra sarvadā tatpratītiḥabhivyaktistu tatkālā yatkālaṃ vyaktidarśanam | tasmāt sakṛdabhivyaktā nānyadā'pi pratīyate || abhivyaktiśca taddeśā yaddeśā vyaktirīkṣyate | tasmāttasmādabhivyaktā na deśe'nyatra dṛśyate || vyaktisarvagatatve'pi svayūthyaiḥ kaiścidāśrite | bhaviṣyatyadya jātāyāṃ gavi godhīstathā grahāt || jāyamānaiva hi vyaktiḥ jāyate pratiyoginī | eka eva hi kālo'syāḥ jāteḥ sambandhajanmanoḥ || neha jāteḥ puro'stitvaṃ na ca saṃkrāntiranyataḥ | kintu svahetoḥ sā vyaktiḥ tādṛśyevopajāyate || vastūnāṃ svarūpasvabhāvaviśeṣāḥ praśnātītāḥkathametaditīdaṃ ca ye vā paryanuyuṃjate | idamapyaparaṃ , hanta ! tena paryanuyujyatām || vṛṣaḥ piśaṅgo gauḥ kṛṣṇā sā ca nīlatṛṇāśinī | tābhyāyutpādito vatsaḥ kathaṃ bhavati pāṇḍaraḥ? yathā rūpādisambaddhāsā vyaktirupalabhyate | tathaiva jātiyukteti kā te vyasanasantatiḥ? agovyāvṛttatāyāṃ vā naiṣa praśno nivartate | kasmādagonivṛttaṃ tat adya jātaṃ svalakṣaṇam || tasmādvastusvabhāvasya viditvā'nanuyojyatām | codyacuncutvamutsṛjya pratipattirnirūpyatām ||

[5,2.3.129]

pratipattiśca viśeṣeṣviva sāmānyeṣu ca nirapavādā darśitaiva |
tasmāt viśeṣavat apratyākhyeyaṃ sāmānyam || vyaktibhirevānuvṛttijñānānirvāhaḥ

[5,2.3.130]

tatraitatsyāt — viśeṣātmana eva vastunaḥ sāmānyajñānajananaśaktiyuktatvāt kiṃ sāmānyakalpanayeti — tadayuktam — viśeṣavat pratyakṣatvāt
sāmānyasya kaḥ kalpanārthaḥ ? yadi hi kāryānumeyaṃ sāmānyaṃ kalpayema , tata
evamanuyujyemahi ; kāryasyāpyanyathāsiddheḥ kiṃ tatkalpanayeti | pratyakṣe tu
sāmānye ko'yamanuyogaḥ ?

[5,2.3.131]

kā ceyamanuvṛttijñānotpādikā śaktiḥ ? viśeṣebhyo'vyatiriktā ;
vyatiriktā vā ? nityā ; anityā vā ? iti vikalpyamānā vācoyuktya
ntareṇa jātireva kathitā bhavati , na vā kiṃciditi yatkiṃcidetat || vyaktigrahaṇavelāyāmeva jāterapi grahaṇamāvaśyakam

[5,2.3.132]

nanu ! yathā gotvādijātiḥ niyatāsveva vyaktiṣu vartate , nāsāmaṃjasyena , tathā kābhiścideva vyaktibhiḥ kācidgavādibuddhirjanyate iti —
naitadevam — viṣayātiśayavyatirekeṇa pratyayātiśayānupapatteḥ | upāyātiśaye tu pratyayātiśayakāriṇīṣyamāṇe viṣayātiśayaṃ prati ko dveṣaḥ ? siddhe
ca viṣayātiśaye durapahnavaṃ sāmānyam || gavādipratyayānāṃ senāvanādipratyayavailakṣaṇyam

[5,2.3.133]

nanu ca ! anuvṛttibuddhiḥ vinā'pi sāmānyāntareṇa sāmānyāntareṣu dṛśyata eveti (pa. 10) ko'tra visraṃbhaḥ ? ucyate — na cāśeṣeṇa
paṃcāśadbhavitumarhati | yadi hi senāvanādipratyayāḥ karituragadhavakhadirādivyatiriktamarthamanapekṣya jāyamānā mithyā bhavanti , kimetāvatā ghaṭādi
pratyayairapi mithyābhavitavyam | bādhakasadasadbhāvanibandhanā hi vaitathyā
vaitathyasthitiḥ pratyayānām | tatra sattādau sāmānyāntaravirahānmithyā
pratyayāḥ , upādhinā kena citpravartante , na tvevaṃ gavādāviti yatkiñcidetat | taduktam(ślo. vā. 1.1.5.ākṛ. 24) — "tasmādekasya bhinneṣu yā vṛttistannibandhanaḥ | sāmānyaśabdassattādau ekadhīkaraṇena vā iti ||"anugatabuddhīnāmaupādhikatvāsaṃbhavaḥ

[5,2.3.134]

nanu ! ihāpyekārthakriyākāritvopādhinibandhana ekākārapratyayaḥ
setsyatītyuktam (pa. 11) — satyamuktam — ayuktaṃ tu , ekārthakriyākāritvasyaivāsiddheḥ || pratītīnāṃ sādṛśyamapi sāmānyādhīnam

[5,2.3.135]

yattūktaṃ — "ekapratyavamarśasya hetutvāddhīrabhedinī (pa. 12)"

[5,2.3.136]

iti — tadapyasāṃpratam ; pratyavamarśasyāpyekatvānupapatteḥ | na hi
bahubhirdarśanaireko vikalpaḥ saṃbhūya sādhyate , api tu nānādarśanānantaraṃ tatsāmarthyalabdhajanmāno vikalpā api bhedenaivollasanti | na ca teṣāṃ kimapi
kāryāntaramasti , yena te ekatāmadhigaccheyuḥ ||

[5,2.3.137]

kena ca vikalpānāmekatvaṃ gṛhyate ? na darśanena , tasya dṛśyaviṣayatvāt | na vikalpāntareṇa , sarvavikalpānāmāropitārthaparyavasitatvena ,
svākāraviṣayatvena vā parasparabhedābhedaparicchedasāmarthyāsaṃbhavāt || jñānavyaktīnāṃ bhedādekatvamapyasaṃbhavi

[5,2.3.138]

brūyāt — vikalpollikhyamānākārabhedānavagamādvikalpānāmaikyam |
yādṛśa eva ekaśābaleyādisvalakṣaṇadarśanāntarabhuvā'pi vikalpenollikhita
ākāraḥ gauriti , tādṛśa eva gopiṇḍāntaradarśanāntarajanmanāpītiviṣayābhedāttadaikyamucyate | tadullikhyamāne hi viṣaye bhedo na prati
bhāsate ityata eṣa vikalpo bhinnānyapi darśanāni miśrīkaroti , darśanopā
rūḍhasya bhedasyāgrahaṇāditi —

[5,2.3.139]

tadetadapi na hṛdayaṃgamamabhidhīyate | vikalpāstāvadvijñānakṣaṇasvabhāvatvādanyonyaṃ bhinnā eva bhavanti || jñānasya tadakārasya ca bhedaḥ , utābhedaḥ ?

[5,2.3.140]

yastu vikalpollikhita ākāro'nupalabhyamānabhedaḥ , sa tebhyo
vyatiriktaḥ ? avyatirikto vā ? vyatiriktaścet , sāmānyamevedaṃ
nāmāntareṇoktaṃ bhavati | avāstavatvakṛto viśeṣa iti cet — na — avāsta
vatve yuktyabhāvāt ||

[5,2.3.141]

avyatiriktaścet sa ākāraḥ , tarhi vikalpasvarūpavadbhidyata eveti
kathaṃ tadaikyam ? kathaṃ vā tadaikyena bhinnānāmapi darśanānāṃ miśrīkaraṇamava
kalpate? ekākārāvamarśahetutvādapi vikalpaikyaṃ durvacam

[5,2.3.142]

api ca re mūḍha ! sāmānyānabhyupagame kutastya ekākāravikalpotpādaḥ ? iti paryanuyuktena tvayā , yadi vikalpaikyādityucyate — tadetaretarāśrayaṃ bhavati — kāryaikyācca vikalpaikyaṃ , vikalpaikyācca kāryaikya
miti ||

[5,2.3.143]

vikalpaikyaṃ kāryaikyamiti tu sutarāṃ , anantaraṃ vikalpaikyaṃ
vikalpaikyādevetyuktaṃ bhavati | kathaṃ caivamanunmatto brūyāt ! tasmāt — "ekapratyavamarśasya hetutvāddhīrabhedinī"
ti vyāmūḍhabhāṣitam || vikalpānāmapūrvaviṣayakatvābhāve'pi prāmāṇyam

[5,2.3.144]

yadapi vikalpānāṃ śabdānāṃ cānyāpohaviṣayatvasiddhaye pralapitam"ekasyārthasvabhāvasya" ityādi (pa. 13) — tadapi yatkiṃcidetat — sarvātmanā hi dṛṣṭo'rthaḥ punarna hi na dṛśyate | pradarśitaṃ hi prāmāṇyaṃ gṛhītagrāhiṇāmapi || kṣaṇabhaṅge niraste ca deśakālādibhedataḥ | gṛhitasyāpi bhāvasya grahaṇaṃ na na yujyate || vikalpānāmapūrvaviṣayakatvasaṃbhavaḥapi cāsmanmate bhinnaiḥ dharmairyuktasya dharmiṇaḥ | dharmo'sya kena citkaścit pratyayena grahīṣyate || vicitrasahakāryādiśaktibhedaśca dharmiṇaḥ | nānopādhyupakārāṅgaśaktyabhinnātmatā kutaḥ? prāmāṇyaṃ na prayojanādhīnam

[5,2.3.145]

yadi ca nāma nirvikalpakena sarvātmanā paricchinnaṃ vastu punaḥ paricchindanti vikalpāntarāṇi vaiphalyamaśnuvīran , kimetāvatā teṣāmapratīyamānārthagrāhitā kalpayituṃ śakyate ? na hi viratapipāsasya himakara
paṭalamaphalamiti , tadeva rajatamiti kalpayituṃ pāryatām | tasmāt
durāśāmātrametat ||

[5,2.3.146]

itthaṃ cānyāpohaniṣedhātmani bāhye vikalpānāṃ śabdānāṃ ca viṣaya
iṣyamāṇe bhaṭṭakumārilopanyastadustaradūṣaṇāsāravāraṇakāraṇaṃ na hi
kiṃcidutpaśyāmaḥ || vikalpānāmāropitaviṣayakatvanirāsaḥ

[5,2.3.147]

yadapi taddūṣaṇāpaninīṣayā vikalpapratibimbakamāropitākāramātravyāvṛtticchāyoparaktaṃ kimapi parikalpitaṃ (pa. 32) — tadapi na vyavahār
padavīmavataritumutsahate || vikalpo nāma bodhātmā sa ca svacchaḥ svabhāvataḥ | nāsāvitarasaṃparkādṛte kaluṣatāmiyāt || nūnamabhyupagantavyaṃ kiṃcidasyoparaṃjakam | āntaraṃ vāsanārūpaṃ bāhyaṃ vā viṣayātmakam || apohasya bāhyāntarobhayarūpatvābhāvanirāsaḥyatpunarvidyate nāntaḥ na bahiḥ , tena rajyate | vijñānamiti (pa. 23) māyaiṣā mahatī dhūrtanirmitā || viṣayā eva buddhīnāṃ āṃjasyenoparaṃjakāḥ | vāsanāviṣayajñānajanyatvānna tathoditāḥ || sāmānyasya vastutvamāvaśyakam

[5,2.3.148]

tasmāt tatra deśāntarādau vasatā kenacidarthena buddhayo rajyantām !
ekāntāsatā tu kenacidāropitena taduparaṃjanamaghaṭamānaṃ manorathaprāyam |
na caikāntāsannākāra āropayitumapi śakyate || vikalpānāṃ vastusaṃsparśitvam

[5,2.3.149]

api ca darśanapṛṣṭhabhāvino vikalpāḥ tadvyāpārakāriṇaḥ , vyāvṛttaṃ
spraṣṭumasamarthā vyāvṛttimātramabalambanta iti yaducyate — tatra dṛśyasya sajātīyavijātīyavyāvṛttatvāt ubhayavyāvṛttirastīti , tāṃ spṛśanto
vikalpāḥ kathaṃ vijātīyavyāvṛttimeva spṛśeyuḥ ?

[5,2.3.150]

ubhayāvamarśe satyeṣāṃ paunaruktyādānarthakyamiti cet — nānarthakyam —
pramāṇavarge nipatantaḥkāmamanarthakā bhavantu , arthāntaraṃ vā''lambantām !
vyāvṛttiṃ tvabalambamānā aṃśato neti na śraddadhmahe || vikalpe sāmānyaviṣayayakatvamāvaśyakamsajātīyavijātiyavyāvṛttyorna ca bhinnatā | yato'nyatarasaṃsparśo vikalpe naprakalpate ||

[5,2.3.151]

sajātīyavijātīyavyāvṛttyavamarśe tu darśanavadasādhāraṇagrāhiṇa eva
vikalpāḥ syuriti sāmānyanibandhanasaṃbandhagrahaṇādivyavadārābhāvāt śabdānumāne pralayaṃ pratipadyeyātām || apohasya bāhyatvamāntaratvaṃ vā''vaśyakam

[5,2.3.152]

vyāvṛttirapi bāhyā cet ; tadavasthā kaumāriladūṣaṇāśaniḥ |
āntaratve tu na tayā vikalpoparāgaḥ kartuṃ śakyaḥ | nāntaḥ , na bahiriti
tu bhaṇitibhaṅgīmātram || vyāvṛttervastutvamāvaśyakam

[5,2.3.153]

tattādṛśaṃ kiṃcit ? na kiṃcidvā ? na kiṃciccet na — tena vikalpā
nāmanuraṃjanasyopapādayitumaśakyatvāt | atyantamasataśca kharaviṣāṇādeḥ
vyavahāraviṣayatvābhāvāt , asatkhyātinirasananītimevātrottaraṃ kariṣyāmaḥ ||

[5,2.3.154]

kiṃciccet , nūnamantaḥ , bahirvā tena bhavitavyameva | ataḥ kumārilādiṣṭadūṣaṇāpaninīṣayā yo'yamutprekṣitaḥ panthā nūtanaḥ — so'pi saṅkaṭaḥ |
tasmāt yathā'dhyavasāyameva tattvamiti yuktam || sāmānyasya padārthāntarasaṃsargitvopapattiḥ

[5,2.3.155]

bāhye ca vastuni śabdāntaropanīyamānabhāvābhāvasambandhādyapi na
na yujyate | sarvasya gaurityādiśabdajanitasya jñānasyāstitvādyanapekṣya
sāmānyamātraviṣayatvāt | ākāṅkṣānirākaraṇāya astināstipadāntaraṃ prayujyamānaṃ sambandhyate | niyatarūpatā niścitanijarūpe vastuni
vastvantarasya vyavacchedanibandhanā sidhyatyeva ; ghaṭo ghaṭa eva , na paṭa
iti | naitāvatā tadapoha evapratyāyyo bhavatītyalamatikṣodena! jātisamarthanopasaṃhāraḥbāhyārthaviṣaya evaṃ vyavahāro ghaṭata ityayaṃ kasmāt? dṛśyavikalpyāvarthāvekīkṛtya pravartate puruṣaḥ || ekīkāraśca kīdṛk ? yadi pṛthagapatiḥ , tarhi mūrchādyavasthāsāmyaṃ , tatra pravṛttiḥ kathamatha kimapi prasphuratyartharūpam | tat dṛśyaṃ cet , apohavyavahṛtiraphalā'tha dvitīyaṃ cakāstisvenākāreṇa tasmin sati sunipatite ceṣṭate kaḥ sacetāḥ? sphurati yadi vikalpyaṃ dṛśyarūpeṇa kāmaṃsa bhavati viparītapratyayo nāvivekaḥ | na vitathamatibījaṃ vidyate ceha kiṃcitna ca ravikaranīrajñaptibadvādhikā dhīḥ || arthaprāptirataḥ sadarthaviṣayajñānaprabandhodgatāsākṣādeva maṇiprabhāmaṇimatinyāyena kiṃ kathyate | prāmāṇye savikalpakasya kathite bāhyārthasiddhiḥ sthitātadvyaktyākṛtijātivācyakalane tāvatpravartāmahe ||

[5,2.3.156]

ita jātivādaḥ — padaśaktiḥ kutra

[5,2.3.157]

evaṃ siddhe bāhye'rthe , nirasteṣu tadapahāriṣu tathāgatataskareṣu adhunāvicāryate gośabdaḥ kimākṛtervācakaḥ ? uta vyakteḥ ? atha jāteḥ ? iti || ākṛtipadasyārthaḥtatrākṛtipadeneha saṃsthānamabhidhīyate | sūtre pṛthagupādānāt na jātirjaiminīyavat ||

[5,2.3.158]

jaiminirhi "ākṛtistu kriyārthatvāt" (jai. sū. 9.3.33) ityākṛtiṃ
jātimupadiśati | bhāṣyakāro'pi "sāsnādiviśiṣṭā''kṛtiriti brūmaḥ" (śā. bhā. 1.1.5) iti bruvāṇaḥ tathaiva vyavaharati | vārtikakṛtā'pi
vyākhyātam (ślo. vā. 1.1.5 , ākṛti. vāda 3) — "jātimevākṛtiṃ prāhuḥ vyaktirākriyate yayā | sāmānyaṃ tacca piṇḍānāṃ ekabuddhinibandhanam iti ||"jātyākṛtyobhadaḥ

[5,2.3.159]

iha tu "vyaktyākṛtijātayastu padārthaḥ" (gau. sū. 2.2.68) iti sūtrakāraḥ pṛthagākṛtiṃ jāteravocaditi saṃsthānamevākṛtiṃ manyate |
loko'pi avayavasanniveśātmikāmākṛtiṃ vyapadiśati — "yatrākṛtistatra guṇā
vasanti" iti | tasmādavayavasanniveśa eva ākṛtirucyate ||

[5,2.3.160]

tasyāśca śabdārthatopapadyate , na vā ? iti parīkṣārhatvamastyeva , na
jaiminīyavadupekṣituṃ sā yukteti | tadvyaktyākṛtijātisannidhau prayogāt
gośabdasya ko'rtha iti vicāryate || ākṛtiśaktivādopakṣepaḥ

[5,2.3.161]

tatrākṛtivādinastāvadāhuḥ — prayogapratipattibhyāṃ kila śabdārthaniścayaḥ | vṛddhāḥ svārthe tadvyavaharantaḥ yasminnarthe gośabdaṃ prayuṃjate ,
śrotāraśca yamarthaṃ tataḥ pratipadyante , sa tasyārthaḥ ||

[5,2.3.162]

tatra , yadi gośabdaḥ kesarādimati na prayujyate , sāsnādimati ca
prayujyate , tadasādhāraṇasanniveśaviṣaya evāvagamyate | pratyakṣaviṣaye gaurityādipadaṃ prayujyate | pratyakṣaṃ cākṛtiviṣayam | aśvapiṇḍasanniveśādvilakṣaṇo hi gopiṇḍasanniveśa indriyeṇa pratīyate | tatkṛtameva vastūnāmitaretaravailakṣaṇyam | ataḥ pratyakṣaviṣaye padaṃ pravartamānaṃ ākṛtāmeva vartitumarhati | preṣaṇādikriyāyogaśca vyaktidvāraka ākṛterbhaviṣyatītiyaduktaṃ — ākṛtiśaktivādanirāsaḥtadayuktaṃ prativyakti bhinnasaṃsthānadarśanāt | ānantyavyabhicārābhyāṃ sambandhajñaptyasaṃbhavāt ||

[5,2.3.163]

na niyatasya śābaleyasanniveśasya gośabdo vācakaḥ , tadabhāve'pi
bāhuleyasanniveśadarśanāt | na ca trailokyāntargatasakalagopiṇḍagatasanniveśavacanatvamavagantuṃ śakyam , ānantyāt | tataśca nākṛtiḥ śabdārthaḥ ,
tasyāṃ kriyā'nupapatteḥ | na hi preṣaṇādikriyāsādhanaṃ sanniveśaḥ , api tu
vyaktiḥ || na ca gāmānayetyuktaḥ satyāmapi tadākṛtau | citraprasthamayaṃ kiṃcit gāmānayati buddhimān || ākṛteśśabdārthatve'tiprasaṅgaḥ

[5,2.3.164]

nanu ! jātivācyatvapakṣe'pi gotvajāteḥ sarvagatatvāt kimiti mṛdgavānayanaṃ nānuṣṭhīyate ? — ucyate — hastī tarhi kathaṃ nānīyate ? sarvagatatvājjāteḥ | atha sarvatrāstitve'pi vyaṃjakavyaktiniyamenāpahnūyate —
hanta ! tarhi sāsnādimatprāṇī gotvajāterabhivyaṃjakaḥ , na mṛdgava iti
nātiprasaṅgaḥ | sanniveśasya ca tatra bhāvāt tadvācyatvavādinaḥ nainamatiprasaṅgamatikrāmanti || śabdānāmākṛtivācakatve śuklādiśabdasāmānādhikaraṇyāsaṃbhavaḥ

[5,2.3.165]

kiṃcākṛtivacanatve gośabdasya śuklādiguṇavācibhiḥ padāntaraiḥ sāmā
nādhikasṇyaṃ na prāpnoti | na hi śuklādiguṇā ākṛtivṛttayaḥ , api tu
vyaktivṛttayaḥ | tatsāmānādhikaraṇyādibalavattayā varaṃ vyaktiḥ śabdārtha
iṣyatām || ākṛteśśabdārthatvaṃ nirarthakamvyaktau tāvat kriyāyogaḥ jātau sambandhasauṣṭavam | nākṛtau dvayamapyetat iti tadvācyatā kutaḥ? jātivyaktyorataḥ kāryā vācyatve saṃpradhāraṇā | tatra vyaktyabhidheyatvavādibhistāvaducyate || vyakteśśabdārthatve saulabhyam

[5,2.3.166]

prayogacodanāsāmaṃjasyāt vyaktiḥ śabdārthaḥ | ālaṃbhanaviṃśanaprokṣaṇādicodanāḥ jātau na saṃgatā bhavanti | na hi jātirālabhyate
viśasyate , prokṣyate vā ||

[5,2.3.167]

api ca ṣaṭ deyāḥ , dvādaśa deyāḥ , caturviśatirdeyā iti na jātiḥ ,
ṣaḍādisaṃkhyābhiryujyate ; api tu vyaktiḥ | tasmāt saiva śabdārthaḥ || jāteśśabdārthatve'nupapattiḥ

[5,2.3.168]

api ca "yadi paśurupākṛtaḥ palāyeta , anyaṃ tadvaṇa tadvayasamālabheta"
iti yadi jātiḥ śabdārthaḥ syāt , anyasyālaṃbho nāvakalpeta , anyasyānīya
mānasya paśudravyasya saiva jātiḥ | tatrānyatvasambandho vyakteravakalpate , na
jāterityato'pi vyaktiḥ śabdārthaḥ || vyakteśśabdārthatvaṃ svarasamcayāpacayasaṅghātasvasvāmitvādikalpanāḥ | yānti vyaktyabhidheyatvapakṣe jhaḍiti saṅgatim || na vyaktirlakṣaṇādvāraṃ iyatkāryaṃ ca yujyate | vakraḥ panthā na gantavyaḥ praṣṭhe vahati vartmani || upalakṣaṇamāśritya jātisambadhavedanam | prasetsyatīti nānantyavyabhicārakṛto jvaraḥ || kiṃca pratyakṣaviṣaye vṛttiḥ padasyeṣṭā parairapi | niṣkṛṣṭaṃ na ca sāmānyamātraṃ pratyakṣagocaraḥ || vyaktereva padārthatvaṃ tasmādabhyupagamyatām | tathāca buddhistatraiva śrutaśabdasya jāyate || vyakteśśabdārthatve mīmāṃsakākṣepaḥ

[5,2.3.169]

tadetajjaiminīyairna kṣamyate | tathāhi — vyaktimātraṃ vā śabdārtha
iṣyate ? viśiṣṭā vā vyaktiḥ ? na tāvat vyaktimātram ; na hi yasyāṃ
kasyāṃcidvyaktau gośabdaṃ vaktāraḥ prayuñjate | na ca yāṃ kāṃcidvyaktiṃ
gośabdāt śrotāraḥ pratipadyante ||

[5,2.3.170]

atha gotvaviśiṣṭavyaktiḥ śabdārtha ityucyata , gotvameva hi tarhi
gośabdārthaḥ , na vyaktiḥ | katham ? śrūyatāma — yadi hi vyaktiḥ śabdārtho
bhavet , vyaktyantareṣu na prayujyeta | atha vyaktyantare'pi prayujyate ,
sarvavyaktisādhāraṇastarhi tasyārthaḥ , na vyaktiḥ || jāteranugamakatvamātrānna nirvāhaḥ

[5,2.3.171]

nanu ! vyaktyantaramapi vyaktireva | so'yaṃ vyaktau gośabdaḥ prayuktaḥ ,
na sāmānye — maivam — vyaktau cet gośabdaḥ prayujyate , karkādivyaktāvapi
prayujyeta | yatra prayogo'sya dṛṣṭaḥ , tatra prayujyata iti cet ; adya
jātāyāṃ gavi mā prayoji , na hi tatra prayogo'sya dṛṣṭa iti | tasmāddarśanamakāraṇam , prativyakti tasyāsaṃbhavāt ||

[5,2.3.172]

vyaktau śabdārthe "iyaṃ vā gauḥ , iyaṃ vā gauḥ" iti pratipattiḥ syāt , na
tu "iyamapi gauḥ" iti | bhavati caivaṃ pratītiḥ | na cāyamavidyamānaniyantṛka
eva yadṛcchāśabdaprayogaḥ pravartata iti niyāmakamasya cintyam ||

[5,2.3.173]

gotvameva niyāmakamiti cet , āyuṣman ! sādhu budhyase | kintu
tadgotvamavagatamanavagataṃ veti vaktumarhasi | nānavagatam , atiprasaṅgāt |
avagataṃ cet , kutastadavagacchāmaḥ ? śabdāt , anyato vā ? nānyataḥ ;
pramāṇāntarāsannidhānāt | śabdāccet , tarhi śabdaḥ prathamataraṃ gotve
vartitumarhati , "nāgṛhītaviśeṣaṇā viśiṣṭe buddhiḥ" iti nyāyāt || jātervyaktiviśeṣaṇatayā śabdārthatvāsaṃbhavaḥ

[5,2.3.174]

nanu ! jātiṃ viśeṣaṇatvena , vyaktiṃ ca viśyeṣyatvena vakṣyati
gośabdaḥ ;

[5,2.3.175]

na śaknoti vaktuṃ , atibhāraprasaṅgāt | na ca vyaktyavagatau gatiranyā nāsti , yata iyantaṃ śabde bhāramāropayema | na hi vayaṃ vyaktipratipatiṃ bhavantamapahnumahe | nāpi bhavantīṃ jātipratipattimapahnumahe , ubhayapratīteḥ pratyātmavedanīyatvāt | ubhayatra cābhidhātrī śaktiratibhārā
śabdasya , anyatarapratītyā cānyatarapratītisiddheḥ | tatra kiṃ jātau vartamānaḥ śabdaḥ vyaktiṃ , āhosvidvyaktau vartamānaḥ jātimākṣipatviti
vicāraṇāyāṃ — jāterviśeṣaṇatvātpūrvataraṃ pratipattiriti saiva śabdasyārtho
bhavitumarhati | tasyāṃ ca śabdādavagatāyāṃ tata eva vyaktyavagamaḥ setsyatīti nobhayatra śābdo vyāpāraḥ || gavādipadānāṃ daṇḍyadipadavailakṣaṇyam

[5,2.3.176]

nanu ! daṇḍiśabdādiva viśeṣaṇaṃ ca jātiṃ , viśeṣyāṃ ca vyaktiṃ
gośabdādeva pratipatsyāmahe | ko'syātibhāraḥ ?

[5,2.3.177]

viṣamo'yaṃ dṛṣṭāntaḥ | tatra hi prakṛtipratyayavibhāgena dvayapratītiravakalpate | daṇḍaśabdaḥ prakṛtirviśeṣaṇamabhivadati | matvarthīyapratyayaśca
viśeṣyamiti | gośabde tu naiṣa nyāyaḥ saṃbhavati | tatra na viśeṣaṇe
daṇḍiśabdo vartate , na ca viśeṣye daṇḍaśabdaḥ | iha tu gośabda eka eva
viśeṣaṇe viśeṣye vā vartate | viśeṣye vartamāno viśeṣaṇe pramāṇāntaramapekṣate | viśeṣaṇe tu vartamānaḥ tadavagamayya , viśeṣyamapyākṣipatīti na
kaściddoṣaḥ || śabdādvyaktibodhānubhavaḥ anyathāsiddhaḥ

[5,2.3.178]

tadidamātmapratyakṣaṃ , yat śabde uccarite vyaktiravagamyata iti | sā kiṃ śabdāt , uta jāteḥ ? iti viveko na pratyakṣaḥ | sa yuktyā'vagamyate | śabdasya dvayābhidhāne yatnagauravāt , viramyavyāpārasya cāsaṃvedānāt , antareṇāpi ca śabdaṃjātyavagame vyaktipratītidarśanāt jātita
evaiṣā vyaktipratītiḥ ; jātipratītiśca śabdāditi niścīyate | bhavadbhirapi ca viśeṣaṇajñānapūrvikā viśeṣyāvagaratiraṅgīkṛtaiva | yathā''ha
kaṇavrataḥ — "samavāyinaḥ śvaityācchavaityabuddheśca śvete buddhiste kāryakāraṇabhūte" (vai. sū. 8.1.9) iti || śabdāt vyaktibodhanaiyatyaṃ nāsti

[5,2.3.179]

yatpunarabhihitam — ālaṃbhanaviśasanaprokṣaṇādikriyāyogāt vyaktiḥ
śabdārtha iti — tadapyanaikāntikam — jātāvapi kvacit kriyāyogadarśanāt — "śyenacitaṃ cinvīta" iti || vyakteḥ kutracit kriyānvayāyogaḥ

[5,2.3.180]

nanu ! atrāpi vyaktereva kāryāṅgatā , nāmūrtāyā jāteḥ —
maivam — na hyatra śyenaḥ sādhanatvena nirdiśyate "paśunā yajeta"
itivat | "karmaṇyagnyākhyāyām" (pā. sū. 3.2.92) iti tvabhiyuktasmaraṇāt cayananirvartyaḥ śyena iti śabdārtho'vagamyate | na ca yenavyaktiḥ
cayanena nirvartayituṃ pāryate | "agnyākhyāyāṃ" iti hi smaryate | na
hīṣṭakānicayena patatrī abhinirvartate | tadākārastvagnirabhinirvartyata
iti atra jāteḥ kriyāṅgatvaṃ na vyakteḥ || sādṛśyaṃ jātimūlakameva , na vyaktimūlakam

[5,2.3.181]

nanu ! vyaktyā sādṛśyaṃ saṃpādayiṣyate — na śakyate saṃpādayitum ,
vyaktyantaravaisādṛśyasyāpi saṃbhavāt | yo hyekayā vyaktyā sadṛśaḥ ,
so'nyairvisadśo'pi bhavati || amūrtānāmapi sādhanatvasaṃbhavaḥ

[5,2.3.182]

yattu amūrtāyā jāternaṃ kriyāṅgatvamiti — naiṣa doṣaḥ | amūrtānāmapi
gaṇakarmaṇāṃ sādhanabhāvopapatteḥ — "aruṇayā krīṇāti" "abhikrāmaṃ juhoti"
iti | vyaktyākṣepadvāreṇa cālaṃbhanaviśasanaproyogacodanāsu sādhanatvaṃ jāterupapatsyate || lakṣitavyaktisādhyaṃ tu tatsādhyaṃ kāryamiṣyate | yathā bhūtendriyotpādyaṃ ātmakartṛkamucyate ||

[5,2.3.183]

ātmā tāvat sarvakarmasvadhikṛtaḥ , kartā ca | sa cāmūrtatvāt dehendriyadvāreṇa audumbarīsaṃmārjanājyāvekṣaṇādīni kāryāṇi nirvartayan kartā
teṣu bhavati | evaṃ jātirapi vyaktivartmanā tannirvartayantī sādhanatāṃ
lapsyate || jātyādīnāṃ kriyāṅgatvaṃ sadvārakamataśca jātirevāṅgaṃ iti mīmāṃsakā jaguḥ | tasyāścedaṃ kriyāṅtvaṃ anyadvārakamātmavat ||

[5,2.3.184]

evaṃ "ṣaḍdeyāḥ"iti , "anyaṃ tadvarṇamālabheta" (pa. 50) iti ca
tadvārakameva yojyam | etenopacayāpacayasaṃghātādyapi vyākhyātam ||

[5,2.3.185]

sambandhagrahaṇādikāryaṃ ca jātipakṣa eva sūpapādam , ānantyavyabhicārādicodyānavakāśāt || pratyakṣasya vyaktiviṣayakatve'pi na tatra śabdaśaktyāvaśyakatā

[5,2.3.186]

yatpunarabhyadhāyi (pa. 53) — pratyakṣaviṣaye padaṃ vartate | na ca pratyakṣasya
sāmānyamātraṃ viṣaya iti — parihṛtaṃ tat vārtikakṛtā | pratyakṣasya hi
citrātmakaṃ vastu viṣayaḥ ||"na ca tattādṛśaṃ kiṃcit śabdaḥ śaknoti bhāṣitum | sāmānyāṃśānapoddhṛtya padaṃ sarvaṃ pravartate"

[5,2.3.187]

(ślo. vā. ākṛ. 62) iti ||

[5,2.3.188]

na hi nānādharmanicayakhacitacitrākāravastusamarpaṇanipuṇamekaṃ
kimapi padamupapadyate | na ca tatra sambandhagrahaṇaṃ sukaramiti sāmānyāṃśaniṣṭhameva padaṃ yuktam | tasmājjātireva śabdārtha iti || vyakteḥ śabdavācyatvasiddhāntaḥ

[5,2.3.189]

atrābhidhīyate — na jātiḥ padasyārtho bhavitumarhati | padaṃ hi
vibhaktyanto varṇasamudāyaḥ , na prātipadikamātram | tatra ca prakṛtipratyayā
vitaretarānvitamarthamabhidadhāte iti sthitam | dvitīyādiśca vibhaktiḥ
prātipadikāduccarantī prātipadikārthagatatvena svārthamācaṣṭe | yugapacca
tritayaṃ vibhaktyarthaḥ — kārakaṃ , liṅgaṃ , saṅkhyā ca | na caitattritayaṃ
prātipadikārthe jātāvanveti | na jātiḥ kārakam | na ca jāteḥ strīpuṃnapuṃsakavibhāgaḥ | na cāsyā dvitvādiyoga iti || lakṣaṇayā na vyaktibodhanirvāhaḥ

[5,2.3.190]

nanu ! vyaktilakṣaṇayā sarvamupapatsyate ityuktam — na ca yuktamuktam — sakṛtprayuktaṃ padamaṃśena kaṃcidarthamabhivadati | tato'rthāntaraṃ lakṣayati |
tadgatatvena punaḥ liṅgasaṅkhyādyabhidhatte iti na prātītiko'yaṃ kramaḥ || sākṣāttadanvitatvena kathyamānaṃ tvasaṅgatam | tadbhavedagninā siṃcet ityādividhisannibham || pratyayārthasya sadvārakānvayanirāsaḥ

[5,2.3.191]

nanu ! puṃsīva sāmānye kārakatvaṃ bhaviṣyati (pa. 62) |

[5,2.3.192]

kakṣyāntaritamityeṣaḥ yukto vaibhaktiko'nvayaḥ ||

[5,2.3.193]

prātipadikārthasāmānyagatatvenaiva vibhaktyā svārtho'bhidhīyate , na
lakṣitavyaktivṛttitvena ; yato'bhidhānavaiṣamyaṃ syāt | sa tu vibhaktyartho
jātau sākṣādasaṃbhavat kakṣyāntarito bhaviṣyati — naitat — ātmano
jñānaprayatnādiyogitvena kārakatvopapatteḥ | jātestu sākṣānna manāgapi
vyāpāraleśasaṃsparśa iti svato durlabhaṃ tasyāḥ kārakatvam | ataḥ kathaṃ tatra
vibhaktyarthānvayaḥ? saṃkhyādervyaktigatatvenaiva lokānubhavaḥyadanvitaṃ ca saṅkhyādi , tatsthatvena na kathyate | kathyate yadgatatvena , na tattena samanvitam || na ca vyavahitavyaktipratītiṃ manyate janaḥ | nānyathā'nupapattyā'pi kramasaṃvedanaṃ kvacit || janayantīṃ ca paśyāmaḥ vyaktiṃ jātyanuraṃjitām | saṅkhyādiyoginīṃ ceti sā vai dhatte padarthatām || ākṛterapi śabdavācyatvamjāteḥ kāryānvayaḥ śyenacitamityabhyadhāyi yat | tatra saṃsthānanirdeśāt na jāteḥ kācidaṅgatā ||

[5,2.3.194]

śyenavyaktyā cet sādṛśyamiṣṭakākūṭasya nāsti , vyaktyantareṇa
vyabhicārāt (pa. 55) ; na tarāmamūrtayā jātyā sādṛśyamākāśenevatasyāvakalpata iti spardhodāharaṇamātrametat || jātyāśrayavyakteḥ padavācyatvavarṇanamanyeṣu tu prayogeṣu gāṃ dehītyevamādiṣu | tadvato'rthakriyāyogāt tasyaivāhuḥ padārthatām || padaṃ tadvantamevārthaṃ āṃjasyenābhijalpati | na ca vyavahitā buddhiḥ , na ca bhārasya gauravam || sāmānādhikaraṇyādivyavahāro'pi mukhyayā | vṛttyopapādyamānaḥ san nānyathā yojayiṣyate ||

[5,2.3.195]

tasmāt tadvāneva padārthaḥ || jātyāśrayanirūpaṇam

[5,2.3.196]

nanu ! ko'yaṃ tadvānnāma ? tat asyāstīti tadvān iti viśeṣa eva
sāmānyavānucyate ||

[5,2.3.197]

viśeṣavācyatve cānantyavyabhicārau tadavasthau | sāmānyaṃ tu śabde
nānucyamānaṃ nopalakṣyamāṇaṃ bhavati | ubhayābhidhāne ca śabdasyātibhāra
ityuktam — ucyate — nedantānirdiśyamānaḥ śābaleyādiviśeṣaḥ tadvān |
na ca sarvastrailokyavartī vyaktivrātastadvān | kintu sāmānyāśrayaḥ kaścidanullikhitaśābaleyādiviśeṣaḥ tadvānityucyate | sāmānyāśrayatvācca
nānantyavyabhicārayostatrāvasaraḥ || vyaktivācakatve'pi gauravābhāvaḥ

[5,2.3.198]

na ca viśeṣaṇamanabhidhāya viśeṣyamabhidadhāti śabda ityabhyupagacchāmaḥ , yenainamatibhāreṇa pīḍayemahi | sāmānyāśrayamātre saṅketagrahaṇāt tāvanmātraṃ vadataḥ śabdasya ko'tibhāraḥ ?

[5,2.3.199]

evaṃ — "tadvato nāsvatantratvāt" ityādidūṣaṇaṃ parihṛtaṃ bhavati ||
kiṃca — pratyakṣaṃ na hi niṣkṛṣṭajātyaṃśapariveṣṭitam | tadgocarapravṛttaśca śabdastaṃ kathayet katham ?

[5,2.3.200]

tasmāt pratyakṣaviṣaye pravartamānaṃ tatsamānaviṣayameva bhavitumarhati
padam , na sāmānyamātraniṣṭham || sāmānyaviśeṣayoḥ yugapadgrahaṇākṣepaḥyugapannanu saṃvittiḥ viśeṣaṇaviśeṣyayoḥ | pratyakṣe'pi na dṛṣṭaiva na ca yuṣmābhiriṣyate || kāryakāraṇabhāvo hi taddhiyorbhavatāṃ mate | tasmādviśeṣaṇe jātau pūrvamindriyajā matiḥ || padādapi tadāyattasambandhajñaptyapekṣiṇaḥ | tatraiva buddhirityeva na vyakterapi vācyatā || pratyakṣasyeva śabdasyāpi viśiṣṭaniṣṭhatvam

[5,2.3.201]

ucyate — pratyakṣe tāvat dvayorapi viśeṣaṇaviśeṣyayoḥ indriyaviṣayatvam | sāmānye'pi saṃyuktasamavāyādindriyaṃ pravartamānaṃ viśeṣaṇavat
viśeṣyamapi viṣayīkaroti | na hi sāmānyaṃ pratyakṣaṃ , viśeṣo'numeya
iti vyavahāraḥ | evaṃ guṇamātragrāhiṇīndriye guṇino'numeyatvaṃ
syāt | na caivamasti | tasmādviśeṣyaparyantaṃ pratyakṣam | tathā padamapi
tattulyaviṣayaṃ , na tu sāmānyamātraniṣṭhamiti yuktam || vyaktivācakatve ānantyādiparihāraḥ

[5,2.3.202]

yattu — "sāmānyāṃśānapoddhṛtya padaṃ sarvaṃ pravartate" (pa. 56) iti —
tat kevalavyaktyabhidhāne sati ānantyavyabhicārabhayāducyate | tadvadabhidhāne tu tadbhayaṃ nāstīti na śuddhajātyabhidhāyitayā śabdaḥ saṃkocanīyaḥ || śabdapratyakṣayorvailakṣaṇyopapādanam

[5,2.3.203]

nanu ! na sarvātmanā pratyakṣatulyaviṣayaḥ śabdaḥ , pratipattisāmyaprasaṅgāt | na ca śabdāt indriyācca tulye pratipattī bhavataḥ | taduktaṃ —

[5,2.3.204]

"anyathaivāgnisambandhāt dāhaṃ dagdho'bhimanyate" pra. saṃ (pa. 82)

[5,2.3.205]

ityādi — ucyate — pūrvamevaitatparihṛtam | sakalaviśeṣagrahaṇāgrahaṇābhyāṃ
pratipattiviśeṣasiddheḥ | dharmyabhiprāyeṇa ca saṃplavasyoktatvāt | naitāvatā
sāmānyamātre niṣṭhaḥ śabdo bhavati || śabdasya jātimātravācakatvānupapattiḥ

[5,2.3.206]

api ca niṣkṛṣṭasāmānyāṃśavacanatve padasyeṣyamāṇe gośabdāt gotvaśabdācca tulye pratipattī syātām | "gauḥ śuklaḥ" itivacca "gotvaṃ śuklaṃ"
iti buddhiḥ syāt | cāturvarṇyādivacca svārthaṃ eva gośabdāt bhāvapratyayaḥ
tvatalādiḥ syāt ||

[5,2.3.207]

atha manyethāḥ — ākṣiptavyaktikāṃ jātiṃ gośabdo vakti | bhāvapratyayāntastu niṣkṛṣṭasvarūpamātraniṣṭhāmiti — tadanupapannam — anākṣiptavyaktikāyā jāteḥ kadācidapyadarśanāt || go — gotvapadayorvailakṣaṇyam

[5,2.3.208]

atha gośabdaśravaṇavelāyāṃ vyaktisaṃsparśavatī jātiravagamyate |
bhāvapratyayānte tu gośabde śrute tacchūnyā'sau pratīyata iti — yadyavaṃ
āgato'si madīyaṃ panthānam — āśrayavatī cejjātirucyate śabdena jātyāśraya ukta eva bhavati | nānyathā hi sāśrayavatyuktā syāt | tadāśraya
parihāreṇāśrayisāmānyamātravivakṣāyāṃ tvatalādayaḥ prayujyante | tathā
cāhuḥ — "yasya guṇasya hi bhāvāt dravye śabdaniveśaḥ , tadabhidhāne tvatalādayaḥ" (ma. bhā. 5.1.2.119) iti | "guṇasya hi bhāvāt dravye śabda
niveśaḥ" iti tadvadvācyatvapakṣasākṣīṇyakṣarāṇi | sāmānādhikaraṇyaṃ ca
tatraivopapadyata ityuktametat | tasmāt — yathā vidhyantaparyanto vākyavyāpāra iṣyate | tathaiva vyaktiparyantaḥ śabdavyāpāra iṣyatām ||

[5,2.3.209]

anuparatavyāpāre śabde tadavagamāt || anvitābhidhānavāde vyaktibodhāvaśyakatāyenānvitābhidhānaṃ ca padānāmabhyupeyate | sutarāṃ tena vaktavyā vyaktyantā padato matiḥ || na hi vyaktyanapekṣāṇāṃ jātīnāmitaretaram | anvayo'nanvitānāṃ ca nābhidhānamiti sthitiḥ || gaṅgāyāṃ ghoṣa ityādau yathā sāmīpyalakṣaṇā | naivaṃ gauḥ śukla ityādau gamyate vyaktilakṣaṇā || prayogapratipattibhyāṃ vṛddhebhyo'dhyavasīyate | tasmāt gavādiśabdānāṃ tadvānartha iti sthitam || jātyākṛtivyaktiṣu śaktivādopasaṃhāraḥ

[5,2.3.210]

tadidamuktaṃ sūtrakṛtā — "vyāktyākṛtijātayastu padārthaḥ" (pa. 47)
iti | "tu"śabdo viśeṣaṇārthaḥ | kiṃ viśeṣyate ? guṇapradhānabhāvasyā
niyamena śabdārthatvam | sthite'pi tadvato vācyatve kvacitprayoge jāteḥ
prādhānyaṃ , vyakteraṅgabhāvaḥ — yathā "gaurna padā spraṣṭavyā" iti sarvagavīṣupratiṣedho'vagamyate | kvacidvyakteḥ prādhānyaṃ , jāteraṅgabhāvaḥ — yathā"gāṃ muṃca" "gāṃ badhāna" iti niyatāṃ kāṃcivdyaktimuddiśya prayujyate |
kyacidākṛteḥ prādhānyaṃ , vyakteraṅgabhāvaḥ , jātirnāstyeva — yathā "piṣṭamayyo gāvaḥ kriyantām" iti sanniveśacikīrṣayā prayoga iti | sarvasarvagatatve'pi jāterna mṛdagavādau viśiṣṭā vṛttirityuktam | tadevaṃ gavāśvādiśabdānāṃ tāvat tadvānartha iti siddham || jātirahitapadārthasthale gatipradarśanamyeṣāmartheṣu sāmānyaṃ na saṃbhavati , taiḥ punaḥ | ucyate kevalā vyaktirākāśādipadairiva || evaṃ ḍitthādiśabdānāṃ saṃjñātvaviditātmanām | abhidheyasya sāmānyaśūnyatvādvyaktivācitā ||

[5,2.3.211]

eva hi dravyaśabdā ityucyante || ye punaḥ kalpitānekabhedavṛttiṃ pracakṣate | vācyaṃ tatrāpi sāmānyaṃ atīva grāhikāstu te || na hi ḍitthatvasāmānyaṃ dṛśyate gaganatvavat | kalpanāyāstu no bhūmiḥ kācidasti vipaścitām || guṇavāciśabdeṣu viśeṣaḥ

[5,2.3.212]

guṇaśabdāstu kecit svajātyavacchinnaṃ guṇamabhidhāya tāvatyeva viramanti | kecittu guṇamabhidhāya dravyamapyākṣipanti , tatsāmānādhikaraṇya
prayogadarśanāt || guṇaikaniyatāstāvat gandharūparasādayaḥ | gandhatvādivyavacchinnagandhādiguṇavācinaḥ || teṣāṃ na dravyaparyantā vṛttiḥ kvacana dṛśyate | na gandhaḥ padmaṃ ityasti sāmānādhikaraṇyadhīḥ ||

[5,2.3.213]

na hyevaṃ vaktāro bhavanti "candanaṃ gandhaḥ" "āmraṃ rasaḥ" iti || guṇaṃ śuklādiśabdāstu kathayantastadāśrayam | dravyamapyākṣipantyeva śukloṃ'śuriti darśanāt ||

[5,2.3.214]

śuklādayo'pi śabdāḥ guṇapadopabandhasaṃkocitaśaktayaḥ bhāvapratyayāntapadavat guṇamātrābhidhāna eva paryavasyanti — "śuklo guṇo'śvaḥ" "śauklyamaśvaḥ" iti sāmānādhikaṇyaprayogādarśanāt || kriyāvāciśabdānāṃ śaktiprakāraḥ

[5,2.3.215]

kriyāśabdāśca dvividhā bhavanti — kecit kartari karmaṇi karaṇe vā
prayujyante , kecidbhāvamātravacanā eva | kartrādivācinastāvannimittīkṛtya
kāṃcana kriyāṃ tadyogidravye vartante , pācakādayaḥ || yatrāpi tatkriyāyogaḥ tadānīṃ nopalabhyate | tatrāpi yopyatāṃ dṛṣṭavā śabdaṃ tajjñāḥ prayuṃjate ||

[5,2.3.216]

na hi "pācakaḥ" "lāvakaḥ" iti pravṛttakriya evocyate , anyadā'pi
tathā tathā vyavahārāt || anye pūrvāparībhūtasvabhāvaparihārataḥ | siddharūpatayā prāhuḥ śabdāḥ pākādayaḥ kriyām ||

[5,2.3.217]

taduktam — "kṛdabhihito bhāvaḥ dravyavadbhavati , kriyāvacca" iti |
na caikāntena parihṛtasādhyamānāvasthaiva taiḥ kriyocyate ; yata āha"kriyāvacca" iti || pravṛttinimittābhidheyayorbhedaḥanyatpravṛttau śabdasya nimittamavagamyate | abhidheyaṃ tu tasyānyat ityayaṃ prathamaḥ kramaḥ ||

[5,2.3.218]

pācakādibśadānāṃ hi pravṛttau nimittaṃ kriyā | abhidheyāstu
kartrādayaḥ || kvacitpunaryadevāsya syāt pravṛttinibandhanam | tasyaiva vācyatā bhāvapratyayāntapadeṣviva || ityevaṃ leśatastāvat nāmnāṃ vṛttirudāhṛtā | ākhyātānāṃ tu vācyo'rthaḥ purastāccarcayiṣyate || upasargādīnāṃ vācyārthanirṇayaḥupasargānipātānāṃ nāmnāmiva vibhāgataḥ | prayogapratipattibhyāṃ anekārtho'vagamyate ||

[5,2.3.219]

upasargāḥ prācuryeṇa kriyāyoge vartante — "upasargāḥ kriyāyoge" (pā. sū. 9.8.59) iti smāraṇāt ||

[5,2.3.220]

kecittu nāmabhirabhisambadhyate — yathā īṣadarthavācinaḥ "āpiṅgaḥ"
ityādayaḥ | anye kriyāgarbhatayā nāmnā sambadhyante | yathā — pragataṃ vayaḥ
yasya saḥ pravayā iti ||

[5,2.3.221]

anye dhātorvicitrārthatāmāpādayantaḥ tadviśeśaṇatvena sambadhyante |
yathoktam — "upasargavaśāddhāturarthāntaravilāsakṛt | prahārāhārasaṃhāravihāraparihāravat ||"upasargāṇāṃ kvacidviruddhārthābhidhāyitvam

[5,2.3.222]

nanu ca ! kvacidupasargo dhātvarthameva bādhamāno dṛśyate | yathā"prasthitaḥ" iti gatinivṛttivācī dhātuḥ pravṛttagativacanatāṃ nītaḥ
praśabdena | na cedṛśaṃ viśeṣaṇaṃ bhavitumarhati || yena svārthāvirodhena viśeṣa upajanyate | viśeṣaṇaṃ tadeveṣṭaṃ na tu yat svārthanāśanam || iti ||

[5,2.3.223]

naiṣa doṣaḥ — arthāntarābhidhānasāmarthyāpādanameva dhātorvidadhadupasargo
viśeṣaṇaṃ bhavitumarhati | anekārthāmidhānaśaktiśca dhāturupasargeṇa
niyate'rthe'vasthāpyata iti tasya tadviśeṣaṇatā || upasargāṇāṃ vācakatvam ? uta dyotakatvam? upasargāḥ kimarthasya vācakā dyotakā iti | prakṛtānupayogitvāt ihaitanna vicāryate || anvayavyatirekābhyāṃ tadartho hyavadhāryate | tadāgame tatpratīteḥ tadabhāve tadagrahāt ||

[5,2.3.224]

te tu kiṃ vācakāssantaḥ tadavagatimupadadhati ? kiṃ vā dyotakāḥ ?
iti kimanena ||

[5,2.3.225]

evaṃ samuccayādivācināṃ cādinipātānāṃ , "vṛkṣaṃ prati dyotate" iti
karmapravacanīyānāṃ ca arthaḥ prayogapratipattibhyāmavadhāraṇīya ityalaṃ
prasaṅgena || padaśaktivicāropasaṃhāraḥayamasya padasyārtha iti kiṃ cintiteta vā | yo'rthaḥ pratīyate yasmāt sa tasyārtha iti sthitiḥ || spaṣṭāmapi tu ye buddhiṃ nirūpayitumakṣamāḥ | tān bodhayitumasmābhiḥ diṅmātramupadarśitam || iti pramāṇatvasamarthanāyaśabdasya kiṃcidvayamuktavantaḥ | padābhidheyārthanirūpaṇaṃ tuśāstrāntare vistarataḥ praṇītam || tatkṣodanena na naḥ prayojanamatidrādhīyasī sā hi bhūḥanyāmeva diśaṃ parīkṣitumato'smābhirgṛhītaḥ kṣaṇaḥ | jātyādyarthasamarthanena kathitā bāhyārthasaṃsparśitāśabdānāmiyataiva nanvavasare'muṣmin kṛtārthā vayam || vākyārthavicāropakṣepaḥevaṃ padārthe nirṇīte vākyārthaścintyate'dhunā | tatra vipratipattiśca bahurūpā vipaścitām ||

[5,2.3.226]

kecidācakṣate — bāhyasya vākyārthasyāsaṃbhavāt padārthasaṃsarganirbhāsaṃ
jñānameva vākyārtha iti ||

[5,2.3.227]

anye tu — vāstavaḥ padārthānāṃ parasparasaṃsargo bāhya eva vākyārtha
ityāhuḥ ||

[5,2.3.228]

anyavyavacchedo vākyārtha ityapare , śuklādipadāntaroccāraṇe
kṛṣṇādinivṛtteravagamāt ||

[5,2.3.229]

apare saṃgirante — saṃsargasya durapahnavatvāt tasya ca guṇapradhānabhāvagarbhatvāt guṇībhūtakārakanikaranirvartyā pradhānabhūtā kriyā vākyārtha iti ||

[5,2.3.230]

anye manyante — bhāvyaniṣṭhaḥ puruṣavyāpāraḥ karotyartho bhāvanāśabdavācyo vākyārthaḥ | liṅādiśabdavyāpāravācyastu śabdabhāvanākhyaḥ
puruṣasyārthabhāvanānuṣṭhāne pravartakaḥ sa vidhirucyata iti ||

[5,2.3.231]

anye bruvate — dvayābhidhāne liḍādeḥ pratyayasya bhāragauravat vidhireva
vākyārthaḥ , sa evānuṣṭheyaḥ pravartakaśceti ||

[5,2.3.232]

tatrāpi dvayī vimatiḥ — kaiścit preṣaṇātmakatvaṃ śabdasyābhyupagatam ,
liḍādiśabdebhyastathā tadavagamāt , kāryāntarānavagamāt , bhāvārthamātrakāryatvapakṣasya cātidaurbalyādvidhirevānuṣṭheya ityarthāt tasya kāryatvam ||

[5,2.3.233]

anyaistu — kāryatvena niyogapratīteḥ arthāttasya prerakatvamiti saṃśritam |
kāryamavagataṃ svasiddhaye puruṣaṃ niyuṅkte — "mamedaṃ kāryaṃ" ityavagate hi
tatsiddhaye puruṣaḥ pravartata iti ||

[5,2.3.234]

apare punaḥ — abhinavaṃ vākyārthaṃ udyogaṃ nāma varṇayāṃbabhūvuḥ — itya
nekaśākhā vipratipattiḥ | tadatra kiṃ tattvamiti || vākyārthasyābāhyatvaṃ , jñānasyaiva vākyārthatvaṃ iti bauddhapakṣaḥ

[5,2.3.235]

atraike tāvadāhuḥ — vākyārtho nāma pāramārthiko bahirnāstyeva |
sa hi padārthebhyo vyatirikto vā syāt ? avyatirikto vā ? na vyati
riktaḥ — bhedānupalambhāt | "gauḥ śuklā ānīyatāṃ" ityatra padagrāme jātiguṇakriyādipadārthavyatirekeṇa ko'sau vākyārthaḥ ? sa na darśayituṃ śakyate |
avyatireke tu padārthā eva vākyārthaḥ pratyekaṃ vā syāt ? sāmastyena
vā ? na pratyekaṃ , tathā'navagamāt ; na hi gauriti padārtha eva vākyārtho
bhavati ||

[5,2.3.236]

sāmastyaṃ tu na teṣāmasti | taddhi sattayā bhavet pratītyā vā ? sattayā
na sāmastyamaśeṣapadārtharāśerastīti na niyataḥ kaścana vākyārtho'vadhāryate |
pratītyā tu sāmastyamadhaṭamānam , yugapadbhāvitvena jñānānāṃ ekapadārthapratītisamaye padārthāntarapratītyasaṃbhavāt | padārthapratityupāyāśca varṇāḥ | ta'pi
na yugapadbhāvinaḥ | kutaḥ pratītikṛtaṃ sāmastyam ?

[5,2.3.237]

api ca padārthasamudāyaḥ kimitaretarasaṃsṣṭo vākyārthaḥ ? anyathā
vā ? na tāvadanyathā — "gauraśvaḥ puruṣo hastī" ityevamādāvadarśanāt |
saṃsargastu durupapādaḥ | sa hyapekṣā gato bhavati | na cārtho'rthāntaramākāṅkṣati , acetanatvāt | buddhīnāmapi kṣaṇikatvāt anyonyaṃ nākāṅkṣā |
na ca tatkṛtaḥ sambandhaḥ || padārthasaṃsargasyāpi vākyārthatvāsaṃbhavaḥ

[5,2.3.238]

ata eva na saṃsargo vākyārthaḥ | na hyasau arthānāṃ jñānānāṃ vā
yathoktanītyā'vakalpate ||

[5,2.3.239]

vyavacchedo'pyevameva nirākāryaḥ | so'pi hi na jñānānāmupapadyate |
taduktam — (ślo. vā. vākyā. 14)"yadi dhriyeta gobuddhiḥ śuklabuddhijanikṣaṇe | tato'nyābhyo nivarteta saṃsṛjyetāthavā tayā iti ||"

[5,2.3.240]

na cāpekṣāyāṃ satyāmapi sambandhaḥ kaścidupalabhyate | yathoktam — (ślo. vā. vākyā. 22)"apekṣaṇe'pi sambandho naiva kaścit pratīyate | kāryakāraṇasaṃyogasamavāyādilakṣaṇaḥ ||"ekārthavṛttiprāyastu sambandho'tiprasajyate iti ||

[5,2.3.241]

arthānāṃ tu kacidapi bhavan sambandhaḥ śabdairanabhidhīyamānatvāt
asatkalpa eva , na ca bhedasaṃsargayorvācakaṃ kiṃcitpadamasti , aśravaṇāt |
asati ca tadvācini pade na tayoḥ padārthatvam | apadārthasya ca na
vākyārthatvam ||

[5,2.3.242]

śrute'pi tadvācini pade sutarāmasaṅgatiḥ — "gauḥ śukla ānīyatāṃ
saṃsargaḥ" iti ko'rthaḥ | tasmāt bāhyasya vākyārthasya sarvaprakāramasaṃbhavāt
padārthasarganirbhāsaṃ jñānagātraṃ vākyārthaḥ , tenaiva lokavyavahāra iti || bāhyārthasyaiva vākyārthatvaṃ , jñānasya tattvanirāsaśca

[5,2.3.243]

tadidamanupapannam — bāhyārthasyānantarameva vistareṇa prasādhitatvāt |
na ca saṃsarganirbhāsaṃ jñānaṃ vākyārtho bhavitumarhati | sthāpayitvā hi
bāhyamarthaṃ vākyārthacintāmupakra ntovanto vayam | ataḥ ko'vasaro vijñānamāṃtravākyārthatvavarṇanasya || padārthavākyārthayorvailakṣaṇyam

[5,2.3.244]

na ca padārthavyatirikto nāsti vākyārthaḥ | idaṃ tāvadbhavān pṛṣṭo
vyācaṣṭām | kiṃ "gauḥ" iti padādyādṛśī pratipattiḥ , tādṛśyeva "gauḥ" śukla
ānīyatām" iti vākyāt ? uta bhinne ete pratipattī ? iti ||

[5,2.3.245]

tatra tulyatvaṃ tāvatpratipattyoranubhavaviruddham | vailakṣaṇye tu pratītyoḥ
vaṣayavailakṣaṇyamapi balādupanatam , asati viṣayabhede pratītibhedānupapatteḥ |
yaśca tadatirikto viṣayaḥ , sa vākyārthaḥ | evaṃ kevalaguṇakriyāpadoccāraṇe'pi yojanīyam | taduktaṃ — yadādhikyaṃ sa vākyārthaḥ iti ||

[5,2.3.246]

saṃsargo'pi padānāṃ na na pratīyate | na hi "gauraśvaḥ puruṣo hastī"
ityasaṃsṛṣṭapadārthapratītivat "gauḥ śukla ānīyatām" iti pratītiḥ | yathā
ca saṃsargaḥ pratīyate , yaśca pratītyupāyaḥ , tatsarvaṃ vistarato nirṇeṣyate |
tasmāt bāhya eva vākyārthaḥ || vyavacchedasya vākyārthatvanirākaraṇam

[5,2.3.247]

bāhya eva bhavan na vyavacchedo vākyārthaḥ , vidhirūpatvenāvagamāt |
saṃsargamantareṇa cānyavyavacchedasyāpi durupapādatvāt | na hi śuklapadenāsaṃsṛṣṭaḥ gopadārtha kṛṣṇādibhyo vyāvṛtta ityavagamyate ||

[5,2.3.248]

gośabdāt sarvagavīṣu buddhirupasarpantī padajanitā śuklapadasannidhānāt anyataḥ kṛṣṇāderapasarpatīti vyavacchedo vākyārtha iti cet — maivam — tatsambandhāvagamapūrvakatvāt taditaravyāvṛtteḥ | tatsambandhāvabodhenaiva
siddhe vākyasyārthavattve pāścātyaḥ kṛṣṇādivyavacchedāvagamo yadi bhavati ,
bhavatu kāmaṃ , na tvasau vākyārtha iti || kriyāyāḥ vākyārthatvapakṣaḥ

[5,2.3.249]

tadevaṃ vidhirūpe bāhye ca śabdārthe'vasthite sati kriyāmeva kecidvākyārthaṃ varṇayanti | ayameṣāmāśayaḥ — padārthāḥ kila vākyārthabhāvamāyānti saṃhatāḥ | apekṣānuguṇānyonyavyatiṣaṅgaviśeṣataḥ ||

[5,2.3.250]

na ca guṇapradhānabhāvamantareṇa saṃsargaḥ padārthānāmavakalpate | na
cākhyātarahitaṃ vākyaṃ kiṃcatprayogayogyam | anuccārite tasmin ākāṅkṣāyā anivṛtteḥ | śrotrākāṅkṣānivṛttaye ca vākyānāṃ loke prayogaḥ |
lokavacca vedādapyartho'vasīyate | ākhyātācca pūrvāparībhūtaḥ sādhyarūpo'rtho'vagamyate , na siddharūpaḥ | siddhasādhyasamuccāraṇe kasya kiṃtantrateti
cintāyāṃ sādhyasiddhaye siddhamupāttamiti pratīyate || sādhyaṃ ca sādhyamānatvāt pradhānamavagamyate | tasmāttadeva vākyārthaḥ kriyāto nāparaṃ ca yat || sarveṣāṃ kriyāpradhānye nidarśanāni

[5,2.3.251]

kriyā hi pratīyamānā svaniṣpattaye sādhanānyākṣipati , taiśca yogyaiḥ
saṃbadhyate | tāni ca kānicit padāntaropāttāni bhavanti | kānicit
vākyāntaropanītāni | kānicit prakaraṇāntarapāṭhalabhyāni | kānicidārādupakārakāṇi | kānicitsannipatyopakārakāṇi , kānicidantikopanipatitānyapi yogyatāvirahāt pariharati | kānicidatidūra
vartīnyapi yogyāni svasaṃpattyarthamāharati | ityevaṃ dṛṣṭādṛṣṭopakārakāneka
kārakakalāpasaṃpādyamānasvarūpā kriyaiva vākyārthaḥ || yajeta dadyājjuhuyāt adhīyīteti coditaḥ | kriyāṃ sādhyatayā vetti tāṃ ca loko'nutiṣṭhati || katurapi kriyāśeṣatvameva

[5,2.3.252]

adhikāripadamapi kriyāpekṣitakartṛsamarpaṇena tadupayogitāmevāvalambate — asyāṃ kriyāyāmayaṃ kartā , aneneyaṃ kriyā saṃpadyate — iti | tatra cana kriyā svaprādhānyamujjhati | na hi kriyā kartrarthā , kartā tu kriyārthaḥ |
sa hi tāṃ nirvartayannupalabhyate | śabdo'pi tathaivopadiśati "eṣa idaṃ
kuryāt" iti || karturaprādhānye'pi pravṛttyupapattiḥ

[5,2.3.253]

kimatha punarasau kriyāmanutiṣṭhatīti cet , śabdaprāmāṇyādeveti
brūmaḥ | śabdena hi coditaḥ "tvayedaṃ kartavyam" iti | sa cenniyukto
nānutiṣṭhan codanāmatikrāmet | śāstrapratyayācca kriyāmanutiṣṭhati |
virataphalābhilāṣaḥ karmasaṃskārādeva paripakvakaṣāyaḥ stokastokaprapaṃcapravilāpanadvāreṇottamādhikāramārūḍhaḥ tata eva jñātāsvādaḥ tameva paramapuruṣārthamāsādayatīti dīrghā sā kathā ; tiṣṭhatu ! kimanayā ? sarvathā
kriyāprādhānyāt saiva vākyārtha iti | taduktam "dravyaguṇasaṃskāreṣu
bādariḥ" (jai. sū. 3.1.3) iti ||

[5,2.3.254]

etaduktaṃ bhavati — dravyādīnāmeva kriyāṃ prati śeṣatvamanugamyate , na
kriyāyā anyaśeṣatvamiti || phalasyaiva vākyārthatvaṃ yuktam

[5,2.3.255]

atrocyate — kuta idaṃ kriyāyāḥ prādhānyamupeyate ? vastuvṛttena vā ?
śabdapratyayamahimnā vā? phalasya vastutastāvat prādhānyamavagamyate | na sacetāḥ kriyāṃ kāṃcit anutiṣṭhati niṣphalām || vedādguruniyogādvā śāsanādvā mahībhujaḥ | na vai phalamapaśyantaḥ kriyāṃ vidadhate janāḥ || bālo māṇavako'pyeṣaḥ capeṭāmātrahānaye | modakādyāptaye vā'pi karoti guruśāsanam || kriyāyāṃ śabdaprādhānyasyāpyasaṃbhavaḥ

[5,2.3.256]

athocyate — navastutaḥ prādhānyamihāśrīyate , api tu śabdataḥ |
śabdapramāṇakā vayam | yat śabda āha , tadevāsmākaṃ pramāṇam | tadyathā"rājapuruṣaḥ" iti | vastuvṛtte rājā jagatāmīśitā pradhānam , puruṣastapasvī tadicchānuvartanena jīvati | śabdastu puruṣaprādhānyamācaṣṭe ,
uttarapadārthapradhānatvāt tatpuruṣasyeti | evamihāpi "yajeta" "dadyāt" "juhuyāt" iti kriyāṃ prādhānyenopadiśati śabdaḥ | "svargakāmaḥ" ityapi
kriyāṃ prati karturupadeśaḥ | vastuvṛttena tu karmaṇi kriyamāṇe karmasvābhāvyāta phalaṃ cedbhavati , bhavatu tat ! puruṣo'pi prīyatāṃ nāma
phalena , na tu śabdaḥ phalopadeśaniṣṭha | āha ca "tasmiṃstu kṛte svayameva
tadbhavati" (śā. bhā. 3.1.3) iti | svayameveti ko'rthaḥ ? na śabdaḥ phalapāratantryaṃ kriyāyāḥ pratipādayatīti ||

[5,2.3.257]

tadetadayuktaṃ — evaṃ varṇyamāne "svargakāmo yajeta" iti svargakāmapadasyānvayo durupapādaḥ || phalasya vākyārthatve ākṣepaḥ

[5,2.3.258]

nanu ! kartṛpadametat | kartā ca kriyārthaḥ , na kartrarthā kriyetyuktam —

[5,2.3.259]

na kartṛpadaṃ svargakāma iti , kintvadhikāripadametat | na hi jātyaiva
kaścit svargakāmo nāma kutracit puruṣo'vagamyate , yo'tra kartṛtvena
niyujyeta | svarge kāmo yasyāsau svargakāmaḥ , svargaṃ vā kāmayati svargakāmaḥ | ubhayathā'pi svargakāmanāviśiṣṭaḥ puruṣastasmātpadādavagamyate |
tadatra kāmyamānaḥ svargaḥ kathaṃ yāgakriyayā saṃbadhyate ? dṛṣṭena , adṛṣṭena
vopakāreṇa ? yadi hi candanaṃ svargaḥ , ṣoḍaśavarṣadeśīyā aṅganāḥ svargaḥ
iti candanāṅganādi dravyasāmānādikaraṇyaprayogāt dravyavacanaḥ svargaśabdaḥ , tadā "dravyāṇāṃ karmasaṃyoge guṇatvenābhisaṃbandhaḥ" (jai. sū. 6.1.1)
iti dadhyādivat sādhanatvena svarga upakaroti kriyāyāḥ | kāmanā'pi
dravyāharaṇāṅgatvādupakāriṇī , yat tayā dravyamānetuṃ yatata iti dṛṣṭopakāritvam || phalasya vākyārthatvasamarthanam , svargapadārthaśca

[5,2.3.260]

taccaitadasāram — svargaśabdasya dravyavācitvābhāvāt | prītivacanohyeṣa svargaśabdaḥ , na dravyavacanaḥ | tadeva candanaṃ śītātureṇa , agrīṣmopahatena
vā na svarga iti vyapadiśyate | saivāṅganā viratāyāṃ suratatṛṣi na
svarga ityucyate | tadevameṣa svargaśabdaḥ prītiṃ na vyabhicarati , dravyaṃ tu
vyabhicarati | evamadravyatvāt svargasya na kriyāṅgatvam ||

[5,2.3.261]

athāpi niratiśayasukhapratītyanyathā'nupapattitaḥ parikalpitaḥ kanakagiriśikharādirdeśaḥ svargaḥ ; sutarāṃ tasya na kriyāsādhanatvamavakalpate, dadhyādivadupādātumaśakyatvāt ||

[5,2.3.262]

athāpi adṛṣṭenaiva dvāreṇa "samudraṃ manasā dhyāyete" itivat svargakāmanā tatropakāriṇī — tadapi kliṣṭakalpanāmātram — prītirhi niratiśayā
svargaḥ | prīteścānanyārthatvaṃ yuktam | prītyarthamanyat , nānyārthā prītiḥ |
tasmānna yāgāya svargaḥ , apitu svargāya yāgaḥ | itthaṃ ca kriyāsādhanānupadeśāt na kartṛsamarpakatvena svargakāmapadaṃ samanveti || svargakāmādipadānāṃ anvayakramaḥ

[5,2.3.263]

kathaṃ tarhyasyānvayaḥ ? adhikārivācitvena brūmaḥ | ko'yamadhikārī nāma ? karmaṇaḥ svāmī | īsvaravacano hyadhikṛtaśabdaḥ ||

[5,2.3.264]

nanu kartaiva karmaṇaḥ svāmī , nānyaḥ — maivam — svāmī san kartā , na
kartā san svāmīti ||

[5,2.3.265]

nanu kriyākārakasambandhavya tiriktaḥ ko'nyaḥ karmaṇaḥ puruṣasya ca
sambandhaḥ ? ucyate — "mamedaṃ kartavyam" "ahamatra svāmī" iti svasvāmibhāvamavagatya pāścātyaḥ kriyākārakasambandho'vagamyate || adhikāriṇaḥ kartuśca viśeṣaḥ

[5,2.3.266]

nanu tvayā'pi kriyākārakasambandhau nāpahnūyata eva , jātivādineva
vyaktipratītiḥ | sa tu pāścātya inyatra kiṃ pramāṇam ? uktamatra anupādeyaviśeṣaṇa viśiṣṭasya puṃsaḥ nirdeśāditi | kārakatvānuguṇaviśeṣaṇayogino hyasya kartṛtayā yogyaḥ saṃbandhaḥ | tadviparyaye tvadhikāritveneti |
tasmādadhikṛtasya kartṛtvam , na karturadhikāraḥ ||

[5,2.3.267]

itthaṃ ca svargakāmasyādhikṛtatvaṃ nirvahati | "yadi hi tatkarma svargāya
syāt , svargo me bhogyo bhavet | kathamahaṃ svargaṃ prāpnuyām" ityevaṃ sādhyatvena svargamicchan svargakāma ityucyate | yadi ca na svargasādhanaṃ tatkarma ,
tadviruddhamevedamāpatati — svargaṃ kāmayate , yāgaṃ karotīti — anyadicchati ,
anyat karotīti hi syāt | ataḥ karmaṇaḥ kāmyamānasādhanatāmapratipadyamānaḥ svargakāmaḥ tatra naivādhikriyate ; na cānadhikriyamāṇastatra saṃbadhyate ||

[5,2.3.268]

tadevamadhikṛtatvena svargakāmasya karmaṇi saṃbandhāt svargayāgayośca
sādhyasādhanabhāvāvagamamantareṇa tasyādhikāranirvāhāsaṃbhavāt avaśyaṃkriyāyāḥ sādhanatvaṃ , svargasya ca sādhyatvamabhyupagantavyam | ataśca
kriyāyāḥ phalaṃ prati guṇabhāvānna prādhānyam | aprādhānyācca na vākyārthatvam | taduktam — "karmaṇyapi jaiminiḥ phalārthatvāt (jai. sū. 3.1.4) iti || kriyāyā api phalaśeṣatvameva

[5,2.3.269]

kā ceyaṃ kriyā vākyārtha ityucyate ? ya eṣa yāgādiḥ bhāvārtheṃ dhātuvācyaḥ ? uta pratyayārthaḥ kaścittadatiriktaḥ ? iti ||

[5,2.3.270]

tatra bhāvārthasya kāmyamānasādhanatvāt aprādhānyamuktameva | pratyayārthe'pi kāmyamānabhāvārthagatasādhanabhāvāparityāgainaiva pratīyamāno
vākyārthatāmeti , nānyatheti | sa cāyaṃ pareṣāmapi pakṣaḥ | tasmānna
kriyāmātraparyavasāyī vākyārtha iti siddham || phalasyāpi vākyārthatvāsaṃbhavaḥ , puruṣasya vākyārthatvavimarśaśca

[5,2.3.271]

kimidānīṃ phalasyaiva vākyārthatvaṃ pracakṣmahe ? taddhi pradhānaṃ sādhyam |
etadartho hyakhilaḥ śramaḥ — etadapi nāsti — kriyārtha eva tāvadvākyārthatvaṃ
kathamutsṛṣṭam ? aprādhānyāditi cet — phale'pi samānam | phalamapi
puruṣārthatvādapradhānam | na hi "svargaḥ svatantra eva sattāṃ labhatāṃ" iti
yatate puruṣaḥ , kintu svopabhogyatayaiva sarvamabhilaṣatītyatastasyāpi tadarthatvānna prādhānyam | āha ca "phalaṃ ca puruṣārthatvāt" (jai. sū. 3.1.5)
iti ||

[5,2.3.272]

hanta ! tarhi puruṣa eva vākyārtho bhavatu | sa hyananyaniṣṭhaḥ ,
svatantratvāt — ucyate — puruṣo'pyaudumbarīsaṃbhārādiṣu viniyujyata eva |"yajamānasaṃmitā audumbarī bhavati" iti tasyāpi tadarthatvam | uktaṃ ca"puruṣaśca karmārthatvāt" (jai. sū. 3.1.6) iti ||

[5,2.3.273]

yadyevaṃ , saṃkaṭe patitāḥ smaḥ | na vidmaḥ kiṃ vidadhmahe | kriyā hi
phalārthā , phalaṃ ca puruṣaśca kriyārtha iti parivartamāne cakre kasya prādhānyaṃ
śiṣmaḥ ? kasya vākyārthatvam? puruṣasyāpi vākyarthatvāsaṃbhavaḥ

[5,2.3.274]

ucyate — puruṣastāvanna vākyārthaḥ ; ākhyātavācyatva eva tasyavivadante , kā kathā vākyārthatvasya ?

[5,2.3.275]

nanu "kartari lakāraḥ" iti smaraṇāt kathaṃ nākhyātavācyaḥ kartā ?
ko'yaṃ lakāro nāma ? sa hi "vartamāne laṭ — "iti vidhāya , "kartari śap" — "yuṣmadi madhyamaḥ — " "asmadyuttamaḥ — " "śeṣe prathamaḥ — " "tiptasjhi — "iti, "bahuṣu bahuvacanam — " "dvyekayordvivacanaikavacane — "iti vākyāntarairvibhajya
vivṛtaḥ | tadetāni kārakasaṃkhyāvibhaktividhāyīni sūtrāṇi ekavākyatayā
vyākhyeyāni , ekārthaviṣayatvāt | eko hi "pacati" ityādiḥ śabdaḥ
tairvyākriyate | tadevameṣa vākyārtho bhavati — kartubahutve bahuvacanaṃ jhi iti |
seyaṃ kartṛsaṃkhyā''khyātavācyā bhavati , na kartā — iti kutastasya vākyārthatvam ? alaṃ cānayā śāstrāntaragarbhayā drādhīyasyā kathayā | puruṣastāvanna
vākyārthaḥ || bhāvanāyā vākyārthatvapakṣaḥ

[5,2.3.276]

phalamapi na vākyārthaḥ , siddhāsiddhavikalpānupapatteḥ | siddhasya
tāvat phalasyābhidhānameva nāsti , sādhyamānatvena nirdeśāt || sādhyamānatvapakṣe tu sākṣāttatsiddhivedanāt | vyāpāra eva tanniṣṭhaḥ taddhi vākyārtha ucyatām || ata eva hi vākyārthaṃ bhāvanāṃ pratijānate | yathocitaphalāḍhyāṃ ca trayasambandhabandhurām || bhāvanāsvarūpavivaraṇam

[5,2.3.277]

kevaṃ bhāvanā nāma ? bhāvyaniṣṭho (pa. 75) bhāvakavyāpāro bhāvanā |
bhāvyaṃ hi svargādi phalaṃ , sādhyamānatvāt | sādhyatvaṃ cāsya bhavanakriyākartṛtvāt | bhavanakriyāyāṃ ca kartṛtvaṃ utpattidharmakasya vastuno dṛṣṭam ;
na nityaṃ bhūtasya , nāpi nityamabhūtasya | yathā''ha — (taṃ. vā. 2.1.1)"nityaṃ na bhavanaṃ yasya yasya vā nityabhūtatā | na tasya kriyamāṇatvaṃ khapuṣpākāśayoriva iti ||"

[5,2.3.278]

svargādiśca kāmyarūpo'rthaḥ khatatpuṣpābhyāṃ vilakṣaṇa iti bhāvyo
bhavati | tanniṣṭhastadutpādakaśca puruṣavyāpāro yaḥ , sa bhāvanā | sā ṇyantena
bhavatinocyate | prakṛtyarthasya bhavateḥ kartā yaḥ svargādiḥ , sa eva ṇyantasya
tasya karmatāṃ pratipadyate | kartā tvasya prayojakaḥ puruṣaḥ | ṇeścārthaḥ
prayojakavyāpāraḥ | puruṣo hi bhavantaṃ svargādimarthaṃ svavyāpāreṇa bhāvayati —
saṃpādayati | sa tatsaṃpādako vyāpāro bhāvanetyucyate || bhāvanā na kriyārūpā

[5,2.3.279]

nanu vyāpāraḥ kriyaiva , tadatiriktasya vyāpārasyāsaṃbhavāt | kriyāvākyārthapakṣaśca pratikṣiptaḥ — ucyate — na kriyāmātraṃ bhāvanā | api
tu paridṛśyamānapūrvāparībhūtayajyādibhāvasvarūpātiriktaḥ puruṣavyāpāraḥpratyayāt pratīyamāno bhāvanā | yathā''ha — "na sā kenacidutpādyā janikā sā na kasyacit | kevalaṃ jananī hyeṣā janyasya janakasya ca iti ||"

[5,2.3.280]

kriyākārakādivilakṣaṇaiva hi sā śabdāt pratīyata ityarthaḥ || bhāvanāyāḥ ākhyātavācyatvam

[5,2.3.281]

nanu ca "yajata" ityatra prakṛtyartho yāgādiḥ kiyā | pratyayārthastu
preraṇārūpo vidhiḥ , kartṛsaṃkhyādiśca ; na tu dhātvabhidhīyamānavyāpāravyatirikto bhāvanākhyaḥ puruṣavyāpāraḥ pratyayāt pratīyate | na hi bhāvanāvācinīṃ kāṃcidvibhaktiṃ smarati pāṇiniḥ , liṅādimiva vidhyādau | tasmānna
bhāvanā vākyārthaḥ — ucyate — bhāvanā'pi pratīyata evākhyātāt yadi naipuṇyena śābdī pramitiravamṛśyate || āstāṃ vidhipadaṃ tāvadvartamānāpadeśinaḥ | śabdāt yajata ityādeḥ bhāvanā na na gamyate ||

[5,2.3.282]

"pacati" "gacchati" ityato yathā pākādirdhātvarthaḥ pratīyate , tathā
sarvānugataḥ kartṛvyāpāro'pi , pākādyupajananāpāye'pi vyāpārapratīterana
pāyāt | yathā hi "aupagavaḥ" "kāpaṭavaḥ" "aupamanyavaḥ" ityupaguprabhṛtīnāmuddhāre ca nikṣepe ca pratyayārtho'nuvartate taddhitānteṣu , tathā''khyāteṣvapi
so'nuvartamāno dṛśyate ||

[5,2.3.283]

api ca "pacati" ityākhyātapadasya yadā'rtho vyācikhyāsito
bhavati , tadā "pākaṃ karoti" iti vākyaṃ vyākhyātāraḥ prayuṃjate — "pacati"
iti ko'rthaḥ ? — "pākaṃ karoti" iti pākaśabdeta dvitīyāntena sādhyaṃ
dhātvarthaṃ vyācakṣate | kartṛvyāpārātmakaṃ pratyayārthaṃ "karoti" itipadena ||

[5,2.3.284]

kiṃ ca "kiṃ karoti devadattaḥ?" iti pṛṣṭāssantaḥ dvaye vaktāro
bhavanti "karoti pākaṃ" iti , pacatītivat | tadidamubhayarūpamapyuttaramekārtham ; anyathā na tena praṣṭā pratyāyyeta | tasmāt pākaṃ karotīti
padadvayasya yo'rthaḥ , sa evārthaḥ ekasya pacatīti padasya | atrāpi pacatyarthādanyaḥ karotyarthaḥ pratīyata eva | yo'sāvanyaḥ karotyarthaḥ , sā
bhāvanā || bhāvanāyāḥ atiriktatvānatiriktatve

[5,2.3.285]

āha — na kartṛsaṃkhyādivyatirekeṇa pratyayāt dhātvarthātiriktaṃ vyāpāraṃ
pratipadyante | pratipadyeraṃścet karotītyato'pi śabdāt pratipadyeran | na
ca karotītyatra prakṛtipratyayavācye kriye vibhajya darśayituṃ śakyete — ucyate — nedaṃ sādhu budhyase || yaśca pākaṃ karotīti vyavahāro vibhāgataḥ | sa eva samudāyena proktaḥ pacatinā yathā || tathā kāryaṃ karotīti pratītirnāsti laukikī | pratyayārthaḥ karotyarthe pacatyādau tu vartate || kartṛsaṃkhyāpratītau ca na vivādo'sti kasyacit | tāvatā nihnavaḥ kāryo na tu vyāpārasaṃvidaḥ ||

[5,2.3.286]

karotītyādiśabdebhyaśca yathā na bhavitavyaviśiṣṭebhyaḥ tatpratītiriṣyate , na tathā sarvebhyaḥ ||

[5,2.3.287]

ke punaste viśiṣṭāḥ śabdāḥ , ye bhāvanāmabhidadhati ? ucyate — bhāvārthāḥ karmaśabdā ye tebhyo gamyeta bhāvanā | yajetetyevamādibhyaḥ sa evārtho vidhīyate ||

[5,2.3.288]

"bhavanti kecit bhāvārthāḥ , na karmaśabdāḥ — "yathā — "bhāvaḥ" "bhavanaṃ" "bhūtiḥ" iti | bhavanti kecit karmaśabdāḥ , na bhāvārthāḥ — yathā — śyenaikatrikādayaḥ karmanāmadheyatayā prāk samarthitāḥ | ye tu bhāvārthāḥ santaḥ
karmaśabdāḥ "yajate" "dadāti" "juhoti" ityevamādayaḥ , tebhyaḥ bhāvanākhyā
kriyā gamyate | taireva liṅādivibhaktyantaiḥ so'rtho'bhidhīyate "yajeta" "dadyāt" "juhuyāt" iti | taduktaṃ — "yajyādyarthaścāto'vagamyate bhāvayediti ca" iti (śā. bhā. 2.1.1) ||

[5,2.3.289]

karotiśabdādapi kevalāt kartṛvyāpāro na nāsāvavagamyate ; yatra
yāgādikarmaṇā'nanuraktena prayogayogyatāṃ pratipadyata iti viśiṣṭebhya eva
yajatyādiśabdebhyo bhāvanākhyo'nuṣṭheyaḥ puruṣavyāpāraḥ pratīyata iti
siddham || akhyātārthavastusvarūpe pakṣabhedāḥkriyāviśeṣa evāyaṃ vyāpāro jñāturāntaraḥ | spandātmakabahirbhūtakriyākṣaṇavicakṣaṇaḥ ||

[5,2.3.290]

ityevaṃ kecit || puruṣasya prayatno vā bhāvanetyabhidhīyate | audāsīnyadaśāpāyaṃ pumān yena prapadyate || sa yatno yāgahomādikriyānirvṛttikāraṇam | tasya tadvyatiriktatvaṃ prāyaḥ sarve'numanyate || sa cāyamātmadharmo'pi na vibhutvādisannibhaḥ | sādhyarūpābhisambandhāt dhatte viṣayatāṃ vidheḥ ||

[5,2.3.291]

ityapare || bhāvanāyāḥ dhātvarthānugatatvapakṣaḥanye dhātvarthasāmānyaṃ bhāvanāmabhyupāgaman | yāgadānādyanusyūtaṃ rūpaṃ gotvādijātivat ||

[5,2.3.292]

yathā hi śābaleyādiṣvanugataṃ ca gorūpamavabhāsate , vyāvṛttaṃ ca
śābaleyādirūpaṃ , evamihāpi yāgādikarmaṇāmanugataṃ ca vyāpārarūpaṃ pratibhāsate parasparavibhaktaṃ ca yāgādirūpam | yat tadanugataṃ vyāpārarūpaṃ ,
sā bhāvanā | yathā ca śābaleyādyananuraktaṃ pṛthaktvena gotvaṃ darśayitumaśakyam | taduparaktatvena tasya sarvadā'vagamāt | na caitāvatā tasya
nāstitvam , sukhaduḥkhādyavasthānugatasyevātmanaḥ ||

[5,2.3.293]

tathā ca kiṃ karoti , ityanavagataviśeṣavyāpārasāmānyapraśne sati, "pacati" "paṭhati" iti tadviśeṣottaravacanaṃ anuguṇaṃ bhavatīti | tacca
sāmānyarūpamapi na gotvādivat , kriyātvavadvā siddhatayā'vabhāsate , yena
vidheraviṣayaḥ syāt ||

[5,2.3.294]

api ca "yajate" "dadyāt" "juhuyāt" iti sarvatrāparityaktapūrvāparī
bhūtasvabhāvaṃ tadvyāpārasāmānyamavagamyate | tena vidheśca viṣayatāṃ pratipadyate | tadidaṃ sakaladhātvarthasādhāraṇaṃ sādhyamānāvasthaṃ vyāpārasāmānyaṃ
bhāvanetyucyate | tasmiṃśca pakṣe dhātuvācyatvamapi bhāvanāyā vaktuṃ
śakyate ||

[5,2.3.295]

pākādiśabdebhyo dhātau satyapi tadapratīteḥ na dhātuvācyatvaṃ bhāvanāyā
iti cet , bhavatyādau tarhi satyati pratyaye tadapratīteḥ pratyayavācyatvamapi
na syāt | tadalamanena nirdhāraṇaprayatneta | sarvathā dhātorvā pratyayādvā
bhāvanā'vagamyata iti siddham || bhāvanāyā aṃśatrayaviśiṣṭatvamsā dhātoḥ pratyayādvā'pi bhāvanā'vagatā satī | apekṣarte'śatritayaṃ kiṃ kena kathamityadaḥ ||

[5,2.3.296]

"bhāvayet" ityavagate nūnamapekṣātrayaṃ bhavati — kiṃ bhāvayet ? kena
bhāvayet ? kathaṃ bhāvayet ? iti ||

[5,2.3.297]

tatra kimityapekṣā svargakāmapadena pūryate — kiṃ bhāvayet ? "svargaṃ"
iti ||

[5,2.3.298]

nanu ! "svargakāmaḥ" iti puruṣanirdeśo'yaṃ , na phalanirdeśaḥ — satyam ,
svargaparastvayaṃ nirdeśaḥ | uktaṃ hi niratiśayaprītivacanaḥ svargaśabdaḥ |
prītiśca yānnārthetyapyuktam | sādhyatvena ca svargaḥ kāmyata iti sa eva
hi kimityaṃśe nipatati "svargaṃ bhāvayet" iti | "svargaṃ kāmayate" iti ca
vyatpattau vispaṣṭameva tasya sādhyatvam | bahuvrīhāvapi tasyaiva sādhyatvaṃ
vidhivṛttaparyālocanayā'vadhāryate || karaṇākāṅkṣāvivaraṇam

[5,2.3.299]

evaṃ "svargaṃ bhāvayet"ityavagate"kena bhāvayet" ityapekṣāyāṃ , yāgeneti sambadhyate ||

[5,2.3.300]

nanu ! "yāgena" iti na śrūyate , kintu "yajeta" iti | taccākhyātapadaṃ
prakṛtipratyayātmakasamudāyarūpam | tatra ṅipratyayasya bhāvanā vācyetyuktam | "yaj" iti dhātumātramavaśiṣṭam | tasya kṛdantasya tṛtīyāntasya
yāgeneti yo'rthaḥ sa kathamekākinā tena pratyāyyeta — ucyate — bhāvanā cet
pratyayārtha iti soḍhamāyuṣmatā , yāgenetyabhisambandhaḥ soḍhavya eva | yo
hi tasyāṃ yathā sambaddhuṃ yogyaḥ tamasau tathā pratyeṣyati , nānyatheti karaṇākāṅkṣāparipūraṇena sambandhayogyo yajiriti tathaivaiṣa bhāvanayā'bhi
sambadhyate || yāgasya karaṇatvaṃ śabdasāmarthyalabhyamaprātipadikatvāddhi tṛtīyā tatra mā sma bhūt | śabdasāmarthyalabhyā tu nūnaṃ kāraṇatā yajeḥ ||

[5,2.3.301]

kasya punaśśabdasya sāmarthyametat ? bhāvanāvācina iti — brūmaḥ —
tṛtīyayaiva kāraṇatvamabhidhānīyamiti neyaṃ rājājñā | tatastadavagatestu
tathā'bhyupagamyate | evamihāpi "svargakāmo yajeta" iti tathā'vagatirbhavantī kimiti na mṛṣyate? ākhyātāt sādhyatā yā ca dhātvarthasyāvagamyate | dvitīyā śrūyate tatra kiṃ vā tadabhidhāyinī? yāgasya karaṇatvaucityam

[5,2.3.302]

nanu evaṃ tarhi dhātvarthasya sādhyatā'vagateḥ kimityaṃśe yajinā patitavyam — "kiṃ bhāvayet" ? ; "yāgam" | kenetyapekṣite vākyāntarasamarpitaṃ"brīhibhiḥ" ityādi sambadhyatām ; na punaryajeḥ sādhyarūpavyāpārābhidhāyipratyayopasarjanībhūtakarmatāṃ atipratyāsannāmanāruhya dūravartinīṃ karaṇatāmadhiroḍhumarhati — ucyate — syādetadevaṃ , yadi hi "svargakāmaḥ" iti na
śrūyeta | tasmiṃstu śrute naivaṃ bhavitumarhati | kutaḥ? svargādisādhyasaṃbandhādalabdhvā sādhyatā'nvayam | yajistadānuguṇyena karaṇāṃśe'vatiṣṭhate ||

[5,2.3.303]

svargasya hi kāmyamānatvena prītyātmakatvena cānanyārthatvāt
sādhyatāyāṃ , yogyatvāt kimityaṃśopanipāte siddhe tatrālabdhaniveśo
yajiḥ tadapekṣitāṃ karaṇatāmeva yogyatvādabalambate || sāmānādhikaraṇyaṃ ca jyotiṣṭomādibhiḥ padaiḥ | evaṃ satyupapadyeta karaṇatvānuvādibhiḥ ||

[5,2.3.304]

karmanāmadheyatvaṃ ca jyotiṣṭomādīnāṃ śabdānāmuktam || sādhyasya bhāgasya karaṇatvasaṃbhavaḥ

[5,2.3.305]

nanu sādhyatvapakṣasākṣitāmapi karmanāmadheyāni bhajante — "agnihotraṃ
juhoti" iti — naiṣadoṣaḥ — sādhya eva bhavan bhāvārthaḥ sādhanatāmabalambate |
tatrāpi hi svargabhāvanāyāmagnihotrākhyo homaḥ karaṇameva , anyathā svargakāmapadānanvayaprasaṅgāt ityuktam | nāmadheyapadaṃ tu karmatāmanuvadati
kiṃcit karaṇatām ; "agnihotraṃ" ityādi , "jyotiṣṭomena" iti | tasmāt
yajeḥ karaṇatvenaivānvaya iti siddham ||

[5,2.3.306]

yattu pratyāsannatvāt sādhyāṃśopanipātitetyucyate — tadayuktam —
yogyatvavirodhinī pratyāsattiḥ saṃbandhakāraṇam , na tadviparitā | yogyatvaṃ ca svargasyaiva sādhyatāyāṃ , yajeśca karaṇatāyāmityuktam || karthabhāvākāṅkṣāvivaraṇam

[5,2.3.307]

evaṃ "yāgena bhāvayet" ityavagate , "katham?" ityapekṣāyāṃ iti kartavyata
tadvākyapaṭhitā , vākyāntaraniveditā vā saṃbadhyate ||

[5,2.3.308]

tadvākyopāttā tāvat — yathā "etasyaiva revatīṣu vāravantīyamagni
ṣṭoma sāma kṛtvā paśukāmo hyetena yajeta" iti ||

[5,2.3.309]

vākyāntaropāttā — "brīhīnabahanti" "taṇḍulān pinaṣṭi" "samidhoyajati" "barhiryajati" "tanūnapātaṃ yajati" iti || itikartavyatā hīṣṭā dṛṣṭādṛṣṭaprayojanā | prāyaḥ sarvatra bhāvārthe kathamaṃśopapādinī || dṛṣṭopakāradvāreṇa sambaddhā peṣaṇādikā | itikartavyatā jñeyā sannipatyopakāriṇī || bhāvārthamanugṛhṇāti yā tvadṛṣṭena vartmanā | samidādyātmikāmāhuḥ tāmārādupakāriṇīm || evamaṃśatrayāśleṣalabdhānuṣṭhānayogyatām | bhāvanāmīdṛśīṃ prāpya vṛttividhiniṣedhayoḥ ||

[5,2.3.310]

"darśapūrṇamāsābhyāṃ yajeta svargakāmaḥ" "jyotiṣṭomena svargakāmo yajeta"
ityatra anantaroktarītyā eṣa vākyārtho jātaḥ — darśapūrṇamāsena yāgena svargaṃ..vavet anayā'gnyādhānādikayetikartavyatayeti || vidhipratyayasyāvaśyakatā

[5,2.3.311]

kimarthaṃ punarvidhirāśrīyate ? vartamānāpadeśiṣvapyākhyāteṣu — bhāvanā
pratīyata iti darśitavān bhavān | ataḥ kiṃ vidhinā ? tasya hyīścayaṇaṃ
svargayāgayoḥ sādhyasādhanabhāvabodhanāya ; pravṛttinivṛttiliddhaye vā ?
sādhyasādhanasambandhastāvat ākāṅkṣāsannidhiyogyatāparyālocanayāvartamānāpadeśino'pyākhyātāt bhāvanāvagame sati bhavatyevāntareṇāpi
vadhim ||

[5,2.3.312]

pravṛttirapi puruṣecchānibandhanā svargasya sādhyatve , yāgasya sādhanatve'vadhārite , yaḥ svargamicchet sa tatsiddhaye pravartetaiva | yastu necchet tasya
vidhirapi kiṃkuryāt ? na hyapravartamānasya puṃsaḥ vidhirgale pāśaṃ nidadhātiḥ
rajvā vā bāhū badhnāti | niṣedhādhikāre'pi surāpānabrāhmaṇahananāde ,
pratyavāyasādhanatvāvadhāraṇāt tatparijihīrṣayā nivṛttirbhavati , na vidhitaḥ |
yastu pratyavāyānna bibheti , sa vidhāvapi śrute na nivartata eveti | tasmāt
pravṛttinivṛttyorna kāraṇaṃ vidhiriti tadarthamapi tadāśrayaṇamasāṃpratam || vidhisvarūpavimarśaḥ

[5,2.3.313]

kaścāyaṃ vidhirnāmetyetadapi na vidmaḥ | nanu cāhuḥ — vidherlakṣaṇametāvadapravṛttapravartanam | atiprasaṅgadoṣeṇa nājñātajñāpanaṃ vidhiḥ ||

[5,2.3.314]

bāḍhaṃ śruto'yaṃ ślokaḥ | kintu ko'sāvapravṛttapravartaka iti na
jānīmaḥ ; pravartakasvarūpe hi saṃśerate pravādukā iti || pravartakatvaṃ kasyeti vimarśaḥ

[5,2.3.315]

kiṃ liṅādiḥ śabda eva pravartakaḥ ? tadvyapāro vā ? tadartho ..
niyogaḥ ? phalaṃ vā svargādiḥ ? śreyassādhanatvaṃ vā ? rāgādirvā ? pravartakasvarūpānavadhāraṇādvidherapyanadhāraṇamiti ||

[5,2.3.316]

yattāvaduktaṃ kiṃ vidhyāśrayaṇeneti — tatrocyate — yadayaṃ sādhanatvena yajerabhihito'nvayaḥ | svargasya ca phalatvena sa eva mahimā vidheḥ ||

[5,2.3.317]

vidhivacanamantareṇa hi "svargakāmo yajeta" iti puruṣalakṣaṇārthasvargakāmaśabdaḥ , śuklo hotetivat syāt | tadā caikapadopādānalakṣaṇa
pratyāsattisambandhanisargaghaṭitapūrvāparībhūtasvabhāvadhātvarthasādhyatātikrameṇa
dūrāt svargasya sādhyatvaṃ anyatropasarjanībhūtasya kathaṃ kalpayituṃ śakyate ?
tasmādeṣa viśiṣṭaḥ sādhyasādhanasambandhaḥ vidhiprasādalabhya eva bhavati ,
nānyatheti vidhirāśrayaṇīyaḥ || vidherāvaśyakatā

[5,2.3.318]

kathaṃ punarvidhirapyamuṃ sādhyasādhanabhāvaṃ bodhayati ? itthaṃ bodhayati — sa hi sapratyayapravartakasvabhāvaḥ | na cāpuruṣārtharūpe vyāpārepuruṣaḥ prayatnaśatapreryamāṇo'pi sapratyayaḥ pravartate | pravartamāne'pi puṃsi
pravartakatvākhyanijasvarūpasaṃkocamāśaṅkamānaḥ vidhiḥ puruṣārthasvabhāvaṃ svargaṃ
sādhyatayā vyavasthāpayati , yāgaṃ cāsya sādhanatayeti | evaṃ hyavabodhayato'sya pravartakatvaṃ nirvahati || phalopadeśamātrānna pravṛttiḥ

[5,2.3.319]

yattu darśite'pi svargādau phale na pravartate cetpuruṣaḥ kiṃ vidhiḥ kuryāditi — tadapyuktam — na hi vāyvādivat puruṣasya pravartako vidhiḥ |
vāyvādiḥ khalu sapratyayamapi taditaramapi pravartayati | vidhistu
sapratyayasyaiva pravartakaḥ | sapratyayasya caitāvat pravartanaṃ , yat
pravartito'hamiti jñānajananam | na ca phalamadarśayatā vidhināsapratyayasyedṛśaṃ jñānaṃ janayituṃ śakyam | phale tu darśite sati
tadasya jñānaṃ janitameva | anena janitaṃ cet jñānaṃ pramāṇavṛttena
pravartita evāsau vidhinā puruṣaḥ | ālasyādinā'narthitvena vā bahiḥpravṛttiparyantatayā cenna pravarteta — mā pravartiṣṭa ! vidhinā tu svakartavyaṃ
kṛtam , pravartito'hamiti jñānajananāt | anyo hi pravartanāvagamaḥ ,
anyaśca bāhyo vyāpāraḥ || vidhereva sādhyasādhanabhāvāvagamaḥevaṃ vidhivaśādeva sādhyasādhanabhāvadhīḥ | sā hi prathamanirvṛttapreraṇājñānapūrvikā ||

[5,2.3.320]

"yajeta" iti preraṇā pratīyamānā sādhyasādhanasambandhamanavabodhayati
vidhau na nirvahatīti tatkṛtastadavabodha ucyate | niṣedhe ca "na hanyāt"
iti niṣedhyamānasya bhāvārthasyānarthatāmanavabodhayan vidhiḥ na rāgataḥpravartamānaṃ pumāṃsaṃ niroddhumutsahata iti vidheyavanniṣedhye'pi tasyaiva vyāpāra
ityavaśyāśrayaṇīyo vidhiḥ ||

[5,2.3.321]

yaścaiṣa paryanuyogaḥ — kimarthaṃ vidhirāśrita iti — sa tu khalu saralamatikṛta iva lakṣyate | na hi vayamadyakṛtavidhimāśrayema , jahīmo vā |
pratipattāro hi vayaṃ vedasya , na kartāraḥ | tatra ca savidhikāni "yajeta
svargakāmaḥ" iti prabhṛtīni śrūyante | teṣāṃ mīmāṃsyamāno'rtha īdṛgavatiṣṭhate | svargaḥ sādhyaḥ , yāgaḥ sādhanamiti | sa cāyaṃ vidhisāmarthyalabhya
iti yuktaṃ vidherāśrayaṇam || kasya pravartakatvaṃ yuktam , phalasya , tadjñānasya vā ?

[5,2.3.322]

yattu pravartakasvarūpāniścayādvidheraniścaya iti — tatrāpyucyate — phalaṃ
tāvanna pravartakam , siddhyasiddhivikalpānupapatteḥ | siddhasya phalasyāpravartakatvaṃ siddhatvādeva | na hi yat yasyāsti , sa tadarthaṃ yatate | nāpyasiddhasya
kharaviṣāṇaprakhyasya phalasya pravartakatvaṃ yuktam , adṛṣṭatvāt ||

[5,2.3.323]

atha kāmanāviṣayīkṛtaṃ phalaṃ pravartakamiṣyate — seyaṃ kāmanaiva pravartikā
bhavati , na phalam | tasmādrāgādiḥ pravartaka ityāhuḥ || śreyassādhanatvasya pravartakatvapakṣaḥ

[5,2.3.324]

etadapi na peśalam | upajātapravṛddhatararāgasyā pikāmyamanopāyaparicchedamantareṇa pravṛttyanupapatteḥ na hi svargakāmaḥ sāṃgrahiṇīmanutiṣṭhati |
tadvaraṃ śreyassādhanatvaṃ pravartakam | loke'pi caivameva vyavahāro dṛśyate |
harītakyādīnāmārogyasādhanatāṃ vaidyācāryacodanāto'vagatya tadupayogādā
vāturajanaḥ pravartate | tṛptisādhanatāmodanasya manyamānaḥ tadbhakṣaṇāya
bubhukṣitaḥ pravartate — iti śreyassādhanatvameva pravartakam || vidhipratyayādeḥ pravartakatvapakṣaḥ

[5,2.3.325]

etadapi na caturasram — śreyassādhanatvaṃ hyanavagatamavagataṃ vā pravartakaṃ
bhavet ? nānavagatam , avyutpannasya pravṛtteradarśanāt | yo hi harītakīnāmārogyahetutāṃ na kutaścidadhigatavān , nāsau tadarthyapi tāmupayuṅkte |
tasmāt tadbodhahetuḥ pravartakaḥ | sa ca dṛṣṭe viṣaye'nvayavyatirekāderapisaṃbhavati , kiṃ tena ? adṛṣṭe tu viṣaye śreyassādhanādhigamaḥ śabdaikanibandhana
iti tadadhigamopāyaḥ śabda eva pravartakaḥ | ata eva śabdo'pi na
svarūpamātreṇa pravartakaḥ , vāyvāditulyatvaprasaṅgāt | yadi hi pavana iva ,
piśāca iva , kunṛpa iva śabdaḥ pravartako bhavet , anavagataśabdārthasambandho'pi
śravaṇaparavaśaḥ pravarteta , na caivamasti | tasmādarthapratītimupajanayataḥ
śabdasya pravartakatvam || liṅādeḥ pravartakatvaprakāraḥ

[5,2.3.326]

na ca nāma padapratītau vartamānāpadeśakākhyātātpadārthapratītau ca satyāṃ
sapratyayo'pravartamānaḥ kaścit dṛśyata iti liṅādireva śabdaḥ pravartakābhidhānadvāreṇa pravartako bhavitumarhati | śabdasya ca jñāpakatvāt cakṣurādi
kārakavailakṣaṇye satyapi pratītijanmani karaṇatvamaparihāryam | karaṇaṃ ca
kārakaṃ ca na nirvyāpāraṃ svakāryanirvṛttikṣamamiti vyāpārastasyāvaśyaṃbhāvī | liṅādeśca śabdasya na pratītijanmamātre vyāpāraḥ , kintu puruṣapravṛttāvapi , tathā'vagamāt | liṅā arthāvagame sati pravṛttirdṛśyata iti
tatrāpi liṅavyāpāraḥ prabhavati | sa cāyaṃ liṅādivyāpāraḥ śabdabhāvanānāmadheyo vidhirityucyate | sa eva pravartakaḥ || bhāvanāyā dvaividhyam

[5,2.3.327]

iha hi liṅādiyukteṣu vākyeṣu dve bhāvane pratīyete — śabdabhāvanā ,
arthabhāvanā ceti ||

[5,2.3.328]

tatra arthabhāvanā tāvat dhātvarthātiriktaprayojakavyāpārātmikā
darśitaiva | yo bhavanakriyākartṛviṣayaḥ prayojakavyāpāraḥ puruṣasthaḥ , yatra
bhavanakriyāyāḥ kartā svargādiḥ karmatāmāpadyate , so'rthabhāvanāśabdenocyate |
vyākhyātaścāsau || bhāvanādvayasvarūpam

[5,2.3.329]

yastu śabdagataḥ prayojakavyāpāraḥ , yatra puruṣapravṛttiḥ sādhyatāṃ pratipadyate , sā śabdabhāvanā | tathā hyuktam — "abhidhāṃ bhāvanāmāhuranyāmeva liṅādayaḥ iti ||"

[5,2.3.330]

liṅantaśabdaśravaṇe hi yathā yajyādyavacchinnaṃ svavyāpāraṃ puruṣo'dhigacchati , tathā "tadanuṣṭhāne prerito'ham" ityapi pratipadyate | tenānuṣṭheyārthapratipādana iva preraṇāyāmapi śabdasya sāmarthyāt bhāvanādvayapratipādakaṃ
liṅādiyuktaṃ vākyamiṣyate | tataḥ puruṣavyāpāraścārthabhāvanā , śabdavyāpāraśca śabdabhāvanā'vagamyate | śabdavyāpārātmakatvācca śabdabhāvanāśabdenābhidhīyate | anavagatā ca satī na kāryāṅgamiti śabdena sā'bhi
dhīyate'pi | taduktaṃ "abhidhatte karoti ca" iti || śabdabhāvanāyā aṃśatrayavarṇanam

[5,2.3.331]

nanu ! śabdabhāvanā'pi bhāvanātmakatvādarthabhāvanāvadaṃśatrayamepakṣata
eveti tadasyā darśayitavyam — ucyate — bhāvyāṃśe tāvadasyāḥ puruṣapravṛttirupanipatīti uktameva | puruṣapreraṇātmako hi vidhiḥ śabdabhāvaneti
tatsādhyā puruṣapravṛttireva tatra bhāvyatāṃ pratipadyate | karaṇāṃśe tu tasyāḥ
niyojyaviṣayasamarpakapadavyāpāro niviśate | yathā hi yajyādinā
svargādirbhāvyaḥ saṃpadyata ityarthabhāvanāyāmasau tatkaraṇatāmabalambate , evamihāpi niyojyapuruṣapravṛttiviṣayādyavagamāt saṃpadyata iti tadabhidhāyakaśabdavyāpārastatra karaṇatāṃ pratipadyate | itikartavyāṃśe tu arthavādapadavyāpāro'syā avatiṣṭhate | kevalaṃ vidhipadaśravaṇe hi sati na tathā pravartayitumutsahante śrotāraḥ , yathā arthavādajanitabahuprakārakarmaprāśastyajñānaparipoṣita
hṛdayāḥ santaḥ — iti arthavādāḥ pravṛttyatiśayahetavaḥ | tena tadvyāpāra
itikartavyatāṃśamasyāḥ pūrayatīti ||

[5,2.3.332]

evaṃ niyojyavyāpāro bhāvyaḥ , viṣayādisamarpakapadavyāpāraḥ karaṇaṃ ,
arthavādapadavyāpāraḥ itikartavyateti seyaṃ tryaṃśā śabdabhāvanā | saiva ca
vidhiḥ || vidheḥ bhāvanāyāśca sambandhavarṇanam

[5,2.3.333]

na ca vidhervākyārthānanvayalakṣaṇo doṣa āśaṅkanīyaḥ ; ekapratyayo
pādānalakṣaṇayā pratyāsatyā tadanvitatvāvagamāt | āhuśca — (ślo. vā. vākya. 79)"vidhibhāvanayostvekapratyayagrāhyatākṛtaḥ | dhātvarthāt prathamaṃ tāvat saṃbandho vyavasīyate iti ||"

[5,2.3.334]

vidhirbhāvanāyāṃ puruṣaṃ niyuṅkte | yathā''ha — "svavyāpāre hi puruṣaḥ kartṛtvena niyujyate (taṃ. vā. 2.2.9) iti ||"

[5,2.3.335]

tayoḥ kathamanvayaḥ syāt? vidheḥ prerakatvaprakāraḥ

[5,2.3.336]

nanu ca tvayaivoktaṃ dhātvarthāt pūrvataraṃ tadbhāvanāyā vidheśca saṃbadho'va
gamyate | ekapadopādāne'pi dhātvarthastāvat prakṛtyaṃśābhidheyaḥ | vidhibhāvane tu dve api pratyayāṃśenābhidhīyete iti | ataśca svacchaiva bhāvanā
vidhinā spṛśyate , na viṣayādyanuraktā | svacchā ca na prayogayogyā bhavati |
yathā ca phalakaraṇetikartavyatāṃśaparipūrtiprasthitā prayogayogyā , na tāṃ
vidhiḥ spṛṣṭavān | avidhispṛṣṭeṣu ca dhātvarthakārakādiṣu kimiti sacetāḥ
puruṣaḥ pravarteteti — ucyate — yadyapi vidhiḥ anadhigatadhātvarthānurāgatayā
svacchāmeva bhāvanāṃ ekābhidhānatvāt prathamamākrāmati ; tathāpi tādṛśi
tasyāṃ sapratyayapravartanātmakanijasvarūpanirvahaṇamalabhamāno na tāvatyeva
viramati , kintu pariṇītabālakanyako vara iva tāvadvilambamānaḥ prasāritahasta āste — yāvat sarvāṅgasundarī prayogayogyā bhāvanā bhavati |
āha ca — (ślo. vā. vākya. 171)"yadyapyaṃśairasaṃspṛṣṭāṃ vidhiḥ spṛśati bhāvanām | tathāpyaśaktito nāsau tanmātre paryavasyati || anuṣṭheye hi viṣaye vidhiḥ puṃsāṃ pravartakaḥ | aṃśatrayeṇa cāpūrṇāṃ nānutiṣṭhati bhāvanām || tasmāt prakrāntarūpo'pi vidhistāvat pratīkṣate | yāvadyogyatvamāpannā bhāvanā'nyānapekṣiṇī || iti"bhāvanāyāḥ vākyārthe anvayaprakāraḥ

[5,2.3.337]

sā hi vākyāntaropāttamapyapekṣate , prakaraṇāntarādhītamapi vāṃchati |
prakṛtivadbhāvalabhyamapi yācate | arthasāmarthyagamyaṃ pramāṇamapi
spṛhayati — ityevaṃvidha eṣa śabdapramāṇamahimeti ||

[5,2.3.338]

sa cāyaṃ vyutpādanakrama īdṛśo vyākhyātṛbhirupadiśyate — itthamasyānvayaḥ , itthamasyeti | vākyārthaḥ punarbhāvanātmā'vagamyamānaḥ ekayaiva
buddhyā'nekajātiguṇadravyakriyādyaṅgakalāpakalmāṣitatanuravagamyate tādṛśyekaiveyaṃ vākyādvākyārthabuddhiḥ | yathāha — (ślo. vā. vākya. 327)"bhāvanaiva hi vākyārthaḥ sarvatrākhyātavattayā | anekaguṇajātyādikārakārthānuraṃjitā || ekayaiva ca buddhyā'sau gṛhyate citrarūpayā | padārthāhitasaṃskāracitrapiṇḍaprastayā iti ||"bhāvanāyāḥ pūrṇasvarūpam

[5,2.3.339]

eka evāyamatidīrdhaḥ kramavikasvaraḥ sakalāṅgaparipūritabhāvanātattva
viṣayaḥ pratibhāsaḥ | yathā hi sthālyadhiśrayaṇāt prabhṛti ānirākāṅkṣaudananiṣpatterekaiveyaṃ pākakriyā — salilāvasekataṇḍulāvapanadarvīvighaṭṭanāsrāvaṇādyanekakṣaṇasamudāyasvabhāvā , tathā prathamapadajñānāt prabhṛti
ānirākāṅkṣavākyārthaparicchedādekaiveyaṃ śābdī pramitiḥ | āha ca — "padāt prabhṛti yā caiṣā prajñā jñāturvijṛmbhate | puṣpitā sā padārtheṣu vākyārtheṣu phaliṣyati"

[5,2.3.340]

iti kṛtamativistareṇa ||

[5,2.3.341]

so'yaṃ vākyārthaḥ bhāvanānāmadheya kartṛvyāpāraḥ svargayāgādirarthaḥ
yastu vyāpāraḥ praiṣarūpo liṅādervācyaḥ kārye vā , taṃ vidhiṃ saṅgirante || śabdabhāvanāyāḥ vākyārthatvavicāraḥ

[5,2.3.342]

tadetadananumanyamānā anye pracakṣate — yo'sau śabdabhāvanākhyaḥ śabdavyāpāraḥ śabdasya kāryo'bhidheyaśca , tamabhidadhataḥ kurvato vā śabdasya
vyāpārāntaramasti , na vā ?

[5,2.3.343]

yadi tāvannāsti , tadeṣa vyāpārāntaranirapekṣasvavyāpāramivārthamapi
vadatu , viśrāmyatu vyāpārakalpanā | asti cedasya tadabhidhāne vyāpārāntaraṃ , tadā'navasthāpratīkāraḥ kaścidanveṣaṇīyaḥ | na jāsau dūrādapi
labhyate | bhūtaparispandavyatiriktavyāpāranirāsaśca pramāṇasāmānyalakṣaṇe
vistareṇa kṛtaḥ ityasau mārgaḥ ihāpyanusaraṇīyaḥ ||

[5,2.3.344]

yaścāsau vyāpāraḥ kriyate cābhidhīyate ca , sa kiṃ pūrvamabhidhīyate ,
tataḥ kriyate ? pūrvaṃ vā kriyate , paścādabhidhīyate ? yugapadeva vā karaṇābhidhāne iti ||

[5,2.3.345]

na tāvat pūrvamabhidhīyate tataḥ kriyate — anutpannasyābhidhānānupapatteḥ | na hyajāte putre nāmadheyakaraṇam | arthāsaṃsparśī ca tathā sati
śabdaḥ syāt ||

[5,2.3.346]

ata eva na yugapadubhayam , anutpannatvānapāyāt prayatnagauravaprasaṅgācca | nāpi kṛtvā'bhidhānam , viramyavyāpārāsaṃvedanāt || liṅādibhiḥ śabdabhāvanāpratītyasaṃbhavaḥ

[5,2.3.347]

api cāyaṃ tapasvī liṅādiḥ pratyayaḥ satyapi gobṛndārakatve kathamamumatibṛhantaṃ bhāraṃ vakṣyati ? kartāraṃ ca tatsaṃkhyāṃ cākhyāsyati ?
bhāvanāmabhidhāsyate ? śabdabhāvanāṃ ca kariṣyati ? tāṃ ca vadiṣyati ?
iti durvaho'yaṃ bhāraḥ || śabdabhāvanāyāḥ vākyārthe anvayāsaṃbhavaḥ

[5,2.3.348]

kaścāyaṃ śabdabhāvanānāmadheyasya vidhervākyārthe bhāvanāyāmanvaya iti
vaktavyam ||

[5,2.3.349]

nanu ukta eva ekapratyayābhidheyatvalakṣaṇaḥ saṃbandha iti — na brūma
ābhidhānikaḥ saṃbandho nokta iti | kintu puruṣavyāpārātmikāyā arthabhāvanāyāḥ pradhānatvena vākyārthatvāt , tadapekṣyamāṇaphalakaraṇetikartavyatāṃśapūraṇena svargakāmādipadāntarābhidheyo'rthaḥ samanveti , guṇatvena | śabdavyāpārastu tadapekṣitamanyatamamapi nāṃśaṃ pūrayitumalamiti tatra na guṇatāmabalambate | na ca dvayoḥ pradhānayoḥ ghaṭaḥ paṭa itivadvā , pacati paṭhatītivadvā saṃbandha upalabhyate || bhāvanayoḥ guṇapradhānabhāvasaṃbhavaḥ

[5,2.3.350]

athārthabhāvanā śabdabhāvanākhyavidherviṣayasamarpaṇena guṇatāmabalambate ;
vidhistarhi vākyārthaḥ , na bhāvanā , tasyā aprādhānyāt | ato bhāvanādvayaṃ pratyayārtha iti na hṛdayaṃgamametat ||

[5,2.3.351]

ekābhidhānābhidheyatvaṃ ca na bhāvanayoranyonyasamanvaye kāraṇam ;
akṣāḥ — pādāḥ — māṣā ityādāvadarśanāt || bhāvanādvayasadbhāve na pramāṇamasti

[5,2.3.352]

kiṃca kasyānurodhena dve bhāvane pratyayavācye iṣyete ? — ucyate —
liṅādiśabdaśravaṇe sati kārye ca , preraṇāyāṃ ca buddhirutpadyata iti ||

[5,2.3.353]

yadyevaṃ eka eva tādṛśo'sau liṅartho bhavatu | tadekatvācca na
parasparasamanvayaḥ cintayiṣyate | na ca pratyaye'pyatibhāra āropayiṣyate || niyogavākyārthavicāraḥ

[5,2.3.354]

nanu ! ekasyāpi liṅarthasya yadi śabdaḥ kāryatvaṃ , preraṇāṃ ca bravīti ,
tatastadavastha evātibhāraḥ | kaścāsāvekaḥ kāryātmā , preraṇātmā ca
tasyārthaḥ ? ucyate — yo liṅādipratyayādavagamyate , yamabhivadato na
tasyātibhāraḥ , yatra na tadvyatirekeṇa pramāṇāntaraṃ kramate , sa niyogo
nāmāvākyārthaḥ | tathā hi — vṛddhavyavahārataḥ śabdānāmarthe vyutpattirityatra tāvadavivāda eva | vyavahāre ca vākyārthe vākyasya vyutpattiḥ ,
vākyena sarvatra vyavahārāt | tatra "yajeta" ityāditiṅantapadayukteṣu padāntarāṇāmarthastāvadāstām | ākhyātārthe hyavagate tadānuguṇyenāsau
sthāsyati | ākhyātasya ca "yajeta" ityevamāderarthaḥ parīkṣyamāṇaḥ preraṇātmaka evāvatiṣṭhate ; yataḥ padāntarasannidhāne satyapi na preraṇābuddhirupajāyate | ākhyātapadaśravaṇe ca sati sā jāyate | tasmāt tasyaiva
preraṇātmako'rthaḥ | tatrāpi tu juhotyādidhātvantaropajananāpāyaparyālocanayā dhātostatpratītau vyabhicārāt , pratyayasya cāvyabhicārāt tasyaiva
so'rtha iti gamyate || vidhirūpaniyogasya liṅarthatvam

[5,2.3.355]

kaḥ punarasāvarthaḥ ? yasmin sati "niyukto'hamatra" iti pratipadyate
puruṣaḥ , so'sāvarthaḥ | sa eva vidhirityucyate | vidhau hi liṅādipratyayaṃ
smarati pāṇiniḥ , na dhātvarthe yāgādau , na kartṛvyāpāre bhāvanāyām |
vidhiśca nāma preraṇātmaka eva | ata eva vartamānāpadeśikākhyātajanitapratītivilakṣaṇeyaṃ pratītiḥ "yajeta" iti | atra hi praiṣapraiṣyayoḥ saṃbandho'vagamyate | anya evāyaṃ kriyākartṛsaṃbandhāt praiṣapraiṣyasaṃbandhaḥ || akhyātena preraṇāyāḥ prādhānyenopasthitiḥ

[5,2.3.356]

nanu "yajeta" iti kriyākartṛsaṃbandho'vagamyate ? — na brūmaḥ nāvagamyata iti ; kintu praiṣapraiṣyalakṣaṇo'pi saṃbandhaḥ prathamamavagamyate | preṣito
hi kriyāṃ kartumudyacchatīti ||

[5,2.3.357]

nanu ! kriyāsaṃbandhitayaivāsau preṣyate "yajatāṃ bhavān" iti — satyam — kriyāsaṃbandhitayaiva preṣyate | preṣyate tu saḥ | preṣyate cedayamanyaṃ
tarhi saṃbandhaḥ | kriyāsaṃbandhāttu ubhayasaṃbandhitāmasya rājagavīkṣīravat avagamiṣyāmaḥ | yathā gauḥ rājñā ca saṃbadhyate , kṣīreṇa ca — yā rājasaṃbandhinī , sā kṣīrasaṃbandhinī , yā kṣīrasaṃbandhinī ; sā rājasaṃbandhinīti | evamihāpi puruṣaḥ preṣitena ca saṃbhantsyate , kriyayā ca | yaḥ
preṣyate sa karoti ; atha yaḥ karoti , preṣyate sa iti || preraṇāyā atiriktatvam

[5,2.3.358]

nanu ! nedamubhayaṃ bhavati — praiṣo'pi kriyaiva | pravartanaṃ hi kurvan"pravartayati" ityucyate | so'yaṃ kriyāsambandha eva bhavati | na tato'nyaḥpraiṣapraiṣyasaṃbandha iti — syādetadevam , yadi vāyvādivat pravartane kartā
liṅādiḥ syāt | "prerito'hamatraḥ" iti tu jñānajanakatvaṃ vidheḥ pravartakatvam |
sa eṣa pravartanaṃ jñāpayati , na karotīti anya evāyaṃ kriyākartṛsaṃbandhāt
praiṣapraiṣyasaṃbandhaḥ || jñānasya kriyāvilakṣaṇatvam

[5,2.3.359]

nanu ! jñānamapi kriyaiva | tatkaraṇe ca punarayi sa evāyaṃ kriyākartṛsaṃbandhaḥ — maivam — kārakajñāpakayorbhedasya suprasiddhatvāt | iha ca
yo'yaṃ yāgapuruṣayoḥ kriyākartṛsaṃbandhaḥ , tato'nyaṃ praiṣapraiṣyasaṃbandhamupadarśayituṃ
pravṛttāḥ smaḥ | sa tato vilakṣaṇaḥ pradarśita eva | vailakṣaṇye'pi tasya
yathākathaṃcit nāma kriyamāṇaṃ na vārayāmaḥ || preraṇāyāḥ prathamaṃ pratītiḥ

[5,2.3.360]

bhavatvayamanyaḥ praiṣapraiṣyasaṃbandhaḥ | sa tu prathamamavagamyata ityeṣa kuto
niścayaḥ ? uktamatra — "preṣito'ham" iti hi viditvā kriyāyāṃ pravartate |"ācāryacoditaḥ karomi" iti hi dṛśyate | "yajeta" iti śrute "niyukto'ham" iti prathamamavagacchati | tato yajate | tenāyamādyaḥ saṃbandhaḥ |
pāścātyastu kriyākartṛsaṃbandhaḥ | tat yo'yaṃ liṅarthaḥ prathamamavagamyate , praiṣo
nāma , sā preraṇā , sa niyogaḥ , sa vākyārthaḥ || vidhinimantraṇādīnāṃ vailakṣaṇyam

[5,2.3.361]

nanu ! vidhāviva nimantraṇādiṣu liṅaloṭāvapi smaryete eva — satyam — te tu preraṇāyā evaupādhikā avāntarabhedāḥ | samahīnajyāyoviṣaya
eva prayogopādhinibandhana eṣa preṣaṇā dhyeṣaṇādibhedavyavahāraḥ | preṣaṇā
tu sarvatrānusyūtā'vagamyate | taduktam "pravartakatvaṃ tu śabdārthaḥ , sarvatrāparityāgāt" iti | sa cāyaṃ liṅādīnāmarthaḥ praiṣo ṇijarthavilakṣaṇaḥ
pratīyate || ṇijarthavailakṣaṇyaṃ liṅarthasya

[5,2.3.362]

nanu ! prayojakavyāpāre ṇic vidhīyate | prayojakavyāpāraśca praiṣaḥ |
praiṣe ca loḍādayo vidhīyante iti ṇijartha eva loḍarthaḥ | tathā ca "kuru , kuru"
iti yo brūte , sa kārayatītyucyate — na — pratītibhedāt | anyā hi "karotu" "kuryāt" itipratītiḥ , anyā ca "karoti" "kārayati" iti pratītiḥ |
prayojakavyāpāro hi ṇijarthaḥ , jñāpakavyāpārastu liṅarthaḥ | pravṛttakriyāviṣayaśca prayojakavyāpāro ṇijarthaḥ , ihatu tadviparītaḥ | tatra hi kāryaṃpaśyataḥ pravartanam , iha tu pravatitasya kāryadarśanaṃ iti mahān bhedaḥ ||

[5,2.3.363]

tatra yathā kurvantaṃ kārayati , tathaivehāpi praiṣaḥ pravartamānaṃ prerayati , nāpravartamānaṃ sthāvaramiti | na hi vanaspatirucyate "yajasva" iti — na — sthāvarāderayogyatvāt | brāhmaṇādistu yaḥ preryate , asā , vapravṛttakriya eva |
na hi yajamāna eva "yajeta" iti codyate , kintu apravṛttakriya eveti
sarvathā ṇijarthādvilakṣaṇo liṅarthaḥ || niyoge vyutpattipradarśanam

[5,2.3.364]

āha — bhavatvayaṃ vilakṣaṇo'rthaḥ | sa tu pramāṇāntarāvagamyaścet ,
tadupadarśyatām ayamasāvevaṃrūpa iti | pramāṇāntarānavagamyaścet , kathaṃ
śabdaikagocare tatra saṃbandhavyutpattiḥ — ucyate — śabdaikagocarastu niyogaḥ ,
vyutpattiśca tatra sūpapādaiva | yo hi "yajeta" "dadyāt" "juhuyāt" iti liṅādibhyo vidhiḥ pratīyate , kathamasau liṅādīnāmagamya iṣyeta ? vyutpattiścāsya vyavaharādavakalpate | "gaccha" "adhīṣva" iti śrṛṇvan vṛddhaḥ ceṣṭamāno dṛśyate | ceṣṭā ca svātmani pravartikā'vagamapūrvikā dṛṣṭā |
pratyakṣadṛṣṭe cāmrādau sukhasādhanatayā'nvayavyatirekābhyāmavagate , tadanusmaraṇāt pravartamānaḥ kasmiṃścidātmākūte samupajāte sati bhautikaṃ vyāpāra
mārabhate | sa cātmadharmaḥ ātmeva svasaṃvedyaḥ || ātmanaḥ svaprakāśatvam

[5,2.3.365]

ahaṃpratyagamyo hyātmā ; nāsau parasmai darśayituṃ śakyate | na ca
na carcayituṃ śakyate | etāvatā nānubhūyata iti na śakyate vaktum |
paro'pi hyenamahaṃpratyayenānubhavatyeva | tathā'yamapi bhautikavyāpāraheturātmākūtaviśeṣo na pramāṇāntaravedyo bhavati | na ca na vedyate , tatsaṃvedane
sati ceṣṭāyā dṛṣṭatvāt | tasmātparamapi "gaccha" "adhīṣva" iti śabdaśravaṇe sati ceṣṭāpannaṃ dṛṣṭvā tasyāpi tādṛkpreraṇāvagamo'numīyate |
sa ca śabdāntaraśravaṇe satyapyadṛśyamānaḥ , liṅādiśravaṇe ca sati dṛśya
mānaḥ tadartha evetyanvayavyatirekābhyāmavagamyate itīyatīyaṃ vyutpattiḥ ||

[5,2.3.366]

tadetadātmapratyakṣam | liṅādiśravaṇe sati preraṇāvagatiḥ bhavati , prathamaśrutācca liṅāderasau na bhavati | na ca pramāṇāntareṇa so'rtho darśayituṃ
śakyate , "kuryāt" ityasyārthaḥ kuryādityanenaiva pratipādyate , na prakārāntareṇetyevaṃ vyutpattau saṃbhavantyāmapi yairagṛhītasambandha eva liṅādiḥ svarūpasāmarthyenaiva preraka iṣyate , te'tyantabhīrava ityupekṣaṇīyāḥ || liṅādinaiva niyogapratītiḥ

[5,2.3.367]

nanu ! yadi liṅādivyatirekeṇa nānyato niyogo'vagamyate , kathamasauniyogaśabdāt pratīyate ? kathaṃ vā niyośabdasya nāmno'pyarthaḥ pramāṇāntaragocaraḥ syāt ?

[5,2.3.368]

ayi sādho ! na niyogaḥ nipūrveṇa yujinā ghañatena bodhayituṃ śakyate |
vyavahāramātrametatsvarūpamākhyātumāśrīyate ; yathā tu "yajeta" ityevamādibhyaḥ śabdebhyaḥ so'vagamyate , tathā nānyata ityata eva na pramāṇāntara
gocaro dharma ityāhuḥ ||

[5,2.3.369]

liṅartho hi niyogo vākyārthaḥ | sa eva dharmaḥ | sa ca na
pramāṇāntaragamya iti || niyogasyaiva prerakatvaṃ , kāryatvaṃ ca

[5,2.3.370]

nanu ! liṅarthaḥ preraṇātmako'yaṃ vyākhyātaḥ kāryātmā cāyamanuṣṭheyo dharmaḥ | sa eva ca vākyārtho yuktaḥ | kārye'rthe vedasya prāmāṇya
miti hi mīmāṃsakāḥ | tasmāt punarapi bhāṭṭapakṣavat dvayamāpatati —
prerakaśca vidhiḥ , kāryarūpaścānuṣṭheyo'rtha iti — sukhaidhito niranusandhāna
ivāyuṣmānevaṃ vyavaharati | na hyanyaḥ prerakaḥ , anyaścānuṣṭheya ityuktam |
niyoga eva prerakaḥ , niyoga eva cānuṣṭheyaḥ || prerakatvakāryatvayoravirodhaḥ

[5,2.3.371]

kathaṃ dvairūpyamasya śabdo vadatīti cet — maivam — prerakatvamevaśabdārthaḥ ; ārthaṃ tu kāryatvam | yato vidhirevānuṣṭheyatayā'vagamyate"ācāryājñāṃ karomi" "rājājñāṃ karomi" iti ||

[5,2.3.372]

kimarthaṃ tarhi viṣayānuṣṭhānamiti cet — na hyājñā ghaṭādivat svarūpeṇa kartuṃ śakyā , api tu viṣayadvārakaṃ tatsaṃpādanam | "kamaṇḍulaṃ bibhṛhi"
ityācāryeṇājñaptaḥ kamaṇḍulaṃ bhṛtvā''cāryājñāṃ kṛtāṃ manyate | "kaṭakaṃ gaccha"
iti rājñā''ptaḥ kaṭakaṃ gatvā rājājñāṃ kṛtāṃ manyate | "so'yaṃ niyoga"
evānuṣṭheyaḥ ||

[5,2.3.373]

nanu ! "rājājñayā karomi" ityapi vyapadeśo dṛśyate | sa cānanuṣṭheyāmevājñāṃ darśayati — maivam — tatrāpyājñaivānuṣṭheyā | preṣāṇābhiprāyeṇa
tṛtīyānirdeśa ityevaṃ kecit || niyogasyaiva śābdatvam

[5,2.3.374]

anye tu śābdaṃ kāryatvaṃ niyogasya , prerakatvaṃ tvarthādityācakṣate ||

[5,2.3.375]

anuṣṭheyatā hi tasya nijaṃ rūpam | svasiddhaye sa tu niyojyaṃ niyuṃjānaḥ preraka ityucyate | tadidaṃ kāryatvaṃ aparityaktaprerakabhāvamasyāva
gamyate | prerakatvaṃ cāparityaktakāryabhāvamityanyataradatra śābdaṃ rūpaṃ , anyataraccārthaṃ rūpamiti na bhāṭṭairivāsmābhiḥ pratyaye gururbhāra āropitaḥ || niyogasya viṣayādhikārādikathanam

[5,2.3.376]

sa cāyaṃ niyogaḥ pratīyamānaḥ "yajeta svargakāmaḥ" ityanubandhadvayāvacchinnaḥ pratīyate | yajyādināsya viṣayānubandho dhātunocyate |"svargakāmaḥ" ityadhikārānubandhaḥ padāntareṇārpyate | tatra ca svargakāmasyaivādhikāro nirvahati | yadi bhāvārthasya svargaṃ prati sādhanatvamavagamyate ;
evaṃ tarhi svargakāmenaivāsau kṛto bhavatīti svargakāmapadānvaye prāktana
eva mārgo'numantavyaḥ , na punaḥ svargādiphalapradarśanapūrvakaṃ vidheḥ pravartakatvam, asvātantryaprasaṅgāt | na hīdṛśaṃ śāstrasya dainyam — yat phalaṃ vinā puṃsaḥ
pravartayituṃ na śaknotīti | anyathā "yāvajjīvaṃ yajeta" ityādāvapravartakaṃ śāstraṃ syāt || niyogasya phalaśeṣatvābhāvaḥ

[5,2.3.377]

kiṃ "yāvajjīvaṃ" ityādicodanāḥ phalaśūnyā eva ? omityucyate |
na hi vidhiḥ phalamākāṅkṣati , api tu niyojyaṃ , viṣayaṃ ca — kasya
niyogaḥ ? kutra niyogaḥ ? iti | te ete ubhe apyākāṅkṣe paripūrṇe |
tatra — jīvato niyogaḥ , yāge ca niyoga iti | ataḥ paraṃ phalakalpanaṃ
puruṣabuddhiprabhavaṃ bhavati , na śāstrīyam | kāmādhikāre tu niyojyataiva
anyathā svargakāmasya nopapadyata iti svargasya sādhyatvamabhyupagatam , na
punarvidheḥ phalārthatvāt | ata eva na tatra vaidhī pravṛttiḥ , lipsayaiva pravṛttatvāt | āha ca "tasya lipsā'rthaṃlakṣaṇā" (jai. sū. 4.1.2) iti |
sādhyasādhanabhāvapratipādanaparyavasito hi tatra vidhivyāpāraḥ , na prayogaparyavasita iti || śyenāderadharmatve kāraṇam

[5,2.3.378]

ata eva śyenāderadharmatvam | tatra hi "abhicaran" iti śatrā
śatruṃ vaidikenopāyena jighāṃsuradhikārī darśitaḥ tasya | na tatra śāstraṃ
pravartakam | jānātyevāsau "mayaitat kartavyam , upāyaṃ tu na veda"
ityevam | upāyamātramasyopadiśyate śyenaḥ | "śyanaṃ kuru" iti tu na
vidhiḥ prabhavati , jighāṃsāyā eva tatra pravartakatvāt | ataḥ śyenāderadharmatvāt tadvyudāsārthapadopādānaṃ "codanālakṣaṇo'rtho dharmaḥ" (jai. sū. 1.1.2)
iti ||

[5,2.3.379]

kāmādhikāreṣu hītikartavyatāṃśe śāstrīyā pravṛttiḥ | yathoktaṃ — "kratvartho hi śāstrādavagamyate" (śā. bhā. 4.1.2) iti | bhāvārthamātrasya
hi karaṇatvamavagatam | itikartavyatāṃśastu na karaṇatvāvagatibelāyāmupanipatita iti tatra lipsāyā abhāvāt śāstrameva pravartakam || agnīṣomīyādirhisāyā adharmatvābhāvaḥ

[5,2.3.380]

ata eva agnīṣomīyahiṃsāyā nādharmatvam | "na hiṃsyāt sarvā bhūtāni"
iti niṣedhaḥ sāmānyaśāstram | sāmānyaśāstraṃ ca viśeṣaśāstrakroḍīkṛtaviṣayaparihāreṇa pravartata iti agnīṣomīyahiṃsāyāḥ śāstrīyatvāt na
niṣedhavidhiḥ anarthatāṃ bodhayediti ||

[5,2.3.381]

nanu ! śyene'pi śāstrīyā pravṛttiḥ | pravartakatvaṃ hi vidheḥ svarūpaṃ
pramāṇāntaravilakṣaṇam | nānvayavyatirekavatsādhyasādhanapratītimātraparyanto hi vidhivyāpāro bhavitumarhatīti sarvatra vidheḥ prayoktṛtvānapāyāt |
eva mevaceyaṃ pravṛttiḥ śyenena yajeteti ||

[5,2.3.382]

ucyate — "pravartito'haṃ" iti jñānajananaṃ vidheḥ prerakatvam | tata
satyaṃ sarvatra tulyaṃ karaṇe ca śyene , itikartavyatāyāṃ agnīṣomīye |
bāhye tu pravṛttilakṣaṇe bhautike vyāpāre yatra lipsādi prakārāntaramasti ,
tatra bhavagtyapi vidheḥ prayauktṛśaktirudāste , paśupuroḍāśaprayājavat |
tatrodāsīne vidhau niṣedhaśāstramavatarati"na hiṃsyāt" iti || śyenajyotiṣṭomādervailakṣaṇyam

[5,2.3.383]

yadi tu sarvatraiva prayoktṛśaktirudāsīnā bhavet , tadā jyotiṣṭomānna
viśiṣyeta śyenaḥ ; śāstrīyāyāṃ pravṛttau agnīṣomīya iva niṣedhaśāstrasyānavakāśāt ||

[5,2.3.384]

jyotiṣṭome'nullaṃghitaniṣedho'dhikārī , svargasyāniṣiddhatvāt |
śyene tu hiṃsāyāḥ pratiṣiddhatvāt utkrāntaniṣedho'dhikārīti cet —
maivam — adhikāridaśāyāmapi bhavanmate vidheḥ prayoktṛtvānapāyāt na
niṣedhaśāstramavakāśaṃ labhata iti śyene'pi nāvadhīritaniṣedho'dhikārī
syāt ||

[5,2.3.385]

nanu ! na vidhiḥ phale prayojyaṃ prerayati "phalaṃ kuru" iti | karmaṇi
tvenaṃ pravartayati "yajasva" iti | tenādhikāridaśāyāmapratihato niṣedhaśāstrāvakāśaḥ — āyuṣman ! asmatpakṣamevāśrito'si | phale cenna
pravartayati vidhiḥ puruṣaṃ , phalārthitvādevainamupāye pravartamānaṃ tatrāpi na
prerayet | upāyānabhijñasya tu upāyameva darśayet | yāvadaprāptaṃ hi vidherviṣayaḥ | taduktaṃ — "jānātyevāsau mayaitat kartavyaṃ , upāyaṃ tu na veda"
iti | pratītirapīyamīdṛśī "abhicaran yajet" iti | "yadi tvaṃ śāstrīyenopāyena vairiṇaṃ hantumudyataḥ , śyenena jahi , śyenastavopāyaḥ" ityarthaḥ |
tadalamatiprasaṅgena ||

[5,2.3.386]

kāmādhikāreṣu tāvat na phalākāṅkṣī vidhiḥ | phalaṃ tvadhikāre
heturiti sthitam || niṣedhasthale vidhyarthaḥpratiṣedhādhikāre'pi pratyavāyo na kalpate | niṣedhyādviṣayādeva labdhatvādadhikāriṇaḥ || tatrāsau kalpyamāno'pi narakādiphalodayaḥ | avaidhatvaṃ prapadyeta na hyākāṅkṣedṛśī vidheḥ || vidherapekṣe dve eva niyojyaviṣayau prati | tatpūraṇena tṛptastu na vāṃchati tato'dhikam || niyojyastāvadetāvān kruddho'rihananodyataḥ | viṣayastannivṛttiśca niyogo yatra gamyate || niṣedhasthale nirvāhakramaḥ

[5,2.3.387]

nanu ! etāvanna vibudhyāmahe niṣedhavidheḥ ko viṣaya iti | "bhāvārthāḥ
karmaśabdāstebhyaḥ kriyā pratīyeta" (jai. sū. 2.1.1) iti sthite nañarthastāvatpūrvāparībhūtatvābhāvāt na vidherviṣayaḥ , ananvitābhidhānācca |
na hi naño'nantaraṃ liṅavibhaktiḥ śrūyate , api tu hanteḥ | hananamapi na vidherviṣayaḥ , tasya dharmatvaprasaṅgāt , nañprayogasya vaiyarthyaprasakteḥ | hanane ca
puruṣasya svataḥ pravṛtteśca | nañviśiṣṭo'pi na hantyartho'sya viṣayaḥ ,
tayorviśeṣaṇaviśeṣyabhāvābhāvāt || yuktaṃ dadhnā juhotīti home dadhyanuraktatā | hanteḥ svarūpanāśāttu na nañarthānuraktatā ||

[5,2.3.388]

puruṣaprayatno'pi na kevalo vidherviṣayaḥ , svatāssiddhatvāt | nāpi
nañarthānuraktaḥ , kutrāpi nañarthasya viśeṣaṇatvānupapatteḥ || na hiṃsyādityasya paryudāsatvāsaṃbhavaḥ

[5,2.3.389]

athāyamabrāhmaṇādinyāyena hantau paryudaste bhāvārthāntare niyogaḥ
kalpyate — "na hanyāt" iti ko'rthaḥ ? anyat kimapi kuryāditi ; tarhi
kiṃ tadbhāvāntaramiti na vicārayituṃ śakyam | yatkiṃciditi cet —
na — tasya svatassiddhatvena vidhyanarhatvāt | avaśyaṃ jīvan pumān
kiṃcit karoti , paṭhati , gacchati , bhaṅkte ca ||

[5,2.3.390]

atha viṣayāṃśaṃ parihṛtya pramāṇāṃśe nañ niviśate , sā hi pravartamāna
pumāṃsaṃ ruṇaddhi , yaddhanyāt tanneti — tadapyanupapannam — anvitābhidhānena
vidhivibhakterhantinā'varuddhatvāt | preraṇaśaktisvabhāvo vidhiḥ sthitaḥ |
yastu niṣedhātmā nañ pārśveṃ sthitaḥ , tatra na vidhiḥ saṃkrāmati | saṃkrāntāvapi nañaśca saṃbandhe sati vidheḥ svarūpanāśo'vagamyate | svabhāno hyeṣa
nañaḥ , yadayaṃ yena yena saṃbadhyate tasya tasyābhāvaṃ bodhayatīti | ato
vidhisaṃbandhe naña iṣyamāṇe etāvān vākyārtho'vatiṣṭhate hananavidhirnāstīti | tataśca hananasya vidhitvaṃ ca syāt || niṣedhavākyārthasiddhāntaḥ

[5,2.3.391]

atrocyate — "dadhnā juhoti" iti homasya vacanāntaracoditatvātvidhivibhaktiśaktirupapadaṃ saṃkāmatīti yathā varṇitaṃ , evamihāpi hanane
svataḥ pravṛttatvena vidhivaiphalyāt nañaśca śrūyamāṇasyānarthakyaprasaṅgāt
vidhāyikā śaktiḥ nañarthameva spṛśatīti kiṃ neṣyate ?

[5,2.3.392]

nanu ! uktamatpra "bhāvārthāḥ karmaśabdāḥ" iti | tatra dadhyanurakto
homa eva vidhīyata iti phalato dadhi vihitaṃ bhavati , na pramāṇataḥ | iha
tu nañastadupamardasvabhāvatvāt saṃsargo dadhyāderiva kalpate ||

[5,2.3.393]

maivam — nivṛttimeva kurvan viśeṣaṇībhavati | seyaṃ nañupahite hantau
śrute hanananivṛttirgamyate | yathā siddharūpadadhyanupraveśe'pi na homasya
sādhyamānā'vasthā nivartate , tathā nañanuviddhahantyarthāvagatau na pūrvāparībhāvabuddhirnivartate | na hyabrāhmaṇavat "na hanyāt" iti siddharūpabuddhiḥ |
so'yaṃ hanananivṛttirūpaḥ pūrvāparībhūto'rtho vidhiviṣayo bhavati || prakārāntareṇa niṣedhavākyārthaḥ

[5,2.3.394]

athavā vibhaktyarthena nañ , saṃbhantsyati | śuddhasya liṅāderarthaḥ
pravartakaḥ , nañupahitasya tasyārtho nivartaka iti śabdaśaktirevaiṣā vā'paryanuyojyeti ||

[5,2.3.395]

yattu sākṣāt naño'nantaraṃ vidhivibhaktirnotpadyate , tat tasyādhātutvāt dhātoḥ pare tiṅādayaḥ pratyayā bhavanti , nānyasmāditi | yogyatayā
tu nañarthena tasya saṃbandhaḥ | na ca tatrāyamartho'vatiṣṭhate hananavidhirnāstīti | kintu nañupahito vidhiraudāsīnye puruṣaṃ niyuṅkte | tadavacchedakaśca hantiḥ , anyathā sarvakriyaudāsīnyaṃ pratīyetetyalamativimardena |
niṣedhavidherapi siddho'nubandhadvayayogaḥ || niṣedhasthale phalavimarśaḥevaṃ niyogavyāpāre samāpte phalakalpanā | nṛbuddhiprabhavaiva syāt ataḥ sāpekṣatā bhavet || kathaṃ naro nivarteta pratyavāyabhayādvinā | mā nivartiṣṭa vidhinā tāvaduktaṃ nivartanam || pravṛddhatararāgāndhaḥ pratyavāye'pi kalpite | na nivarteta ityevaṃ kiṃ vidherapramāṇatā || phalaṃ bhavatu mā vā bhūt puruṣo'pi pravartatām | mā pravartiṣṭa vā sve tu nāstyarthe khaṇḍanā vidheḥ ||

[5,2.3.396]

pravartanāvagāmajanane hi vidhivyāpāra ityasakṛduktam | tatra cāsya
na kiṃcidvaikalyam || phalābhāve'pi vidhisaṃbhavaḥ

[5,2.3.397]

nanu ! vidheḥ phalāpekṣā nāsti cet , kiṃ tarhi aśrūyamāṇaphaleṣu
viśvajidādiṣu svargādiphalaṃ kalpyate ? anabhijño devānāṃpriyaḥ — na tatra
vidheḥ phalāpekṣā | na ca phalaṃ tatra kalpyate | kintu aśrūyamāṇatvā
dadhikārānubandhasya , niradhikārasya ca vidhervidhitvānirvāhāt adhikārānubandhaḥ kalpyate | tatra sarvān pratyaviśiṣṭatvāt svargakāmaḥ codanāśeṣabhāvena niyojyaḥ kalpyate | na ceyaṃ pauruṣī kalpanā , śrutyekadeśaḥ sa iti
hi tadvidaḥ | tadiyamadhikārānubandhakalpanā , na phalakalpanā iti so'yamanubandhadvayāvacchinno niyogo vākyārthaḥ || niyogasyaiva prādhānyam

[5,2.3.398]

vākyārthatvaṃ cāsya pradhānatvāt | anyo hi yajyādirartho'vagamyamānaḥ tadanupraveśena pratīyata iti guṇo bhavati | niyogastu svamahimākṣiptadṛṣṭopakārānekakriyākārakakalāpopabṛṃhitasvarūpaḥ pratīyata iti
prādhānyamabalambate | kāryaṃ cet pradhānamucyate niyoga eva kāryam |
phalaṃ cet pradhānamuyate , tadapi na siddham , api tu sādhyam | sādhyatvaṃ
cāsya niyogādhīnamiti niyoga eva pradhānam | puruṣastu niyojyamānatvādapradhānamiti || niyogasya caturvidhatvam

[5,2.3.399]

evaṃ niyoga eva pradhānatvāt vākyārthaḥ | sa ca pratītibhedaparyālocanayā caturavastha ucyate | utpattividhiḥ , viniyogavidhiḥ , prayoga
vidhiḥ , adhikārividhiriti ||

[5,2.3.400]

utpattividhiḥ"agnihotraṃ juhoti" iti ; agnihotrākhyakarmasvarūpotpādavyatirekeṇārthāntarānavagamāt ||

[5,2.3.401]

viniyogavidhiḥ "dadhnā juhoti" iti , utpattividhitaḥ pratipannebhāvārthe tatra dadhyādiguṇaviniyogāvagamāt ||

[5,2.3.402]

adhikārividhiḥ "agnihotraṃ juhuyāt svargakāmaḥ" iti ; nirjñāte
karmaṇi tatrādhikṛtasya puṃsastato'vagamāt ||

[5,2.3.403]

prayogavidhistu yaḥ kramaparyantaṃ prayoge padārthānavagamayati | ayaṃ
cādhikāravidhereva vyāpāraviśeṣa iti tadevāsyodāharaṇam "agnihotraṃ
juhuyāt svargakāmaḥ" iti ||

[5,2.3.404]

kvacidekasminneva vākye rūpacatuṣṭayaṃ vidheravagamyate , na tatra pṛthagudāharaṇamapekṣyate | yathā "etasyaiva revatīṣu vāravantīyamagniṣṭoma sāma kṛtvā
paśukāmo hyetena yajeta" iti || niyogasya rūpāntarāṇi

[5,2.3.405]

anyānyapi niyogasya rūpāṇi vyāpārabhedādavagamyante | sa hi bhāvārthasidhyarthaṃ tatsamarthamarthamākṣipatīti tatprayojaka ucyate | yathā māṇavakasthasyādhyayanasyācāryakaraṇavidhiḥ ||

[5,2.3.406]

kvacidanyākṣipte vastuni labdhe sati tatrāprayojako vidhirbhavati —
yathā krayaniyuktaikahāyinyā lābhe sati , na pādapāṃsugrahaṇārthaṃ anyāmekahāyanīmākṣipati vidhiriti | prakaraṇapaṭhitapadārthapaṭalaparigrahācca
grāhaka iti vidhirucyate ||

[5,2.3.407]

kvacit prakaraṇapaṭhitasyāpi tenāgṛhītasya dvādaśopasadādeḥ prakaraṇādutkarṣadarśanāt ata eva niyogagarbho viniyoga ityācakṣate ||

[5,2.3.408]

kvacidviniyojakaśrutyādipramāṇavirahe'pi paśvekatvādyupādānaṃ śeṣīkurvannupādāyaka ityucyate | "paśunā yajeta" iti vibhakyā hi prātipadikārtho viniyuktaḥ | tatsthaṃ tvekatvaṃ uktameva , na viniyuktaṃ , "ekena"
ityaśravaṇāt paśurupādīyamāno na saṃkhyārahita upādātuṃ śakyate | śrutasaṃkhyāparityāgakāraṇābhāvācca ekatvaviśiṣṭaḥ paśurupādīyata ityupādānataśeṣīkṛtamekatvam || niyogavādopasaṃhāraḥ

[5,2.3.409]

vaikṛtastu sauryādividhiḥ prākṛtamitikartavyātājātamākarṣaśco daka
ityucyate | tadidamekasyaiva bhagavato liṅarthasya prayoktṛśavita — khacitātmanaḥ pracuravyāpāravaicitryamupadarśitamiti alamanayā mahāmatimānasavatyā mīmāṃsārthakathayā | so'yamīdṛśo niyogo vākyārthaḥ || tasya dvādaśalakṣaṇyāṃ tattadrūpaṃ prakāśitam | tanneha likhyate'smābhiḥ granthagauravabhīrubhiḥ || diṅamātraṃ tvetadākhyāyi niyogasya yathā''gamam | amuṣmannapi vākyārthe vivadante manīṣiṇaḥ || niyogavākyārthanirāsaḥ

[5,2.3.410]

liṅāderavagamyamānaḥ kāryarūpaḥ preraṇātmā ca vākyārtho niyoga
ityuktam | na cāsāvevaṃrūpo'pi paridṛśyamānabhāvārthādivyatirikto'vagamyate || kriyaiva tāvat kāryātmā , preraṇātmā phalārthitā | pratīyate tato'nyastu niyogo nobhayātmakaḥ ||

[5,2.3.411]

nanu ! anya eva kriyākartṛsaṃbandhāt praiṣapraiṣyasambandho hi darśitaḥ |
na yukto'sau || kuryādityādiśabdebhyaḥ kriyādivyatirekiṇaḥ | nārthāntarasya saṃvittiḥ kasya cit preraṇātmanaḥ || niyogasyātiriktatvanirāsaḥ

[5,2.3.412]

kimidānīṃ "karoti" "kuryāt" ityādi ca tulye ete pratipattī ?
abhinavamidaṃ śabdajñatvamāyuṣmataḥ | na brūmo na bhinne ete pratipattī iti |"karoti" iti pravṛttakriya ucyate , vartamānakālāvacchinnaśca | kiṃ tvasau
praiṣaḥ tato'vagamyamāno'pi prerako na bhavati , na ca kārya iti brūmaḥ ||

[5,2.3.413]

nanu ! prerakatvenaivāvagamyamānaḥ kathaṃ prerako na bhavet | etadevāsya
praiṣatvam , yat prerakatvam — satyam — prerakatvenaivāsau gamyate | na tvasau
tathā bhavati | vyavahāramātrametat "rājājñayā karomi" iti | kāryatvamapyasya prakriyāmātraṃ "rājājñāṃ karomi" iti || phalasyaiva prerakatvaṃ , na niyogasyaājñā hi nāma naivānyā saṃpādyatvena gamyate | nānuṣṭhāturiyaṃ buddhiḥ ājñā saṃpādyatāmiti || evaṃ hi yasya kasyāpi pravarteta sa ājñayā | na ceha vālonmattādivacanāt phalavarjitāt || satyapi preraṇājñāne pravartante sacetasaḥ | bhayaṃ nāśaṅkyate yasmāt phalaṃ vā'pi samīhitam || tathāvidhasya rājño'pi nājñā'nuṣṭhīyate janaiḥ | vartamānāpadeśe'pi phalaṃ yatrāvagamyate || tatra pravartate lokaḥ liṅādiṣvaśruteṣvapi | bhavatyārogyasaṃpattiḥ bhuṃjānasya harītakīm || tatkāmo bhakṣayecceti ko viśeṣaḥ pravartane? anvayavyatirekābhyāṃ tadevamanumanyate | prerakatvaṃ phalasyaiva na niyogātmanaḥ punaḥ || vede phalasya pravartakatvāsaṃbhavaśaṃkā

[5,2.3.414]

tatraitat smāt — loke bhavatu phalārthitvāt pravartanaṃ , ārirādhayiṣate , prerakātiśayānuvartane vā tasya pāraṃparyeṇa phalahetutvāt | vede tu
vakturabhāvāt preraṇāvagamādeva pravṛttiḥ ||

[5,2.3.415]

unmattavākyādapi liṅādiyuktāt na preraṇāvagamo nāsti ? bhavannapidoṣadarśanāt upekṣyate , unmatta evaṃ pralapatīti | vede punaḥ "yajeta"
ityatra preraṇāvagamāt parityāgakāraṇābhāvāt tata eva pravartanam | pravarta
nābhāve'pi na vedasyāprāmāṇyam , pramāṇavyāpārasya tena nirvartitatvādityuktam || vede'pi phalasyaiva pravartakatvam

[5,2.3.416]

ucyate — vede'pi vaktā'sti | tadāśayavaśena tatrāpi phalārthināṃ
pravartanamiti saṃbhavadapīdamuttaraṃ nācakṣmahe , kathāntaraprasaṅgāt | kitvidaṃbrūmaḥ — preṣaṇāvagamādeva pravṛttisiddhau svargakāmapadaṃ bādarivadanyathāvyākhyāya
tām | adhikārānubandhābhidhāne puruṣaviśeṣaṇamātrametat bhavatu , kiṃ svargasādhyakatvakalpanayā | viśeṣaṇatvamevānyathā na nirvahatīti cet ; āyātaṃ
tarhi phalasya sādhyatvam | taccet sādhyatvenāvagamyate , tasyaiva sāmarthyasiddhaṃ lokānuguṇamavyabhicāri ca pravartakatvamutsṛjya na preraṇāvagamasya
tadvaktumarhasīti || niyogādathaniṣpattiḥ phalasyetyabhidhīyate | phalaṃ pratyaṅgabhūtatvāt avākyārthatvamāpatet || vidhyarthasya phalārthatvāt , vākyārthadvayāpattiḥ

[5,2.3.417]

nanu ! vidhyartho na bhāvārthavat phale karaṇaṃ , yenāsya tadaṅgatvaṃ syāt |
ākṣepakatvāttu tasya phalārthatvamucyate | prayoktṛtvaṃ hi tasya nijaṃ rūpam —
yadyevaṃ bhāvārtha eva sādhyo bhavatu | vidhyarthasya tu kimanuṣṭhayetvamucyate ?

[5,2.3.418]

so'pi bhāvārthasiddhyā saṃpadyate , "kṛto mayā svāminiyogaḥ" iti
vyavahārāditi cet — bhāvārthāttarhi niṣpattiḥ niyogasya phalasya ca | ityekatra padagrāme vākyārthadvayamāpatet || niyogasyāpi phalaśeṣatvamkiṃcānvitābhidhānena viṣayatvāvadhāraṇāt | niyogasyaiva bhāvārthaniṣpādyatvaṃ pratīyate || sa tu bhāvārthataḥ siddhaḥ phalāya yadi kalpyate | parārthatvādavākyārtho bhavedityupavarṇitam || bhāvārthastu dvayaṃ kuryāt yugapadvā krameṇa vā | yugapannāsya sāmarthyaṃ samatvaṃ ca dvayorbhavet || niyogasiddhyasaṃbhavaḥ

[5,2.3.419]

niyogaśca śabdaikagocaratvāt mā darśi ; phalaṃ tu svargapaśvādi tena
saha niṣpadyamānaṃ kimiti na gṛhyate ? kramapakṣe pūrvaṃ vā niyogaḥ , paścāt
phalam ; pūrvaṃ vā phalaṃ paścādvā viniyogaḥ siddhyediti | yadi pūrvaṃ
niyogaḥ , tadā niyogasyāsaṃpādyatvāt tadviṣayalipsāyā anupapatteḥ
karaṇāṃśe'pi vaidhī pravṛttissyāt || yathā niyoganiṣpattiḥ prayājādikṛtena tu | tataḥ pravṛttiḥ śāstrīyā bhāvārthe'pi tathā bhavet ||

[5,2.3.420]

iṣyata eveti cet — nanvevaṃ tasya lipsārthalakṣaṇetyabhyadhāyi yat | śyenādīnāmadharmatvaṃ varṇitaṃ tadviruddhyate ||

[5,2.3.421]

atha pūrvaṃ phalasiddhiḥ , tato niyogasiddhiḥ ; tarhi phalasya tadānīṃ
darśanaṃ bhavet , siddhatvāt || na ca bhāvārthavelāyāṃ putrapaśvādi dṛśyate | adṛśyamānamapyetat siddhavimitivismayaḥ || phalasya niyogaśeṣatvanirāsaḥ

[5,2.3.422]

ataśca yat kaiściduccate — svargasiddhimavāntaravyāpārīkṛtya niyo
gameva bhāvārthaḥ saṃpādayatīti — tadapyapāstam — avāntaravyāpārasya jvalanāderiva pradhānavyāpārāt pūrvaṃ darśanaprasaṅgāditi ||

[5,2.3.423]

athocyate — svargakāmasya svargaṃ sādhayitumudyacchato yāge
niyogaḥ yaḥ saṃpādyaḥ śrūyate , sa cet saṃpannaḥ śabdavṛttena phalamapi saṃpannameva |
ānubhāvikī tu svargādisiddhiḥ kālāntare bhaviṣyatīti — etadayaktam —
siddhidvyānupalaṃbhāt | na hyekā śābdī siddhiḥ , anyā cānabhāvikrīphalasiddhiḥ kutastyeti cintyam || kālāntare ca bhāvārthaḥ kṣaṇikatvānna vidyate | śaktyādirūpaṃ cāpūrvaṃ na bhavadbhirupeyate ||

[5,2.3.424]

bhavanto hyapūrvaśabdena dharmaśabdena ca niyogamevopacaranti | na ca
niyogaḥ śaktivat ātmasaṃskāravadvā kālāntarasthāyī bhavatī | sa hi
preraṇātmakaḥ , kāryarūpo vā , nobhayathā'pi sthairyamabalambate || niyogasya phalākṣepakatvaṃ na saṃbhavati

[5,2.3.425]

tatraitat syāt — niyogasiddhiḥ ākṣittaphalasiddhirbhavati | viṣayādyanubandhāvacchinno hyasāvevānuṣṭheyaḥ | tatra yathā tena tena kārakacakreṇa
kriyākalāpena vinā saṃpattimalabhamānaḥ tattadākṣipati , tathā'dhikārānubandhabandhyo'pi nāsau saṃpattimadhigacchatīti tamapyākṣipati | yaścāyamadhikārānubandhākṣepaḥ , sa evāyaṃ phalākṣepeṇa tu vidheḥ phalākṣepi
tetyuktam | etadayuktam — yo hi yena dinā kāmaṃ na siddhyet sa tamākṣipet | niyojyamātrākṣepe tu niyogo na phalātmakaḥ ||

[5,2.3.426]

niyojyaḥ caṇḍālasparśaneneva svargakāmanotpādamātreṇa niyojyatāṃ
pratipanna iti kathaṃ niyojyākṣepa eva phalākṣepaḥ || nanu ca svargakāmo'tra niyojyo nānyathā bhavet | yadi svargasya saṃpattiṃ nādhigacchet svakarmaṇaḥ ||

[5,2.3.427]

naitadevam — narecchāmātramevedaṃ na śabdastviyati kṣamaḥ | niyojyaḥ svargakāmo hi bhavejjīvanavāniva || yāgasvargayoḥ sādhyasādhanabhāvaḥ kathamavagamyate ?

[5,2.3.428]

nanu ! loke kāmyamānasya sādhyatvaṃ dṛṣṭam "harītakīṃ bhakṣayedārogyakāmaḥ" iti | tena vede'pi "yajeta svargakāmaḥ" iti svargasya sādhyatvamava
bhotsyāmahe | sādho ! loke'pi kathametadavagatam āyuṣmatā ? niyojyasamarpakapadavācyaparyālocanena ? vidhivṛttaparīkṣayā vā? padārthastāvadetāvān ? evaṃcāto hyasāviti | idaṃ tu siddhyatyetasmāditi tasya na gocaraḥ || vidhereṣa svabhāvaścet , āyuṣman ! sādhu buddhyase | bhāṭṭaiḥ kimaparāddhaṃ te nitye'pi phalavādibhiḥ || nityeṣvapi phalasadbhāvaḥadhikāryanupādeyaviśeṣaṇaviśeṣitaḥ | jīvan vā svargakāmo'pitsamānaḥ kāmyanityayoḥ || vidhivīryaprabhāvastu dvayorapi tathāvidhaḥ | sapratyayaprerakatāṃ vidhirnopaiti niṣphalaḥ ||

[5,2.3.429]

nanu ! kāmanādhikāre svargaḥ śrūyate , nityādhikāre tvasau na śrūyate |
āśrūyamāṇaḥ kasyānurodhena kalpyate ? vidhereveti brūmaḥ | svargeṇa
śrutenāpi kiṃ kariṣyati , yadyasau vidhinā nāpekṣyata , "ghṛtakulyā asya
bhavanti" ityādivat aśruto'pi cāsau vidhinā''kṛṣyata eva | tasmāt
vidhirevātra pramāṇaṃ , na śravaṇāśravaṇe iti kāmyavannitye'pi phalamabhyupagantavyam ; na vā kvacidapīti || niṣedhasthale'pi phalasadbhāvaḥpratiṣedhādhikāre'pi vidhivṛttaparīkṣayā | evaṃ narakapātādiphalayogo na durbhaṇaḥ ||

[5,2.3.430]

yena hi durviṣahakleśadveṣakaluṣitamanasā brāhmaṇahananaṃ sukhasādhanamiti
kartavyamiti gṛhītam , nirargalarāgarasikena surāpānaṃ sukhasādhanamiti gṛhītam , sa tato vidhinā vāryeta , yadi tadasukhasādhanamiti
jñāpyate | tasmānnityeṣu pratyavāyaparihāra iva , upāttaduritakṣava iva vā
pratiṣidhyamāneṣu karmasu narakapātaḥ phalamityabhyupagamanīyam | itarathā
hyarthānarthaviveko na siddhyati || evaṃ ca brahmahatyāderapi naivāstyadharmatā | kiṃ punaḥ śyenavajrāderityarthagrahaṇaṃ vṛthā || karaṇetikartavyatayoraviśeṣaḥkaraṇāṃśe'pi lipsātaḥ pravṛttiryadyupeyate | itikatavyatāṃśe tu śāstrādyadi tadapyasat || na hi tatkaraṇaṃ śuddhaṃ svaphalāyopakalpate | setikartavyatākaṃ hi karaṇaṃ karaṇaṃ viduḥ ||

[5,2.3.431]

avāntaravibhāga evaiṣaḥ karaṇetikartavyatālakṣaṇaḥ | sakalāṅgo
bṛṃhitasvarūpastu bhāvārthaḥ kāmyamānopāyatāṃ pratipadyate , naikenāpyaṃśena
nyūnāḥ | ata eva kāmyānāṃ karmaṇāṃ sarvāṅgopasaṃhāreṇa prayogamicchanti |
tasmāt karaṇavaditikartavyatāyāmapi lipsāta eva pravṛttiḥ syāt || ubhayatrāpi lipsātaḥ sati caivaṃ pravartane | agnīṣomīyahiṃsādeḥ śyenādivadadharmatā || kāmādhikāre vidhyarthaḥ

[5,2.3.432]

yadapyuktaṃ — kāmādhikāreṣu kāmyamānabhāvārthayorupāyopeyabhāvamātrapratipā..parya..sito vidhivyāpāra iti — tadapi na samyak — vidhipuruṣayorhiṃ preryaprerakabhāvalakṣaṇaḥ saṃbandhaḥ | tatra yāgādayo viṣayatvena pratīyante ,
neṣyamāṇopāyatvena | sādhyasādhanamātrapratipādanaparyavasitavyāpārastu
vidhiḥ viniyogapara eva syāt | tataścāpravṛttapravartakaṃ nāma nijaṃ
rūpaṃ jahyāt || vidheścaturavasthatvaṃ phalataḥ kila kathyate | prerakatvaṃ ca tadrūpaṃ sarvāvasthānugāmi yat || kāryātmatā'pi vidhyarthe preraṇājñaptipūrvikā | preryeṇaiva satā puṃsā tatkāryamavadhāryate || liṅādiśrutitaścādau preraṇaiva pratīyate | sādhyasādhanasaṃbandhabuddhistadbuddhipūrvikā ||

[5,2.3.433]

nanvevaṃ kāmyeṣu vidhitaḥ pravṛttāviṣyamāṇāyāṃ apravartamānaḥ pratyaveyāt , vidhyatikramāt — maivam — svargaṃ siṣādhayiṣoḥ tatrādhikārāt |
anyastvanadhikṛta eva , kṣatriyādiriva vaiśyastome | nāsāvakurvan pratyavāyamarhati | svargārthī tu vidhitaḥ pravartata eva | lipsayā tu karaṇāṃśe
pravṛttiriṣyamāṇā kratvarthamitikartavyatāṃśamapi maivaṃ spṛśet | kratūpakārakāmo hi tatra pravartate ityevaṃ sarvatra vidhirutsīdedevetyalaṃ prasaṅgena || niyoge vyutpattyasaṃbhavaḥ

[5,2.3.434]

api ca — pramāṇāntarasaṃparkavikale bhavataḥ katham | niyogātmani vākyārthe vyutpattirvyavahārataḥ ? ||

[5,2.3.435]

nanu uktamākūtaviśeṣapūrvikāṃ ceṣṭāmātmaniṣṭhāṃ dṛṣṭvā paratrāpi
tathā'numānamiti — ayuktamidam — svātmanyapi preraṇāvagamanimittābhāvāt | na hyātmeva , saṃvidiva preraṇāvagamanimittābhāvāt preraṇā
svaprakāśā | preraṇāsaṃvit svaprakāśeti cet — tadutpāde tarhi nimittaṃtāvat mṛgyam | na tāvacchabdaḥ , tadānīṃ vyutpattyabhāvāt | svātmani
preraṇāvagamapūrvikāṃ hi ceṣṭāmupalabdhavataḥ te paratra ceṣṭādarśanāt tadanumānaṃ
setsyati | tannimittaṃ liṅādiśśabda iti bhotsyate , sa punarvyutpattikāle
svātmanyeva preraṇāvagamaścintyo vartate | pramāṇāntarāttu tadavagama iti
cet — uttiṣṭha , asiddhaṃ śabdaikagocaratvam ||

[5,2.3.436]

yā ceyaṃ pūrvāvadhāritasukhasādhanabhāve kapitthādau svātmani pravṛtti
rupalabdhā , tatra prerakatvena phalārthitā nirjñātā , nānyā kacit preraṇā |
taduktam (pra. vā. bhā. 2.4.183) |"smaraṇādabhilāṣeṇa vyavahāraḥ pravartate"

[5,2.3.437]

iti | phalaviṣayā hīcchā tatra svasaṃvedyā || ataśca prerakajñānaṃ śabdādapi parasya yat | kalpyate kalpyatāṃ tatra prerikā saiva sundarī || capeṭāparihārāya modakaprāptaye'pi vā | pravartate vaṭurnāsau juhudhīti niyogataḥ ||

[5,2.3.438]

kathaṃ tarhyevamācaṣṭe "ācāryacodito'haṃ juhomi" iti ? astvayaṃ
vyapadeśaḥ | ācāryacodanā tu na tatra kāraṇam ; api tu hitāhitaprāpti
parihārārthitvamevetyataḥ phalaṃ pravartakaṃ yuktam , anubhavasākṣikatvāt || śabdaprayoktrāśayasyāpi prerakatvaṃ na yuktam

[5,2.3.439]

ye'pyāhuḥ — prayoktrāśayasya pravartakatvam , yato'nanuvidheyasya vacanāt
na pravartamānaḥ kaściddṛśyate | anuvidheyasya puṃsaḥ kiṃcidabruvato'pi
bhrūbhaṅgādinā''śayamavagamya pravartata iti — etadapyayuktam — yataḥ prayoktrāśayānumānena svārthasaṃbhāvanayā lokaḥ pravartate | na punaḥ prayoktaiva prīyatāmiti | tatprītirapi svaprītihetutvenārthyate , na tatprītitvena | buddho'pi
hi nāma sakalasattvahitaṃpratipannaḥ parārthaṃ svaprayojanatayaiva saṃpādayati |
parārthasaṃpādanadvārakaṃ tu tat | tasmāt svaprītireva pravartikā | prayoktrā
śayasya ca pravartakatve vedārthaprayoktrāśayānavadhāraṇāt apravṛttireva prāpnoti |
tasmāt phalameva pravartakam ||

[5,2.3.440]

yatpunaḥ phalasya prerakatve dūṣaṇamabhyadhāyi — siddhyasiddhavikalpānupapatteriti — tadapyayuktam — icchāviṣayīkṛtasya pravartakatvābhyupagamāt |
asiddhe kathaṃ kāmaneti cet — asiddhatvādeva | idānīṃ ca tadasiddhaṃ ;
naikāntāsiddhasvarūpameva , khapuṣpavat || sukhe duḥkhanivṛttau vā puṃsāṃ bhavati kāmanā | na punarvyomapuṣpādi kaścit kāmayate naraḥ || rāgādeḥ pravartakatvanirāsaḥ

[5,2.3.441]

ye'pi rāgādeḥ pravartakatvamabhyupagatavantaḥ , tairapi kāmanāviṣayīkṛtaṃ
phalameva pravartakamabhyupagatam | icchāviśeṣā eva hi rāgādayaḥ ||

[5,2.3.442]

yadapi śreyassādhakatvaṃ pravartakamucyate , tadapi na cāru ; satyāmapi
śreyassādhanatāyāṃ anarthitvena pravṛttyabhāvāt ||

[5,2.3.443]

nanu ! arthino'pi nāniyataviṣayā pravṛttiḥ , apitu nirjñātaśreyassā
dhanabhāve bhāvārthe | tasmāt tatsādhanatāvagamaḥ pravartakaḥ — satyam — dvaye
satyapīcchaiva pravartikā vaktuṃ yuktā , tasyāṃ satyāmeva pravṛttidarśanāt |
pravṛttirhi nāma prayatnaḥ | prayatnaścecchākārya iti kāṇādāḥ | viṣayaniyame tu śreyassādhanatvaṃ kāraṇaṃ , na pravṛttyutpāde ||

[5,2.3.444]

kiṃca bhāvanāvagataṃ śreyassādhanatvaṃ pratartakamiṣyate taiḥ | tacca na
pṛthagabhidhātuṃ yuktam | bhavanāyāḥ tryaṃśatvena tatsvarūpānagamasamaye etadaṃśayoḥ svargayāgayoḥ sādhyasādhanabhāvāvagatisiddheḥ | na cāṃśadvayāvacchinnasya vyāpārasya śreyassādhanatvaṃ rūpaṃ vaktumucitam , aniṣpannasya tasya
tādrūpyābhāvāt | na hyaniṣpanne , gavi tadekadeśasāsnādau gotvarūpaṃ
sāmānyaṃ niviśate | na cāṃśatrayapūraṇamantareṇa bhāvanākhyavyāpāraniṣpattiriti || śabdasyāpi prerakatvāsaṃbhavaḥ

[5,2.3.445]

yattu liṅādeśśabdasya tadvyāpārasya vā prerakatvamucyate — tat prāgeva
pratikṣiptam | vidhirapi svamahimnā vā prerakaḥ syāt ? sādhyasādhanabhāvasaṃbandhāvabodhanena vā ? svamahimnā prerakatvamasya pūrvameva nirastam |
sādhyasādhanabhāvasaṃbandhāvabodhanapurassare tu tasya pravartakatve phalasyaiva
pravartakatvamidamanakṣaramabhihitaṃ bhavati || yastvāha prerakatvaṃ cet phalaṃ darśayato vidheḥ | pratyakṣādisamānatvāt svātantryaṃ tasya hīyate || sa vācyaḥ phalaśūnyatve sutarāmasvatantratā | yadriktamarthaṃ mūḍho'pi na kaścidanutiṣṭhati ||

[5,2.3.446]

ko hi nāma niṣphalamarthaṃ prekṣāvānanutiṣṭhet ?

[5,2.3.447]

nanu phale'pi darśite kecittatra na pravartanta eva | kiṃcātaḥ ? kāma
mā pravartiṣata | na hi kārako vidhiḥ , apitu jñāpaka ityuktam ||

[5,2.3.448]

nanu phalamapradarśayannapi jñāpayet — na jñāpayitumutsahate , prekṣāvān
hi jñāpyate , na ca phalaṃ vinā'sau tathā jñāpito bhavati ityalaṃ bahubhāṣikayā || phalasyaiva pravartakatvopasaṃhāraḥphalasyaiveṣyamāṇasya paśyan prerakatāmataḥ | yamarthamadhikṛtyeti sūtraṃ vyadhita sūtrakṛt || tasmāt puṃsaḥ pravṛttau prabhavati na vidhiḥ nāpi śabdo liṅādiḥvyāpāro'pyetadīyo na hi paṭurabhidhā bhāvanānāmadheyā | na śreyassādhanatvaṃ vidhiviṣayagataṃ nāpi rāgādirevaṃtenākhyat kāmyamānaṃ phalamamalamatiḥ prerakaṃ sūtrakāraḥ ||

[5,2.3.449]

iti vākyārthavimarśaḥ — vākyārthasvarūpavarṇanam

[5,2.3.450]

āha — parapakṣān pratikṣipya prerakaṃ kathitaṃ phalam | evaṃ paramatadviṣṭaiḥ vākyārthaḥ svayamucyatām ||

[5,2.3.451]

ucyate — "yamarthamadhikṛtya puruṣaḥ pravartate tat prayojanam" (nyā. sū.. 1.1.24) iti vadatā sūtrakṛtā phalaṃ pravartakamiti pradarśitam |"pramāṇena khalvayaṃ jñātā'rthamupalabhya tamīpsati , jihāsati vā | tasyepsājihāsāprayuktasya samīhā pravṛttirucyate | sāmarthyaṃ punarasyāḥ phalenābhisaṃbandhaḥ" iti ca bruvāṇo bhāṣyakāro'pi phalepsāṃ pravartikāṃ prādīdṛśaditi
tadīyāṃ saraṇimanusaradbhirasmābhirapi tathaiva tatkathitam || vidyāsthānānāṃ viviktaviṣayakatvam

[5,2.3.452]

vākyārthastu na kvacidapi sūtrakārabhāṣyakārābhyāṃ sūcita iti kutaḥ
śikṣitvā vākyārthasvarūpaṃ vayamācakṣmahe | kimiti tābhyāmasau na sūcitaḥ
iti cet , pṛthakprasthānā hīmā vidyāḥ | pramāṇavidyā ceyamānvīkṣakī ,
na vākyārthavidyeti ||

[5,2.3.453]

yadyevaṃ padārtho'pi kasmādiha darśitaḥ "vyaktyākṛtijātayastu padārthaḥ"
iti — sthāne praśnaḥ — sa tu śabdānāmarthāsaṃsparśitāṃ , vadantaṃ rudantaṃ ca
śamayituṃ śabdaprāmāṇyasiddhaye sūtrakṛtā yatnaḥ kṛtaḥ || padārthānāmeva vākyārthatvam

[5,2.3.454]

yadyevaṃ vākyārthamapi bāhyaṃ vāstavamantareṇa śastrasya pramāṇatā na
pratiṣṭhāṃ labhata iti tatrāpi prayatnaḥ kartavya eva — satyam — padārthapratipādanayatnenaiva tu kṛtena tatra yatnaṃ kṛtaṃ manyate sūtrakāraḥ , yadayaṃ pṛthakpadārthebhyo
na vākyārthamupadiśati sma | tasmādayamasyāśayaḥ — padārtha eva vākyārthaḥ
iti ||

[5,2.3.455]

tatkimamumeva pakṣaṃ anumodāmahe padārtha eva vākyārtha iti | bāḍhaṃ
brumaḥ | kiṃtu naikaḥ padārtho vākyārthaḥ , anekastu padārtho vākyārthaḥ || padārthavākyārthayoḥ viśeṣaḥ

[5,2.3.456]

nanu ! aneko'pi bhavan padārtha evāsau | na ca padārtho vākyārtho
bhavitumarhati | sāmānye hi padaṃ vartate , viśeṣe vākyam | anyacca
sāmānyam , anyo viśeṣaḥ | anyatrāpyuktam — "yadatrādhikyaṃ sa
vākyārthaḥ" iti | tasmādanyaḥ padārthaḥ , anyaśca vākyārthaḥ — ucyate —
yadetaduktamasmābhiḥ "anekaḥ padārtho vākyārthaḥ , na punarekaḥ" iti , tanna
bṛhītamāyuṣmatā || vākyārthasyāpūrvatvam

[5,2.3.457]

etaduktaṃ bhavati — parasparasaṃspṛṣṭapadārthasamudāyo vākyārtha iti saṃsarga
evādhika iti "yadatrādhikyaṃ" ityucyate | na cānākṣiptaviśeṣatvena
saṃsarga upapadyate iti viśeṣo vākyārtha ityucyate | saṃsargastu svarūpato na
vākyārthaḥ , apadārthatvāt | "gauḥ śukla ānīyatām" iti padagrāme saṃsargavādinaḥ padasyāśravaṇāt | śravaṇe'pi sutarāmananvayāt | "gauḥ śukla
anīyatāṃ saṃsargaḥ" iti ko'syārthaḥ ? tasmāt saṃsṛṣṭo vākyārthaḥ , na
saṃsargaḥ | taduktaṃ — "vyatiṣaktato'vagatervyatiṣaṅgasya" iti | na ca
tantubhiriva paṭaḥ , vīraṇairiva kaṭaḥ tadatirikto'vayavisthānīyaḥ padārtho
nirvartyamāno vākyārtha upalabhyate | jātiguṇakriyāvagame'pi avayavibuddherabhāvāt | na ca padārthāvayavī vākyārthaḥ | tena pṛthagvākyārthaṃ nopadiṣṭavānācāryaḥ || vākyārthaḥ na padārthātiriktaḥ

[5,2.3.458]

nanu ! guṇapradhānabhāvamantareṇa na saṃsargo'vakalpate | na caikasmin
vākye bahūni pradhānāni bhavanti ; prādhānyameva hi tathā sati na syāt |
guṇāstu bahavo bhavanti | yadidamanekaguṇoparaktaṃ ekaṃ kiṃcitpradhānaṃ , sa
vākyārtha iti tadviṣayeyamekasvabhāvā buddhiḥ — satyam — tathāpi ta eva
saṃsṛṣṭāḥ padārthā avabhāsante , na tadārabdhaḥ kaścidekaḥ | saṃsargasiddhikṛtastu
guṇapradhānabhāvo'bhyupeyate ||

[5,2.3.459]

sa ca guṇapradhānabhāvo na niyataḥ , yena ekamevedaṃ pradhānamiti vyavasthāpyeta | kvacit kārakaṃ pradhānam , kriyā guṇa ; dravyasya cikīrṣitatvenāvagamāt — "vrīhīn prokṣati" iti || siddhatantraṃ kvacit sādhyaṃ tattantramitarat kvacit | śabdaprayogatātparyaparyālocanayā bhavet || saṃsargaviśiṣṭapadārthānāṃ vākyārthatvam

[5,2.3.460]

tasmāt guṇapradhānabhāvāniyamāt anyonyasaṃsṛṣṭaḥ padārthasamudāyo vākyārtha iti etāvadeva śreyaḥ | saṃsargāvagame ca sarvavādināma
vivādaḥ || vākyārthaṃ manvate ye'pi niyogaṃ bhāvanāṃ kriyām | tairapyanyonyasaṃsṛṣṭaḥ padārthagrāma iṣyate || anyavyavacchedaḥ na vākyārthaḥ

[5,2.3.461]

nanu saṃsargavadanyavyavacchedo'pi gamyate | "gauḥ śukla ānīyatām"
iti śrute kṛṣṇāśvādivyavacchedapratītidarśanāt — satyam — saṃsargapūrvakastu
vyavacchedaḥ | śuklaguṇasaṃsṛṣṭo hi gauḥ kṛṣṇādibhyo vyavacchidyate |
anyāpohastu na padārtha ityuktam | tasmānna bhedo vākyārthaḥ || saṃsargasya aśabdārthatvam

[5,2.3.462]

nanu ! saṃsargo'pi na śabdārthaḥ — satyam — sa hi śabdasyābhidheyo na
bhavati , na tu tato na pratīyate | anabhidheyaḥ kathaṃ pratīyata iti cet — etadagre nirṇeṣyate | vyavacchede tu na sā gatiḥ | tasmāt saṃsṛṣṭāḥ
padārthāḥ vākyārtha iti sthitam || phalarūpapradhānārthasyaiva vākyārthatvam

[5,2.3.463]

athavā guṇībhūtetarapadārthānugṛhitaḥ eka eva pradhānabhūtaḥ padārtho
vākyārtha ityekākārapratītibalādupeyatām | ekastvayamasāvartha iti na
nirṇetuṃ śakyate | yadi tvavaśyamekasya kasyacidabhiṣekakalaśo dātavyaḥ ,
tat phalasyaiva dīyatām | na hi niṣprayojanaṃ kiṃcidvākyamuccaryate || kvacit sākṣātpadopāttaṃ kvacit prakaraṇāgatam | kvacidālocanālabhyaṃ phalaṃ sarvatra gamyate ||

[5,2.3.464]

sakalena ca kārakakalāpena kriyā nirvartyate | kriyayā ca phalam |
na tu phalenānyat kimapi nirvartyata iti pradhānatvāt phalameva vākyārthaḥ || phalasyaiva prādhānyapakṣaḥ

[5,2.3.465]

nanu ! phalamapi puruṣārthamiti puruṣaḥ pradhānaṃ syāt — naitadevam — phalaṃ
sukhātmakatvāt puruṣāśritaṃ bhavati , sukhādīnāmātmaguṇatvāt | na caitāvatā puruṣaḥ pradhānam | so'pi hi phalārthameva yatate | bhāvanā tāvat
phalaniṣṭha eva vyāpāraḥ | niyogasyāpi phalaṃ vinā na pravartakatvamityuktam | kriyāyā api kevalāyā vākyārthaṃtvamapāstam || tasmāt phalasya sādhyatvāt sarvatra tadavarjanāt | kriyādīnāṃ ca tādarthyāt tasya vākyārthateṣyate || krayāyā api phalaśeṣatvam

[5,2.3.466]

nanu ! phalasya svargādeḥ nisargataḥ siddharūpatvāt kārakaissaha saṃbandho
pa..prāpnoti | siddhasya ca kaḥ saṃbandhaḥ ? kriyāgarbha iti cet — tarhi
phalamapi , kārakāṇyapi — kriyayā saṃbadhyante , ko viśeṣaḥ ? satyam — paraṃ tu
kārakāṇi sādhanatvena , phalaṃ tu sādhyatvena | "kriyayā hi phalaṃ sādhyate"
na phalena kriyetyataḥ phalasyaiva prādhānyamiti siddham || anyonyasaṃgativiśeṣita eva yasmātvākyārthabhāvamupayāti padārthapuṃjaḥ | etacca cetasi nidhāya tato na bhinnaṃvākyārthamabhyakadhita ca kaścana sūtrakāraḥ || prādhānyayogādathavā phalasyavākyārthatā tatra satāṃ hi yatnaḥ | prayojanaṃ sūtrakṛtā tadevapravartakatvena kilopadiṣṭam || udyogasya vākyārthatvapakṣaḥ

[5,2.3.467]

apare punaḥ liṅādiśabdaśravaṇe sati samupajāyamānamātmaspandaviśeṣaṃ
udyogaṃ nāma vākyārthamācakṣate | tatsvarūpaṃ tu vayaṃ na jānīmaḥ , ko'yamātma
spando nāmeti | buddhisukhaduḥkhecchādveṣaprayatnadharmādharmasaṃskārā hi nava
ātmano guṇā viśeṣaguṇā bhavanti , nānye | tatrāyamātmaspandaḥ buddhirvā
syāt , prayatno vā , icchādveṣayoranyataro vā ? anye tu vikalpayitumapi na yuktāḥ | tatra yadi buddhirātmaspanda ucyate — tarhi pratibhā
vākyārtha ityuktaṃ bhavati ; na nūtanaṃ kiṃcidutprekṣitametat ||

[5,2.3.468]

atha prayatna ātmaspandaḥ , tarhi bhāvanāyā nāmāntarakaraṇamudyogaiti ||

[5,2.3.469]

atha icchādveṣayoranyataro'sau — tarhi sukhecchā , duḥkhajihāsā vā
vākyārtha iti akṣapādapakṣa evāyaṃ , nāpūrvaṃ kicit ||

[5,2.3.470]

athāpi bhāṭṭaparikalpito vyāpāra ātmāspandaḥ , — so'pi bhāvanaiva ,
nārthāntaram ||

[5,2.3.471]

athānuṣṭheyaḥ prerakaḥ kaścidartha udyogaḥ — sa tarhi niyoga eva; upasargānyatvamidaṃ , na vastvanyat || tasmādaśrutapūrveṇa kṛtamudyogaparvaṇā | sa bhāratamanuṣyāṇāṃ gocaro na tu mādṛśām || vākyapadīyoktaḥ pratibhāyā vākyārthatvapakṣaḥ

[5,2.3.472]

anyaistu pratibhā vākyārtha iṣyate | tatpakṣastu saṃsarganirbhāsajñānanirākaraṇena prāgeva pratikṣippaḥ || pratibhā khalu vijñānaṃ tacca śabdena janyate | na tu śabdasya viṣayaḥ rūpadhīriva cakṣuṣaḥ ||

[5,2.3.473]

bāhyasya viṣayasyābhāvāt saiva viṣaya iti cet , na tasya
samarthitatvāt || prakṛtavicārasya śabdaprāmāṇyopayogitvam

[5,2.3.474]

yo'pi "vyāghra āyātaḥ" ityukte śūrakātaranarādhikaraṇanānākārakāryotpādaḥ — sa bāhye'rthe vyāghrāgamānādau pratipanne vāsanānusāreṇa bhavan
na pratibhāmātrahetuko bhavati | tasya hi jñāyamāno'rthaḥ karaṇam ,
na tadjñānamātram | arthastadānīṃ nāstīti cet — vipralambhavākyamidaṃ
asatyārthaṃ bhaviṣyati , na tvabāhyaviṣayaṃ tat | yathā'vasthite vanitātmani
bāhye'rthe vāsanānusāreṇa kuṇapa iti , kāminīti , bhakṣyamiti pratibhā
bhavanti — tathāśabdārthe'pi vyāghrāgamane'vagate śūrāṇāmutsāhaḥ , kātarāṇa
bhayamityādi kāryaṃ bhavati | na tvetāvatā pratibhā śabdārtho bhavitumarhati |
tasmāt vākyaprayojanatvena vā yadi pratibhā vākyārthaḥ kayyate ; kathyatāṃ
nāma , na tvasau śabdasyābhidheyā | anabhidheyā'pi saṃsargavat vākyārtha
iti cet — tatrāpyuktam | saṃsṛṣṭā vākyārthaḥ , na saṃsargaḥ | evamihāpi
pratibhāvanto'rthā vākyārthaḥ , na pratibheti ||

[5,2.3.475]

śabdasya ca pratyakṣavat vartamānārthaniṣṭhatvābhāvāt anāgatādyarthābhidhāyino'rthāsannidhānena pratibhāparatvaṃ yaducyate — tadapyayuktam — anāgatādiviṣayatve'pi tasyārthaviṣayatvaṃ prasādhitamiti kṛtaṃ vistareṇa || vākyārthaḥ paramārtha eva tadayaṃ no kalpanānirmitaḥtadvānapyuditaḥ padasya viṣayastenārthasaṃsparśinā | aprāmāṇyamataśca bāhyaviṣayābhāvena yadvarṇyatetat , śabdasya nirastamityakaluṣaṃ prāmāṇyamasya sthitam || iti śrījayantabhaṭṭakṛtau nyāyamañjaryāṃ pañcamamāhnikam

{2.6}

<ṣaṣṭhamāhnikam — śabdaparīkṣā>

{padavākyasvarūpavimarśaḥ}

[6,2.143.0]

nanu nādyāpi śabdasya niraṇāyi pramāṇatā | bījaṃ padārthavākyārthabuddherna hi nirūpitam ||

[6,2.143.1]

ucyate — kimatra nirūpaṇīyam ? yadanantaraṃ hi yadbhavati tattasya
nimittam | padavākyaśravaṇe sati padārthavākyārthasaṃpratyayo bhavatīti te
eva tatra nimittam ||

[6,2.143.2]

kiṃ punaridaṃ padaṃ nāma ? kiṃca vākyamiti | uktamatra varṇasamūhaḥ
padam , padasamūho vākyamiti || sphoṭavādopakṣepaḥ

[6,2.143.3]

nanu ! etadeva na kṣamante | na hi varṇānāṃ samūhaḥ kaścidasti
vāstavaḥ | tena kutastatsamūhaḥ padaṃ bhaviṣyati ? tadabhāvācca na tarāṃ
padasamūho vākyamavakalpate | na ca varṇānāṃ vyastasamastavikalpopahatatvena
vācakatvamupapadyate | tasmādanya eva sphoṭātmā śabdo'rthapratipādaka iti
pratijānate || sphoṭavādasya naiyāyikapratikūlatvam

[6,2.143.4]

nanu ! evamastu | sphoṭo'nya evārthapratipādako bhavatu | kā
kṣatirnaiyāyikānām ? kathaṃ na kṣatiḥ ! āptapraṇītatvena hi śabdasya pramāṇyaṃ
tairuktam | sphoṭasya ca nityatvena nāptapraṇītatvam | ataśca yasyānityatvaṃ varṇātmanaḥ śabdasya sādhitam , nāsāvarthapratītihetuḥ | ato na
pramāṇam | yaścārthapratītihetuḥ sphoṭātmā śabdaḥ , tasya nānityatvam , nacāptapraṇītatvamiti asthāne naiyāyikāḥ kliṣṭā bhaveyuḥ | tasmādanityānāṃ varṇānāmeva vācakatvaṃ pratiṣṭhāpanīyam | parākaraṇīyaśca sphoṭa
iti || varṇā evārthapratyāyakā iti pratijñā

[6,2.143.5]

taducyate — gakārādivarṇāvagame satyarthapratīterbhāvāt , tadabhāve
cābhāvāt teṣāmevārthapratyāyanasāmarthyam | ta eva ca śravaṇakaraṇakāvagamagocaratayā śabdavyapadeśabhāja iti na pratītyanupārūḍhaḥ sphoṭo nāma śabdaḥ
kaścit pratyakṣānumānātītaḥ parikalpanīyaḥ || anityānāṃ varṇānāmarthapratyāyakatvākṣepaḥ

[6,2.143.6]

āha — kathamevaṃ bhaviṣyati ? dūrāpetā ime manorathāḥ | kuto
varṇānāmarthapratyāyakatvam ? te hi varṇā gakārādayaḥ arthaṃ pratipādayantaḥ
samastāḥ pratipādayeyuḥ ? vyastā vā ? na tāvadvyastāḥ ; ekaikavarṇākarṇane
satyapyarthapratīteranutpādāt | sāmastyaṃ varṇānāṃ nāstyeva | taddhi sattā
mātreṇa vā syāt ? pratīyamānatvena vā ? naiyāyikapakṣe tāvat sattayā
yaugapadyamavidyamānam , āśuvināśinaḥ śabdasya darśitatvāt || varṇānāṃ nityatve'pi arthapratyāyakatvāsaṃbhavaḥ

[6,2.143.7]

athāpi mīmāṃsakamatena nityaḥ śabda iṣyate , tatrāpi sattayā yaugapadyasya sakalavarṇasādhāraṇatvāt kena varṇasamudāyena ko'rthaḥ pratyāyyeteti
nāvadhāryate ||

[6,2.143.8]

arthocyate — na cakṣurādīnāmiva varṇānāṃ kārakatvam , yenāgṛhī
tānāmeva satāṃ yaugapadyamātramarthapratyāyanāṅgaṃ syāt | jñāpakatvātteṣāṃ
gṛhītānāṃ satāṃ dhūmādivat pratyāyakatvamiti pratītāveva sāmastyamupayujyate
iti ||

[6,2.143.9]

etadapyaghaṭamānam | pratītisāmastyaṃ hi kimekavaktṛprayuktānāṃ
varṇānām ? uta nānāpuruṣabhāṣitānām ? tatra — ekadā anekapuruṣabhāṣitānāṃ kolāhalasvabhāvatvena svarūpabheda eva duravagama iti kasya sāmastyamasāmastyaṃ vā cintyeta ? satyapi vā tathāvidhe sāmastye nāstyevārthapratītiḥ ||

[6,2.143.10]

ekavaktṛprayuktānāṃ tu prayatnasthānakaraṇakramāparityāgāt avaśyaṃbhāvī
kramaḥ | krame ca satyekaikavarṇakaraṇikārthapratītiḥ prāpnoti | na cāsau
dṛśyata iti vyastasamastavikalpānupapatteḥ na varṇā vācakāḥ ||

[6,2.143.11]

varṇaviṣayā api buddhayastathaiva vikalpanīyāḥ | tā api na yugapatsaṃbhavanti | krame ca sati ekaikavarṇabuddherarthasaṃpratyayaḥ prasajyeteti || antimavarṇasyāpyarthapratyāyakatvāsaṃbhavaḥ

[6,2.143.12]

yadapyucyate — pūrvapūrvavarṇajanitasaṃskārasahitaḥ — antyavarṇaḥ pratyāyaka
iti — tadapyayuktam — saṃskāro hi nāma yadanubhavajanitaḥ , tadviṣayameva
smaraṇamupajanayati , na punararthāntaraviṣayaṃ jñānamiti | smṛtidvāreṇāsau
tarhyarthapratyāyako'sau bhaviṣyatīti cet — etadapi nāsti , jñānayaugapadyaprasaṅgāt | antyavarṇajñānānantaraṃ hi pūrvavarṇasmaraṇamiva samayasmaraṇamapi
tadaivāpatati | tataśca jñānayaugapadyam ||

[6,2.143.13]

na ca kramotpāde kiṃcitkāraṇamutpaśyāmaḥ | athāpi tena krameṇa
bhavetām , tathāpi tadānīmantyavarṇajñānamuparatamiti kasya sāhāyyakaṃ pūrvaṃ
varṇasmṛtirvidadhātīti ||

[6,2.143.14]

etaccānekapūrvavarṇaviṣayāmekāṃ smṛtimamabhyupagamyoktam | na puna
rekā sarvavarṇagocarā smṛtiḥ | kutaḥ? bhinnopalaṃbhasaṃbhūta vāsanābhedanirmitāḥ | bhaveyuḥ smṛtayo bhinnāḥ na tvekā'nekagocarāḥ || varṇasaṃkalanājñānamapyarthapratyāyakaṃ na

[6,2.143.15]

atha vadet — saṃkalanājñānamekaṃ sadasadvarṇagocaraṃ bhaviṣyati |
tadrūpārūḍhāśca varṇāḥ arthaṃ pratyāyayiṣyantīti — tadapi durāśāmātram — tathā
vidhajñānotpattau kāraṇābhāvāt | na cendriyamatītavarṇagrahaṇasamartham | na
saṃskāro vartamānagrāhī bhavati | na ca yugapadindriyaṃ saṃskāraścemāṃ buddhiṃ
janayataḥ ; saṃskārasya sahacāradarśanādyāhitaprabodhasya sataḥ , smaraṇamātrajanmani nirjñātasāmarthyasyendriyeṇa saha vyāpārābhāvāt | tasmāt
na varṇā vācakāḥ ||

[6,2.143.16]

ataścaivam — yadi te vācakā bhaveyuḥ , viparītakramaprayuktā apyarthaṃ
gamayeyuḥ | kramaścedapekṣyate , sa vyatiriktāvyatiriktatayā cintanīyaḥ |
avyatireke ta eva te varṇa iti kathaṃ na bodhakāḥ ? vyatireke tu kimapyadhikaṃ vācakaṃ abhyupagataṃ bhavatīti matpakṣamājigamiṣati bhavān || vyutpatterarthapratyāyakatvopakṣepaḥ

[6,2.143.17]

nanu ? vyutpattivaśena śabdaḥ arthapratyāyakatāmupayāti | vyutpattau
ca yāvanto yatkramāvarṇā yadarthamabhivadanto dṛṣṭāḥ , te tāvantaḥ tatkramakāstamarthamabhivadiṣyantīti kiṃ vikalpamālayā | taduktam (ślo. vā. 1.1.5 sphoṭavāda ślo 69) — "yāvanto yādṛśā ye ca yadarthapratipādane | varṇāḥ prajñā..sāmarthyaḥ te tathaivāvabodhakāḥ iti ||"vyutpattipadārthaḥ

[6,2.143.18]

taducyate — vyutpattireveyaṃ vicāraṇīyā vartate | parāvagatipūrvikā
hi śabdāt svayamavagatiḥ | parāvagatau ca ke kiyantaḥ kathaṃ kamarthaṃ
pratipādayanto'nena dṛṣṭāḥ yebhyastathaiva tamarthaṃ pratīyāditi duradhigamā
hi varṇavartanī || yāvanto yādṛśā ye cetyevaṃ tāvatprabhāṣase | kiyantaḥ kīdṛśāḥ kecetyevaṃ yāvanna pṛcchayase ||
tasmāt sarvaprakāramavācakā varṇāḥ || sphoṭavādaḥ

[6,2.143.19]

asti ceyaṃ śabdāduccaritāt tadarthāvagatiḥ | na ceyamakaraṇikaiva
bhavitumarhati | tadasyāḥ karaṇaṃ sphoṭa iti kāryānumānamidamastu , pari
śeṣānumānaṃ vā , arthāpattirvā | sarvathā'rthapratītilakṣaṇakāryavaśāt kalpya
mānaṃ tat karaṇaṃ sphoṭa ityucyate | sa ca niravayavaḥ , nityaḥ , ekaḥ ,
niṣkāraṇaka iti na varṇapakṣakṣepaṇadakṣadūṣaṇapātratāṃ pratipadyate | ataśca
sphoṭo'rthapratipādakaḥ , śabdādarthaṃ pratipadyāmaha iti vyavahārāt | bhavato
hi varṇajanitassaṃskāro'rthapratipādakaḥ | tatra"śabdāt" iti prātipadikārthī'nupapannaḥ ||

[6,2.143.20]

atha varṇāḥ śabdaśabdenocyante | te cārthapratipādakāḥ iti — idamanyathāsiddham — tathāpi śabdāt" ityekatvaṃ vibhaktyartho na saṃgacchate |
śabdebhyaḥ pratipadyāmaha iti vyavahāraḥ syāt | sphoṭātmani tu śabde'rtha
pratipādake iṣyamāṇe "śabdāt" iti prātipādikārthaḥ , vibhaktyarthaśca
dvayamapyupapannam || varṇānāmarthabodhakatvāsaṃbhavaḥ

[6,2.143.21]

nanu ! na sphoṭaḥ śabdaśabdenocyate , kintu varṇā eva | śrotragrahaṇe
hyarthe śabdāśabdaḥ prasiddhaḥ | ta eva ca śrotragrahaṇā iti — naitadevam —
śabdatvasyāpi śrotragrahaṇātmano bhāvāt | nirjhara jhāṅkāraravaprabhṛtīnāṃ
ca satyapi śrotragrahaṇatve śabdakāryanirvartakatvānupapatteḥ | tasmāt
yato'rthapratipattiḥ , sa śabdaḥ | arthapratipattiśca sphoṭādeva , na varṇebhya
iti sphoṭa eva śabdaḥ || sphoṭasya śabdātmakatvam

[6,2.143.22]

nanu ! evaṃ sati dhūmādīnāmapyathapratītihetutvāt śabdatvaṃ prāpnoti — maivaṃ vādīḥ — "atha gauḥ"ityatra śrotrajapratibhāse bahavo'rthāḥ pratibhāsante ,
tatra kasteṣāṃ śabdaḥ — ityupakramya , yato'rthapratipattiḥ sa śabda iyupasaṃhṛte
kuto dhūmādīnāṃ śabdatvaśaṅkāvakāśaḥ ||

[6,2.143.23]

nanu ceyamarthapratītiḥ varṇeṣu bhavatsu bhavantī , teṣvabhavatsu cābhavantī
tānutsṛjya kathaṃ sphoṭakāryatāmupayāyāt — ucyate — ananyathāsiddhaṃ tadbhāvabhāvitvaṃ tatkāryatāmavagamayati , nānyathāsiddham | idaṃ tvanyathāsiddham |
kā punaranyathāsiddhiḥ ! sphoṭavyaṃjakatvāt varṇānāṃ tadānantaryamarthapratīterupaplavate | varṇābhivyaktaḥ sphoṭo'rthapratītimādadhāti | bhrāmyati
janaḥ varṇairiyamarthapratītirutpāditeti || sphoṭavāde pūrvoktadoṣānavakāśaḥ

[6,2.143.24]

nanu sphoṭavyaktāvaprīdānīṃ varṇānāṃ kva gatāste vyastasamastavikalpāḥ | āha ca bhaṭṭaḥ (ślo. vā. 11.5.sphoṭa. 84)"yasyānavayavaḥ sphoṭaḥ vyajyate varṇabuddhibhiḥ | so'pi paryanuyogena naivānena vimucyate iti ||"

[6,2.143.25]

bhāṣyakṛtā'pi — "nanu saṃskārakalpanāyāmadṛṣṭakalpanā" ityāśaṃkya
prativihitaṃ "śabdakalpanāyāṃ sā ca śabdakalpanā ca" (śā. bhā. 1.1.5)
iti — naiṣadoṣaḥ — na sphoṭavyaktau vikalpāḥ prabhavanti | kutaḥ ?

[6,2.143.26]

eke tāvadācakṣate prathamavarṇaśravaṇavelāyāmeva sphoṭo'bhivyakto
bhavati | na ca dvitīyādivarṇavaiphalyam ; tadavagaterevātiśayakaraṇāt |
yathā ratnaparīkṣakāṇāṃ prathamadarśane ratnarūpamamalamaprakāśamānamapi punaḥ
punaḥ parīkṣamāṇānāṃ carame cetasi cakāsti niravadyaṃ ratnatattvam — evamihāpi prathamavarṇaśrutyā vyakte'pi sphoṭe sphuṭatarapratītyai varṇāntarāṇi prayokṣyanta iti || dhvaneḥ sphoṭavyañjakatvavarṇāṃsatyatvapakṣaḥ

[6,2.143.27]

apare tu vadanti — dhvanaya eva sphoṭasya ca vyaṃjakāḥ | taiśca
marudbhiḥ anavayava eva eṣa sphoṭo'bhivyajyamānaḥ tālvādisthānakaraṇasaṃyogopādhivaśopaplavamānanānākāragakārādibhāgayogīva pratibhāsate |
marutāṃ caṃcalatvāduccāritapradhvaṃsinaste taṃ kālpanikākāramavabhāsayante |
dṛṣṭaṃ copādhivaśādasatyamapi rūpamavabhāsamānam | yathā — kṛpāṇamaṇidarpaṇādivyaṃjakabhedena śyāmadīrghādirūpaṃ vadanasya | nādātmako hi śabdaḥ
vīṇāveṇumṛdaṅgapaṭahādivyaṃjakarbhadena nānātvamupagacchan dṛśyate | tasmānna
pāramārthikā eva te varṇāḥ , na ca sphoṭasya vyaṃjakā iti kva samasta
vyastavikalpāḥ prabhaveyuḥ ||

[6,2.143.28]

upādhibhedena pratibhāsamānā asatyākārāśca te'rthapratyayānvayavyati
rekānuvidhāyino dṛśyante ||

[6,2.143.29]

tena yaducyate śabdakalpanāyāṃ kalpanādvaigaṇyamiti — tatraikaguṇā'pi
kalpanā nāsti | kā kathā dvaiguṇyasyeti | tasmāt sphoṭātmakādeva śabdādarthapratyayaḥ | varṇānuvidhāyitvaṃ tu tasyānyathāsiddhamiti
siddham ||

[6,2.143.30]

api ca tārkikāṇāmanumānapriyatvāt tatparitoṣāyedamanumānamabhyadhāyi , na paramārthataḥ | paramārthatastu śrautre pratyaye pratibhāsamānaḥ pratyakṣa
eva sphoṭaḥ || sphoṭasya pratyakṣatvasādhanam

[6,2.143.31]

āha — kimidamapūrvaṃ taskarācaritaṃ vartate — varṇāḥ pratyakṣamupalabhyamānā api durbhagāḥ na pratyakṣāḥ , sphoṭaḥ punaranavabhāsamāno'pi subhagaḥ
pratyakṣa iti — ucyate — na brūmaḥ varṇā na pratyakṣā iti | te punarasanto'pi
upādhivaśādvadanadairdhyādivadavabhāsante | śabdastveko niravayavaḥ pratīyate |
tathā ca padamiti vākyamiti ekākārā pratītirasti | na ca bhinnā
varṇāstasyāmālambanībhavanti | na hi sāmānyapratyayaḥ vyaktyālambanaḥ ,
avayavipratyayo vā'vayabālambanaḥ | na ca senāvanādibuddhivadayathārthā
padavākyabuddhiḥ , bādhakābhāvāt || pada vākyārthabuddhīnāmaikyaṃ naupādhikam

[6,2.143.32]

ekārthapratyayavattvopādhikṛteyamekākārā buddhiriti cet — ekārtha
pratītiridānīṃ kutastyā ? padavākyapratītipūrvikā hi padārthavākyārthapratītiḥ , padārthavākyārthapratītyākhyakāryaikyācca padavākyabuddhirekākāreti
duruttaramitaretarāśrayatvam ||

[6,2.143.33]

aupādhikatvaṃ ca sāmānyāvayavibuddherapi suvacam | bādhasaṃdeharahita
pratītidārḍhyāt tatra parihāra iti cet — taditaratrāpi samānam |
tasmāt padabuddheḥ padasphoṭaḥ , vākyabuddheśca vākyasphoṭo viṣaya iti pratyakṣa
eva sphoṭaḥ | tatra padasphoṭāt padārthapratipattiḥ , vākyasphoṭācca vākyārtha
pratipattiḥ || vākyasphoṭanirūpaṇam

[6,2.143.34]

āha — yadi niravayavaḥ sphoṭātmā śabdo bhavati , vākyamapi śabda
eva | tasya padātmakāstvayavā mā bhūvan | tasya cet padātmāno'vayavā
bhavanti , padasyāpi tarhi varṇātmāno'vayavā bhavantu — ucyate — kiṃciducchavasitamiva me hṛdayam | manye bhaviṣyatyāyuṣmato vivekālokaḥ |
bodhyamāno bhotsyase kiṃcit | dhvanyupādhibhedapravṛttavarṇabhedāvabhāsavipralabdhabuddhiṃ bhavadvidhaṃ bodhayituṃ padasphoṭa eṣa niravayavo'smābhirdarśitaḥ |
paramārthatastu padasphoṭo vākyāvayavabhūto nāstyeva | niravayavameva vākyaṃ
niravayavasyaiva vākyārthasya bodhakam | yathā padasyāvayavā na santi , tathā
vākyasyāvayavāḥ padānīti | tathā cāhuḥ — vākye padānāmasattvāt
tadarthe padārthānāṃ niravayavau vākyavākyārthāviti ||

[6,2.143.35]

avayavakalpanāyāṃ hi yathā vākyasyāvayavāḥ padāni , padānāmavayavā
varṇāḥ , evaṃ varṇānāvapyavayavairbhavitavyam | tadavayavānāmapyavayavāntarairityānantyāt kā vyavasthā syāt | varṇān prāpya tu yadyavayavakalpanāto
virantavyaṃ , tadvākya eva viramyatām || vākyasyākhaṇḍatvam

[6,2.143.36]

ekaghaṭanākārā hi vākyārthabuddhiḥ tathāvidhādeva vākyādutpattumarhati
vṛddhavyavahārāddhi śabdārthe vyutpadyante vyavahartāraḥ | tatrāsya padasya
prayoga eva na kevalasya dṛśyate , vyavahārānaṅgatvāt | vākyaṃ tu
prayogārhamiti tatraiva vyutpattiḥ | tata evārthasaṃpratyayaḥ | avayavapratibhāsastu bhramamātram | artho'pi vākyasya eka eva narasiṃhākāraḥ |
jātyantaraṃ hi narasiṃho nāma | tatra na narārthaḥ , nāpi siṃhārthaḥ || vākyārthasyāpyakhaṇḍatvam

[6,2.143.37]

evaṃ padārthebhyo'nya eva vākyārthaḥ , pānakādivat | yathā pānakaḥ
śarkarānāgakesaramarīcyādibhyo'rthāntarameva , yathā ca sindūraharitālalākṣādibhyo'rthāntarameva citram , yathā vā ṣaḍjarṣabhagāndhāradhaivatādibhyo'rthāntarameva grāmarāgaḥ ; tathā padebhyo vākyam , padārthebhyo vākyārthaḥ ||

[6,2.143.38]

kathaṃ tarhi tadaṃśāvagama iti cet ; kalpanāmātraṃ tat , nāsau
paramārthaḥ | tacchabdānugame tadarthānugamadarśanāt pāramārthikatvaṃ bhāgānāmiti cet — na — kūpasūpayūpānāmekākṣarānugame'pyarthānugamābhāvāt ||

[6,2.143.39]

na ca kevalānugamamātreṇa tatkāraṇabhāvo vaktuṃ śakyaḥ , reṇupaṭalānugāmitayā karituragādivat pipīlikāpaṅkterapi dṛśyamānāyāstatkāraṇatvaprasaṅgāt | tasmāt prakṛtipratyayāṃśavat asatpadārthaparikalpanaṃ vākyārthā
vagamopāyatayā''śrīyate , na tvarthastadīyaḥ tatrāśvakarṇādivadupalabhyate || asatyānāmapi satyapratyāyakatvam

[6,2.143.40]

asatyamapi satyopāyatāṃ pratipadyamānaṃ dṛśyate | alīkāhidaṃśādayaḥ
satyamaraṇakāraṇaṃ bhavanti | lipyakṣarāṇi cāsatyānyeva satyārthapratipattimādadhati ||

[6,2.143.41]

svarūpasatyāni tānīti cet — na — rekhārūpatayā teṣāmarthāprati
pādakatvāt | gakāro'yamityevaṃgṛhyamāṇā rekhā arthapratyayahetavaḥ | tāyena rūpeṇa satyāḥ , tena nārthapradipādakāḥ ; yena cārthapratipādakāḥ , tena
na satyā iti || prakṛtipratyayādivibhāgānāmapāramārthikatvam

[6,2.143.42]

nanu prakṛtipratyayādyaṃśā api paramārthasanta eva ; tathā pratibhāsāt ,
arthapratyayahetutvācca — naitadevam — anvākhyānabhedena teṣāṃ svarūpeṇeyattāniścayānupapatteḥ | bhavatītyatra bhūśabdaḥ prakṛtiḥ kvacidanvākhyāyate ,
kvacidbhavaśabdaḥ | pratyayādeśāgamaguṇavṛddhivarṇalopādyanvākhyānavisaṃvādāt kaḥ pāramārthikaḥ prakṛtipratyayavibhāgaḥ ? kalpanāmātraṃ tvetat iyaṃ
prakṛtiḥ , eṣa pratyaya iti | evaṃ padārthānāmapi vākyārthaparikalpanayaivāpoddhāraḥ | taduktam (vākya. 3.1) — "padaṃ kaiścidvidhā bhinnaṃ caturdhā paṃcadhā'pi vā | apoddhṛtyaiva vākyebhyaḥ prakṛtipratyayādivat iti ||"padānāmapi apāramārthikatvam

[6,2.143.43]

api ca pāramārthikatve padānāṃ niyatamavisaṃvādirūpaṃ pratīyeta
visaṃvādi tu tat | nāmākhyātasādhāraṇavarṇasanniveśadarśanāt na niyata
teṣāṃ rūpam | ataḥ kālpanikameva tata , na vāstavam | na ca niścetumapi tat pāryate | "kālenadantināgāḥ" ityatra kīdṛśaḥ padavibhāgaḥ ? artha
dvayopapatteḥ | ubhayatra ca varṇatulyatvāt | kiṃ kālena — kṛṣṇena dantinā — hastinā agāḥ — tvaṃ gataḥ — itmevametāni padāni vyavasthāpyantām ,
atha kāle — samaye , nadanti — śabdāyante — nāgā — kariṇaḥ phaṇino veti |
tasmādaniyamāt na padatadarthavibhāgaḥ pāramārthikaḥ ||

[6,2.143.44]

atha prathamapratipannavākyārthānusāreṇa padatadarthavibhāgo vyavasthāpyate ,
tarhi kiṃ tena tadānīṃ vyavasthāpitena ? vākyārthasya prathamameva pratipannatvāt ||

[6,2.143.45]

kiṃca dadhyatra madhvatreti dadhimadhupadayorikārokārayoradarśane'pi
tadarthasaṃpratyayo dṛśyate | tasmādapi na pāramārthikaḥ padavarṇavibhāgaḥ |
nirastāvayavaṃ vākyaṃ tathāvidhasyaiva vākyārthasya vācakamiti siddham || sphoṭasya paramatattvarūpatvam

[6,2.143.46]

nanu yathā padeṣu varṇā na santi , vākyeṣu padāni na santi , tathā mahāvākyeṣvavāntaravakyānyapi na syuḥ | tataḥ kim ? mahāvākyānyapi prakaraṇāpekṣayā na tāttvikāni syuḥ | tataḥ kim ? prakaraṇānyapi śāstrāpekṣayā na syuḥ | tato'pi kim ? ekamevedaṃ śāstratattvamavibhāgamadvayamāpatati ||

[6,2.143.47]

ucyate — yadi tattvaṃ pṛcchasi , buddhyase vā — tadā evamevaitat
sādho ! śabdabrahmaivedamadvayamanādyavidyāvāsanopaplavamānabhadamarthabhāvena
vivartate | na tu vācakādvibhaktaṃ vācyamapi nāma kiṃcidasti | tasmāt
kālpanika eva vācyavācakavibhāgo'yamavidyaiva vidyopāya ityāśrīyate | vāgrūpatā tattvam , sarvatra pratyaye tadanapāyāt | yathoktama(vākya. 1.125) — "vāgrpatā cedutkrāmedavabodhasya śāśvatī | na prakāśaḥ prakāśeta sā hi pratyavamarśinī iti ||"vāktattvaprabhedaḥ

[6,2.143.48]

sā ceyaṃ vāk traividhyena vyavasthitaivāvabhāsate — vaikharī , madhyamā ,
paśyantīti | tatreyaṃ sthānakaraṇaprayatnakramavyajyamānagakārādivarṇasamudāyātmikā yā vāk , sā vaikharītyucyate | vikhara iti dehendriyasaṅghāta
ucyate | tatra bhavā vaikharī | taduktam — "sthāneṣu vivṛte vāyau kṛtavarṇaparigrahā | vaikharī vāk prayoktṝṇāṃ prāṇavṛttinibandhanā iti ||"

[6,2.143.49]

yā punarantassaṃkalpyamānakramavatī śrotragrāhyavarṇarūpābhivyaktirahitā
vāk sā madhyamocyate | taduktam — "kevalaṃ buddhyupādānā kramarūpānupātinī | prāṇavṛttimatikramya madhyamā vāk pravartate iti ||"

[6,2.143.50]

yā tu grāhyabhedakramādirahitā svaprakāśasaṃvidrūpā vāk , sā paśyantītyucyate | taduktam — "avibhāgāttu paśyantī sarvataḥ saṃhṛtakramā | svarūpajyotirevāntaḥ sūkṣmā vāganapāyinī iti ||"

[6,2.143.51]

tadalamatiprasaktānuprasaktyā | drādhīyasī carceyaṃ prakṛtāntarāyakāriṇīti na pratanyate || sarvaṃ vyavahāramātram

[6,2.143.52]

iha tvetāvataiva punaḥ prayojanaṃ — varṇapadapūrvako vyavahāraḥ na bhavatīti |
vākyena loke vyavahārāt , tasya cāvayavāvayavivyavasthā'nupapatteḥ nirbhāgameva tat vācakaṃ , nirbhāgaśca tasya vācyo 'rtha iti | avāntaravākyamapi
prayogayogyaṃ vyavahārakāraṇamiti tanna nihnūyate | avidyāvastheyaṃ vartate |
tatreyaṃ vyavahāravartanī yathādṛśyamānaivāstu | vidyāyāṃ sarvamevedamasāramiti ||

[6,2.143.53]

padena tu varṇena vā vyavahārābhāvāt , tasya kevalasyāprayogāt
tatsvarūpamasyāmapi daśāyāṃ na vāstavamiṣyata iti || sphoṭavādopasaṃhāraḥtasmādekakramavirahitaḥ kalpitāsadvibhāgaḥvākyasphoṭo janayati matiṃ tādṛśīṃ svābhidheye | varṇāstvete prakṛtilaghavaḥ kalpanaikapratiṣṭhāḥtasminnarthe vidadhati dhiyaṃ netyalaṃ tatkathābhiḥ ||

[6,2.143.54]

sphoṭavādopasaṃhāraḥ — sphoṭavādanirākaraṇam

[6,2.143.55]

atrābhidhīyate — kimayamanumānamahimnā sphoṭābhyupagamaḥ , pratyakṣapratītibalavattayā vā ?

[6,2.143.56]

na tāvadanumānataḥ sphoṭasvarūpamupapādayituṃ pāryate | paridṛśyamānaviśiṣṭānupūrvīkavarṇakalāpakaraṇena arthapratīterghaṭamānatvāt || varṇānāṃ vācakatvasamarthanam

[6,2.143.57]

nanu vyastasamastādivikalpairutsāditaṃ varṇānāṃ vācakatvam — naitat ;
durvikalpāste — vyastānāṃ tāvadvācakatvaṃ neṣyata eva varṇānām | samastā
eva te vācakāḥ ||

[6,2.143.58]

yattu — tatsāmastyaṃ nāsti , kramabhāvitvāditi (puṭa ..) — tadasat —
kramabhāvināmapi samastānāṃ kāryakāriṇāṃ anekaśo darśanāt | yathā
yugapadbhāvinaḥ samastāstrayo grāvāṇaḥ ekāṃ nāsāṃ dhārayanto dṛśyante ||

[6,2.143.59]

tathā kramabhāvino'pi samastā grāsā ekāṃ tṛptimutpādayanto dṛśyante |
ekasminnapi hi grāse hīyamāne na bhavati tādṛśī tṛptiḥ | ataḥ samastā
eva te grāsāḥ tṛpteḥ kāraṇam | na ca samastā api te grāsā yugapatprayoktuṃ śakyāḥ ||

[6,2.143.60]

tathā ekānuvākagrahaṇe saṃsthānāṃ kramabhāvinīnāmapi sāmastye sati
sāmarthyam | ekayā saṃsthayā tadāmukhīkaraṇāsaṃbhavāt | evaṃ tāvalloke
sāmastyaṃ kramabhāvināṃ dṛṣṭam ||

[6,2.143.61]

vede'pi "darśapūrṇamāsābhyāṃ" itītaretarayogaśaṃsinā dvandvena samarpitasāhityānāṃ āgneyādiyāgānāṃ pakṣadvaye prayojyatvena cāparihāryakramāṇā
mekādhikārasaṃpādakatvaṃ dṛṣṭam | tathā "aindravāyavaṃ gṛhṇāti" "āśvinaṃ
gṛhṇāti" iti somagrahaṇābhyāsānāṃ samastānāṃ kramabhāvināṃ ca ekapradhāna
nirvartakatvaṃ dṛṣṭamiti | ataśca nāyaṃ virodhaḥ — sāmastyaṃ kramabhāvitvaṃ
ceti ||

[6,2.143.62]

evaṃ kramavartino'pi varṇā evārthābhidhāyino bhaviṣyanti || varṇānāṃ krameṇārthapratyāyakatve'virodhaḥ

[6,2.143.63]

nanu grāsasaṃsthādīnāṃ yuktaṃ samastānāṃ kramabhāvitvam | yataḥ kāryamapi
tadīyaṃ tṛptyādi krameṇa nirvartyamānaṃ dṛśyate | varṇebhyastu krameṇa śrūyamāṇebhyaḥ
na yāvatī , tāvatī arthāvagatimātrā nirvartyamānā dṛśyate ||

[6,2.143.64]

yadyevamāgneyādibhyastarhi krameṇa nirvartyamānaṃ kiṃ kāryamupalabhyate ?
avāntarāpūrvamiti brūmaḥ , śabdaprāmāṇyāt | paramāpūrvanirvṛttistu teṣāṃ
sāmastye sati sesyatīti — ucyate | avāntarāpūrvanirvṛttāvidānīṃ kramabhāvināmāgneyāvayavabhūtakriyākṣaṇānāṃ kimavāntaraṃ kāryaṃ , kā vā tasya
nirvṛttirupalabhyate? varṇānāṃ krameṇārthabodhanasamarthanam

[6,2.143.65]

api ca yathābhimataṃ yat kāryaṃ , tadabhisandhānena pravṛttiḥ |
tat sāmastyātpūrvaṃ na kvacidupalabhyate | na hyavāntarāpūrveṇasvargamātrā kācidabhinirvartyate , śāstrārthasya tadānīmaniṣpannatvāt |
ataḥ kimavāntarāpūrveṇa kṛtenāpi | yatkiṃcitvavāntarāpūrvaprāyaṃ kāryaṃ
varṇeṣvapi na na darśayituṃ śakyate | kiṃ taditi cet — svarūpagrahaṇaṃ
saṃskāro vā bhaviṣyati ||

[6,2.143.66]

tayoḥ pradhānakāryāvayavatvaṃ nāstīti cet — mā bhūdanayavatvam , tadupayogitā tu vidyata eva | avayavāvayavivyavahārastu avāntaraparamāpūrvayorapi durupapādaḥ | padānāṃ tu vākyārthapritipattilakṣaṇapradhānakāryāvayavabhūtapadārthajñānākhyakāryanirvartakatvamatispaṣṭamastyeveti na teṣveṣa doṣaḥ
prāduṣyāt ||

[6,2.143.67]

varṇānāmapi , gamanakriyākṣaṇānāmiva grāmaprāptau , grāsānāmiva tṛptau
saṃsthānāmivāmukhīkaraṇe yadyapi kramopacīyamānatatkāryamātrasamutmeṣo
nāsti ; tathāpi tadaupayikasyopalabdhisaṃskārādikāryasya karaṇāt
tatkāryāvayavastāvatkṛto bhavatīti na samastānāṃ kramakāritvamapahīyate |
tatra pūrve varṇā atītā apyupakariṣyanti , caramavarṇastu vartamāna itīdṛśa
evāyaṃ kālpanikaḥ kriyākṣaṇasamūha iva varṇasamūho'rthapratyāyakaḥ || saṃkalanājñānasyāpi saṃbhavopapādanam

[6,2.143.68]

athavā kramopalabdheṣvapi varṇeṣu mānasamanuvyavasāyarūpamakhilavarṇa
viṣayaṃ saṃkalanājñānaṃ yadupajāyate , tat arthapratyāyanāṅgaṃ bhaviṣyati |
dṛśyate ca vinaśvareṣvapi padārthāntareṣu kramānubhūteṣu yugapadanuvyavasāyo
mānasaḥ "śatamāmrāṇi bhakṣitavān devadattaḥ" iti | na cāyaṃ pratyayonāsti , sandigdhaḥ , bādhyate vā | anabhyupagamyamāne cedṛśi samuccayajñāne
tannibandhanā bhūyāṃso vyavahārā utsīdeyuḥ ||

[6,2.143.69]

sa cāyaṃ saṃkalanāpratyayaḥ smaryamāṇānubhūyamānaprāktanāntyavarṇaviṣaya
tayā sadasadvarṇagocaraścitrarūpa upeyate | yadi vā'ntyavarṇe'pi tirohite
bhavan asadvarṇagocara eva citrākāraḥ so'rthapratītihetureka eveti niravakāśā vyastasamastavikalpāḥ || kramaviśiṣṭatāvadvarṇaviṣayakaṃ saṅkalanājñānam

[6,2.143.70]

nanu ! saṃkalanāpratyaye'pi yadi te varṇāḥ krameṇāvabhāsante , tadasāvapi pūrvotpannaikaikavarṇabuddhirnirviśeṣa eva syāditi tadupārūḍhā api varṇā
nārthapratītihetavo bhaveyuḥ | yadi tvekasumanastabakākāravatī sa pratyayaḥ ,
tadā tasmin kramānavagamāt viparītakramā api te varṇā arthapratītikāriṇaḥ syuḥ — ucyate — viśiṣṭānupūrvīkavarṇamālā'nubhavasamanantarabhāvī
hi saṃkalanāpratyayo'rthapratīterhatuḥ , na stabakākāraparicchedamātram | viparītakramāśaṅkanaṃ ca tadānīṃ kutastyam ? stabakāvabhāse tāvat krama eva
nāsti | kasya vaiparītyamavaiparītyaṃ vā , yadanantarajanmā'yaṃ samuccayapratyayaḥ | tāśca viśiṣṭakramāvabhāsinya eva pūrvabhāvinyo varṇabuddhaya
iti kuto vaiparītyavikalpaḥ ? tasmāt prathamaparipaṭhananiyatānupūrvīkāste
tadanantarabhāvisamastāvabhāsisaṃkalanāpratyayopārūḍhā varṇā arthapratītikāriṇaḥ syuriti na doṣaḥ ||

[6,2.143.71]

yathā vā pūrvavarṇajanitasaṃskārasahito'ntyavarṇa iti tatrabhavatā mīmāṃsābhāṣyakṛtāvarṇitaṃ (śā. bhā. 1.1.5) , tathā varṇānāmarthapratyāyakatvamastu || saṃskārasya guṇatvaṃ , arthapratītihetutvaṃ ca

[6,2.143.72]

nanu ! atroktaṃ saṃskārasyārthapratītijanakatvaṃ na dṛṣṭapūrvaṃ , smṛtāveva
tasya vyāpāra iti — kimiyaṃ rājājñā — smṛtireva saṃskāreṇa kartavyeti ||

[6,2.143.73]

neyaṃ rājājñā , nayājñātveṣā | na hi saṃskāro nāma svatantraḥ ko'pi
dharmī | kintu paṭvabhyāsādarapratyayagṛhīteṣvartheṣu yat ātmanaḥ smaraṇa
kāraṇaṃ , sa saṃskāraḥ | sā ca smṛtyaiva kāryeṇa kalpyamānā śaktiḥ | na
ca śaktirūpasya saṃskārasya śaktyantaramarthapratītijanmani saṃbhavati |
yenaiva kāryeṇa sā śaktiḥ kalpitā , tadapahāya kiṃ kāryāntaraṃ kuryāt ?
smaraṇahetośca saṃskārasya prasavakāraṇatanubhavaḥ | anubhavahetostvasya
nūtanacaritasya saṃskārasya janmanimittameva notpaśyāmaḥ | tasmānnāsāvartha
pratītiheturbhavati ||

[6,2.143.74]

naitatsāram — varṇānubhavasaṃskṛtamateḥ puṃsaḥ arthapratītidarśanāt | na
hi smaraṇaśaktiḥ saṃskāraḥ | kintvātmaguṇo vāsanākhyaḥ | sa ca
smṛtimivārthapratītimapi janayitumutsahate | sarvatra no darśanaṃ pramāṇam |
smaraṇajananakauśalamapi tasya tathā darśanādavagamyate | tadidamanubhavajananamapi tato dṛśyata eva | varṇāśca tadanubhavāśca vyatītāḥ anyacca śabdatattvaṃ nānubhūyata iti vakṣyāmaḥ | asti cārthapratītiḥ | nāsau niṣkaraṇikā syāt | karaṇavyatirekeṇa hi sā'nudbhavantī karaṇamākṣipati |
yadasyāḥ karaṇaṃ , sa saṃskāra iti smṛtirivārthapratītirapi tatkāryatvāttadanumāpikā bhavatyeva || saṃskārasyānubhavajanakatve'virodhaḥ

[6,2.143.75]

yattu kutastādṛśaḥ saṃskāra udetīti — jaḍapraśno'yam , anubhavahetukasya suprasiddhatvāt | tathā cāhuḥ — "vastudharmo hyeṣaḥ , yadanubhavaḥ
paṭīyān smṛtibījamādhatte" iti ||

[6,2.143.76]

nanu smṛtibījamiti yaducyate , tat kathamanubhavabījaṃ syāt ? — naiṣa
niyamaḥ — smṛtereva bījamiti | anubhavastāvat tathāvidhamātmadharmamādhatte |
sa kāryabhedo'pi notpattau kāraṇāntaraṃ mṛgayate | kāryabhedaścāsya tathā
daśainādavagamyata ityuktam || saṃskārasya smṛtimātrajanakatve'pyadoṣaḥ

[6,2.143.77]

athavā kimanena nirbandhena | na sākṣādarthapratītikārī saṃskāraḥ |
smṛtidvāreṇa tāṃ kariṣyati | pūrvavarṇeṣu saṃskārāt smaraṇam , antyavarṇe
śrotrendriyādanubhava ityevaṃ smaryamāṇānubhūyamānavarṇakaraṇako'rthapratyayaḥ —
syāt | ko doṣaḥ ?

[6,2.143.78]

nanu anubhavakramāhitasaṃskārasāmarthyamanurudhyamānāḥ smṛtayo'pi krameṇotpattumarhanti , na yugapaditi | tataśca prāktana eva doṣaḥ , sāmastyābhāvāditi — naiṣa doṣaḥ — nānāvarṇaviṣayaiḥ kramabhāvibhiranubhavaiḥ kramopaceyātmā , puṭapākairiva kārtasvarasya , eka evātmanaḥ saṃskāraḥ tādṛgupādhīyate ,
yena sarvāneva pūrvadṛṣṭān varṇānasau sakṛt smaratīti ||

[6,2.143.79]

saṃskārāt saṃskārotpattiralaukikīti cet — nālaukikī , svādhyāyādhyayane siddhatvāt | uccāraṇakriyāyāḥ kṣaṇikatvāt tadārhite saṃskārāntarakāriṇi saṃskāre'niṣyamāṇe'ntyamuccāraṇaṃ prathamoccāraṇānna viśiṣyeteti | tataḥ kim ? puruṣāyuṣeṇāpi nānuvāka evāmukhīkriyeta || siddhānta eva kalpanālāghavam

[6,2.143.80]

nanu ! ayamīdṛśaḥ prakāraḥ ekasmaraṇasiddhaye kalpanīyaḥ , arthapratītihetutā vā saṃskārasya kalpanīyeti sarvathā ceyamadṛṣṭakalpanā | ato na
paśyāmahe tatra kaḥ saṃskāraṃ prati pakṣapātaḥ ? kaśca sphoṭaṃ prati vidveṣaḥ ?
yadeṣa kalpyate , naiṣa iti — uktamatra (puṭa. 129) tenaiva sugṛhītanāmnā
bhāṣyakāreṇa "śabdakalpanāyāṃ sā ca , śabdakalpanā ca" iti || sphoṭavāde kalpanāgauravavarṇanam

[6,2.143.81]

nanu nāsti kalpanādvaiguṇyam | saṃskāro hi yathāprasiddhi sthita eva |
kā tatra kalpanā ? na hi vayaṃ smaraṇaikakāraṇatvaṃ saṃskāradharmamatilaṅghitavantaḥ , bhavanta iva ||

[6,2.143.82]

kathaṃ na laṅghitavanto bhavantaḥ ? sarvavarṇaviṣayaikasmaraṇakāritā
bhavadbhirapi kalpitaiva | yaiva hi vartanī varṇānāmarthapratītau , saiva sphoṭavyaktāvapi | tāṃ ca kalpayitvā śabdo'nyaḥ kalpita evam | ataścasaṃskārasyobhayavādividitasya smaraṇakāritvamullaṅghya arthapratyayakāritvaṃ kevalamasmābhirabhihitam | bhavadbhistu mūlata evārabhyābhinavaṃ
viśvamutthāpitam — apūrvasya śabdasya tāvadastitvaṃ , punarvarṇavyatiriktatvaṃ ,
punaravayavaśahityaṃ kalpitamiti kathaṃ na kalpanāgurutvam ? taduktam — (ślo. vā. sphoṭa 90)"sadbhāvavyatirekau ca tathā'vayavavarjanam | tavādhikaṃ bhavettasmāt yatno'sāvarthabuddhiṣa iti ||"sphoṭavāde arthapratītyanupapattiḥ

[6,2.143.83]

yatpunaravādi — prathamavarṇabuddhivelāyāmeva vyaktaṃ sphoṭatattvaṃ uttarottarabuddhibhiratiśayitatarapratyayaviṣayatāṃ nīyate , ratnatattvavaditi — sa eṣa
viṣama upanyāsaḥ — ratnasya hi sāvayavatvāt prathamapratyayāviṣayīkṛtasūkṣma
tarāvayavaviśeṣagrāhiṇāṃ uttarottarapratyayānāmasti tatrāvakāśaḥ | sphoṭastu
varṇasvarupavadanaṃśa iti tatsvarūpasarvasvamādyenaiva varṇena vyaktam | kimidānīmanye varṇāḥ kariṣyanti | ekadeśavyaktistu niravayavasya , varṇasyevana saṃbhavati | yathoktam — (ślo. vā. sphoṭa. 10)"alpīyasā'pi yatnena śabdamuccāritaṃ matiḥ | yadi vā naiva gṛhṇāti varṇaṃ vā sakalaṃ sphuṭam iti ||"

[6,2.143.84]

yo'pi dvitīyo dṛṣṭānta udāhāri — yathā anuvākaḥ śloko vā
prathamasaṃsthayā gṛhīto'pi saṃsthāntarābhyāsaiḥ sphuṭataraṃ paricchinno bhavati
tathā sphoṭo'pi prathamavarṇāṃntarairartiśayitābhivyaktiḥ bhaviṣyatīti — so'pi
na sadṛśo dṛṣṭāntaḥ , ślokānuvākayoranaṃśatvānupapatteḥ | kecidavayavā
varṇātmānaḥ padātmāno vā prathamāyāṃ buddhāvaparisphurantaḥ saṃsthābhyāsalabdhā
tiśayāyāṃ tasyāṃ prakaṭībhaviṣyanti | sphoṭastu ekavarṇa iva niraṃśa iti
tatra ko buddheratiśayayogaḥ tasmādayamapi na saṃgato dṛṣṭāntaḥ || sphoṭasya dhvanivyaṅgyatvapakṣanirāsaḥ

[6,2.143.85]

ye'pi ca manvate — dhvanivyaṅgyatvāt sphoṭasya na tatra varṇavikalpāvasara iti — te'pi na samyagdarśinaḥ — parāṇudya varṇapratītiṃ dhvanibhyaḥ
śabdapratīteranutpādāt | atidrutocci cārayiṣayā'nupalabhyamānavarṇavibhāgācca śabdādarthapratyayābhāvāt || varṇanāmasatyatvanirāsaḥ

[6,2.143.86]

atha dhvanayaḥ śabdavyaktimādadhānāḥ sthānakaraṇānurodhenāsatyameva
varṇabhedamupadarśayanti , śyāmādirūpamiva mukhasya khaṅgādṛya ityucyate — tadapya
sat — asatyatve nimittābhāvāt | pratīyante hi nirbādhayā buddhyā varṇāḥ |
tadatiriktastu śabdo na pratīyate | yaśca na pratīyate , so'sti ; ye ca
pratīyante , te na santautyucyamāne — śaśo nāsti , viṣāṇamastīti syāt |
tasmādayamapi na kalpanāgauravaparihārakṣamaḥ panthāḥ | ataḥ suṣṭūktaṃ
śabdakalpanāyāṃ sā ca , "śabdakalpanā ca" iti ||

[6,2.143.87]

tasmāt sphoṭapratipattau yaḥ krama āstheyaḥ , saḥ arthapratītāvevāsthīyatāmiti kiṃ tena sphoṭena || varṇanāṃ buddhikalpitatvapakṣanirāsaḥ

[6,2.143.88]

anye tu — upalabdhyanantarasattākānāṃ varṇānāmarthapratyāyakatvamācakṣate — tadiha neṣyate , kṣaṇikatvādvarṇānāṃ upalabdherūrdhvaṃ sattā'nupapatteḥ |
sarvathā vyutpattyanusāreṇa varṇānāmarthapratyāyakatvaṃ tadyathā purā dṛṣṭaṃ , tathā'bhthupagamyata iti | taduktaṃ — "yāvanto yādṛśāḥ" iti || varṇānāṃ pratyāyakatvaṃ anubhavasiddham

[6,2.143.89]

yattvatra pratīpamuktaṃ — "kiyantaḥ kīdṛśāḥ" iti — tatra pratītayaḥ
praṣṭavyāḥ , na tapasvino vayamiti yatkiṃcidetat ||

[6,2.143.90]

yatpunarabhyadhāyi (pu. ..) — kramavyatyāsaprayuktā api varṇā pratyāyakā
bhaveyuḥ | krama eva vā sphoṭaḥ syāt — iti — tadapi na peśalam — kramo hi
nāma kālabhedaḥ | na ca kāla eva sphoṭo bhavitumarhati || sphoṭakalpakasyānyathāsiddhiḥ

[6,2.143.91]

kramo'pi ca na svatantraḥ pratipādakaḥ , padārthāntaravṛttirvā ; kintu
varṇāśrita eva | tatra coktam (ślo. vā. 1.1.8.ślo. 265.266) — dvaye satyapi tenātra vijñeyo'rthasya vācakaḥ | varṇāḥ kinnu kramopetāḥ kinnu varṇāśrayaḥ kramaḥ? kramaḥ kramavatāmaṅgamiti kiṃ yuktisādhyatā? dharmamātramasau teṣāṃ na vastvantaramiṣyate ||

[6,2.143.92]

tasmāt ye yāvatkramakā yamarthaṃ pratyāyanto dṛṣṭā varṇāḥ , te tatkramakā
varṇāstamarthaṃ pratyāyayiṣyantīti na sphoṭādarthāvagatiḥ | tadevaṃ kāryānumānaṃ ,
arthāpattirvā na sphoṭasiddhaye prabhavatīti siddham ||

[6,2.143.93]

yadapyabhāṇi — "śabdādatha pratipadyāmahe" iti vyavahāraḥ sphoṭapakṣasākṣitāmālambata iti — tadapyasāram — varṇānāṃ vācakatve yathoktanītyā
sādhite tatpakṣe'pi tathā vyavahāropapatteḥ || varṇānāṃ vācakatvākṣepaḥ

[6,2.143.94]

nanu ! kathamupapattiḥ ? saṃskārastāvat na śabdaśabdenocyate | na
hi tathā loke prasiddhiḥ | saṃskāre ca vācake vyutpattirapi durupapādā |
parāvagatipūrvikā hi śabdāt svāvagatiḥ | na ca parasthaḥ saṃskāraḥ parasya
pratītimupajanayan grahītuṃ śakyaḥ , parokṣatvāt ||

[6,2.143.95]

varṇeṣvapi śabdaśabdo vartamānaḥ prativarṇaṃ vā varteta , varṇasamudāye vā ?
prativarṇaṃ vartamāne ca śabdaśabde na śabdādarthapratipattiḥ syāt ; ekasya
varṇasya vācakatvāyogāt | samudāye tu na vartitumarhati śabdaśabdaḥ , jātiśabdatvāt | dvivacanabahuvacanāntavyaktiśabdaprayoge hi tasmātsāmānādhikaraṇyena na jātiśabda ekavacanāntaḥ prayujyate | na hi bhavati "devadattayajñadattau puruṣaḥ" iti , "dhavakhadirapalāśā vṛkṣaḥ" iti — tathā "gakāraukāra
visarjanīyāḥ śabdaḥ" ityapi na ||

[6,2.143.96]

"vanaṃ vṛkṣāḥ" iti vanaśabdavat tarhi samudāyavācī bhaviṣyati śabdaśabdaḥ , na jātiśabdavat — iti cet — na — tatra samudāyavyatirekanirdeśadarśanāt — "āmrāṇāṃ vanam" "kapitthānāṃ vanam" iti | na caivamiha
vyatirekanirdeśo'sti — "gakārādīnāṃ śabdaḥ" ityadarśanāt ||

[6,2.143.97]

atha brūyāt — "āmrādayo vanam" ityabhedenāpi vanaśabdaḥ prayujyate |
tathehāpi "gakārādayaḥ śabdaḥ" iti prayokṣyate — etadapi nāsti — vanādau
bhedavyapadeśavaśena prativyakti cāprayoge , siddhe samudāyaśabdatve , samudāyasamudāyinorabhedopacārāt "āmrādayo vanam" iti yujyate prayoktum |
iha tu "gakārādīnāṃ śabdaḥ" iti na kadācidapi vyatirekanirdeśo dṛśyata
iti samudāyaśabdatvamaghaṭamānam | tatsarvathā varṇaśabdavādināmanupapanno'yaṃ
vyapadeśaḥ "śabdādarthaṃ pratipadyāmahe" iti || varṇānāṃ vācakatvasamarthanam

[6,2.143.98]

ucyate — kimanenopapannenānupapannena vā kṛtyam | yadyayamupapadyate ,
tataḥ kim ? athāpi nopapadyate , tato'pi kim ? na hi lokavyapadeśanibandhanā vastusthitirbhavati ||

[6,2.143.99]

nanu ! śāstrakārā apyevameva vyavaharanti — "bhāvamākhyātenācaṣṭe"iti — na śāstrakāravyavahārādapyaprāmāṇiko'rthaḥ śakyate'bhyupagantum |
kataraccedaṃ pramāṇaṃ — lokavyapadeśo nāma | anumānaṃ tāvat pratikṣiptam |
pratyakṣamapi pratikṣepsyate | na cānyat sphoṭasiddhau pramāṇaṃ kramatetadasthāne'yaṃ lokavyapadeśanirūpaṇena sphoṭāṭopaḥ || varṇānāmeva arthapratyāyakatvaṃ anubhavānuguṇam

[6,2.143.100]

na cātyantamasaṅgato'yaṃ varṇapakṣe laukiko vyapadeśaḥ | pūrvavarṇajanitasaṃskārasahite tāvadantyavarṇe vācake susaṅgata evāyaṃ vyapadeśaḥ ,
tasya śabdatvāt , ekatvācca ||

[6,2.143.101]

saṃkalanāpratyayopārūḍhavarṇavācakatvapakṣe'pi na doṣaḥ | na hi bhedaśabdasahita eṣa śabdaśabdaḥ prayujyate — "gakārādibhyaśśabdādarthaṃ pratipadyāmahe"
iti | kevalastu jātiśabda ekavacanānto bahuṣvapi varṇeṣu na viruddhaḥ ||

[6,2.143.102]

kiṃca sphoṭapakṣe sutarāmanupapanno'yaṃ vyapadeśaḥ "śabdāt" iti , prātipadikārthasyābhāvāt | na hi varṇavat sphoṭe śabdaśabdaṃ prayuṃjāno dṛśyate
vyavahartṛjanaḥ || sphoṭasya śabdarūpatvamapi na prāmāṇikam

[6,2.143.103]

arthapratipattihetutvaṃ śabdalakṣaṇamasādhuḥ ; dhūmādibhirvyabhicārāt |
athāpi prakramaparyālocanayā śrautragrāhyatvaviśiṣṭamarthapratipattihetutvaṃ śabdalakṣaṇamabhidhīyate ; tadidaṃ sphoṭaṃ prati na siddham ; tasya śrautrapratyayaviṣayatvābhāvāt | śrotragrāhyatvameva ca taditaravyayavacchedakṣamamiti tadeva yuktaṃ
kimubhayopādānena ? śrotragrāhyatvaṃ ca varṇeṣveva nārthāntarasyeti varṇā eva
śabdāḥ | taduktam — (ślo. vā. sphoṭa. 9)"parasparānapekṣāśca śrautrabuddhyā svarūpataḥ | varṇā evāvasīyante na pūrvāparavastunī iti ||"śabdalakṣaṇapariṣkāraḥ

[6,2.143.104]

śrotragrāhyatvaṃ śabdalakṣaṇaṃ sattādāvapyastīti cet — na — śrotreṇaivetyavadhāraṇasya vivakṣitatvāt ||

[6,2.143.105]

śrotramanobhyāṃ grahaṇādasiddhamavadhāraṇamiti cet — na — samānajātīyavyavacchedārthatvādavadhāraṇasya cakṣurādīnyeva tena vyavacchedyante ,
na manaḥ ||

[6,2.143.106]

tathāpi śabdatve vyabhicāra iti cet — na — jātimattve satīti prakramalabhyaviśeṣaṇāpekṣaṇāt | stanayitnunādaprabhṛtibhirapi na vyabhicāraḥ ,
teṣāṃ śabdatvābhyupagamāt | taduktaṃ bhāṣyakṛtā — "dvividhaścāyaṃ śabdaḥ —
varṇātmā dhvanimātraśca" (lya. bhā. 2.2.40) iti || paroktaṃ śabdalakṣaṇaṃ na suṣṭu

[6,2.143.107]

arthapratyāyakatvaṃ tu na lakṣaṇamityuktam , agṛhītasaṃbandha varṇātma
nyapi śabde tadabhāvenāśabdatvaprasaṅgāt | kālāntareṇa saṃbandhabuddhau satyāṃ
ca tasyaiva śabdatvamiti avyavasthitamidaṃ lakṣaṇam ||

[6,2.143.108]

yadapi śabdasvarūpanirūpaṇaprasaṅgena tadabhidheyānāṃ jātiguṇakriyādīnāṃ
śabdatā''śaṅkanaṃ , tatpariharaṇaṃ ca — tadapi kimāśayamiti na vidmaḥ —
teṣāmativibhaktarūpagrahaṇāt ||

[6,2.143.109]

ataḥ śrotragrāhyasya śabdatvāt sphoṭasya ca śrotragrāhyatvābhāvāt varṇavādināmeva — "śabdādarthaṃ pratipadyāmahe" ityanukūlo lokavyapadeśaḥ , na
sphoṭavādināmiti sthitam || sphoṭasya śrotragrāhyatvābhāvaḥ

[6,2.143.110]

kathaṃ punaḥ śrotragrahaṇatvaṃ sphoṭasya na mṛṣyate ? yāvatā padaṃ , vākyamiti śrotprakaraṇakamekākāraṃ jñānaṃ pratyātmavedanīyamastiḥ na..cāsya varṇā
ālambanībhaveyurityuktam | na yuktamuktam — iha hi śābaleyādau pratipiṇḍaṃ gauriti buddhirupajāyamānā sakalapiṇḍasādhāraṇaṃ rūpaṃ vipayīkarotīti
gotvasāmānyaṃ tadiṣyate | evaṃ yadi prativarṇaṃ padaṃ padaṃmiti , vākyaṃ
vākyamiti matirupajāyeta , jātivat , tarhi padaṃ vākyaṃ ca sarvavarṇavṛtti
kimapi rūpamavagacchema , na tvevamasti pratītiḥ | yathā ca tantvādyavayavaparighaṭṭitapaṭādikāryaviṣayamādyanayanasannipātasamaya eva bhedagraharahitamavayavijñānamudeti , tathā kramasamuccaradekaikavarṇasvarūpopagrahanirapekṣaṃ yadi
padamiti , vākyamiti jñānaṃ bhavet , tat padādikamavayavinamiva padaṃ vākya
mekaikarūpamanumanyemahi , na tvevamasti | na hi tantubhiriva paṭaḥ , vīraṇariva kaṭaḥ , varṇaiḥ padamārabhyate || varṇānāṃ svata eva bhinnatvam

[6,2.143.111]

yattu gaugaurityevaṃjñānamabhedagrāhi dṛśyate — tadekājupādheḥ | bhinnājupaśleṣe tu devadatta ityādau nānākṣaragrahaṇameva vilambitamanubhūyate | na
caivaṃ paṭādibuddhiṣu tadavayavāḥ kadācit vicchedenāvabhāsante | tasmānnāvayavīva , jātiriva vā padaṃ vākyamabhinnamavabhāsate || sphoṭasya sāmānyarūpatvanirāsaḥnanu ca yā'sau śabdaśabdāt buddhiḥ , saiveyaṃ sphoṭabuddhiḥ || kimidānīm ? , yadeva śabdatvasāmānyaṃ , sa eva sphoṭaḥ ?

[6,2.143.112]

maivam — sphoṭa evāsau na śabdatvaṃ sāmānyaṃ tat | sāmānyaṃ hi
taducyate , yatraikavyaktidarśane vyaktyantarānusandhānam , śābaleyagrahaṇe bāhuleyasyeva | ihatu na gakāragrahaṇe na vakārānusandhānamiti nedaṃ sāmānyam |
ekarūpastvayaṃ pratibhāsaḥ śabdatattvaviṣaya eva | śabdatattvaṃ ca sphoṭa
ityucyate || śabdatvaṃ na sphoṭarūpam

[6,2.143.113]

ā ! jñātam — amunaiva hi bhayena kaiścit sphoṭaśaṅkibhiḥ śabdatvasāmānyamapahnutam | asthāna eva tvayaṃ saṃ..saḥ | na hi śabdatvaṃ
sphoṭaḥ | prativarṇaṃ hi śabdaḥ śabda iti buddhirasti , na ca varṇasphoṭaḥ |
tadidaṃ śabdatvasāmānyameva śabdabuddherālambanam , na sphoṭaḥ ||

[6,2.143.114]

sāmānyasiddhau tu vyaktyantarānusandhānamakāraṇamiti prāgeva
nirṇītam | tasmānnaśabdabuddhāvapi sphoṭo'vabhāsate , padavākyabuddhā
viveti ||

[6,2.143.115]

ekaśca satyamāha yadiyamekakāryakāritvanibandhanā , vanapṛtanādibuddhisamānayogakṣemaiva padavākyabuddhiriti | na ca jātyādibuddhiṣvasamāśvāsaḥ , vailakṣaṇyasya darśitatvāt || padavākyādiṣvekatvabuddherupapādanam

[6,2.143.116]

yadapi — ekakāryakāritvanibandhanāyāmabhedabuddhau itaretarāśrayaparicodanaṃ — ekārthapratītipūrvikā padavākyabuddhiḥ , padavākyabuddhipūrvikā caikārtha
pratītiriti (pu. 140) tadapi na samyak — smaryamāṇānubhūyamānavarṇajanitai
veyamarthapratītirityavocāma , nābhinnapadaparicchedapūrviketi kuta itaretarāśrayatvam? buddherekatvānekatvanidānam

[6,2.143.117]

brūyāt — padavākyayorekatvamantareṇa kathaṃ padavākyārthapratotirekarūpā
bhavediti — so'yamatīva mugdhālāpaḥ — pratītibhedābhedau hi viṣayabhedābhedāvanurudhyete , nopāyabhedābhedau | bhinnairapi locanālokāntaḥkaraṇaprabhṛtibhirupāyairabhinnārthagrāhiṇī buddhirupajanyata eva | tadiha padārthabuddherekātvārta padārtha eko bhavatu , yo'syā viṣayaḥ | na tvekaṃ padaṃ , yat kāraṇamiti | vākyārthabuddherapyekatvāt eko vākyārtho bhavatu , na tvekaṃ vākyam |
vargīkaraṇakāraṇaṃ kramabhāvināṃ bahūnāṃ varṇānāmetat bhavati , yat ekārthapratipādakatvaṃ , na tvabhedameva padavākyayorgamayatīti || śabdārthayorabhedāsaṃbhavaḥ

[6,2.143.118]

vipralabdhā eva ca vaiyākaraṇāḥ padavākyayorapyabhedaṃ manyante kilaśabdādananyabhūta eva śabdārthaṃ iti — sa punareṣāṃ vyāmoha eva , tadbhedasya
dṛḍhapramāṇasiddhatvāt | śabdādhyāsastu pratītiviruddhatvena neṣyate — ityalaṃ
tatkathayā | tasmāt pratyakṣagamyo'pi na sphoṭa iti siddham || buddheraikye'pi padādeḥ naikyam

[6,2.143.119]

nanu ! abhinnatvādvākyārthabuddheḥ viṣayabhedābhedānuvṛttitvācca buddhibhedābhedayoḥ abhinno vākyārthaḥ syāt — bāḍham — abhinnaḥ , na tvanavayavaḥ ;
ghaṭāderabhinnasyāpi sāvayatvāt || śabdānāṃ sāṃśatvanirūpaṇam

[6,2.143.120]

yattu niravayatvamucyate — tadatīva saṃvitparāmarśakaiśalaśūnyaṃ vyāhṛtam — aṃśāssanti na santīti cintā'tyantamasaṅgatā | niraṃśastvasti nāstīti yuktaṃ cintayituṃ satām ||

[6,2.143.121]

padatadarthabhedasya prativākyaṃ vispaṣṭamābhāsamānatvāt anupagṛhyamāṇāvayavavibhāgayośca vākyavākyārthayoranavabhāsamānatvāt || padavākyayossāṃśatvaṃ na bhramasiddham

[6,2.143.122]

astvavayavapratītiḥ sā tu bhrānteti cet — na — bādhakābhāvāt |
bhānteśca bījaṃ kimapi vaktavyam | sādṛśyamiti cet ; kasya keneti na
vidmaḥ | yadi hi kvacinmukhyā avayavāḥ prasiddhā bhaveyuḥ , tatsādṛśyāt
itaratra tadabhāve'pi bhrama iti gamyeta — na tvevamasti — sarvavākyānāmapyabhāgatvāt | narasiṃhe'pi narāvayavāḥ siṃhāvayavāśca pṛthakpṛthak pratyabhijñāyante | tadvadihāpyabhyupagamyamāne nūnaṃ kvacidvākye satyatvamavayavānāmeṣitavyam || citrādīnāmapi sāṃśatvam

[6,2.143.123]

citre'pi haritālasindūrādirūpaṃ , pānake tvagelādirasaḥ , grāmarāge'pi
ṣaḍjarṣabhagāndhārādisvarajātaṃ pṛthagavagatamiti na te nirbhāgadṛṣṭāntāḥ |
citrādibuddhayastarhi dṛṣṭāntā iti cet — bāḍham — vākyārthabuddhirapi
nirbhāgeṣyata evāsmābhiḥ , buddhīnāṃ niraṃśatvena sarvāsāmanavayavatvāt |
buddhiviṣayīkṛtastvartho dṛṣṭāntadārṣṭāntikayoḥ sāvayava eva | tasmānna
nirbhāgau vākyavākyārthāviti yuktam || padaśaktigaho'pi vṛddhavyavahārādeva

[6,2.143.124]

yadapyabhyadhāyi — vṛddhavyavahārataḥ saṃbandhabuddhiḥ vākyavākyārthayoreva ,
na padatadarthayoḥ ; padena vyavahārābhāvāditi — tadapyasādhu — vākyādapi
vyutpattirbhavantī padārthaparyantā bhavati | evaṃ hi padatadarthasaṃskṛtamaterabhinavaviracitādapi vākyāt vākyārthapratītirupapatsyate | tadāvāpodvāpacakravaicitryeṇa vākyānāmānantyāt aśakyā prativākyaṃ vyutpattiḥ |
sāpi nāpekṣiṣyate | itarathā hi sā'vaśyamapekṣyeta || padānāmapi prayogārhatvam

[6,2.143.125]

yattu — kevalaṃ padaṃ na prayujyata iti tadasatyamiti — tadapyasat — mahāvākyasthāne avāntaravākyaṃ na prayujyata iti tadapyasatyaṃ syāt | svārthe
tatprayujyata iti cet — padamapi svārthe kvacit prayujyata eva ; yatra padā
ntarāṇāmartho'rthaprakaraṇādinā labhyate , tatra yāvadaprāptaṃ tāvatpadameva kevalaṃ
uccārayanti | granthagrahaṇāvasareṣu ca svarūpāvadhāraṇamapi phalavadvarṇānām |
mā vā phalavattvaṃ padavarṇānāṃ bhūt — tathāpi rathāvayavānāmiva rathakāryeṣvaparyāptaśaktīnāmapi svarūpasattvamanivāryam | kāryāntarāya rathāt rathāvayavāḥ prabhavantīti cet — padavarṇā api kāryāntare prabhaviṣyanti | ratha
kāryaikadeśamātrāṃ kāmapi rathāvayavāḥ kurvantīti yadyucyeta — padānyapi —
vākyakāryaikadeśaṃ kamapi kurvantyeva | varṇā api kecidarthavanto bhavantyeva |
tasmānnāsantaḥ padavarṇāḥ || varṇānāṃ sāvayavatvaprasaṅgaparihāraḥ

[6,2.143.126]

yatpunaravādi — vākyasyeva padāni , padānāmiva varṇāḥ , varṇānāmapyavayavāntarāṇi syuriti — tadidamapūrvaṃ pāṇḍityam | na hi ghaṭāḥ sāvayavā
iti paramāṇubhirapi sāvayavairbhavitavyam | paramāṇavo vā niravayavā
iti ghaṭairapi niravayavairbhavitavyam | upalabdhyanupalabdhī hi vastūnāṃ
vyavasthāpike | yadyathopalabhyate , tattathā bhavati | yadya thā nopalabhyate ,
tattathā na bhavati | vākyapadayośca bhāgā upalabhyante , na varṇānām |
tathā hyuktametat (ślo. vā. sphoṭa. 10) — "alpīyasā'pi yatnena śabdamuccāritaṃ matiḥ | yadi vā naiva gṛhṇāti varṇaṃ vā sakalaṃ sphuṭam iti ||"

[6,2.143.127]

tasmāt bāliśacoditamidaṃ — varṇasyāpyavayavā bhavantu , padavākyayorapi vā mā bhūvanniti || padavākyayossāvayavatve yuktyantaram

[6,2.143.128]

itaśca sāvayavau vākyavākyārthai , padopajananāpāyābhyāṃ tadarthopajana
nāpāyadarśanāt | anayaiva yuktyā padabhāgā api prakṛtipratyayādayaḥ
tāttvikā ityavagantavyāḥ , na kalpanāmātrapratiṣṭhāḥ | vṛkṣaṃ , vṛkṣeṇetyatra
prakṛtyarthānugame pratyayārtho bhidyate | vṛkṣaṃ , ghaṭamiti pratyayārthānugama
prakṛtyartho bhidyate | tatra yo'rtho yaṃ śabdamanugacchati , sa tasyārtha ityavasīyate | tatkathamasatyā bhāgāḥ? varṇānugamamātraṃ nārthānugamahetuḥ

[6,2.143.129]

yatpunaḥ — kūpasūpayūpādau satyapi varṇānugame'rthānugamo na dṛśyate |
tena cākāraṇamarthapratītervarṇānugama ityuktam — tadayuktam — yatonānvayavyatirekābhyāmanutpannā pratītirutpādyate , yena kūpādau tadutpādana
māśaṅkyeta | prasiddhāyāṃ tu pratipattau vācakabhāgeyattāniyamaparicchede'nayorvyāpāraḥ | na caikatra varṇānugamādarthānugamo dṛṣṭa ityanyatrādṛśya
māno'pi haṭhādāpādayituṃ yuktaḥ ||

[6,2.143.130]

reṇupaṭalānugatapipīlikāpaṅktidvārakavyabhicārodbhāvanamapi na peśalam — pāṃsupaṭalavikalapipīlikāpaṅktidarśanena tasyāḥ tatpratītikāritvābhāvaniścayāt | karikarabhaturagaprabhṛtīnāṃ tu pratyekaṃ vyabhicāre'pi bahu
prāṇirūpasāmānyānapāyāt tatkāraṇameva dhūlīpaṭalamavagamyate || aśvakarṇādipadānāṃ gamanikāpradarśanam

[6,2.143.131]

yadapi — aśvakarṇādau avayavārthalopāt anyatrāpyevamiti kathitam —
tadapi na caturaśram — aśvakarṇaśabdo hi kvacidarthaprakaraṇavaśāt nyagbhavadavayavaśaktitayā tiraskṛtāvayavārthavastvantaravyaktau na sarvātmanā'vayavārthābhāvaḥ ; vyastatvena sāmastyena vā punaḥ prayogāntare tadarthasaṃpratyayadarśanāt | "aśvamāroha" "karṇe kuṇḍalaṃ" iti vyastayoḥ prayogaḥ | turagaśrotre tu pratipipādayiṣite "aśvakarṇaḥ" iti samastaprayogo'pi tadarthāparityāgī dṛśyate iti na sarvātmanā nirarthakā bhāgāḥ || prakṛtipratyayādinirṇayopāyaḥ

[6,2.143.132]

yatpunaḥ anvākhyānavisaṃvādāt prakṛtipratyayavibhāganiyamo nāvakalpata iti — etadapi na yuktam — āptataroktīnāṃ prāmāṇyāt | trimunivyākaraṇamiti pāṇinimatameva hi prakṛtipratyayavibhāgaṃ avitathaṃ pratyeṣyāmaḥ | kriyatyapi cāṃśe prāyeṇa sarveṣāmanvākhyātṝṇāmavivādaḥ | vikaraṇādivisaṃvādamātraṃ tvakiṃcitkaram | ataḥ pāramārthikatvāt prakṛtipratyayāṃśayoḥ na kalpanāmātreṇa pṛthakkaraṇam || padavibhāgavyavasthopāyaḥ

[6,2.143.133]

yadapyavarṇi — varṇasāmānyāt padavibhāgajñānaṃ durghaṭaṃ — "kālenadantināgāḥ" iti — tadapyasāram — svarasmaraṇādīnāṃ padabhedāvagamopāyānāṃ
saṃbhavāt | "sarāmaḥ" ityākhyātasya anyat svarādirūpam , nāmno'nyat |
nāmatve'pi "sa" iti "rāma" iti ca dve pade | tayoranyadrūpam | saha rāmeṇa
vartata ityekapade'pi anyadrūpamityabhiyogaviśeṣavatāṃ sarvaṃ subhagamiti
nāśakyaḥ padavibhāgaparicchedaḥ || varṇavikṛtāvapi pratyabhijñānasaṃbhavaḥ

[6,2.143.134]

yadapi — "dadhyatra" "madhvatra" iti tathāvidhapadarūdādarśane'pi tadarthasaṃpratyaya
ityuktam — so'pi na doṣaḥ — yataḥ te evaite pade īṣadvikṛte , tatpratyabhijñānācceti kecit ||

[6,2.143.135]

athavā igantadadhimadhupadavat yaṇantayorapi viṣayāntare sādhutvāt ,
tathaiva tadvidhāt vyutpatteḥ yaṇante api pade arthapratipādake bhaviṣyata ityalamevaṃprāyaiḥ kadāśāvyāhṛtaiḥ || padānāmasatyatvānupapattiḥ

[6,2.143.136]

api ca padānāmasatyatve kimartha eṣa tadvyutpattau iyān prayatno
vṛddhairādhīyate ?

[6,2.143.137]

asatyamapi satyopāyatāṃ pratipadyata iti cet , na — adṛṣṭatvāt —
alikāhidaṃśādayaḥ satyamūrchāhetavo ye'trodāhṛtāḥ , te tathā na bhavanti ,
viṣāśaṅkāyā api tatkāryahetutvāt | śaṅkā hi nāma buddhiḥ | buddhiśca
na na kāraṇam | na cāsatī buddhiḥ || asatyātsatyapratipattinirākaraṇam

[6,2.143.138]

yadapi lipyakṣarāṇāmasatyānāṃ satyārthapratipādakatvamucyate — tadapyanabhijñabhāṣitam — rekhāstāvat svarūpataḥ satyāḥ | tāśca khaṇḍikopā
dhyāyopadeśasaṃskṛtamateḥ varṇānumāpikā bhavanti | tathā saṃbandhagrahaṇāt rekhānumitebhyaśca varṇebhyaḥ arthapratipattiriti nāsatyāssatyopāyāḥ ||

[6,2.143.139]

"ayaṃ gakāraḥ" iti tu sāmānādhikaraṇyabhramaḥ liṅgaliṅginorabhedopacārāt | yathā prasthamitāḥ saktavaḥ prasthaśabdenocyante , tathā rekhāto'pi gakārānumānāt rekhaiva gakāra ityucyate | evamaniṣyamāṇe lipyanabhijñasyāpi tato'rthapratipattiḥ syāt , rekhānāmasatyavarṇānāṃ vidyamānatvāt | na cevamasti | tasmāt varṇānumānapurassaraiva rekhābhyo'rthāvagatiḥ |
abhyastatvādviṣayasya , sakṣmatvācca kālasya kramo na lakṣyate , na tvanyathā
tato'vagatiḥ | tasmāt pāramārthikatvāt padatadarthānāṃ na niravayavau
vākyavākyārthāviti sthitam ||

[6,2.143.140]

yatpunaḥ vākyabhāgapadavarṇāpahnavavartmanā śabdabrahyaivādvayamupadarśayitumupakramyate — tatra purastāt savistaraṃ samādhimabhidhāsyāmaḥ || vācastraividhyatātparyam

[6,2.143.141]

yatpunaravādi vācastraividhyaṃ — tadapi nānamanyante | ekaiva vaikharī
vāgvāgiti prasiddhā hi || antassaṃjalpo varṇyate madhyamā vākseyaṃ buddhyātmā naiṣa vācaḥ prabhedaḥ | buddhirvācyaṃ vācakaṃ collikhantīrūpaṃ nātmīyaṃ bodhabhāvaṃ jahāti || paśyantīti tu nirvikalpakamaternāmāntaraṃ kalpitaṃ | vijñānasya hi na prakāśavapuṣaḥ vāgrūpatā śāśvatī | jāte'smin viṣayāvabhāsini tataḥ syādvā'vamarśo giraḥna syādvāpi na jātu vāgvirahito bodho jaḍatvaṃ smṛśet || sphoṭavādopasaṃhāraḥ

[6,2.143.142]

tadāstāmiyaṃ śabdabrahmacarcā | prakṛtamanusarāmaḥ || iti vitatayā varṇā ete dhiyā viṣayīkṛtāḥdadhati padatāṃ vākyatvaṃ vā ta eva ca vācakāḥ | na ca tadaparaḥ sphoṭaḥ śrotre vibhātyavabodhanena ca vidhihato vācye buddhiṃ vidhātumasau kṣamaḥ ||

[6,2.143.143]

iti sphoṭanirākaraṇam —

[6,2.143.144]

vākyārthabodhavicāraḥ — padārthanāṃ vākyārthabodhajanakatvapakṣaḥ

[6,2.143.145]

evaṃ sphoṭe pratihate , varṇeṣu vācakeṣu sthiteṣu kaścidāha — vāḍhaṃ
varṇebhyaḥ padārthapratītirastu | vākyārthapratītau na teṣāṃ sāmarthyam ||

[6,2.143.146]

kutastarhi vākyārthāvagatiḥ ? padārthebhya ityāha ||

[6,2.143.147]

tathā ca varṇānāṃ padārthapratipattau caritārthatvāt na vākyārthe sāmarthyam |
aparimlānasāmarthyāstu padārthā āsate | te vākyārthabuddhervidhātāraḥ ||

[6,2.143.148]

arthāpattyā hi varṇānāṃ kāryeṣu śaktayaḥ kalpyante | tatra padārthaṃbuddheranyathānupapannatvāt yathoktanītyā varṇānāṃ tatpratipādane śaktiravagamyate | vākyārthapratītiḥ punaranyathā'pyupapadyamānā na tatra teṣāṃ śakti
mupakalpayitumarhati || varṇānāṃ vākyarthabodhajanakatvāsaṃbhavaḥ

[6,2.143.149]

kiṃca kimekameva saṃskāramādadhānā varṇāḥ padārthaṃ vākyārthaṃ ca
bodhayanti , bhinnaṃ vā ? tatra ca — ekayaiva hi saṃskṛtyā kathaṃ kāryadvayaṃ bhavet | na caiṣāṃ pūrvasaṃskārāt anyo'stīti pratīyate ||

[6,2.143.150]

vākyārthapratīteranyathāpi bhāvāt na nānāsaṃskārakalpanābījamasti ||

[6,2.143.151]

api ca padeṣu pūrvavarṇeṣu nātidūramatikrānteṣu buddhyopasaṃhartuṃ śakyeṣu ghaṭamānaṃ antyavarṇavelāyāmanusaṃdhānaṃ vākyeṣu punaraticirataratirohitākṣarapara
parānusandhānamatikliṣṭamadṛṣṭapūrvamiti durghaṭametat | vyavahitapadoccāraṇe
tu dṛśyate vā vākyārthapratītiḥ , yatra pūrvavarṇānusandhānagandho'pi nāsti |
tasmānna varṇā vākyārthabuddhihetavaḥ || varṇānāṃ vākyārthabodhajanakatvānupapattiḥ

[6,2.143.152]

api ca padārthaṃ vākyārthaṃ ca pratipādayanto varṇāḥ — yugapat pratipādayeyuḥ , krameṇa vā ? tatra sakṛduccaritānāṃ yugapadubhayakaraṇamanupapannam ,
aśakyatvāt ||

[6,2.143.153]

kramapakṣe'pi pūrvaṃ cet vākyarthapratipādanaṃ , tadayuktam — anavagatapadārthasya vākyārthapratyayādarśanāt | atha pūrvaṃ padārthapratipādanaṃ , tato
vākyārthapratyāyanaṃ , hanta tarhi padārthapratyayādeva vākyārthabuddheḥ siddhatvāt
kimiti punaḥ vyāpārāntare śrama āśrīyate | tasmāt padārthapratipādanaparya
vasitasāmarthyāni padāni | padārthebhyastu vākyārthapratyaya iti siddham || varṇānāmanupasthitāvapi vākyārthajñānasaṃbhavaḥ

[6,2.143.154]

api ca anvayavyatirekābhyāmevaṃ avagamyate — yat padārthapūrvako
vākyārtha iti | yo hi mānasādapacārāt śruteṣvapi padeṣu padārthānnāvagacchati , nāvagacchatyeva vākyārtham | yastu aśruteṣvapi padeṣu pramāṇāntarataḥ padārthān jānīyāt , jānātyevāsau vākyārtham ||"paśyataḥ śvetamārūpaṃ heṣāśabdaṃ ca śrṛṇvataḥ | khuravikṣepaśabdaṃ ca śveto'śvo dhāvatīti dhīḥ || (ślo. vā. vākya. 335)" "dṛṣṭā vākyavinirmuktā na padārthairvinā kvacit"

[6,2.143.155]

iti ||

[6,2.143.156]

tadeṣā vākyārthabuddhiḥ padārthapratītiṃ na vyabhicarati | vyabhicarati
tu padapratītimiti na tatkāryā bhavitumarhatīti || padārthānāmeva vākyārthabuddhijanakatvam

[6,2.143.157]

yadapyucyate — pratyekaṃ vyabhicārāt , samuditānāmasādhāraṇyāt na
padārthānāṃ vākyārthāvagatihetutvamiti — tadapyayuktam — pratyekaṃ tāvat gamakatvaṃ neṣyata eva | samuditānāṃ tvasādhāraṇyaṃ bhavadapi na naḥ kṣatikaram |
na hyete liṅgavat saṃbandhagrahaṇamapekṣamāṇā avabodhakāḥ , yadasādhāraṇyānnāvakalpeta | kintu agṛhītasaṃbandhā api ākāṅkṣāyogyatāsannidhitātparyaparyālocanayā parasparaṃ saṃsṛjyante | sa eva vākyārthaḥ , yaḥ saṃsṛṣṭaḥ
padārthasamudāyaḥ , itaraviśiṣṭo vetara iti ||

[6,2.143.158]

nāpyaśābdatvamitthaṃ vākyārthapratīterāśaṅkanīyam , śabdāvagatimūlatvena tasyāḥ śābdatvāt | śabdāt padārthapratipattau vākyārthapratipattiriti
sarvamanavadyam | taduktaṃ — "padāni hi svaṃ svamarthamabhidhāya nivṛttavyāpārāṇi" | athedānīmavagatāḥ padārthā eva vākyārthamavagamayanti (śā. bhā. 1.1.25) iti || vākyaireva vākyārthabodhapakṣaḥ

[6,2.143.159]

atrāpyabhidhīyate — na padārthebhyo vākyārthāvagatiḥ , api tu vākyādeva | tathā cāyaṃ vākyārtha iti prasiddhiḥ , na padārthārtha iti | yathā hi
kālpanikavarṇasamūhātmakaṃ padaṃ padārthapratipattimādadhāti , tathā kālpanikapadasamūhātmakaṃ vākyaṃ vākyārthapratipattimādhāsyati ||

[6,2.143.160]

nanu ! padasamūhātmakaṃ vākyamanyannāsti , kintu padānyeva vākyam |
padānāṃ ca svārthe caritārthatvāt na vākyārthasāmarthyamityuktam — naitadyuktam — padārthānāmapi caritārthatvāt | kva teṣāṃ caritārthatvam — svapratipatau || padārthānāṃ vākyārthabodhājanakatvam

[6,2.143.161]

nanu ! padāni svapratipattau caritārthībhūya padārthapratipattimādadhati |
punastānyeva kathaṃ vākyārthapratipattimādhāsyanti ? padārthāstu svāvagaterūrdhvaṃ na kvacitparatracaritārthā iti vākyārthabuddhervidhātāro bhavantu — naita
devam — antyapadasyānyatra caritārthatvābhāvāt ||

[6,2.143.162]

antyapadameva pūrvapadasmaraṇopakṛtaṃ vākyamucyate | tadarthaśca pūrvapadārthaviśiṣṭo vākyārtha ityeke | tasmāt vākyādeva vākyārthapratyayaḥ || padānāṃ vākyārthabodhajananaprakāraḥ

[6,2.143.163]

kintu — kimekasaṃskārasmaraṇena kāryadvayaṃ padāni vidadhāti vibhinna
saṃskāreṇa vā ? iti — tatra kāryabhedāt kāraṇabhedānumānamiti prasiddha
eṣa panthāḥ | eko'pyatīndriyaḥ saṃskāraḥ kāryāt kalpyate ; bahavo'pi
tata eva kalpayiṣyante , kāryasya bhinnatvāt ||

[6,2.143.164]

yadapi ciratirohitavarṇaprabandhānusandhānaṃ durghaṭamiti kathitaṃ — tadapi
na cāru — kayācitkalpanayā varṇānāmiva padabuddhau , padānāmapi vākyabuddhāvupārohasaṃbhavāt | etaccānantaraṃ darśayiṣyate ||

[6,2.143.165]

yadapi vikalpitaṃ — yugapadvā krameṇa vā varṇāḥ padavākyārthapratyaye
vyāpriyeran ? iti — tatrāpyucyate — yaugapadyaṃ tāvadanabhyupagamādeva pratyuktam | kramo'pyeṣāmīdṛśaḥ — yat prathamaṃ padārthamavagamayanti , tato
vākyārtham | so'yaṃ tarhi padārthapūrvaka eva vākyārtha ukto bhavatīti
cet — maivam — padārtho hi nāma prameyameva | na te pramāṇavarge
nipatanti | na ca padārthavākyārthayoratyantaṃ bhedaḥ , yena tayoḥ dhūmāgnyoriva
saṃbandhagrahaṇasāpekṣayoḥ tadanapekṣayorvā rūpadīpayoriva pratyāyyapratyāyakabhāvaḥ | na hi svaśarīra eva gamyagamakavācoyuktiḥ pravartate | kathaṃbhavān svabhāvahetuvādino bauddhasya śiṣya iva nirvṛttaḥ || padaiḥ vyaktibodhanaprakāraḥ

[6,2.143.166]

nanu ! sāmānye hi padaṃ vartate , viśeṣe ca vākyam | anyacca
sāmānyam , anye ca viśeṣāḥ | yaduktaṃ — "sāmānyānyanyathāsiddheḥ viśeṣaṃ gamayanti hi"

[6,2.143.167]

iti vyatireka eva pratyāyyapratyāyakayoḥ — ucyate — bāḍham ?
astyayamiyān vyatirekaḥ | kintu viratavyāpāre cakṣuṣīva śabde , dhūmā
divat prameyāt padārthāt agneriva vākyārthasyāvagamo nāsti | na hi
padārthāḥ prameyībhūya dhūmavat punaḥ pramāṇībhavitumarhanti | kintu padānyeva
tatpratipādanadvāreṇa vākyārthapratipattau paryavasyanti | kathamātmīyameva granthaṃ
nāvabudhyante bhavantaḥ ! (ślo. vā. vākya. 340)"vākyārthapratyaye teṣāṃ pravṛttau nāntarīyakam | pāke jvāleva kāṣṭhānāṃ padārthapratipādanam iti ||"

[6,2.143.168]

avāntaravyāpāro hi na kārakasya pradhāne vyāpāre kārakatāṃ
vyāhanti | padānāṃ hi dvayī śaktiḥ , abhidhātrī tātparyaśaktiśca | tatra
abhidhātrī śaktireṣāṃ padārtheṣūpayuktā | tātparyaśaktiśca vākyārthe
paryavasyatīti || tātparyavṛttyā vyaktibodhaḥ

[6,2.143.169]

bhāṣyakāro'pi "padāni hi svaṃ svamarthamabhidhāya nivṛttavyāpārāṇi"
iti vadan abhidhāvyāpāra eva śakteḥ viratimāha , na tātparyaśakteḥ |
abhidhāya nivṛttavyāpārāṇi padāni yadarthaparāṇi , tatrānivṛttavyāpārāṇyeva | evaṃ hi śābdatā vākyārthapratyayasya na hāsyate | sarvātmanā tu viratavyāpāre śabde , sā'vaśyaṃ hīyate | śabdāvagatimūlatvāttu śābdatve śrautratvamapi syāt , śrotrasya pāraṃparyeṇa tanmūlatvāt | śabde ca viratavyāpāre
katamat tatpramāṇam , yasya vākyārthapratītiḥ phalamiti na vidmaḥ ||

[6,2.143.170]

na pratyakṣam , atīndriyatvādvākyārthasya | nānumānam , "na cānumānameṣā dhīḥ" (ślo. vā. 1.1.1.tro. 232) ityādinā granthavistareṇa svayameva
nirastatvāt | na śabdaḥ , nivṛttavyāpāratvāt ||"sāmānyānyanyathāsiddheḥ viśeṣaṃ gamayanti hi"

[6,2.143.171]

iti nyāyāt | arthāpattiriti cet , kimidānīmarthāpattigamyodharmaḥ ? na caitadyuktaṃ , iṣṭaṃ vā | tadidaṃ saptamaṃ pramāṇamavatarati pārārthyaṃ
nāma | etaccāpi neṣṭam | ato na padārthanimittakaḥ vākyārthapratyayaḥ || śābdabodhasya śabdajanyatvopapattiḥ

[6,2.143.172]

yadapyuktaṃ — anvayavyatirekābhyāṃ padārthanimittakatvaṃ vākyārthasyāvagamyata iti — tatra padārthasaṃsargasvabhāvatvādvākyārthasya satyaṃ tatpūrvakatvamiṣyata eva vākyapratipatteḥ , na tu tajjanyatvaṃ , śabdavyāpārānuparamāt |
mānase cāpacāre sati padānāmapi grahaṇaṃ nāstyeva , yataḥ kṣaṇāntare
samāhitacetāḥ sa vakti "nāhametadaśrauṣam , anyatra me mano'bhūt , punarbrūhi"
iti | itarathā hi padāni smṛtvā tadarthamevāvagacchet , na punaḥ pṛcchet |
tasmāt padānāṃ grahaṇameva tatra vākyārthāvagame nimittam || pramāṇāntaropasthitasya na śābdabodhaviṣayatvam

[6,2.143.173]

yadapi — "paśyataḥ śvetamārūpaṃ" iti — tadapi na kiṃcit | kiṃ
pratyakṣeṇa śuklo gauḥ gacchat dṛśyate | na śuklo gauḥ gacchatīti vākyasyārtho
na bhavati | pratyakṣapratibhāsāttu pratyakṣārtha evāsau na vākyārtha ityucyate |
evaṃ "śveto'śvo dhāvati" ityānumāniko'yaṃ pratyayaḥ parvate'gniritivat |
vākyaśravaṇāttu vinā na vākyārtho bhavitumarhatītyalaṃ prasaṅgena ||

[6,2.143.174]

tasmāt varṇebhya eva kayācitkalpanayā padavākyabhāvamupagatebhyaḥ
padārthavākyārthapratyaya iti yuktam | tasmāt padārthajanyā na bhavati
vākyārthabuddhiriti siddham | anuparatavyāpārāt vākyādeveyamudbhavati || varṇānāṃ padabhāvopagamaprakāranirūpaṇam

[6,2.143.175]

āha — kayā punaḥ kalpanāyā padavākyabhāvamupagatā varṇāḥ padārthavākyārthapratītimādadhyuriti ||

[6,2.143.176]

tatra ācāryāstāvadimāṃ kalpanāmadīdṛśan | prathamaṃ varṇajñānaṃ , tataḥ
saṃskāraḥ | tato dvitīyavarṇajñānaṃ , tenaprathamavarṇaṃjñānajanitena ca saṃskāreṇa
paṭutarasaṃskāraḥ | tataḥ tṛtīyavarṇajñānaṃ , tena prāktanena saṃskāreṇa paṭutaraḥ
saṃskāraḥ | evaṃ yāvadantyavarṇajñānam | antyavarṇajñānānantaraṃ tu tataḥ
saṃskārāt sakalapūrvavarṇaviṣayamekasmaraṇam | tenāntyavarṇajñānasya vinaśyattā | vinaśyadavasthagrahaṇasmaraṇaviṣayīkṛto varṇasamūhaḥ padamiti
jñāyate || vākyabhāvapradarśanam

[6,2.143.177]

tataḥ padajñānāt saṃskāraḥ | tataḥ tathaiva varṇakrameṇa dvitīyapadajñānam |
tena prathamapadajñānajanmanā ca saṃskāreṇa paṭutarasaṃskāro janyate | punastenaiva krameṇa tṛtīyapadajñānam | tena prāktanena ca saṃskāreṇa pīvarataraḥ
saṃskāraḥ janyate | evaṃ yāvadantyapadajñānaṃ antareṇa sthavīyasā saṃskāreṇa
sarvapadaviṣayamekasmaraṇamupajanyate | saṃskārasyaivaikatvāt so'yaṃ smaraṇānubhavaviṣayīkṛtavarṇasamūha eva padam | padasamūho vākyamityucyate | tato
vākyārthapratipattiḥ | saṃskārasya ca saṃskārāntarakaraṇakauśalamavaśyameṣi
tavyam | anyathā sarvatra kriyābhyāso'narthakaḥ syāditi || varṇānāṃ padavākyarūpatāpattinirākaraṇapakṣaḥ

[6,2.143.178]

atra vadanti — neyaṃ prakriyā sādhvī , jñānayaugapadyaprasaṅgāt | tathā ,
hi — caramapadapratibhāsānantaraṃ yathā pūrvapadasmaraṇaṃ , tathā tadaiva saṃketasmaraṇenāpi bhavitavyam | anavagatapadārthasaṃbandhasya hi na vākyārthapratītiḥ |
asmṛtasaṃketasya ca na padārthapratītiḥ | yatrāpyabhyaste viṣaye saṃketasmṛtirna
saṃvedyate , tatrāpyavinābhāvasmṛtireva balādasau kalpyate , anavagatapadapadārthasaṃbandhasya nārikeladvīpavāsina ivārthapratyayābhāvāt | saṃbandhānubhavasya ca
pūrvavṛttatvenedānīṃ smaraṇamukhenaupakāritvāt | tasmādantyapadajñānānantaraṃ
pūrvapadasamayasmaraṇayoḥ yugapadutpādāt jñānayaugapadyam || padaiḥ vākyajñāne jñānayaugapadyaṃ durvāram

[6,2.143.179]

atha samayasmaraṇānantaraṃ pūrvapadasmaraṇamupeyate — tathāpi tatsmṛtikāle
padārthajñānopajananāt punarapi jñānayaugapadyam | na ca tadā padārthajñānaṃ nodetīti śakyate vaktum , avikalatadupajananakāraṇasāmagrīsannidhānāt ,
pratināyakasya ca tadānīmabhāvāt | padārthajñānottarakālaṃ tarhi pūrvapadasmaraṇamastviti cet ; evaṃ tarhi caramapadajñānapratyastamayāt antyapada
rahitaṃ vākyaṃ syāt | antyapadajñānasya hi saṅketasmṛtivelāyāṃ vinaśyattā ,
padārthajñānavelāyāṃ vināśa eva yataḥ || asaṃvedyamānaśabdasattā'saṃbhavaḥ

[6,2.143.180]

brūyāt — asaṃvedyamānamapi tadānīmantyapadamastyeveti — svasti tarhi
nyāyavistarāya ||

[6,2.143.181]

apica tadānīmanupalabhyamānenāpi satā kimantyapadena kriyate ?
punaravagamo'sya bhaviṣyatīti cet ; sa kutastyaḥ ? śrotrasya viramyavyāpārāsaṃvedanāt | manasaśca svātantryeṇa bāhye viṣaye sāmarthyāsaṃbhavāt |
satyapi punastadavagame jñānayaugapadyānapāyāt ||

[6,2.143.182]

apica pūrvapadaiḥ arthaśūnyatayā śuṣkanīrasatanubhiḥ antyapadānubhava
samanantaraṃ smṛtairapi ko guṇaḥ ? na hi tathāvidhapadasmaraṇamarthapratyāyanāṅgam ||

[6,2.143.183]

atha sārthakāni prāṃci padāni smaryante , tarhi samayasmaraṇapadārthajñānādikāryasāṅkaryakṛtaṃ anekaśākhaṃ pratipadaṃ jñānayaugapadyamāpadyata ityasatīyaṃ
kalpanā || varṇānāṃ padavākyabhāve pakṣāntaram

[6,2.143.184]

vyākhyātārastu prakriyāntaramācacakṣuḥ — varṇānugamarūpeṇa tāvat prathama
padajñānamutpadyate | tataḥ saṅketasmaraṇam | tena vinaśyadavasthena padajñānena
svaviṣayāvacchedena padārthajñānamādhīyate , yatra vācakāvacchinnaṃ vācyasvarūpamavabhāsate | tathāvidhapadārthajñānān saṃskāraḥ | tataḥ tathaiva krameṇa
dvitīyapadajñānam | tadanu samayasmaraṇam | tena vinaśyadavasthena ca dvitīyapadajñānena tathaiva svāvacchedena svārthajñānam | tena prathamapadārthajñānāhitena
ca saṃskāreṇa dṛḍhataraḥ saṃskāraḥ | punarvarṇakrameṇa tṛtīyapadakrameṇa tṛtīyapadajñānam | punaḥ saṅketasmaraṇam | saṅketasmṛtisahāyena tena vinaśyadava
sthena svārthe tathaiva svāvacchinnaṃ jñānam | tena prācyena ca saṃskāreṇa
dṛḍhataraḥ saṃskāraḥ | evaṃ tāvat yāvadantyapadajñānāt svāvacchinnārthapratītiḥ |
tataḥ pūrvopacitāt mahataḥ saṃskārāt viśiṣṭasarvaviṣayamekaṃ smaraṇam , yasyasvābhidhānāvacchinnāḥ sarve pūrvapadārthā viṣayatāṃ pratipadyante | tasmin
smaraṇe tathāntyapadārthajñāne'vacchedakatvena prasphuratpadasamūho vākyam , avacchedyatvena prakāśamāno'rthasamūho vākyārthaḥ | evaṃ smaryamāṇānubhūyamānau
padapadārthaṃsamūhau vākyavākyārthābuktau bhavataḥ || pakṣāntaranirākaraṇam

[6,2.143.185]

etadapi na vicārakṣamam — antyapadārthapratītisamaye tadavacchedakatayā
pratibhāsamānaṃ padaṃ tatpratītau tāvat kāraṇamiti nātra vimatiḥ | svayaṃ ca
pratibhāsamānatvāt karmāpi bhavatyeva | tasyedānīṃ karmatve karaṇaṃ cintyam |
na śrotraṃ tāvat karaṇam , antyapadapratītyanantarameva tadvyāpārasya viratatvāt | viramya ca punarvyāpriyamāṇatvānupapatteḥ | manastu bāhye viṣaye
svātantryeṇa pravartitumasamartham | tatpravṛttau sarvāṇyeva prathamapadātprabhṛti
padāni mānasavyavasāyagocarāṇi bhavantu ; kiṃ smaryamāṇatvamanyeṣāmucyate ?

[6,2.143.186]

atha tadantyapadaṃ arthe iva ātmanyapi tadavacchedakatvapratipatteḥ karaṇatvaṃ
pratipatsyata iti manyase — tadayuktam — svapratītau tasya karmatvāt | na
caikasyāmeva kriyāyāṃ tadeva karma karaṇaṃ ca bhavitumarhati | vistarataścāyaṃ
vācakāvacchinnavācyapratibhāsaḥ pratyakṣalakṣaṇe pratikṣipta iti alaṃ punastadvimardena || vākyārthabodhaprakāre pakṣāntaram

[6,2.143.187]

apara āha — prathamaṃ padajñānam | tataḥ saṅketasmaraṇam | tataḥ
padārthajñānam | padārthajñānāt padajñānasya vinaśyattā | vinaśyadavasthapadajñānamapekṣamāṇaṃ śrotraṃ prathamapadāvacchedena dvitīyapade jñānamādadhāti |
dvitīyapadajñānānantaraṃ punaḥ saṃbandhasmaraṇam | tataḥ padārthajñānam | tena
dvitīyapadajñānasya vinaśyattā | vinaśyadavasthapadajñānasahāyāt śrotrāt
tathaiva tadavacchedenottarottarapadajñānaṃ tāvat yāvadantyapadajñānamiti ||

[6,2.143.188]

tadajñānānantaraṃ ca prāktanaprakriyāvat nātra pūrvapadasmaraṇamupayujyate |
tatphalasya ca vināśadaśāpatitapadajñānakṛtāvacchedamahimnaiva siddhatvāt |
tasya hi phalamantyapadāvagamasamaye sakalapūrvapadopasthāpanam | tacca vinaśyadavasthapūrvapūrvapadajñānakṛtottarottarapadānurāgabalādeva labdhamiti kiṃ tatsmaraṇena ? tadabhāvācca nātra jñānayaugapadyādicodyāvasaraḥ samasti | yathopadarśitāntyapadajñānameva ca vākyārthajñānamiti na tasya caritārthatvamanyatraityevaṃ vākyādeva vākyārthapratyayaḥ setsyati , na padārthebhya iti ||

[6,2.143.189]

jñānopajananānupapatteḥ | prathamapadajñānānantara hi saṃbandhasmaraṇam | tenaiva
tasya vinaśyattā | padārthapratipattikāle ca padajñānaṃ vinaṣṭameva | vinaśyadavasthā buddhiḥ buddhyantaravirodhinīti sāmānyena śravaṇāt || jñānaviśeṣayoyaugapadyasaṃbhavapakṣaḥ

[6,2.143.190]

brūyāt — kāryabhūtayā buddhyā kāraṇabhūtabuddhiḥ viruddhyeta , na buddhimātreṇa buddhimātramiti — etadayuktam — viśeṣe pramāṇābhāvāta ||

[6,2.143.191]

abhyupagamyāpi brūmaḥ — viśeṣe pramāṇabhūtayoreva buddhyorbhavatu vadhyavighātabhāvaḥ | tathāpi padajñānaṃ saṃkāra iva samayasmṛteḥ kāraṇameva ,
saṃskāreṇeva tenāpi vinā tadanutpādāt | saṃskāraprabodhe tasya vyāpāra
iti cet ; tenāpi dvāreṇa yat kāraṇaṃ , tat kāraṇameva | tadiha padajñānaṃ
samayasmaraṇaṃ , padārthajñānamiti trīṇi jñānāni yugapadavatiṣṭhanta iti paraḥ
prāmadaḥ || etatpakṣe'pi jñānayaugapadyaṃ durvāram

[6,2.143.192]

api ca padajñānamupajāyamānaṃ varṇakrameṇa jāyate , na sahasaiva ; niraṃśapadavādasya vyudastatvāt | tatra ca dvitrāṇi , tricaturāṇi , paṃcaṣāṇi
vā'kṣarāṇi krameṇa grahīṣyante | tadviṣayā hi kramabhāvinyaḥ upajananāpāyadharmikā buddhayaḥ | atrāntare vinaśyadavasthamādyapadajñānamāsiṣyate ,
taduparāgeṇa dvitīyapadajñānamutpatsyata iti durāśaiveyam || vyavahitapadoccāraṇe'pi śābdabodhaḥ

[6,2.143.193]

apica vyavahitoccaritebhyo'pi padebhyaḥ vākyārthapratyayaḥ dṛśyate |
yatrānekakāryaparyālocanāvyagrahṛdayaḥ svāmī "re kandalaka!" ityuktvā ,
kāryāntaraṃ saṃvidhāya , "turagaṃ" iti vadati | punaḥ prayojanāntarāya vyavahṛtya , "kalpitaparyāṇaṃ" ityādi vakti | punaranyat kimapi kṛtvā bravīti"ānaya" iti | tatra "re kandalaka ! kalpitaparyāṇaṃ turagamānaya" iti
vākyārthāvagamo bhavati | bhavanmate cāsau durupapādaḥ | padānurāgasya
tatrāsaṃbhavāt | pūrvapadasmaraṇasya cānabhyupagamāt || śaṅkarasvāmipakṣaḥ

[6,2.143.194]

kiṃca na pravaramatānusāriṇāmiva bhavatāṃ viśeṣyabuddhiṣu viśeṣaṇaviśeṣye dve vastunī ālambanam , api tu viśeṣyamātram , upāyabhedādeva
pratītyatiśaya iti | tataśca satyapi pūrvapadānurāge tatpratibhāsābhāvāt
śuddhameva dvitīyapadajñānaṃ saṃpannamiti kiṃ tadanurāgeṇa ? ataśceyamanupapannā
kalpanā , yato dvitīyapadasya svārthe śuddhasyaiva saṅketagrahaṇaṃ vṛttam | yadā
kvacit prathamaṃ prayuktamāsīt , adhunā tu tatpadaṃ padāntaroparaktaṃ saṃjātamiti tādṛśasyāgṛhītasaṃbandhatvādarthapratipattihetutvaṃ na syādityāstāmapūrvamidaṃ śaṅkarasvāminaḥ pāṇḍityam || svamatena vākyārthabodhopavarṇanam

[6,2.143.195]

āha — yadīmāḥ sarvā eva sadoṣāḥ tāntrikaracitāḥ kalpanāḥ
na sādhīyasyaścet , tadā''tmīyā kā cana nirdoṣā sādhvī kalpanā
nivedyatām — ucyate — na vayamātmīyāmabhinavāṃ kāmapi kalpanāmutpādayituṃ
kṣamāḥ || na hīyaṃ kavibhiḥ pūrvaiḥ adṛṣṭā sūkṣmadarśibhiḥ | śaktā tṛṇamapi draṣṭuṃ matirmama tapasvinī || kastarhi vidvanmatitarkaṇīyagranthopabandhe tava dohado'yam | na dohadaḥ , paryanuyogabhūmiḥ, paropadeśācca na tasya śāntiḥ || rājñā tu gahvare'smin aśabdake bandhane vinihito'ham | gantharacanāvinodāt iha hi mayā vāsarā gamitāḥ || svamate varṇebhya ; vākyārthabodhavarṇanam

[6,2.143.196]

tathāpi vaktavyaṃ kathaṃ varṇebhyo vākyārthapratītiriti | ucyate —
cirātikrāntatvaṃ acirātikrāntatvaṃ vā na smṛtikāraṇam | saṃskārakaraṇakaṃ hi smaraṇaṃ bhavati | tacca sadyaḥ pralīne cirapralīne vā na
viśiṣyate ityevaṃ pūrveṣāṃ padānāṃ ciratirohitānāmapi , vyavahitoccāritānāmapi saṃskārāt smaraṇaṃ bhaviṣyati | antyapadasya cānubhūyamānatvopagame jñānayaugapadyādipramādaprasaṅga iti varamantyapadamapi smaryamāṇamastu | smṛtyārūḍhānyeva sarvapadāni vākyārthamavagamayiṣyanti || vākyārthabodhakramaḥ

[6,2.143.197]

tatra ceyaṃ kalpanā — varṇakrameṇa tāvat prathamapadajñānam | tataḥ
saṅketasmaraṇaṃ , saṃskāraśca yugapadbhavataḥ | jñānayorhi yaugapadyaṃ śāstre
pratiṣiddhaṃ , na saṃskārajñānayoḥ | tataḥ padārthajñānam | tenāpi saṃskāraḥ |
punarvarṇakrameṇa dvitīyapadajñānam | tataḥ saṅketasmaraṇam | pūrvasaṃskārasahitena ca tena paṭutaraḥ saṃskāraḥ | punaḥ pūrvavarṇakraneṇa tṛtīyapadajñānaṃ ,
saṃketasmaraṇaṃ , pūrvasaṃskārāpekṣaḥ padutaraḥ saṃskāra ityevaṃ padajñānajanite
pīvare saṃskāre , padārthajñānajarnite ca tādṛśi saṃskāre sthite antyapadārthajñānānantaraṃ padasaṃskārāt sarvapadaviṣayasmṛtiḥ , padārthasaṃskārācca
padārthaviṣayā smṛtiriti saṃskāratrayāt krameṇa dve smṛtī bhavataḥ | tatraikasyāṃ
smṛtāvupārūḍhaḥ padasamūho vākyaṃ , itarasyāmupārūḍhaḥ padārthasamūho vākyārthaḥ || śābdabodhasya smṛtimūlakatve'pi nāprāmaṇyam

[6,2.143.198]

nanu ! smṛterapramāṇatvāt apramāṇatvamidānīṃ vākyārthapratīteḥ —
maivam — tathāsaṃbandhagrahāt | yatra hyanyathāsaṃbandhagrahaṇaṃ , anyathā ca pratipattiḥ , tatrāyaṃ doṣaḥ | yathā dhūme gṛhītasaṃbandhe nīhārāddahanānumitau |
iha tu kramavartināṃ varṇānāṃ anyathā pratipattyasaṃbhavāt , yathaiva vyutpattiḥ
tathaiva pratītiriti na kiṃcidavadyam | aciranirvṛttānubhavasamanantara
bhāvinī ca smṛtiranubhavāyate || padārthajñānaṃ mānasarūpaṃ vā

[6,2.143.199]

atha vā kṛtaṃ smaraṇakalpanayā | antyapadārthajñānānantaraṃ sakalapadapadārthaviṣayo mānaso'nuvyavasāyaḥ śatādipratyayasthānīyo bhaviṣyati |
tadupārūḍhāni padāni vākyaṃ , tadupārūḍhaśca padārtho vākyārthaḥ | tathā
vidhaśca mānaso'nuvyavasāyaḥ sakalalokasākṣikatvādapratyākhyeyaḥ || antimatāvatpadārthasmaraṇasyāvaśyakatā

[6,2.143.200]

nanu ! antyapadārthajñānānantaraṃ kiṃ pūrvapadatadarthaviṣayena smaraṇena ,
anuvyavasāyena vā | antyapadārthaścet jñātaḥ , samāptaṃ kartavyaṃ , kimanyadavaśiṣṭaṃ , yat vyavasāyena , smaraṇena , anuvyavasāyena vā kariṣyate — kathaṃ
na kariṣyate ekākāro hi vākyavākyārthapratyayaḥ pratyātmavedanīyo na
śakyate'pahnotum | na cāsau smaraṇādanuvyavasāyādvā vinā saṃpadyata ityasti
tadupayogaḥ | itthaṃ smaraṇārūḍhaṃ saṃkalanājñānaviṣayīkṛtaṃ cedaṃ padanikurumbaṃ
vākyaṃ , tathāvidhaścaiṣa vākyārthaḥ || saṃsargabhāsakasāmagrīpradarśanamnanu ! mā bhūt padasphoṭaḥ vākyasphoṭaśca vācakaḥ | mā ca bhūtāmimau vākyavākyārthau bhāgavarjitau || varṇā eva bhavantvete vācakāḥ kenacidvṛthā | padaṃ varṇasamūho'stū vākyaṃ ca padasaṃhatiḥ || bhavantu bhavadākhyātāḥ padavākyādikalpanāḥ | padārthānāṃ tu saṃsarge mārgaḥ ka iti kathyatām ||

[6,2.143.201]

asaṃsṛṣṭā hi "gauraśvaḥ puruṣo hastī" iti padārthāḥ na vākyārthabhāvamadhirohanti | antyapadārthajñānānantarabhāvināṃ hi smaraṇena , anu
vyavasāyena vā viṣayīkriyamāṇāstu yathāvagatā eva viṣayīkriyante |
saṃsargāvagamastu kutastya iti cintyam — ucyate — astyatra vivādaḥ |
kecidācakṣate anvitā eva padārthāḥ padairabhidhīyante , anyathā padānāṃ
vākyatvāyogāditi ||

[6,2.143.202]

anye tu manyante — śuddhānāmeva padārthānāṃ padairabhidhānam | te tu
tathā'bhihitāḥ santaḥ parasparamākāṅkṣāsannidhiyogyatvaparyālocanayā saṃsarga
madhigamayantīti || anvitābhidhānābhihitānvayavādau

[6,2.143.203]

tatredaṃ vicāryam — vyutpattirbalīyasī , na hi śabdo vyutpattinirapekṣo
'rthamavagamayati | vyutpattiśca kiṃ vākyasya vākyārthe , padasya vā padārthe
iti ||

[6,2.143.204]

yadi vākyasya vākyārthe vyutpattiḥ , tadā'nvitābhidhānam | padasya
padārthe vyutpattau abhihitānvaya iti || abhihitānvayavādavarṇanam

[6,2.143.205]

kiṃ tāvatprāptam ? abhihitānvaya iti , padārthapratipattipūrvakatvādvākyārthapratipatteḥ | na hyanavagatapadārthasya vākyārthasaṃpratyayo dṛśyate ,
padārthavibhāgaśca gamyate — asya padasya jātirarthaḥ , asya dravyaṃ , asya guṇaḥ ,
asya kriyeti | sa caivamavakalpate , yadi tāvat so'rthaḥ padairabhidhīyate |
padāntaurārthoparakte tu — tasminnabhidhīyamāne tadartheyattaiva nāvadhāryate , kadambā
kārārthapratīteḥ || anvitābhidhāne vibhaktapadārthajñānāsaṃbhavaḥ

[6,2.143.206]

āvāpodvāpābhyāṃ tadavadhāraṇamiti cet — maivam — āvāpodvāpaparīkṣāvasare'pi kadambapratītyanapāyāt | na hyekameva kiṃcidvākyamanvitā
bhidhāyipadagrathitam , anyatra tu śuddha eva padānāmarthaḥ ; kintu sarvatra
kadambakarūpādupāyāt kadambakarūpamupeyaṃ pratīyata iti duravagamaḥ padārthavibhāgaḥ ||

[6,2.143.207]

tataśca padārthānāmanapekṣaṇe gāmānayeti vākyāt aśvānayananiyogaḥ
pratīyeta , gāṃ badhāneti vākyādaśvabandhananiyogaḥ pratiyeta | apekṣyate
tu padānāmarthaḥ | so'pekṣyamāṇaḥ iyāniti niyato'vadhārayitavyaḥ |
tadavadhāraṇaṃ śuddhābhidhāyiṣu padeṣvavakalpate | tasmāt padapadārthayorautpattikaḥ saṃbandha iṣyate || vyavahārācchaktigrahaḥ padaviṣayaka eva

[6,2.143.208]

vṛddhavyavahāreṣu ca vākyādapi bhavantī vyutpattiḥ padaparyantā bhavati |
itarathā hi prativākyaṃ vyutpattirapekṣyeta | sā cānattyāt durupapādeti
śabdavyavahārocchedaḥ syāt | dṛśyate ca padārthavidāmabhinavakaviślokādapi vākyārthapratītiḥ | sā padatadarthavyutpattyā'vakalpate | vākyavākyārtha
yostu vyutpattāvapekṣamāṇāyāṃ sā na syādeva | tasmānnānvitābhidhānam ||

[6,2.143.209]

..
taduparaṃjakadvitīyapadārthāvagatiḥ siddhaiva | tadapi padamanyānuraktasvārthavācītyanenaiva nyāyena ekameva padamakhilapadābhidheyārthavāci saṃpannamiti tenaiva
vyavahāro'stu ||

[6,2.143.210]

na cāsau saṃpadyate | gaurityukte sarvaguṇakriyā'vagamāt na jñāyate
kimupādīyatāmiti | sarvāvagamo hyanavagamanirviśeṣa eva , vyavahārānupapatteḥ | na hi rasavidāṃ pūrṇo'pyabdhiḥ meroratiricyate , salilakāryānirvṛtteḥ | niyataguṇakriyānuraktasvārthapratipādane tu gośabdasya na hetumutpa
śyāmaḥ || padāntarasannidhānamātrānnānvayabhānam

[6,2.143.211]

padāntarasannidhānaṃ niyamaheturiti cet , kiṃ svarūpamātreṇa , artha
pratipādanena vā ?

[6,2.143.212]

svarūpamātreṇa japamantrapadānāmiva sannidhānaṃ bhavadapi asannidhānānna
viśiṣyate , anuhītasaṃbandhasya tatkṛtopakārādarśanāt ||

[6,2.143.213]

arthapratipādanena tu padāntaraṃ yadi niyamahetuḥ , so'yamabhihitānāmarthānāmanvaya ukto bhavati | tasmāt sa eva śroyān padebhyaḥ pratipannāniṣkṛṣṭāstāvadarthā ākāṃkṣāsannidhiyogyatvavaśena parasparamabhisaṃbadhyante | .. yenākāṅkṣitaḥ , yaśca sannihitaḥ , yaśca saṃbaddhuṃ yogyaḥ , sa tena
saṃbadhyate ; nāto'paraḥ || anvayaśūnyavākyanidarśanam

[6,2.143.214]

ata eva "aṅgulyagre hastiyūthaśatamāste" iti nāsti saṃbandhaḥ ,
yogyatvābhāvāt | anvitābhidhānavādināṃ tu ananvitasyānabhidhānāt
tatrāpyanvayaḥ prāpnoti | sa ca nāsti | tasmāt abhihitānāmeva
padārthānāmanvaya iti yuktam | taduktaṃ — "padāni hi svaṃ svamarthamabhidhāya
nivṛttavyāpārāṇi | athedānīmarthāḥ avagatā vākyārthaṃ saṃpādayanti"
iti || anvitābhidhānavādibhiḥ abhihitānvayadūṣaṇam

[6,2.143.215]

evaṃ prāpte abhidhīyate — na vyutpattinirapekṣo dīpa iva śabdo'rthamavagamayati | vyutpattiśca vṛddhavyavahārāt | vṛddhānāṃ ca vyavahāro
vākyena , na padena ; kevalapadasyāprayogāt || arthaprakaraṇaprāpyapadārthāntaravedane | padaṃ prayujyate yattat vākyamevoditaṃ bhavet || vaktā vākyaṃ prayuṅkte ca saṃsṛṣṭārthavivakṣayā | tathaiva buddhyate śrotā tathaiva ca taṭasthitaḥ ||

[6,2.143.216]

seyaṃ vākyasya vākyārthe vyutpattiḥ || vākyasvarūpam

[6,2.143.217]

vākyaṃ ca kimucyate ? saṃhatyārthamabhidadhanti padāni vākyamiti
vākyavidaḥ | tatrāyaṃ padasamūha evārtho bhavati | evaṃ na saṃhatyārthamabhidadhyuḥ padāni , yadyekaikasya padasya sarvatra vyāpāraḥ | yathā hi bāhyāni
kārakāṇi kāṣṭhādīni sarvāṇyeva pāke vyāpriyante , yathā ca śivikāyā
udyantāraḥ sarve śibikāmudyacchanti , yathā trayo'pi grāvāṇa ukhāṃ bibhrati — tathā sarvāṇyeva padāni vākyārthamavabodhayanti | tadidamanvitābhidhānam | anyānanvitaniṣkṛṣṭasvārthaparyavasāyitve hi sati na sarveṣāṃ vākyarthe
vyāpārassyāt || anvitābhidhānavāde padāntaraṃ na vyartham

[6,2.143.218]

nanu ! evamekaikasya kṛtsnakāritve satyekasmādeva kṛtsnasiddheḥ
padāntaroccāraṇaṃ vyarthamityuktam — naitat — padāntareṇa vinaiva ekasmāt
kṛtsnakāryasaṃpattyabhāvāt | na tarhyekaṃ kṛtsnakārīti cet — maivam —
ekaikasya kṛtsnaphalaparyantavyāpārapatitatvāt ekaikasmin sati kṛtsnaphalaparyanto vyāpāro nirvartate , ekaikena vinā na nirvartata ityevamekaikaṃ kṛtsnakāri bhavati ||

[6,2.143.219]

nanu ! evaṃ tarhi samudāya eva kartā bhavatu , kiṃ samudāyibhiḥ ?
tataśca tadevāyātaṃ niravayavau vākyavākyārthāviti — naitadyuktam — saṅghātakāryavat svakāryasyāpi darśanāt ||

[6,2.143.220]

artha kiṃ saṅghātakāryam ? kiṃca tat svakāryam ?

[6,2.143.221]

vākyārthapratipattiḥ saṅghātakāryam | svakāryaṃ tu padārthapratipattiḥ |
yathā pākaḥ saṅghātakāryam | svakāryaṃ jvalanabharaṇādi kāṣṭhasthālyā
dīnām || anvitābhidhāne dūṣaṇoddhāraḥ

[6,2.143.222]

nanu ? yadi padānāṃ padārthapratipādanam svakāryam , śuddhastarhi padasyārthaḥ — na śuddhaḥ padārthaḥ | saṅghātakāryamakurvatāṃ śuddhānāṃ padānāmadṛṣṭaṣvāt | na hyeṣāṃ svakārye saṅghātakārye ca pṛthak prayogo'sti , sarvathā
saṅghātakārya eva prayogāt | tatra prayuktānāmapyeṣāṃ svakāryaṃ na nāvagamyate | ata eva na niracayavaṃ vākyamiṣyate , svakāryapratyabhijñānāt ||

[6,2.143.223]

saṃhatāste saṃghātakāryaṃ kurvanto dṛśyante , na saṃghāta eva saṃhateṣvapi
kurvatsu svakāryaṃ pṛthakpṛthagupalabhyate | yathā śakaṭāṃgānāṃ ayamaṃśo'nena
kṛtaḥ , ayamaneneti na pṛthakpṛthak prayujyamānāni śakaṭāṃgāni manāgapi
śakaṭakāryaṃ kuvantītyevaṃ na kevalaṃ padaṃ prayujyate , prayuktamapi vā na tatkāryāṅgam | padāntareṇa tu saha vyāpārāt tadanvitārthakāryeva padamiti —
yuktam | tadidamuktaṃ — "saṃhatyārthamabhidadhanti padāni vākyam , ekārthaḥ
padasamūho vākyam" iti ||

[6,2.143.224]

tadevamavayavakāryopalambhāt na vaiyākaraṇavannimittānyapi nihnumahe
kṛtsnaphalasiddhyavadhi vyāpārapariniścayācca nānyamīmāṃsakavat śuddha
padārthābhidhānamupagacchāmaha iti || anvitābhidhānavāde dūṣaṇoddhāraḥ

[6,2.143.225]

yatpunarabhyadhāyi — prativākyaṃ vyutpattirapekṣaṇīyā , anyathā navakaviślokādarthaḥ padārthavido na pratīyeteti — tadidaṃ vyutpattyanabhijñasya codyam —
na hyevaṃ vyutpattiḥ "gośabdasya śuklānvito'rthaḥ" iti | sa hi vyabhicarati ,
kṛṣṇānvitasya darśanāt | nāpi sarvānvitastadarthaḥ , ānantyena duravagamāt |
kintvākāṅkṣitayogyasannihitārthānurakto'syārtha iti ||

[6,2.143.226]

etāṃ ca vyutpattiṃ vākyānyāvāpodvāpābhyāṃ racanāvaicitryabhāṃji
saṃjanayanti | padārthaparyantāpi bhavantī vyutpattiḥ īdṛśī dṛśyate , na śuddhapadārthaviṣayā , padena vyavahārābhāvādityuktam | tathāpi na na jñāyate —
iyān padasyārtha iti śakaṭāṅgavadāvāpodvāpābhyāṃ tatkāryabhedasya
darśitatvāt ||

[6,2.143.227]

taditthaṃ na prativākyaṃ vyutpattirapekṣyate | sannihitayogyākāṅkṣitārthoparaktasvārthābhidhāyitvena hi kvacidgṛhītasaṃbandhaḥ sarvatra gṛhīto
bhavati | tataśca navakaviślokādapyarthapratipattirupapatsyate | padapadārthayostu na vyutpattiḥ , upāyābhāvādityuktam || anvitābhidhāne'pi padāntarasārthakyam

[6,2.143.228]

yadapi padāntaroccāraṇamaphalamiti , tadapi parihṛtam — padāntarasannidhāne hi sarvāṇi padāni kṛtsnakārīṇi bhavantītyuktatvāt |
padāntarasannidhānena kriyata iti cet ; sarvakārakeṣvapi tulyo'yamanuyogaḥ |
saṃhatya tu sarvāṇi kārakāṇi kurvantītyucyante | tathā padānyapi arthābhidhānenāpi copakurvatsu padeṣu nābhihitānvayaḥ , ananvite'rthe vyutpattyabhāvāt | anupagame vā durupapādaḥ padārthānāmanvayaḥ , upāyābhāvāt || anvayasya ākāṃkṣādyadhīnatvāsaṃbhavaḥ

[6,2.143.229]

nanu ākāṃkṣāsannidhiyogyatvānyabhyupāya ityuktam — na yuktamuktam |
kasyeyamākāṅkṣā ? śabdasya , arthasya , pramāturvā ? śabdārthayostāvadacetanatvāt nākāṅkṣāyogaḥ | phalata iyaṃ tu tatra tatra vācoyuktiḥ "śabdaḥ
śabdāntaramākāṃkṣati , artho'rthāntaram" iti | pramātuḥ punaḥ svatantrasyā
kāṃkṣā na pramāṇam , puruṣecchayā vastusthiteraghaṭamānatvāt | śabdākhyapramāṇapṛṣṭhabhāvena tu puruṣasyākāṅkṣā bhavantī bhavatyarthānāṃ saṃsargaheturityevaṃ
śabdasyāyamiyāniṣoriva dīrghadīrgho vyapāraḥ | uparatavyāpāre tu śabde
puruṣākāṅkṣāmātraṃ na saṃbandhakāraṇam || aśābdatvaṃ ca vākyārthapratīteritthamāpatet | vyavadhānamayuktaṃ ca sākṣācchābdatvasaṃbhave ||

[6,2.143.230]

tasmādanvitābhidhāyīni padānīti sthitam || anvitābhidhānavādasamarthanam

[6,2.143.231]

eṣa eva hi saṃsargapratīteḥ panthāḥ — vyatiṣaktārthabuddhyā hi vyatiṣaṅgo'vagamyate | aparaṃ tu na saṃsargapratīterasti kāraṇam || na khalvānaya gāṃ śuklāṃ saṃsarga iti kathyate | vyavahāre kvacidvṛddhaiḥ , padaṃ saṃsargavācakam || prayujyamānamapyetat bāliśena hi kenacit | ananvitārthameva syāt daśadāḍimavākyavat ||

[6,2.143.232]

tasmādanvitānāmevābhidhānaṃ yuktam || ananvitavākye gatipradarśanam

[6,2.143.233]

āha — aṅgulyagrādivākyeṣu kathaṃ tava samanvayaḥ ?

[6,2.143.234]

ucyate — uktānāmapi saṃsarge kathaṃ tava samanvayaḥ ||

[6,2.143.235]

āha — nanvatra yogyatābhāvādasaṃsarga upeyate | ākāṅkṣāditrayādhīnaḥ saṃsargo hi mayeṣyate ||

[6,2.143.236]

ucyate — mayā'pi yogyāsannādisaṃsṛṣṭasvārthavācyatā | padānāṃ darśitā sā ca teṣu nāstītyananvayaḥ ||

[6,2.143.237]

āha — anvitābhidhānavādī hi bhavān | tataśca — bhavato'nabhidhānaṃ syādanvayāsaṃbhavādiha ||

[6,2.143.238]

ahaṃ tvabhihitānvayavādī | tena — mama tvanabhahitatve'pi nābhidhānaṃ virudhyate ||

[6,2.143.239]

ucyate — kaṣṭaṃmīmāṃsakenāpi bhavatā sūkṣmadarśinā | nādyāpi śabdavyāpāraparamārtho'vadhāritaḥ || prakāśakatvaṃ śabdasya vyāpāro hi nisargataḥ | puṃsastu guṇadoṣābhyāṃ tasmin sadasadarthatā || kriyākārakasaṃsargabuddhiratrāpi śabdajā | tādṛśyevāyathārthā tu narabuddhipramādataḥ ||

[6,2.143.240]

taduktaṃ — pramāṇāntaradarśanamatra bādhyate iti || ata eva pramāṇatvaṃ śabde niṣpratimaṃ svataḥ | śabde karmaṇi tatrāpi bādhakānupasarpaṇāt || tenāṅgulyagravākye'pi śābdo'styeva samanvayaḥ | ādhārādheyakriyādinirdebhānasyātra pratīyamānatvāta || vastuto'saṃbhavo yastu tulya eva sa āvayoḥ | ayogyatvena saṃsargapratītyarthanibarhaṇāt || anvitabhānamevautsargikam

[6,2.143.241]

yadi tu śādo'nvayo na bhavet , kacataṭapādivarṇanirdeśamātramidaṃ syāt ;
daśadāḍimādipralāpatulyaṃ vā syāt | ananvitābhidhānāt vākyatvameva
na bhavet | asti tu vākyatvam | tena manyāmahe asti śābdo'nvaya iti
atrāpi anvitābhidhānaṃ na viruddham | bādhakastvanyaviṣaya eva , na
śabdasaṃsargaviṣaya ityuktam | ata eva svasāmarthyasiddhanirnibandhabodhakatvavyāpāre śabde svato vedaprāmāṇyamanākulaṃ nirvakṣyati , apauruṣeyatayā viplavāsaṃbhavāt | svavyāpārasya ca svata eva śuddhatvamityalamatiprasaṅgena || ityanvitābhidhānena vākyārthajñānasaṃbhāvāt | vyutpattirahitaḥ prājñaiḥ praheyo'bhihitānvayaḥ || anvitābhidhānavādakhaṇḍanam

[6,2.143.242]

tadetadapi nānumanyate — yaduktaṃ vṛddhavyavahārāt vyutpattiriti — tat
satyam | vākyena vyavahāra ityetadapi satyam | śibikodyaṃcannṛva
sarvāṇi padāni kārye saṃhatya vyāpriyanta ityetadapi satyameva ||

[6,2.143.243]

vyutpattiścintyatām — kimekaghaṭanākārasaṅghātakāryaniṣṭhaiva sā ?
kiṃ vā padārthaparyantā ? iti | pūrvasmin pakṣe prativākyaṃ vyutpattiraparihāryā | sā ca bahupramādetyuktam | padārthaparyantāyāṃ tu vyutpattau nūnaṃ
nirdhāraṇīyaṃ "iyān padasyārthaḥ" iti | bhavadbhirapi śakaṭāvayavadṛṣṭāntavarṇanena padavyāpāranirdhāraṇamaṅgīkṛtameva | itarathā hi padārthaniyamānapekṣaṇe gāmānayetivivakṣāvān aśvapadamapi nittitayopādadīta | na hi
bhavatāmanapekṣitapadārtha eva vaiyākaraṇānāmiva , vākyārthapratyayaḥ | tadasau
yāvānāvāpodvāpaparyālocanayā gopadasyārtho nirdhāryate , tāvāneva saṅghātakārye'pi vyāpriyamāṇasya tasyārthaḥ || abhidhātrīśaktiḥ padārtha eva

[6,2.143.244]

nanu ākāṅkṣitayogyasannihitārthoparaktastasyārtha ityuktam — naitadyuktam — sarvadā saṃhatyavyāpriyamāṇametatpadaṃ paśyatastavāyaṃ bhramaḥ | arthaḥ
tāvānasya , yāvatyabhidhātrī tasya śaktiḥ ||

[6,2.143.245]

kiyati tasyābhidhātrī śaktiḥ ? kiyati tasyānabhidhātrī śaktiḥ ?
yāvattamarthaṃ anyonyamākāṅkṣitaiśca sannihitaiśca saṃyujyamānaṃ na muṃcati ||
kiyantaṃ ca na muṃcati , gotvamātraṃ , tadvanmātraṃ vā ? ityatastāvatyevābhi
dhātrī śaktiranvayavyatirekābhyāṃ asya nirdhāryate ||

[6,2.143.246]

ataḥ paramekasya padasyāprayogāt sarvadā saṅghātakāryarahitakevalasvakāryacāturyānavadhāraṇāt pradhānakārye tātparyaśaktirasya vyāpriyate , nābhi
dhātrī | tāṃ ca pṛthagavivecayatā bhavatā anvitābhidhānamabhyupagatam |
tacca na yuktam — tarvatra abhidhātryāḥ śakteraviśeṣāt | padārthaniyamānava
dhāraṇaṃ padāntaroccāraṇavaiphalyamityādidoṣāṇāmanapāyāt || anvitābhidhāne virodhapradarśanam

[6,2.143.247]

yenānvitamarthamabhidadhāti gośabdaḥ , tadanabhidhāne , tadanvitānavagamāt yena saha saṃsargaḥ , sa na gṛhyate , tatsaṃsṛṣṭaśca gṛhyate iti vipratiṣiddhaṃ
syāt | tadabhidhāne vā tadvatsarvābhidhānamiti ekameva gopadaṃ sarvārthaṃ
bhavet | tasmānna sarvatrābhidhātrī śaktiḥ padasyopapadyate iti nānvitābhidhānam || anvitābhidhāne śabdānāmarthāsaṃsparśitvaprasaṃgaḥ

[6,2.143.248]

anvitābhidhānapakṣe ca kathamaṅgulyagravākye'pi nānvayaḥ syāt ?
śābdo'styeva samanvaya iti cet ; arthāsaṃsparśī śabdaḥ prāpnoti , bahiranvayābhāvāt | prakāśakatvamātraṃ vyāpāra iti cet — bāḍham — tattvanvitānanvitaviṣayaṃ vedituṃ yuktam , na punaranvitaviṣayameveti śakyate niyantum | daśadāḍimādivākyamananvitārthapratipādakamapi dṛśyate yataḥ |
na tat vākyamiti cet , aṅgulyagravākyamapi na vākyameva | ādhārādheyakriyāsaṃsargapratītistu bhramamātram | tasmāt anvitamarthamabhidadhati
padānītyasamīcīnam || abhihitānvaye'pi kleśaḥ

[6,2.143.249]

tatkimayaśśalākākalpāḥ parasparamasaṃsṛṣṭā eva padārthāḥ padairucyantām ? etadapi nāsti | tathāvidhavyavahārābhāvāt | paścādanvayasya ca
duravagamatvāt , viramyavyāpārasya cāsaṃvedanāt | tasmāt pakṣadvayamapi
na kṣemāya | taduktam — matadvayamapīdaṃ tu nāsmabhyaṃ rocatetarām | kuto'nvitābhidhānaṃ vā kuto vā'bhihitānvayaḥ || uktobhayavādamadhyastho vādaḥ

[6,2.143.250]

anyā tu vāco yuktiḥ kaiścitkṛtā — anvīyamānābhidhānaṃ , abhidhīyamānānvayaśceti | sā'pi na hṛdayaṅgamā || na hi dve anubhūyete kriye ete pṛthaksthite | abhidhānakriyā cānyā vācyasthā cānvayakriyā ||

[6,2.143.251]

te hi krameṇa vā syātām , yugapadvā ? kramapakṣe pūrvamanvayakriyā cet ,
tadidamanvitābhidhānameva , nānvīyamānābhidhānam | pūrvaṃ cedabhidhānakriyā ,
so'yamabhihitānvaya eva , nābhidhīyamānānvayaḥ | yugapattu kriyādvayasaṃvedana
nāsti | arthagatāyāḥ kriyāyāḥ śabdaprayogakāle'nupalambhāt || abhidhānakriyaivaikā tadabhijñaiḥ parīkṣyate | anvīyamānatā'rthānāṃ abhidhānādvinā kutaḥ ||

[6,2.143.252]

gauḥ śukla iti jātiguṇayorekadravyasamavetayorapi śabdamantareṇa
kuto'nvayamavagacchāmaḥ || ukternūtanataiveyaṃ na punarvastu nūtanam | na cātrāpi nivartante doṣāḥ pakṣadvayaspṛśaḥ || anvitābhidhāne pajñāntaram

[6,2.143.253]

anye manyante — sāmānyenānvitābhidhānam , viśeṣataścābhihitānvaya
iti | gośabdo hi svārthamanavagataviśeṣaguṇakriyāsāmānyānvitamabhidhatte ,
tāvatyanvitābhidhānam | śuklādiguṇaviśeṣasabandhastu padāntarādavagamyate |
so'yaṃ viśeṣo'bhihitānvaya iti — etadapi tādṛgeva || doṣo'nvitābhidhāne yaḥ sāmānye'pi sa tādṛśaḥ | doṣastulyo viśeṣe'pi yaścokto'bhihitānvaye ||

[6,2.143.254]

na cedamapūrvavastu varṇitam | abhihitānvayavādinaḥ viśeṣa evābhihitānvayamicchanti | sāmānye'pi hi padaṃ vartate , viśeṣe vākyam |
vākyārthapratītaye ca abhihitānvaya āśrīyate iti prāktana eveṣṭaḥ panthā
veditavyaḥ || padānāṃ saṃhatya kāritvam

[6,2.143.255]

kathaṃ tarhyābhidhānikī vyavahāraḥ ? saṅkulamivainaṃ paśyāmaḥ ,
sarvatra doṣasaṃbhavāt — ucyate — na kadācidatra saṅkulatā | saṃhatyakārīṇi hi padānītyuktam | samuditaiḥ padaireko vākyārthaḥ pratyāyyate |
sa ca guṇaguṇibhūtetarapadārthasaṃsṛṣṭaḥ kaścitpadārtha eveti kimatra
saṅkulam || padānāmanvayajñāpakatvam

[6,2.143.256]

nanu kimayamanvitābhidhānapakṣaḥ punarutthāpayitumiṣṭaḥ ? maivam —
nedamanvitābhidhānam | kathaṃ tarhi saṃhatyakāritā padānām ? ucyate —
saṃhatyakāritā'pyasti , na cānvitābhidhānam | anvitamarthaṃ padāni —
saṃhatya saṃpādayanti , na tvanvitamabhidadhati | kimidānīṃ kurvanti
vākyārthaṃ padāni , ghaṭamiva mṛdādīni — etadapi nāsti — jñāpakatvātteṣām |
kā tarhiyaṃ vācoyuktiḥ , saṃhatyakārīṇi padāni , na cānvitamabhidadhatīti ? iyaṃ vācoyuktiḥ | padānyanvitaṃ pratyāyayanti , nānvitamabhidadhati || anvaye śaktyasambhavaḥ

[6,2.143.257]

nābhidhātrī śaktiranvitaviṣayā , kintvanvayavyatirekānugataniṣkṛṣṭasvārthaviṣayaiva | tātparyaśaktistu teṣāmanvitāvagamaparyantā saha
vyāpārāt , vyāpārasyaitadīyasya nirākāṅkṣapratyayotpādanaparyantatvāt |
tathā hi — anyathaiva pravartante pratyakṣādyudbhavā dhiyaḥ | arthaṃ pūrṇamapūrṇaṃ vā darśayantyaḥ puraḥ sthitam || anyathaiva matiśśābdī viṣayeṣu vijṛmbhate | pratipatturanākāṅkṣapratyayotpādanāvidhiḥ || ata eva padaṃ loke kevalaṃ na prayujyate | na hi tena nirākāṅkṣā śroturādhīyate matiḥ || śakterabhāve'pi saṃsargabhānasaṃbhavaḥ

[6,2.143.258]

nanu abhidhānavyatiriktaḥ ko'nyaḥ śabdasya kṛtsnaphalaparyantaḥ pratyāyanātmā vyāpāraḥ ? asti kaścit , yaḥ sarvaireva saṃsargavādibhirapratyākhyeyaḥ | na hi saṃsargo'bhidhīyate , pratīyate ca vākyāt ||

[6,2.143.259]

nanu saṃsṛṣṭābhidhāne sati saṃsargaḥ pratīyeta , nānyathā — naitadevam —
saṃhatyakāritvādeva saṃsargāvagatisiddheḥ | na hi saṃhatyakaraṇam , asaṃsṛṣṭaṃ ca
kāryaṃ kvacit dṛśyate ||

[6,2.143.260]

api ca prakṛtipratyayau parasparāpekṣamarthamabhidadhāte | na ca prakṛtyā
pratyayārthī'bhidhīyate , niyogasyādhātuvācyatvāt | na ca pratyayena prakṛtyartho'bhidhīyate , niyogādeḥ liṅvācyatvānupapatteḥ | na ca tau pṛthakpṛthak
svakāryaṃ kurutaḥ | evaṃ padānyapi parasparāpekṣīṇi saṃhatya kāryaṃ
kariṣyanti | na ca parasparamarthamabhidhāsyanti vākyānyapi prakaraṇapatitānyevameva | taduktam — "prakṛtipratyayau yadvat apekṣete parasparam | padaṃ padāntaraṃ tadvat vākyaṃ vākyāntaraṃ tathā iti ||"

[6,2.143.261]

ayameva pakṣaḥ śreyān yat saṃhatyakāritvaṃ padānāṃ , asaṃkīrṇārthatvaṃ ca || nirapekṣe prayoge'yaśśalākākalpanā bhavet | tadanvitābhidhāne tu padāntaramanarthakam || saṃhatyakāripakṣe tu doṣo naiko'pi vidyate | tenāyamupagantavyaḥ mārgo vigatakaṇṭakaḥ || abhidhātrī matā śaktiḥ padānāṃ svārthaniṣṭhatā | teṣāṃ tātparyaśaktistu saṃsargāvagamāvadhiḥ || tenānvitābhidhānaṃ hi nāsmābhiriha mṛṣyate | anvitapratipattistu bāḍhamabhyupagabhyate ||

[6,2.143.262]

saṃhatyakārakatvācca padānāṃ na svārthābhidhitsayaiva samuccāraṇam ,
apitu pradhānaṃ kāryameva kartum | taduktam — "vākyārthamitaye teṣāṃ pravṛttau nāntarīyakam | pāke jvāleva kāṣṭhānāṃ padārthapratipādanam iti ||"vākyārthabodhavicāropasaṃhāraḥseyaṃ vyutpattimūlā padavisarasamudbhidyamānāṅkuraśrīḥsaṃskārodārapatrā kusumacayavatī prollasadbhiḥ padārthaiḥ | prajñāvallī viśālā phalati phalamidaṃ svādu vākyārthatattvaṃnairākāṃkṣyaṃ tu sāndre hṛdaya upagate yānti yasmin pumāṃsaḥ ||

[6,2.143.263]

āha ca — padātprabhṛti yā caiṣā prajñā jñāturvijṛmbhate | puṣpitā sā padārtheṣu vākyārtheṣu phaliṣyati || tasmādanayā nītyā saṃsargapratyayo bhavati sādhuḥ | saṃsṛṣṭāśca padārthāḥ vākyārtha iti nyavedi prāk || yaścaiṣa lokavyavahārasiddhiḥprādarśi vākyārthamitāvupāyaḥ | sa eva vede'pyavadhāraṇīyaḥtatrāpi tānyeva padāni te'rthāḥ ||

[6,2.143.264]

iti vākyārthavicāraḥvedārthāvadhāraṇaprakāravicāropakṣepaḥ

[6,2.143.265]

āha — loke pramāṇāntaraparicchedyatvāt vākyārthasya tadavagamopāyatvaṃ
śabdānāṃ yojayituṃ śakyate | vedārthastu — atīndriyaḥ | na ca rāgādidoṣakaluṣamanasāmasmadādīnāṃ atīndriyapadārthadarśanakauśalamasti | tadadarśane
ca tatra vṛddhavyavahārāt vyutpattireva na saṃbhavati | so'hamadya vedārthaṃ bubhutsamāno vedavidaṃ kaṃcidācāryamabhigaccheyam | so'pyatīndriyārthadarśī na
bhavatīti tasyāpi tathaiva vyutpattyabhāva iti tenāpyanyaḥ kaścidabhigantavyaḥ |
so'pyanyamityandhaparamparā prāpnoti | na ca veda eva , "vṛddhirādaic" iti
paṇiniriva , "mastriguruḥ" iti bruvan piṅgala iva , "hasta karaḥ pāṇiḥ"
iti kathayannabhidhānamālākāra iva svayamupadiśati — "eṣo'sya māmakasya
śabdasyārthaḥ" iti | tasmātsarvathā duravagamo vedārthaḥ tadāha — "svayaṃ rāgādimātrārthaṃ vetti cettasya nānyataḥ | na vedayati vedo'pi vedārthasya kuto gatiḥ iti ||"

[6,2.143.266]

atha nigamaniruktavyākaraṇavaśena padārthakalpanā kriyate ; tarhi nānāmatitvāt upadeṣṭṝnā , anekārthatvācca dhātūnāṃ nāmnāṃ , upasarganipātānāṃ
ca na niyataḥ kaṃcidartho vyavasthāpayituṃ śakyate | anyathā tatkalpanāsaṃbhavāt | āha ca — (pra. vā. 1.320)"tenāgnihotraṃ juhuyāt svargakāma iti śrutau | khādecchavamāṃsamityeṣaḥ nārtha ityatra kā pramā iti ||"vaidikaśabpā āpi laukikā eva

[6,2.143.267]

tadetat badhirasya rāmāyaṇaṃ varṇitamasmābhiḥ , yū evamapi śrutvā
vedārthaparigamābhyupāyaṃ mṛgayate | anena hi pavaktina vākyārthaparigamopāya
prakaṭanena sarvamapākṛtaṃ bhavati | uktaṃ hi — nābhinavāḥ kecana vaidikāḥ
śabdāḥ | racanāmātraṃ vede bhidyate , na tu padāni | sargātprabhṛti ca
pravṛtto'yaṃ vedavidāṃvyavahāraḥ | tata eva dīrghaprabandhapravṛttāt adyatve vayasi
vyutpadyāmahe | vyutpadyamānāśca taṃ tamarthaṃ pratipādyāmahe || vedārthāvagamasahakārīṇi

[6,2.143.268]

kiṃca vedārthasya parijñānaupayikāni vyākaraṇamīmāṃsādiśāstrāṇi
kva gatāni ? yadeṣu jīvanmu na venārtho'vadhāryate ||

[6,2.143.269]

api ca , re mūḍha ! svayaṃ rāgādimānnārthaṃ vetti ? vedasya ko'rtho
rāgādimataḥ ? pratyakṣamatīndriye'rthe mā pravartiṣṭa , na tu rāgādimān "agni
hotraṃ juhuyāt svargakāmaḥ" itivākyādapi agnihotrākhyaṃ karma svargasādhanamiti nāvagacchet ||

[6,2.143.270]

atīndriye'rthe niyatā kutovyutpattiriti cet , uktamatra , vedavattadvyavahārasya tadarthaparigamopāyasya suciraprarūḍhatvāt | vedārthaśca , tadavagamaśca , tadupāyaśca , tadanuṣṭha naṃ ca nādyatve pravṛttāni | ta ni keṣāṃ ..'nādīnyeva | asmanmate tu jagatsargātprabhṛti pravṛttāni | kasteṣvadya paryanuyogāvasaraḥ ? seyamanena pāpakāriṇā "khādecchavamāṃsaṃ" ityādyapabhāṣaṇena
kevalamavīcikedārakuṭumbinamānaṃ kartuṃ vedanindaiva mandamatinā kṛtā , na
dūṣaṇamabhinavaṃ kiṃcidutprekṣitamiti || vedārthavyutpattyasaṃbhavaḥ

[6,2.143.271]

athāpara āha — kimeṣa tapasvī parāṇudyate ? kiyanenāparāddham ?
kimanena viruddhamabhihitam ? na hi lokato vedārthe vyutpattiravakalpate ||

[6,2.143.272]

ko'yaṃ loko nāma ? kiṃ yaḥ kaścit prākṛtaḥ , uta vaiyākaraṇaḥ
saṃskṛtamatiḥ ? iti ||

[6,2.143.273]

tatra śākaṭikāḥ sādhuśabdaprayogānabhijñamanaso nisargata evākṣatakaṇṭhāḥ varākāḥ saṃskārabāhyaiḥ gāvyādibhireva śabdairvyavaharanti | taiśca
vyavaharantaḥ kathamiva vaidikeṣu śabdeṣu vyutpattimavāpnuyuḥ ?

[6,2.143.274]

yadyapi cāsti "eṣi" "emi" iti kaśmīreṣu , "gaccha" iti darvābhisāreṣu , "karomi" iti madreṣu katipaye sādhuśabdā pāmarairapi prayujyante ;
tathāpyatīva praviralasaṃcāro'sau vyavahāra ityanupādeya eva vaidikaśabdavyutpatteḥ || vyākaraṇenāpi vedārthāvadhāraṇāsaṃbhavaḥ

[6,2.143.275]

atha vyākaraṇasya vedāṅgatvāt tataḥ sādhvasādhuśabdapravibhāgamavagacchantaḥ "sādhubhirbhāṣitavyaṃ , asādhubhirna" iti vidhiniṣedhaniyamitamatayaḥ
sādhubhireva śabdairvyavaharanto vidvāṃsaḥ tanīyasaiva kleśena vaidikeṣvapi śabdeṣu
vyutpattimāsādayeyuriti kathyate — tadapi na caturaśram — itaretarāśrayaprasaṅgāt | vede hi siddhaprāmāṇye tadaṅgabhūtavyākaraṇābhyāsasamāsāditasādhvasādhuśabdapraviveka vṛddhavyavahāraparicayapurassarā vaidikaśabdeṣuvyutpattiḥ ,
tadvyutpattau ca satyāṃ bodhakatvādapratipādakatvalakṣaṇamaprāmāṇyamapojjhato
vedasya prāmāṇyamiti || prākṛtavyākaraṇasya vedāṅgatvāpattiḥ

[6,2.143.276]

atha vedāṅgamidamiti śraddhāmavadhūya yadṛcchādhītenaiva vyākaraṇena
pūrvoktakāryasiddhernetaretarāśrayamiti varṇyate — kimidānīṃ nāṭakaprakaraṇādi
kāvyopayogisaṃskṛtabhāṣāviśeṣaparijñānāyaiva prākṛtalakṣaṇavadvyākaraṇamadhyetavyam ? tathā'bhyupagamevā'naṅgatvāviśeṣāt — prākṛtalakṣaṇaprasiddhaśabdavyavahārānusāreṇa vaidikaśabdavyutpattirāpādyata iti sutarāṃ dussthatvaṃ ||

[6,2.143.277]

api ca satyapi vyākaraṇādhigame , śrute'pi "sādhubhirbhāṣitavyam"
ityupadeśe , satyaṃ vadata ! vedārthānuṣṭhānaparāyaṇo'pi kṛtabuddhirapi
niṣiddhācaraṇaparāṅmukho'pi śrotriyo'pi śraddadhāno'pi yadi kaścit kevalaiḥ
sādhubhireva śabdairvyavaharan dṛṣṭa ekākī ? taiśca nānārthakriyāsādhanabhūtabhūrivyavahāraṃ nirvahan tadanucaraḥ parijñāto na bhūyaḥ kevalasādhuśabdaprayogakuśalaḥ kalpanīyaḥ | kutaścāsau labhyate ? tasmānna vṛddhavyavahārādvedārtha
vyutpattirupapadyate || vyākaraṇasya vedārthānirṇāyakatvam

[6,2.143.278]

atha vyākaraṇameva vedārthavyutpattau upāyatāṃ pratipatsyate iti
manyase ; tadapi kathamiti cintyam | na hi vivaraṇakāra iva pāṇinirvedaṃ
vyācaṣṭe | vyācakṣāṇo vā parimitadarśini asmādṛśe , dveṣādidoṣakaluṣitamanasi tasmin asmadādīnāṃ vedārthaṃ bubhutsamānānāṃ kidṛśī
visrambhaḥ ? kiṃ yathaiva vyācaṣṭe , tathaiva vedārthaḥ , anyathā veti ||

[6,2.143.279]

yadi tu sādhvasādhuśabdavivekakaraṇadvāreṇa vyākaraṇaṃ kāraṇaṃ vedārthavyutpatterityucyate — tatrāpi — svātantryeṇa vedasyeva vyākaraṇasya śāstratvānupapatteḥ | aṅgatvaprasiddheśca vaidikavidhyapekṣitārthasaṃparkitvamasya nūnameṣitavyam | tat kasya vidheḥ śeṣatayā vyākaraṇamavatiṣṭheteti vācyam |
sādhubhirbhāṣitavyaṃ , asādhubhirnetyanayoreva vidhiniṣedhayoriti cet ;
nanvetāveva vidhiniṣedhau tāvadvicārayāmaḥ | kiṃ kvacitprakaraṇe paṭhitau ?
kimanārabhyādhītau ? kḷptādhikārī , kalpyādhikārī vā ? iti || sādhvasādhuśabdavibhāgasaṃbhavākṣepaḥ

[6,2.143.280]

āstāṃ cedam ! vitatā khalviyaṃ cintā | sādhvasādhuśabdasyāprasiddhatvāt kiṃviṣayāvimau vidhiniṣedhau syātāmitīdameva cintyatām |
brīhibhiryajeta" "na kalaṃjaṃ bhakṣayet" iti brīhikalaṃjasvarūpasya lokato'vagatau tadviṣayavidhiniṣedhāvabodho na durghaṭaḥ | iha tu brīhaya iva kalaṃjamiva na sādhvasādhuśabdasvarūpaṃ loke prasiddham ; pratyakṣādipramāṇātītavāt | pratyakṣaṃ tāvat sādhvasādhuśabdapravivekena lokato'vagamyate |
kṛtaśramaśravaṇayugalakaraṇikāsu pramitiṣu śabdasvarūpameva kevalaṃ viṣayatā
mupayāti | na jātu tadgataṃ sādhutvamasādhutvaṃ vā | na hi śabdatvādijātivat , udāttādidharmavacca sādhvasādhutāyāṃ kasyacidapi śraitraḥ pratyayaḥ
prasarati | pratyakṣapratiṣedhe ca sati tatpūrvakasaṃbandhagrahaṇāsaṃbhavāt anumānamapi niravakāśameva | śabdastu dvividhaḥ puruṣapraṇītaḥ , vaidiko vā | tatra
puruṣapraṇītaḥ pratyakṣānumānaviṣayīkṛtārthapratipādanapravaṇa eva bhavati iti
tadapākaraṇādeva parākṛtaḥ | vaidikastu saṃprati cintyo vartate | sa hi
siddhe sādhvasādhutve tadvidhiniṣedhe vyāpriyate | na punaḥ tata eva
tatsiddhiryujyate | tathā'bhyupagame vā duruttaramitaretarāśrayatvamavatarati —
vidhiniṣedhasiddhau sādhvasādhuśabdasiddhiḥ , sādhvasādhuśabdasiddhau ca vidhiniṣedhasiddhiriti || sādhutvamapi durvacam

[6,2.143.281]

kiṃcedaṃ sādhutvaṃ nāma ? yadi vācakatvam , gāvyādayo'pi sutarāṃ
vācakā iti te'pi kathaṃ na sādhavaḥ ? arthāvagatisādhanāddhi sādhutvam |
tacca yathā gāvyādiṣu jhaṭityeva bhavati , na tathā gavādiṣviti prathamaṃ ta
eva sādhavaḥ ||

[6,2.143.282]

evaṃ ca yadāhuḥ — "asādhuranumānena vācakaḥ kaiścidiṣyate"

[6,2.143.283]

iti ; tadatyantamasāṃpratam ; sopānāntarapratītiprasakteḥviparyayasya
ca loke prasiddhatvāt ||

[6,2.143.284]

yastāvadanadhigatavyākaraṇasaraṇiḥ pāmarādiḥ , saḥ gāvyādiśabdaśravaṇe
sati tāvatyeva jātasantoṣaḥ tata evārthamavagacchan gavādiśabdānumānavyavadhānamanāruhyaiva vyavaharati | hemagirimuttareṇa yādṛṃśi mādṛśairanubhūtāni
tarukusumaphalāni , tathāvidhāstasya sādhuśabdā iti sarvātmanā'navadhāritasaṃbandhaḥ sa kathaṃ tāvadanumātuṃ prabhavet ?

[6,2.143.285]

ye'pi vyākaraṇārṇavakarṇadhārāḥ cirābhyastasūktayaḥ sūrayaḥ , te'pi
gāvyādibhirvyavaharanto'numānakramamananusaranta eva tebhyo'rthaṃ pratipadyanta ,
iti pratyātmavedanīyametat | tasmāt vācakatvameva sādhutvam | etacca
gavādiṣviva gāvyādiṣu dṛśyata iti te'pi sādhavaḥ syuḥ ||

[6,2.143.286]

asādhutvamapyavācakatvamucyate | tacca vāyasavāśitādiṣu vyavasthitaṃ
na varṇātmakeṣu vyaktavāguccāryamāṇeṣu śabdeṣviti na te'sādhavaḥ || sādhvasādhuśabdayoḥ vilakṣaṇabodhajanakatvaṃ nāsti

[6,2.143.287]

brūyāt — nārthapratītisādhanatvamātraṃ sādhutvam , dhūmādibhirativyāpteḥ |
api tu viśiṣṭakriyākaraṇatvam | tacca gavādiṣvevāsti , na gāvyādi
ṣviti na te sādhava iti — etadapyasamīkṣitābhidhānam — abhidhānakriyākāraṇatvaṃ hi vācakatvamiti pūrvameva sunipuṇamupapāditam | tacca gavādiṣu gāvyādiṣu ca samānamiti sarva eva sādhavaḥ || sādhvasādhutve na śāstragamye

[6,2.143.288]

atha lakṣaṇānugatatvaṃ , tadbāhyatvaṃ ca sādhutvamasādhutvaṃ ca varṇyate —
tadayuktam — pāribhāṣikatvaprasaṅgāt | na cānyatkimapi sādhvasādhu
lakṣaṇamatisūkṣmayā'pi dṛṣṭyā śakyamutprekṣitum | ato vācakāvācakāveva
sādhvasādhū iti sthitam ||

[6,2.143.289]

tena tayoḥ pravartamānau vidhiniṣedhāvimau vyathau bhavetām |
katham (ta. vā. 1.3.18) — sādhubhirbhāṣaṇaṃ tāvat prāptatvānna vidhīyate | avācakaniṣedhaśca nāprāpteravakalpate ||

[6,2.143.290]

na hi "salilaṃ pibet" "analaṃ na pibet" iti vidhiniṣedhau saṃbhavataḥ |
salilapānasya svataḥ prāptatvāt , aprāpte ca śāstrasyārthavattvāt |
jvalanapānasya ca kasyāṃcidapyavasthāyāṃ aprāpteḥ pratiṣedhānarthakyāt |
prāptipūrvikā hi pratiṣedhā bhavanti | na hi grīṣme jvālāyamānamāravamārgabhramaṇojjhṛmbhitatṛṣātiśayatanūkṛtatanurapi tanūnapātaṃ pātuṃ lavaṇopayogopanītatṛṅvikāraḥ karabho'pi yateteti || sādhvasādhuśabdayoḥ puṇyapāpahetutvamapi dūrvacam

[6,2.143.291]

tatraitatsyāt — gavādergāvyādeśca vācakatvāviśeṣe'pi sādhvasādhuśabdoccāraṇakaraṇakapuṇyapāpaprāptiparihāraprayojananiyamavidhānāya śāstrasāphalyaṃ bhaviṣyati | taduktam (vā. pa. 3.3.30) — "vācakatvāviśeṣe'pi niyamaḥ puṇyapāpayoḥ iti — "

[6,2.143.292]

etadapi durghaṭam — pratipadamaśakyatvāt , vargīkaraṇanimittasya cāsaṃbhavāt | avaśyaṃ hi vidhiṃ vā niṣedhaṃ vā vidhitsatāṃ praviṣedhyāṃśca niṣe
dhyāṃśca śabdānupadarśya , niyamo vidhātavyaḥ "ebhirbhāṣatavyaṃ , ebhirna"
iti | tatra yadyubhaye te śabdāḥ prativyakti nāmagrahaṇaparigaṇanapurassaramupadarśyeran , tadayamarthaḥ kalpaśatajīvinaḥ bhagavataḥ parameṣṭhino'pi na viṣayaḥ ,
pravitatavadanasahasrasaṃkulamūrteranantasyāpi na gocaraḥ , vācaspaterna bhūmiḥ ,
sarasvatyā atibhāraḥ , teṣāmānantyena darśayitumaśakyatvāt || sādhvasādhuśabdavargīṃkaraṇāsaṃbhavaḥ

[6,2.143.293]

atha kiṃcidupalakṣaṇamavalamya teṣāṃ vargīkaraṇamupeyate — hanta tarhi
dṛśyatām ! na ca tatsaṃbhavati || avibhaktā hi śabdatvajātiḥ śabdāpaśabdayoḥ | na cāvāntarasāmānye kecidvargadvaye sthite || na hi sādhutvasāmānyaṃ itareṣu vyavasthitam | itareṣvapyasādhutvasāmānyamupalabhyate ||

[6,2.143.294]

tadanupalambhādasaṃbhavati vargīkaraṇakāraṇe kathameṣa niyamo vidhīyeteti
nāvadhārayāmaḥ || sādhuśabdabhāṣaṇaniyamāsaṃbhavaḥ

[6,2.143.295]

kiṃca niyamārthe'pi śāstre vaktavyaṃ — kīdṛśo niyamārtha iti — kiṃ
sādhubhireva bhāṣitavyam , bhāṣitavyameva nādhubhiriti | ubhayathā ca
pramādaḥ | āha hi (ta. vā. 1.3.18) — "yadi sādhubhireveti nāsādhoraprasaṅgataḥ | niyataṃ bhāṣitavyaṃ cet maune doṣaḥ prasajyate iti ||"

[6,2.143.296]

na ca vācakatvādanyat sādhutvamityuktam , avācakasya prayogaprasaṅga
eva nāstīti || apaśabdaprayogapratiṣedho'pi na śakyaḥ

[6,2.143.297]

atha pramādā'śaktikṛtāpaśabdaprayogapratiṣedhāya niyama āśrīyate —
tatrāpi — pramādā'śaktijāḥ śabdāḥ yadi tāvadavācakāḥ | teṣu prasaṅgo nāstīti tannivṛttiśrameṇa kim || atha vācakatā teṣāṃ apramādotthaśaktivat | na tarhi pratiṣedhaḥ syāt apramādotthaśaktivat ||

[6,2.143.298]

nanu ! asti tāvadapaśabdānāmaśakyanihnavaḥ paridṛśyamāno loke
prayoga iti tannivṛttiphala eṣa prayoganiyamaḥ kathaṃ na bhavet —

[6,2.143.299]

yadyevaṃ akṣinikocahastasaṃjñāderapi pracuraḥ prayogo dṛśyata iti tadvyu
dāsaphalo'pyeṣa niyamaḥ syāt ||

[6,2.143.300]

api ca vidhiphalaḥ sarvatra niyamo bhavati , "ṛtāvupeyāt" ityādi |
niṣedhaphalā tu parisaṃkhyā "paṃca paṃcanakhā bhakṣyāḥ" iti | tadayamapaśabde
prayogapratiṣedhaphalaśca niyamaśceti vyāhatamabhidhīyate ||

[6,2.143.301]

parisaṃkhyā tarhi bhaviṣyatīti cet — na — śabdāpaśabdayoryugapatprāptyabhāvāt | "tatra cānyatra ca prāptau parisaṃkhyā'bhidhīyate" iti nyāyāt || sādhvasādhuśabdayoḥ puṇyapāpahetutvamapi na

[6,2.143.302]

yadapi puṇyapāpaphalatvaṃ suśabdāpaśabdayoriti gīyate — tadapi na
peśalam — paridṛśyamānaṃ avivādasiddhaṃ arthapratyayopajananamapahāya parokṣasyādṛṣṭasya puṇyapāpātmanaḥ kalpanānupapatteḥ || arthavādavākyatvaṃ tadvidheḥ

[6,2.143.303]

yaścāyaṃ "svarge loke kāmadhugbhavati" iti sādhuśabdastutyarthavādaḥ ,
yaśca "sa vāgvajro yajamānaṃ hinasti" ityapaśabde nindārthavādaḥ , tatra
padārthasya vispaṣṭadṛṣṭatvāt arthavādamātraparyavasitau ca "dravyasaṃskārakarmamu
parārthatvāt phalaśrutirarthavādaḥ syāt" iti nyāyāt na phalārthateti ||

[6,2.143.304]

tadevaṃ "sādhubhirbhāṣitavyaṃ , asādhubhirna" iti vidhiniṣedhayoranārabhyādhītayoḥ śrūyamāṇayorapi dausthityāt tanmūlatayā labdhapramāṇabhāvā
vyākaraṇasmṛtiḥ aṃgatāmeṣyati vedasyeti durāśaiva | prakaraṇaviśeṣapāṭhe
tu tayostadupayogādeva na sārvatriko niyamārthateti sarvathā na tanmūlatvaṃ
vyākaraṇasya || vyākaraṇādhyayanasya vaiphalyaśaṅkā

[6,2.143.305]

āha — tarhi "niṣkāraṇaḥ ṣaḍaṅgo vedo'dhyeyo jñeyaśca" iti vidheḥ
śikṣākalpasūtraniruktacchandojyotiśśāstravat vyākaraṇamapi vedāṅgatvā
dadhyeyamityavagamyate — naitadapyasti — śikṣādīnāṃ itaretarasādhyasaṃkīrṇavividhavidhyapekṣitavedopakāranirvartakatvena tadaṅgatā susaṃgatā | vyākaraṇasya tu sudūramapi dhāvanaplavane vidadhataḥ sādhuśabdaprayoganiyamadvārakameva
tadaṅgatvaṃ saṃbhāvyate , na mārgāntareṇa | sa ca niyamo durupapāda iti
darśitam | ato nāṃgāntarāṇi spardhitumarhati vyākaraṇam || vyākaraṇaṃ na ṣaṅgāntargatam

[6,2.143.306]

niṣkāraṇaṣaḍaṅgavedādhyayanavidhau ca niṣkāraṇagrahaṇaṃ yathā prayojanaśaithilyaṃ sūcayati , na tathā prayojanavattām | śrutiliṅgādyaṅgatvapramāṇāpekṣayā ṣaḍaṅgatā varṇayiṣyate || vākyāni ca na vyākaraṇaviṣayāni

[6,2.143.307]

etena "tasmādbrāhmaṇena na mlecchita ve nāpabhāṣita vai , mleccho ha
vā eṣa yadapaśabdaḥ" iti "ekaḥ śabdaḥ samyak jñātaḥ suprayuktaḥ svarge loke
kāmadhuk bhavati" iti , "āhitāgnirapaśabdaṃ prayujya prāyaścittīyāṃ sārasvatīmiṣṭiṃ nirvapet" iti "tasmādaśeṣā vyākṛtā vāgucyate" ityādivacanāntaramūlatā'pi vyākaraṇasmṛteḥ pratyuktā || śiṣṭatvamapi durvacam

[6,2.143.308]

śiṣṭaprayogamūlā tarhi vyākaraṇasmṛtirastu , vaidyakasmṛtirivānvayavyatirekamūleti cet — ke śiṣṭā iti pṛṣṭo vaktumarhasi | kiṃ tadabhimatagavādisādhuśabdavyavahāriṇaḥ , gāvyādyaśikṣitāpaśabdavādināḥ , dvaye vā ?

[6,2.143.309]

ādye pakṣe duruttaramitaretarāśrayatvam — śiṣṭaprayogamūlaṃ vyākaraṇam ,
vyākaraṇavidaśca śiṣṭā iti | na hyaśikṣitavyākaraṇāḥ tatsaṃskṛtagavādiśabdaprayogakuśalā bhavanti ||

[6,2.143.310]

madhyamapakṣe gāvyādivyavahāriṇaḥ śākaṭikāḥ śiṣṭāḥ , tatprayogamūlaṃ
gavādiśabdasaṃkārakāri vyākaraṇamiti vyāhatamiva lakṣyate ||

[6,2.143.311]

tṛtīye tu pakṣe gogāvyādiśabdaprayogasāṃkāryāt kiṃphalaṃ vyākaraṇaṃ
bhavet | vaidyasmṛtestu yuktamanvayavyatirekamūlatvaṃ , tathā darśanāditi |
tadanayā'pi diśā na prayojanavattāmupayāti vyākaraṇam || vyākaraṇasya phalavatvaṃ sūtre noktam

[6,2.143.312]

ataśca niṣprayojanaṃ vyākaraṇam , tatsūtrakṛtā svayaṃ prayojanasyānuktatvāt | na hi "athāto dharmajijñāsā" "pramāṇādijñānāt" , sādharmyādijñānadvā niḥśreyasādhigamaḥ , itivat tatra sūtrakāraḥ prayojanaṃ pratyapīpadat ||

[6,2.143.313]

sujñānatvānna pratyapādayaditi cet — kimucyate sujñānatvam ? yadadyāpi
nipuṇamanveṣamāṇā api na vidmaḥ , yatra cādyāpi sarve vivadante || vyākaraṇādhyayanasyāpuruṣārthatvam

[6,2.143.314]

kiṃca dharmārthakāmamokṣāścatvāraḥ puruṣārthāḥ | teṣāmanyatamaḥ kila
vyākaraṇasya prayojanamāśaṅkyeta ||

[6,2.143.315]

tatra na tāvaddharmastasya prayojanam | sa hi yāgadānahomādisvabhāvaḥ ,
tajjanitasaṃskārāpūrvarūpo vā vedādevāvagamyate | codanaiva dharme pramāṇa
miti hi tadvidaḥ | codanāmūlamanvādismṛtisadācārapurāṇetihāsagamayo vā
sa kāmaṃ bhavatu | vyākaraṇasya tu svatastadupadeśasāmarthyāsaṃbhavāt aṅga
samākhyātatvācca na tatprayojanatā yuktā ||

[6,2.143.316]

prayoganiyamadvārakastu dharmaḥ tasyāprayojanatayā nirasta eva ||

[6,2.143.317]

arthaprayojanatā tu vārtādaṇḍanītyoḥ prasiddhā , na vyākaraṇasya |
adhītavyākaraṇāḥ api daridrāḥ prāyaśo dṛśyante iti na tasya arthaḥ
prayojanam ||

[6,2.143.318]

kāmastu vātsyāyanapraṇītakāmaśāstraprayojanatāmupagataḥ na vyākaraṇasādhyatāṃ spṛśati ||

[6,2.143.319]

mokṣe tu dvāramātmādiparijñānamācakṣate kleśaprahāṇaṃ cādhyātmavidaḥ |
ṣatvaṇatvaparijñānaṃ punarapavargasādhanamiti na sādhīyān vādaḥ | tadevaṃ
dharmādicaturvargādeko'pi na vyākaraṇasādhya iti sthitam || vyākaraṇaṃ na vedāṅgam

[6,2.143.320]

athocyate — sakalapuruṣārthasārthasādhanopadeśavidheḥ vedasya vyākaraṇamavalagnakamaṅgam | atastatprayojanenaiva prayojanavadidamiti na pṛthak
prayojanāntaramākāṃkṣatīti — tadapi parihṛtam — yayā hi sādhuśabdetaropadeśadiśā tasya tadaṅgatā , sā vyudastaiva | na cāṅgasyāpi satastasya
tatsevādvāramaparamastīti naṣprayojanyameva | na cedṛśamanupakārakamapyaṅgaṃ
bhavitumarhati | na hi tat pradhānenāṅgīkriyate | niyogagarbho hi
viniyoga iti nyāyavidaḥ || rakṣohādikamapi na vyākaraṇaphalam

[6,2.143.321]

yānyapi rakṣādīni prayojanāni vyākaraṇasya vyākhyātṛbhirabhihitāni , teṣāmanyato'pi siddheḥ na vyākaraṇaśaraṇatā muktā ||

[6,2.143.322]

rakṣā tāvadadhyetṛparamparāta eva siddhā | manāgapi svarato varṇato
vā pramādyantaṃ kacidadhīyānaṃ anye'dhyetāraḥ "mā vinīnaśaḥ , śrutimitthamuccāraya" ityācakṣāṇāḥ śikṣayantīti rakṣito bhavati vedaḥ ||

[6,2.143.323]

ūhastu trividhaḥ mantrasāmasaṃskāraviṣayaḥ | tatra sāmaviṣayaḥūhaḥ kaśāstrādavagamyate , yājñikaprayogapravāhādvā | mantraviṣayo'pyevam |
prokṣaṇādisaṃskāraviṣaye tu tasmin vyākaraṇamapi kiṃ kuryāt ?

[6,2.143.324]

āgamastvanantarameva parīkṣitaḥ | āgamagamyaṃ ca prayojanaṃ bhavati ,
na cāgama eva prayojanam ||

[6,2.143.325]

lāghavaṃ tu kimucyate ? vālyātprabhṛti bahuṣu bahatsvapi vatsareṣu
yannādhigantuṃ śakyate vyākaraṇam , sa celladhurupāyaḥ ko'nyastato guru
bhaviṣyati ||

[6,2.143.326]

sandeho'pi na kaścidvedārthe vyākaraṇena parāṇudyate | prativākyamupaplavamānanānāvidhasandehasahasravisraṃsanaphalā mīmāṃsā hi dṛśyate , na
vyākaraṇam | tena "rakṣohāgamaladhvasandehāḥ prayojanam" iti yaducyate tanna
sādhu vyāhṛtam ||

[6,2.143.327]

yānyapi prayojanāntarāṇi bhūyāṃsi — "te'surā helayo helayaḥ" ityudāharaṇadiśā darśitāni , tānyapi tucchatvāt ānuṣaṅgikatvāccopekṣaṇīyāni | taduktam (ta. vā. 1.3.18) — "arthavattvaṃ na cejjātaṃ mukhyairyasya prayojanaiḥ | tasyānuṣaṅgikeṣvāśā kuśakāśābalambinī iti ||"vyākaraṇena śabdasaṃskāraḥ na saṃbhavati

[6,2.143.328]

atha kathyate — kiṃ prayojanāntaraparyeṣaṇayā ? śasdasaṃskāra eva
vyākaraṇasya prayojanamiti — tadapi vyākhyeyam — kaḥ śabdasya saṃskāraḥ ?
tena vā ko'rtha iti | na hi brīhīṇāmiva prokṣaṇam , ājyasyevāvekṣaṇam , agnīnāmivādhānaṃ śabdasya kaścana vyākaraṇakāritaḥ saṃskāraḥ
saṃbhavati ||

[6,2.143.329]

naiyāyikādipakṣe ca kṣaṇikāḥ varṇāḥ | teṣāmuccāritanaṣṭānāṃ kaḥ
saṃskāraḥ ? śarāderiva na vegaḥ , nātmana iva bhāvanā , na śākhāderiva
sthitasthāpaka iti ||

[6,2.143.330]

varṇānāṃ nityatvapakṣe'pi kṣaṇikābhivyaktikatvamaparihāryam | atasteṣvapi kaḥ saṃskāraḥ? vyākareṇa varṇādisaṃskārāsaṃbhavaḥ

[6,2.143.331]

saṃskāraśca varṇasya vā , padasya vā , vākyasya veti vikalpyamānaḥ na
kasyacidvyavasthāpayituṃ śakyaḥ | vaiyākaraṇānāṃ tu niravayavavākyavādināṃ
padavarṇayoḥ saṃskāraḥ sutarāmanālambanaḥ ||

[6,2.143.332]

apoddhṛtyaiva vākyebhyaḥ prakṛtipratyayādikaṃ anyānyeva padāni saṃskariṣyanta iti cet — na — asatāṃ saṃskāryatvānupapatte | āha ca — "vākyebhya eva parikalpanayā vibhajyasaṃskartumicchati padāni mahāmatiryaḥ | uddhṛtya saurabhavibhūṣitadṛśi kasmātākāśaśākhikusumāni na saṃskaroti iti ||"vyākaraṇasyādhyeyatvaṃ nāpi vidhisiddham

[6,2.143.333]

na ca śabdasaṃskārakartavyatopadeśī kaścidanāramyādhīto vā prakaraṇapaṭhito vā vidhirupalabhyate , yamanurudhyamānāḥ śabdasyopayuktaraya "cātvaṃ lekṛṣṇaviṣāṇaṃ prāsyati" itivat upayokṣyamāṇasya vā , "brīhīn prokṣati"
itivat kaṃcanasaṃskāramanutiṣṭhema | "svādhyāyo'dhyetavyaḥ" iti tu
vidhiḥ abhimukhīkaraṇena māṇavakasya vā granthasya vā saṃskāramupadiśatīti
mahatī carcaiṣā tiṣṭhatu | sarvathā nāyaṃ vyākaraṇanivartyapratyayāgamavarṇalopādeśādidvārakaśabdasaṃskāropadeśaśaṅkāmapi janayatītyāstāmetat ||

[6,2.143.334]

na ca śabdaprayogopāyasya sthānakaraṇādeḥ koṣṭhasya mātariśvano vā
śrotrendriyasya vā tadupalabdhikāraṇasya prayokturātmano vā buddhervā kaścit
vyākaraṇena saṃkāraleśaḥ śakyakriya iti tadvārake'pi saṃskāre'nupāya eva
vyākaraṇam ||

[6,2.143.335]

na ca sthūlapṛṣatītyādikatipayaśabdavyutpādanameva vyākaraṇaprayojanatayā vaktavyam ; tasyāpi kalpasūtrādyupāyāntaralabhyatvāt || śabdatattvajñānaṃ na vyākaraṇādhīnam

[6,2.143.336]

yaścāha — "tattvāvabodhaḥ śabdānāṃ nāsti vyākaraṇādṛte" (ta. vā. 1.3.18) iti — tasya sopahāsamuttaraṃ vārtikakāra eva darśitavān ||

[6,2.143.337]

"tattvāvabodhaḥ śabdānāṃ nāsti śrotrendriyādṛte" (ta. vā. 1.3.18)
iti || sūtre'pyasaṃskṛta śabdaprayogaḥ

[6,2.143.338]

api ca vyākaraṇena kṛte'pi śabdasaṃskāre tadupadiṣṭa saṃskārabahiṣkṛtaśabdaprayogān vidadhataḥ tatratatra pūrve'pi dṛśyante | sūtrakārastāvat "janikartuḥ prakṛtiḥ" "tatprayojako hetuśca" iti "tṛjakābhyāṃ kartari" iti pratiṣiddhaṃ
ṣaṣṭhīsamāsaṃ , tathā "janikartuḥ" iti dhātunirdeśaikarviṣayaṃ janiśabdaṃ arthanirdeśe'pi prayuktavān || vārtike'saṃskṛtaśabdaprayogaḥ

[6,2.143.339]

vārtikakāro'pi "dambherhalgṛhaṇasya jātivācakatvāt siddham" iti
tathaiva prayuktavān | "anyabhāvyaṃ tu kālaśabdavyavāyāt" iti ca kleśena
samāsasaṃjñayā guṇavacanasaṃjñābādhitatvāt aguṇavacanatvāt brāhmaṇādigaṇapaṭhitatvāt "guṇavacanabrāhmaṇādibhyaḥ" ityaprāptameva ṣyañaṃ kṛtavān || bhāṣye'saṃskṛtaśabdaprayogaḥ

[6,2.143.340]

bhāṣyakāropi "aviravikanyāyena" iti dvandvagarbhe tatpuruṣe prayuyukṣite"supo dhātuprātipadikayoḥ" iti prāptamapi lopaṃ na kṛtavān | anyathā
kṛtvā codyaṃ , anyathā kṛtvā parihāra iti cātracānyathaivaṃ kathaṃ prāptamapi
ṇamulamupekṣya ttkāpratyayaṃ prāyuṅkta ||

[6,2.143.341]

tadidaṃ trimunivyākaraṇasya trayo'pi ca munayaḥ skhalantīti kamupālabhemahi! manvādismṛtiṣvasaṃskṛtaśabdaprayogaḥ

[6,2.143.342]

manvādigrantheṣyapi kriyanto'paśabdā gaṇyante ? "jñātārassantime" iti
manunā , "akṣiṇī ājya" ityāśvalāyanena , "mūrdhanyābhijighraṇaṃ" iti gṛhyakāreṇa , tadanantaraṃ "tubhyaṃ ca rāghavasya" iti vālmīkinā , "janme janme
yadabhyastam" iti dvaipāyanena prayuctam |

[6,2.143.343]

āha ca (ta. vā. 1.3.18) — "anto nāstyapaśabdānāmitihāsapurāṇayoḥ iti ||"

[6,2.143.344]

athavā kimanena purāṇapuruṣaparivādena | sarvathā'yaṃ vastusaṃkṣepaḥ — kṣāmo'pi kaścidupayogo na loke vede vā vyākaraṇasya vidyata iti || vyākaraṇasya viphalatvaṃ vaiyakaranai rapyuktam

[6,2.143.345]

kiṃcānyat — "atha śabdānuśāsanam" ityupakramya "keṣāṃ śabdanām"
iti pṛṣṭvā , "laukikānāṃ vedikānāṃ ca" iti pratijñāya — na laukikāssarve
vyākartuṃ pāritāḥ śabdāḥ | nāpi vaidikāḥ | tathāhi — teṣāṃ vyākriyā
pratipadaṃ vā vidhīyate ? lakṣaṇato vā ? pratipadaṃ tāvadanuśāsanamaghaṭamānaṃānantyācchabdānām | tathā cāhuḥ — "bṛhaspatiri drāya divyaṃ varṣasahasraṃ"
pratipadaṃ vihitān śabdān provāca , na cāntaṃ jagām" iti ||

[6,2.143.346]

nāpi lakṣaṇataḥ , tadasaṃbhavāt | na hi sakalasādhuśaṣdavargānugataṃ
apaśabdebhyaśca vyāvṛttaṃ gotvādivadiha kiṃcillakṣaṇamastītyuktam || sūtrānuguṇatvaṃ sādhutvamityapi na yuktam

[6,2.143.347]

tatraitatsyāta — na jātyādirūpamiha lakṣaṇamabhidhitsitam | api tu
kathamanuśāsanamiti praśnapūrvakamuktaṃ prakṛtyādivibhāgakalpanayā , sāmānyaviśeṣatatā lakṣeṇeneti ca | tathā hi — "karmaṇyaṇ" iti sāmānyalakṣaṇaṃ — karmaṇyupapade dhātumātrādaṇpratyayo bhavatīti | "āto'nupasarge
kaḥ" iti viśeṣalakṣaṇam ākārāntāddhātoḥ upasargarahitāt karmaṇyupapade
kapratyayo bhavatīti | tenānena sāmānyaviśeṣavatā lakṣaṇena kumbhakāraḥ
nagarakāraḥ ityādayaḥ , godaḥ kambalada ityādayo bhūyāṃsaḥ śabdāḥ akleśenaiva
vyākariṣyanta ityucyate prakṛtyādivibhāgakalpanayetyatra yadvaktavyaṃ , tatprāgeva
savistaramabhihitam | sāmānyaviśeṣavatā lakṣaṇeteti tu saṃpratinirūpyate | tadapi vyavasthitaṃ lakṣaṇaṃ na dṛśyate — tathā hi — dhātoḥ pare
pratyayā bhavantīti lakṣaṇaṃ kurvatā vaktavyam — kaḥ punarayaṃ dhāturnāmeti || dhātusvarūpamapi durvacam

[6,2.143.348]

nanu "bhūvādayo dhātavaḥ" ityuktameva tatsvarūpaṃ — kecana śabdāḥ kayācitparipāṭyā paṭhitāḥ , te dhātusaṃjñayā lakṣyante | tebhyaḥ pare tiṅaḥ
kṛtaśca pratyayā bhavantīti — satyamuktametat — kintu evaṃ pāṭhe kṛte'pi na
dhātusvarupanirṇaya upavarṇito bhavatiṃ | tathā ca gaṇḍatītyapi prāpnoti ,
dhātostiṅpratyayavidhānāt | "ghaṭa ceṣṭāyāṃ" iti dhātuḥ asti ca ghaṭa
iti prātipadikam | "amo roge" iti dhātuḥ anubandhatyāgāt"am" iti
bhavati ; asti ca dvitīyāvibhakterekavacanamiti | bhū śabdo dhātuḥ ;
asti ca bhūprātipadikam | "yatī prayatne" iti luptānubandhaḥ "yata"
iti dhātuḥ ; asti ca "yat" iti sarvanāma | tatra ca pāṭhaprasiddharūpamātrāviśeṣāt adhātorapi ghaṭabhūyacchabdarūpāt pare tiṅpratyayā bhaveyuḥ || kriyāvacanatvamapi na dhātulakṣaṇam

[6,2.143.349]

kriyāvacano dhāturiti cet — "bhavati" "tiṣṭhati" ityevamādīnāmadhātutvaṃ prapnoti , gaṇḍeścānarthakaḥ pāṭhaḥ ||

[6,2.143.350]

ubhayaṃ tarhi dhātulakṣaṇaṃ pāṭhaḥ , kriyāvacanatā ceti — na bhavitumarhati |
tadapi hi vyastaṃ vā lakṣaṇaṃ , samastaṃ vā ? vyavastapakṣe pratyekamamihite
doṣastadavastha eva | samastapakṣe'pi bhavatyādau kriyāvacanatvasya dvitīyalakṣaṇasya cābhāvādadhātutvameva syāditi | evaṃ dhātoḥ prakṛteranirṇītatvāt kutaḥ pare tiṅaśca kṛtaśca pratyayā utpadyeran || tiṅartho'pi durvacaḥ

[6,2.143.351]

kiṃca kecana tiṅpratyayāḥ kālādyupādhayaḥ na tadvacanāḥ | anukteṣu
ca kālādiṣu tatpūrvakaṃ vartamāne laṭ , bhaviṣyati ḷṭ , bhūte luṅ iti
niyamanirūpaṇamaśakyam ||

[6,2.143.352]

ucyatāṃ tarhi tiṅbhiḥ kālādaya iti cet — na — bhāṣyavirodhāt |
uktaṃ hi bhagavatā bhāṣyakāreṇa "bhūte dhātvartha" iti | na ca dhātvarthenaiva
dhātvartho vyavasthāpayituṃ śakyate | liṅādayaśca sutarāmanadhigamyamānaviṣayāḥ | te hi vidhyādāvarthe vidhīyante | sa ca bidhirūpo'rthaḥ svarūpa
taśca upādhitaśca na śakyo nirṇetumiti || kārakaprakaraṇasya duḥsthatvam

[6,2.143.353]

tathā kārakānuśāsanamapi dusstham | "dhruvamapāye apādānam" ityucyate | tatra dhruvasya vṛkṣādeḥ — vṛkṣāt patito devadattaḥ iti patanakriyāyāṃacalataḥ kṛśamapi na kārakatvamutpaśyāmaḥ | kriyāyogi hi kārakam |
sā ca vṛkṣe nopalabhyata iti ||

[6,2.143.354]

"sārthāddhīnaḥ" "rathātpatitaḥ" iti sārtharathayoḥ kriyopalabhyate , na
vṛkṣavanniścalatvamiti cet — satyam — svarasapravṛttā tayorasti kriyā |
hāne yāne ca pādapanirviśeṣāveva sārtharathau | na ca yadekasyāṃ kriyāyāṃ
kārakaṃ , tat sarvāsu kriyāsu kārakaṃ bhavati , atiprasaṅgāt || dvitīyānuśāsane doṣaḥ

[6,2.143.355]

"karmaṇā yamabhipraiti sa saṃpradānam" ityatra karmaśabdaḥ kriyāvacano
vā syāt , īpsitatamakārakavācī vā ? ādye pakṣe kriyayā sarvakārakāṇyabhipreyanta iti kriyāsu kārakāṇi saṃpradānatāṃ pratipadyeran | na copādhyāyasya kicidabhiprīyamāṇasya vyāpāramutpaśyāma ityasāvakārakameva tatra
syāt | pratigrahastu kriyāntarameva | tatra coktaṃ kriyayā cābhipreyamāṇaṃ
phalaṃ bhavati , na kārakamiti vakṣyāmaḥ ||

[6,2.143.356]

dvitīyastu pakṣaḥ — karmaṇā kārakeṇa gavādinā yamabhipraitīti sutarāṃ
saṃkaṭaḥ | kriyāsaṃbandhitayā hi kārakaṃ kārakaṃ bhavati , na kārakasaṃbandhitayā , karotīti kārakamiti vyutpatteḥ || karaṇalakṣaṇamapi na yuktam

[6,2.143.357]

"sādhakatamaṃ karaṇam" iti tamabarthānavadhāraṇāt anupapannam | aneka
kārakasaṃdarbhasannidhāne kāryamātmānaṃ labhate | teṣāmanyatamavyapagame'pi na
labhyata iti tataḥ kimiva kārakamatiśayakhacitavapuriti , yaṃ tamarthaṃ maṅgalakalaśenābhirṣicāmaḥ | prācuryeṇa hi pradhānasaṃpattiparyantavyāpārayogitva
mityādi sarvasādhāraṇaṃ na kāṣṭhaikaniṣṭhamiti "kāṣṭhaiḥ pacati" iti kathaṃ
teṣāmeva karaṇatvam? adhikaraṇalakṣaṇe doṣaḥ

[6,2.143.358]

"ādhāro'dhikaraṇam" iti yaducyate , tatra vaktavyam | kasyādhāra
iti ; kriyāyāḥ , kārakasya vā ? yadi kriyādhāratvaṃ adhikaraṇalakṣaṇam ,
aśeṣakārakāṇāmadhikaraṇasaṃjñā prasajyeta , kriyāyogāviśeṣāt ||

[6,2.143.359]

atha yatra sthālyādau karmāśritaṃ taṇḍulādi tadadhikaraṇam ; "same deśe
pacati" iti na syāt , "apsupacati" iti syāt | "kaṭe sthito bhuṅkte" iti
cāpabhraṃśo bhavet | karturhi tat adhikaraṇaṃ , na karmaṇaḥ | kartṛkarmaṇoḥ kriyāśrayayoḥ dhāraṇamadhikaraṇatvena kārakamiti cet , ubhayadhāratvaṃ na kaṭasya ,
na sthālyā iti dvayorapyadhikaraṇatā hīyeta | ekaikādhāratve tu tallakṣaṇe
parasparāpekṣayā punastatsvarūpasāṃkaryaṃ bhavet | yadi tu sakalakārakādhāratvaṃ
adhikaraṇalakṣṇaṃ , "sthālyāṃ odanaṃ pacati" iti na syāt , sakalakārakānadhikaraṇatvāt | sthālyā adhikaraṇasya cākārakatvaprasaktiḥ | na
hyadhikaraṇamadhikaraṇāśritaṃ bhavati | "madhyāhne snāti" , "rātrāvaśnāti", "pūrvasyāṃ diśi viharati" iti kālādīnāmavyāpāratvāt akārakatvameva bhavet | tathā ca sati ete prayogā asādhavaḥ syuḥ || karmatvamapi durvacam

[6,2.143.360]

"karturīpsitatamaṃ karma" iti sādhakatamavadihāpi na vācako'yamatiśāyanaḥ , sarvakārakāṇāṃ kriyārthitayā karturīpsitatamatvāt ||

[6,2.143.361]

atha yadarthā kriyā , tadarthaṃ karturīpsitatamaṃ ; tadarthaṃ tvanyat iti tatratamappratya ityucyate — tarhi tasya kārakatvameva na yuktam | kriyāsaṃpādakaṃ hi kārakamucyate , na kriyāsaṃpādyam | kriyāsaṃpādyaṃ tu phalaṃ
bhavati , na kārakam | kārakaṃ ca , kriyayā cāptumiṣṭatamaṃ iti ca vipratiṣiddham || kriyānirvartakatvaṃ na kārakatvam

[6,2.143.362]

athābhidhīyate kriyopayogayogyatānibandhano'yaṃ kārakavyapadeśaḥ |
sa ca vicitraḥ kriyopayogaḥ | anyathā karaṇasya , anyathā'dhikaraṇasya ,
anyathā saṃpradānādeḥ | iha ca kriyāsādhyatve'pi odanasya tatkriyopayogi
tvamanivāryam , tamanuddiśya kriyāyāḥ pravṛttyabhāvāt — itītthamanena rūpeṇa
tasya kriyāsādhanatvāt kārakatvamiti — naitadevam — kārakatvavyapadeśo hi
na pāribhāṣikaḥ , kitu kriyāsaṃbandhanibandhanaḥ | kriyāsaṃbandhaśca īdṛśaḥ —
yadupeyā kriyā , tadupāyaḥ kārakamisi | viparyaye tu kīdṛśaḥ kāraka..vaḥ? karmatvaviśeṣaḥ

[6,2.143.363]

astu tarhi "taṇḍulān pacati" iti , mā ca bhūt "odanaṃ pacati" iti ,
odanasya phaladaśānupraveśāditi — uktamatra — taṇḍuleṣvapi tamabartho na
vācakaḥ , teṣāmapi phalasādhanopayogāviśeṣāditi || kartṛtvamapi durvacam

[6,2.143.364]

"svatantraḥ kartā" iti kimidaṃ svātantryaṃ kriyāsaṃpādyaṃ ? yadicchātaḥ pravartanamiti cet ; "kūlaṃ patati" iti caitanyaśūnyatayā kūlasyecchānupalambhāt akartṛtvaṃ bhavet || kārakāntaraprerakatvādikamapi na kartṛtvam

[6,2.143.365]

atha yadvyāpārādhīnaḥ kārakāntaravyāpāraḥ sa kartetyucyate , sarvakārakanirvartyatvāt kriyāyāḥ na vidmaḥ kiṃvyāpārādhīnaḥ kasya vyāpāra iti ,
samagrakārakagrāmasya parasparāpekṣatvāt ||

[6,2.143.366]

atha yaḥ kārakāntarāṇi prayuṅkte , taiśca na prayujyate , sa karteti —
tarhi punaracetanānāmakartṛtvaprasaṅgadoṣastadavastha eva ||

[6,2.143.367]

atha dhātunā'bhidhīyamānavyāpāraḥ karteti , tatrāpi na vidmaḥ kasya
dhātunā'bhihito vyāpāraḥ , sakalakārakavācitvāt paceḥ | anyathā hi
sakalavyāpārānabhidhāyini dhātau , tadarthasādhane sarveṣāṃ saṅgatireva na
syāt | tathā ca sati sarvakārakaṇi kartṛtvameva spṛśeyuḥ || prādhānyamapi na kartuḥ

[6,2.143.368]

atha mataṃ aguṇato dhātunā'bhidhīyamānavyāpāraḥ karteti , — tadapyasatsakṛduccarito dhātuḥ anekasmit kārakacakre kasyacidguṇatvena kasya citprādhānyena vyāpāraṃ kathamiva kathayituṃ śakṣyatīti | "tatprayojako hetuśca"
iti prayojyenaiva vyākhyātam | evaṃ kārakānuśāsanasyāvyavasthānāt
tadadhīnaprasaktavibhaktividhānamapi pratyuktam , "apādāne paṃcamī" "saptamyadhikaraṇe ca" ityādiviṣayanirūpaṇapūrvakatvāt tadvidhānasyeti || samāsatvasya durvacatvam

[6,2.143.369]

kiṃca — yadapi kṛttaddhitasamāsānuśāsanaṃ , tat sāmarthyaniyamapūrvakam, "samarthānāṃ prathamādvā" "samarthaḥ padavidhiḥ" iti paribhāṣaṇāt | tadatrāpi
vaktavyam — sāmarthyaṃ nāma kimucyata iti | ekārthānvayitvamiti cet ;
tat kuto'vagamyate ? taddhitasamāsaprayogapratipattibhyāmeveti cet , tarhi
tābhyāṃ sāmarthyāvagamaḥ , sāmarthye sati tayoḥ pravṛtiritītaretarāśrayam ||

[6,2.143.370]

api ca sāmarthyamantareṇāpi kvacit prayujate samāsam , aśrāddhabhojī ,
dadhighaṭaḥ , gorathaḥ , iti | tathā , satyapi sāmarthye taddhitaprayogaṃ pariharanti
aṅgulyā khanati , vṛkṣamūlādāgata iti , āṅgulikaḥ vārkṣamūla iti na
vaktāro bhavantīti etadapyasamaṃjasamanuśāsanam || prātipadikatvamapi durvacam

[6,2.143.371]

tathā "arthavadadhāturapratyayaḥ prātipadikam" iti saṃjñālakṣaṇamativyāpakam , vākyasyāpi prātipadikasaṃjñāprasaṃgāt ||

[6,2.143.372]

atha "kṛttaddhitasamāsāśca" iti sūtrāntare samāsagrahaṇam vidhiśeṣatvena varṇyamānaṃ taditaraprataṣedhaphalaṃ bhavatīti tato vākyanivṛttiḥ
setsyati — yadyevaṃ "adhāturapratyayaḥ" iti na vaktavyam ; dhātupratyapayorapi
tata eva pratiṣedhasiddheḥ ||

[6,2.143.373]

atha ekārthatayā samānaśīlasya vākyasyaiva pratiṣedhe prabhavati
samāsagrahaṇaṃ , na dhātupratyayayoriti — tadapi durāśāmātram ; vākyasamāsayorapi vāvacanānarthakyakathanena pārthagarthyavyavasthāpanāditi ||

[6,2.143.374]

tadevaṃ prātipādikasaṃjñāviṣayasyāniścayāt tatprakṛtikānāṃ "ṅyāpprātipadikāt" ityadhikṛtya svādipratyayānāṃ vidhānamanupapannamityalaṃ
prasaṅgena || sarvathā durvyavasthitaṃ śabdānuśāsanam || vyākaraṇe nyūnatāḥ

[6,2.143.375]

yaśca vyākhyātṝṇāṃ uktānuktaduruktanirīkṣaṇaprayatnaḥ , yaśca vācakamātrā vārṇādhikyamiṣapurassaralakṣaṇaparicodanaprakāraḥ , yaccedaṃ vyākhyātṛvacanaṃ "iha na bhavatyanabhidhānāt" iti , yacca pade pade bahulavacanaṃ — tat
sarvaṃ sutarāmapariśuddhimanuśāsanasya darśayatīti || apaśabdabhūyiṣṭatvaṃ vyākaraṇasya

[6,2.143.376]

anye tu , śobheti , cīrṇamiti , na yāti pratibhettumiti , māturanuharatīti
phalinabarhiṇaṃ "balavāno hyadyāseti , kāṃdiśīka iti , bhrājiṣṇuriti , gaṇeya
iti , vareṇya iti lakṣyasaṃgrahabahiṣkṛtasmṛtisaṃdehaviparyayapratipādakatvalakṣaṇa
skhalitaṃ viplutaṃ ca pāṇinitantraṃ iti manyamānāḥ tatra mahāntamākṣepamatāniṣuḥ — sa tu sthūlodaraprāya iti iha granthagauravabhayānna likhyate || vyākaraṇasya śodhanamapyaśakyam

[6,2.143.377]

nanu ! yadi lakṣaṇasya praṇetā pāṇiniḥ asamyagdarśī , tatra vivaraṇakārāśca nātipuṇadṛśaḥ , kāmamanyaḥ sūtrakṛt kṛtabuddhitaro bhaviṣyati ,
vṛttikārāśca prauḍhataradṛṣṭayo bhaviṣyanti | tebhyaśca śabdalakṣaṇamaviplutamavabhotsyāmaha iti — naitadasti — teṣāmapi abhiyuktarāḥ kecidutprekṣanta eva
doṣaṃ , teṣāmapare , teṣāmapyapare | tadevamanavastha prasaṅgānnāsti nirmalamanuśāsanamiti kleśāyaiva vyākaraṇādhyayanamahāvratagrahaṇam | tathā cāha
bṛhaspatiḥ pratipadamaśakyatvāt , lakṣaṇasyāpyavyavasthānāt , tatrāpi skhalita
darśanāt anavasthāprasaṅgācca maraṇānto vyādhirvyākaraṇamityauśanasā
iti | ihāpyuktam — "duṣṭagrahagṛhīto vā bhīto vā rājadaṇḍataḥ | pitṛbhyābhiśapto vā kuryāt vyākaraṇe śramam ||"

[6,2.143.378]

anyairapyuktam — "vṛttiḥ sūtraṃ tilā māṣāḥ kaṭandī kodravodanaḥ | ajaḍāya pradātavyaṃ jaḍīkaraṇamuttamam iti ||"evaṃ vyākaraṇāvagāhanakṛtodyogo'pi vidvajjanaḥvyutpattiṃ labhate na vaidikapadagrāme manuṣyoktivat | anyatkiṃcana tatpratītiśaraṇaṃ nāstīti ca vyākṛtaṃtasmādapratipattimantharamukhe vedāḥ pramāṇaṃ katham || vyākaraṇasyāvaśyādhyeyatvam

[6,2.143.379]

atrābhidhiyate — yattāvadidamavādi — gavādiśabdavat anādiprabandhasiddhameva gāvyāderapi vācakatvamiti — tatrāmuṃ pakṣaṃ saṃśayadaśāmeva tāvadāropayāpaḥ | pūrvapākṣikoktayuktisamutthāpitasthirataraviparyayajñānasamanantaraṃ sahasaiva samyagjñānotpādanātibhārāt bhāraikadeśāvataraṇanyāyena
saṃśayastāvadupapadyate | tataḥ tarkāt pariśodhite'dhvani sugame sukhaṃ vihariṣyati samyaṅnirṇayopāyo nyāya iti taducyate | yadi gāvyādīnāṃ
gavādīnāmiva śabdānāṃ prayoge gatiranyā na kācit saṃbhāvanābhūmimadhyeti ,
tat satyamādisattāyāḥ kalpane ko'vasaraḥ ||

[6,2.143.380]

yathāhi svādhyāyādhyayanasamaye yādṛśameva śabdaṃ yathoditamātrānusvārasvarādisvarūpasamutthaṃ tamuccārayatyācāryaḥ , tādṛśameva taṃ śiṣyaḥ
pratyuccārayati | pramādyantaṃ vā gururevainamanuśāsti | ā taduccāraṇasāmarthyopajananaṃ tāvat na muṃcati , śikṣayati | so'pi śiṣṭaḥ yadā
gururbhavati , tadā svaśiṣyaṃ tathaiva śikṣayiṣyati | ācāryo'pi yadā śaiśave
śiṣya āsīt , tadā'nyena guruṇā śikṣito'bhūt | so'pi tadanyena |
so'pi tadanyenetyevamanāditvaṃ jaiminīyapakṣe , ā jagatsargātprabhṛti pravṛttatvaṃ
vā naiyāyikapakṣe vedasya vyavasthitam || sādhuśabdavyavasthāpradarśanam

[6,2.143.381]

itthameva yadi gāvyādīnāṃ gavādivadapramādakṛtaḥ suparirakṣitaḥ prayogaḥ ,
tathaiva caitebhyo'rthapratipattipūrvako vyavahāraḥ tadā'nādigavādiśabdasamānaviṣayā eva gāvyādaya iti tadā kasya kiṃ brūmaḥ | asti tvatrāparaḥ
prakāraḥ | na hyekāntena yādṛgeva vaktrā śabdaḥ prayujyate tādṛgeva śrotrā
pratyuccāryate | kintu pramādālasyādivividhāparādhavidhurakaraṇoccāryamāṇo'pabhraṃśatāṃ spṛśan dṛśyata ityasti saṃśayāvasaraḥ || apabhraṃśotpattikramaḥ

[6,2.143.382]

apabhraṃśatayā'pi ye sthitāḥ , sthāsyanti vā śākaṭikabhāṣāśabdāḥ ,
tānapi gopālabālābalādiṣu prayuṃjānā jaraṭhapāmarāḥ prayatnenāpi na yathoccāritāneva tān pāṭhayiktuṃ śaknuvantīti aśaktijaśabdaprayogabāhulyadarśanāt saṃśayānā kuśāgrabuddherapi buddhiḥ bhavitumarhati "kimete gavādiśabdā evānādisiddhavācakaśaktibhājaḥ , tebhyo'nye viguṇakaraṇaprayojyāpramādaprabhavāḥ apabhraṃśāḥ ? kiṃ vā sarva eva tulyakakṣyā iti | rveṣāṃsa
tulyakakṣyatve , ya ete'dyatve'pi pramādataḥ pramadādāsadārakādivadaneṣvapabhraṣṭā abhyadhikatarāmapabhraṃśadaśāṃ spṛśantaḥ te'pi tāmeva gavādiśabdadhurābhadhiroheyuḥ || apabhraṃśānāṃ na sādhuśabdataulyam

[6,2.143.383]

na caivamastviti śakyamabhyanujñātum , idanīmeva bhraśyatāṃ teṣāṃ pratyakṣata upalabdheriti | tasmādavaśyaṃ tāvat adyatve paridṛśyamānā'pabhraṃśadṛśā
durbalabālābalādiśabdāḥ na gavādiśabdān spardhiturmahanti | te cenna
spardhante tadadhunā gāvya dayo'pi prakārāntaropapattisaṃbhāvanābhaṅguraprabhāvāḥ
santaḥ na gavādiśabdasamānavidhitvamadhyavasātuṃ śaknuyuviti tarkayāmaḥ ||

[6,2.143.384]

taduktaṃ bhagavatā jaimininā "śabde prayatnaniṣpatteraparādhasya bhāgitvam" (jai. sū. 1.3.25) iti | bhāṣyakāreṇāpi tadvyākhyātam "mahatā
prayatnena śabda uccārito vāyuḥ nābherutthitaḥ urasi vistīrṇaḥ kaṇṭhe
vivartitaḥ mūrdhānamāhatya parāvṛttaḥ vaktre caran vividhān śabdānabhivyanakti | tatrāparādhyetā'pyuccārayitā — yathā śuṣke patiṣyāmīti kardame
patati , sakṛdupaspṛkṣyāmīti dvirupaspṛśati" ityādinā || apabhraṃśaśabdānāmanāditvāsaṃbhavaḥ

[6,2.143.385]

āha — viśeṣe tarhi pramāṇaṃ vaktavyaṃ — yadete gāvyādayaḥ pramādādyaparādhanibandhanā eva , na gavādiśabdasamānavidhaya iti — ucyate | bhavatu ,
siddhaṃ nassamīhitaṃ — saṃśayadaśāṃ tāvadānīto'yaṃ anādigāvyādiśabdavācī
mahāpuruṣaḥ saṃbodhyate "bho mahātman ! itthaṃ pūrvoktanītyā saṃśaye sati ,
cintyatām ! kimete gāvyādayo gavādisamānayogakṣemā eva hastaḥ karaḥ
pāṇiritivat bhavantu | kiṃvā'parādhasaṃbhāvanayā mārgāntaramālāmbantāmiti || apabhraṃśapadānāṃ sādhupadaparyāyatvābhāvaḥ

[6,2.143.386]

tatraikasmin vācye bahavastulyakakṣyā vācakā iti naiṣa nyāyaḥ |
katham ? pratyarthaṃ śabdaniveśāt | tenaiva sambandhakaraṇasaukaryāt |
anyathā ca saṃbandhe yatnagauravaprasaṅgāt | pratyarthaṃ śabdaniveśe hi sati
parasparamavyabhicāriṇau śabdārtho bhavataḥ , sa śabdaḥ tasya vācakaḥ , so'rthaḥ
tasya vācya iti | anekaśabdavācyastveko'rthaḥ taṃ vācakaṃ śabdaṃ vijahyādapi , tamantareṇa śabdābhidheyatāmapi pratipadyate itivya bhicāraḥ || gogāvyādipadavailakṣaṇyam

[6,2.143.387]

anekārthavācini caikasmin vācake iṣyamāṇe śabdo'rtha vyabhicaret ,
tasyevārthāntarasyāpi tataḥ pratipatteriti itthamaniyamo'yamupaplaveta | hastaḥ
karaḥ pāṇirityādau | akṣāḥ , pādāḥ , māṣā ityādau tu kiṃ kriyate ?
gatiranyā nopalabhyate | tenānekaśabdatvaṃ anekārthatvaṃ daivabalavattayā'ṅgīkṛtam ||

[6,2.143.388]

prathamaḥ punareṣa ṛjuḥ panthāḥ , yadekasya vācakasyaiko vācyo'rtha iti |
iha ca gatyantaramatispaṣṭamasti pramādaprabhavatvaṃ nāma | tasmin sati
kimiti prathamaprāpto'yaṃ prativācyaṃ vācakaniyamakramo laṅghyate | tena
pramādāparādhanibandhanā gāvyādayaḥ , na gavādisamānamahimāna iti yuktam || gāvyādipadeṣu śaktigrahāsaṃbhavaḥ

[6,2.143.389]

kiṃca vācakaśaktirnāma sūkṣmā paramaparokṣā arthāpattimātraśaraṇāvagamā , na tanmandatāyāṃ | anyataḥ kutaścidavagantuṃ pāryate | sā ceyamanyathā
'pyupapadyamānā gavādibhyo'rthapratyayādivyavahāre mandībhavati | teṣu śakti
kalpanāyāmarthāpattiḥ | evaṃ ca gavādaya eva vācakaśakterāśrayāḥ na —
gāvyādayaḥ || apabhraṃśaiḥ vyavahāranirvāhakramaḥ

[6,2.143.390]

kathaṃ tarhi bahūnāmanadhigatavyākaraṇatantrāṇāmebhiravicchinno vyavahāraḥ ? yathaiva mlecchabhāṣābhiḥ akṣinikocahastasaṃjñādivyavahāriṇāṃ vā
svaiḥ svairupāyaiḥ || apabhraṃśeṣu śaktibhramādeva bodhaḥ

[6,2.143.391]

kimakṣinikocādīnāṃ antyajanapadavācāṃ nāsti śaktiḥ ? omityucyate | kathaṃ tarhi tebhyo'rthapratipattirnaisargikī ? teṣāṃ śaktirnāstīti brūmaḥ |
tatsvarūpasyāvyavasthitatvena sāṃsiddhikaśaktipātratānupapatteḥ | pratipattistu
svakṛtasamayamātranibandhanā tebhyaḥ || sādhuśabdeṣu śaktigrahamūlam

[6,2.143.392]

nanu ! naiyāyikānāṃ vā na samayaḥ pratipattyupāyaḥ ? satyam — sa
tvīśvarapraṇītaḥ prathamasargāt prabhṛti pravṛttaḥ mīmāṃsakābhyupagata naisargikaśaktisodarya eva ; na mādṛśaracitaparimitaviṣayasamayasamānaḥ | sa ca
gavādiśabdeṣveva prāptapratiṣṭhaḥ , na gāvyādiṣu | te tu varṇasārūpyacchāyayā
gavādiśabdasmṛtimādadhānāḥ tadarthapratipattihetutāmupagacchanti || sādhvasādhuśabdaparijñānopāyaḥ

[6,2.143.393]

nanu ! anavadhṛtasvarūpāṇāṃ kathaṃ gavādiśabdānāṃ smaraṇam ? tadavadhāraṇe vā ko'bhyupāyaḥ ? abhiyogaviśeṣa iti brūmaḥ | kaḥ punarabhiyogaḥ ? ko vā tasya viśeṣaḥ ? vyākaraṇādhyayanaṃ abhiyogaḥ | tadabhyāsānusāreṇa lakṣyanirīkṣaṇaṃ tasya viśeṣaḥ | vyākaraṇena ca pratipadamaparyavasitamāryajanaprayojyasādhuśabdasārthasaṅgrahataḥ tadvisadṛśabarbarapurandhriprāyaprākṛtagocarāpaśabdaparihāraprakāravyutpādanamupakramyate , yadānantyāt kila
kalpaśatairapi nāvakalpate ||

[6,2.143.394]

kintu vyapanītātivyāptyādidoṣopanipātatrāsatrimuniparīkṣitalakṣaṇa
dvārakastadupadeśaḥ śrūyate | tena ca vedenava dharmādharmayoḥ , brahmāvatāreṇeva
satyānṛtayoḥ , nītiśāstreṇeva hitāhitayoḥ , manvādivacaneneva bhakṣyābhakṣyayoḥ , divyeneva śuddhyaśaddhayoḥ sidhyatyeva sādhvasādhuśabdayoradhigama
iti sarvalokasākṣikametat kathamapanīyate ?

[6,2.143.395]

dṛśyate hyadyatve'pi vyākaraṇakovidānāmitareṣāṃ ca kṛṣībalādīnāṃ
atimahān vacasi viśeṣa ityevaṃ pramādādimūlagāvyādyapaśabdaprayogasaṃbhavāt
anekaśabdagatavācakaśaktikalpanāgauravaprasaṅgāt abhiyogaviśeṣasādhyamāna
sādhvasādhuśabdādhigamasaukaryācca gavādīnāmeva vācakatvaṃ , na gāvyādīnāmiti sthite pūrvapakṣopanyastaḥ samasta eva parīvādaḥ parihṛto veditavyaḥ || śabdasādhutvasya pramāṇagamyatvapradarśanam

[6,2.143.396]

tathāhi | yattāvadabhyadhāyi sādhutvaniścaye pramāṇaṃ nāstīti — sādhutvaṃ nendriyagrāhyaṃ liṅgamasya na vidyate | śāstrasya viṣayo naiṣa prayogo nāstyasaṃkaraḥ ||

[6,2.143.397]

iti — tatrāyaṃ pratiślokaḥ — sādhutvamindriyagrāhyaṃ liṅgamapyasya vidyate | śāstrasya viṣayo 'pyevaṃ prayogo'pyastyasaṃkaraḥ ||

[6,2.143.398]

iti | śrautre hi pratyaye grastanirastaromaśāmbūkṛtādidoṣarahitodāttādidharmasaṃbandhaprasiddhānupūrvīkavarṇagaṇātmakapadapratibhāsastāvadasti | sa
ca na saṃdigdhaḥ , na bādhakavidhūtadhairyaḥ , nāśuddhakaraṇajanmā , na kalpanāmātra
svarūpa iti tatra parisphuratsphuṭakramavarṇātmakapadagrahaṇameva sādhutvagrahaṇam ,
tadviparītayathānirdiṣṭadoṣakaluṣitaśabdagrahaṇameva ca asādhutvagrahaṇamiti
pratyakṣamye eva sādhutvāsādhutve iti || sādhutvāsādhutvayoḥ aindriyakatvam

[6,2.143.399]

nanu ! yadi śrotrakaraṇakenaiva pratyayena sādhutvāsādhutve pratipattāraḥ
pratipadyante , vyākaraṇādhyayanavandhyabuddhayo'pi pratipadyeran | na ca pratipadyante | tasmānna te indriyaviṣaye iti — naiṣa doṣaḥ | vaiyākaraṇopadeśasahāyakopakṛtaśrotrendriyagāhyatvābhyupagamāt | yathā hi brāhmaṇatvādijātiḥ upadeśasavyapekṣacakṣurindriyagrāhyāpi na pratyakṣagamyatāmapojjhati |
yathā''ha "na hi yat giriśṛṅgamāruhya gṛhyate tadapratyakṣam" iti |
yathā vā savikalpakapratyakṣaprāmāṇyasiddhau śabdānuviddhabodhe'pi prāmāṇyamupapāditamādau ||

[6,2.143.400]

kila saṃjñopadeśinā panaso'yamiti vṛddhavacasā cakṣurindriyeṇa panasajñānamutpadyate , saṅketakaraṇakāle tadubhayajamiti avyapadeśyapadena vyapanītam | vyavahārakāle tu punaḥ panasādijñānamupadeśasmaraṇāpekṣacakṣurjanitamapi cākṣuṣameveti varṇitam | evamihāpi vyākaraṇakovidopadeśasaciva
śravaṇendriyagrāhye api sādhutvāsādhutve na pratyakṣatāmativartete || brāhmaṇatvādeḥ ācāragamyatve'pi pratyakṣatvam

[6,2.143.401]

yathā ca brāhmaṇatvādijātipratītau kāraṇāntaramuktaṃ — kvacidācārataścāpi samyagrājānupālitāditi manvādidarśitānavadyavartmānusaraṇanipuṇa
tarabhūpatiparipālyamānavarṇāśramāṇāṃ śaṅkitakṛtakakapaṭāryaveṣaduṣṭaśūdratāvyabhicāre deśe viśiṣṭācāragamyāpi brāhmaṇatvādijātirbhavati — evami
hāpi viśiṣṭaśabdaśravaṇānantarakālapravṛttavyavahārāvagamārthapratipattisahitaṃ
śabdānuśāsanaśāstropadiṣṭaprakṛtipratyayavikaraṇavarṇalopāgamādeśādiliṅgamavyabhicāri tatsvarūpāvadhāraṇe kāraṇaṃ bhaviṣyati | yadevaṃlakṣaṇakamarthapratyāyakaṃ ca śabdasvarūpaṃ , tata sādhutayā'vadhṛtamiti vyāptigrahaṇopapatteḥ || śabdasādhvasādhutvayoḥ śāstramapi pramāṇam

[6,2.143.402]

śāstramapi śrutismṛtirūpaṃ aduṣṭaśabdaprayogopanatakratūpakārakaraṇakasvargādiphalasaṃyogamupadiśat apaśabdabhāṣaṇaprabhavapratyavāyapratipādakaṃ ca"vāgyogavidduṣyati cāpaśabdaiḥ" ityādi sādhutvetaraparicchede pramāṇatāṃ
pratipadyata eva || śāstreṇa sādhvasādhuśabdanirṇayaḥ

[6,2.143.403]

nanu ! brīhikalaṃjavat tatsvarūpasiddhau satyāṃ tadvidhipratiṣedhayoḥ
śāstraṃ kramate ; na tu tatsvarūpameva vidhatte , svarūpasyābhāvārthatvena
vidhiviṣayatvāyogāt ityuktam — satyam — kintu śrutismṛtiśāstrayoḥ
dharmopadeśinoḥ yathopavarṇitenaiva prakāreṇa sādhvasādhuviṣayavidhiniṣedhaparatvam | tatsvarūpapratipattikartavyatāparaṃ tu vidhyapekṣitavyākaraṇasmṛtirūpameva śāstraṃ veditavyam | mūlavidhyapekṣitasādhutvānvākhyānaparatvācca
vyākaraṇasya mūlaśāstramapi tatra sopānavyavahitaṃ pramāṇībhavatyeva || sādhutvāsādhutvayoḥ śāstragamyatam

[6,2.143.404]

yadi vā pāṇinyādiṣṭasmṛtidraḍhimnā mūlabhūtamācamanādividhivadvaidikamapi tathāvidhaṃ vidhivākyaṃ kalpayituṃ śakyamiti śāstrasyāpi nāviṣayaḥ sādhutvam || vaiyākaraṇānāṃ prayogasya upādeyatvam

[6,2.143.405]

śabdavitprayogaśca saṅkararahita eva | tathā hi — anyā eva niravadyavarṇakramodīraṇodāragambhīragatayaḥ sūktayaḥ sūrijanasya | anyā eva
duḥśravāḥ kussitasaṅkīrṇavarṇavibhāgavinihitahṛdayodvevāḥ grāmyā giraḥ
iti pratyakṣamupalabhyate ||

[6,2.143.406]

sa cāyamasaṅkaraḥ prayogaḥ vyākaraṇasahāyakaṃ pratipadyamānaḥ sādhutvāvagamopāyatāṃ bhajata eveti sarvathā nāprāmāṇakaḥ sādhvasadhuśabdavibhāga
iti ||

[6,2.143.407]

evaṃ ca "brāhmaṇena na mlecchita vai nāpabhāṣita vai" "mleccho havā eṣa
yadapaśabdaḥ" ityādyāgamaśabdānyapi tadupayogīni vyākhyātānīva bhavantīti || vidheḥ niyamakaraṇasaṃbhavaḥ

[6,2.143.408]

yatpunarniyamaśāstre "sādhubhirbhāṣitavyam , asādhubhirna" ityasminnapabhāṣitaṃ , tadapi na peśalam — na hi nīrapānopadeśavat kṛśānupānaniṣedhavadvā
'navakāśamidaṃ śāstraṃ ; apaśabdānāmanāryajanavadanapratiṣṭhānāṃ yathātathā'rthapratītyupāyatvadarśanapūrvakaprayogaprasaṅgānapāyena prāptau satyāṃ pratiṣedhasyāva
kāśasaṃbhavāt | sādhubhireva bhāṣaṇasya bhojanaprāṅmukhatādivat niyamādṛṣṭasāphalyāt || sādhvasādhuśabdopadeśasaṃbhavaḥ

[6,2.143.409]

yadapi sādhvasādhusvarūpānavadhāraṇāt pratipadopadeśādyaśakyatvaṃ
āśaṅkitaṃ — tadapi prativihitam — yādṛgidaṃ pratyakṣānumānagamyaṃ sādhvasādhuśabdasvarūpaṃ vyākhyātaṃ , tadabalambanapurassaraniyamakaraṇasya suśakatvāt ||

[6,2.143.410]

ata eva sādhutvaṃ nāma kimucyate iti yadvikalpitaṃ — tat prativihita
meva bhavati | yataḥ vyākaraṇalakṣaṇānugamaviśeṣitaṃ vācakatvaṃ sādhutvamityuktam | tacca sarvānugāmigotvādivatsāmānyaṃ vā bhavatu | pācakatvādivat asatyapi sāmānye'vacchedakaṃ bhavatu | sarvathā tatkṛto
nirvahati sarvo vyavahāraḥ | vargīkaraṇe hi tadeva kāraṇamiti ||

[6,2.143.411]

athavā punarastu vācakatvameva sādhutvam ; tathāpi tatra niyamaśāstraṃ
sādhubhireva bhāṣitavyamiti pravartitumarhatyeva || sādhuśabdabhāṣaṇavidherniyamavidhitvasaṃbhavaḥ

[6,2.143.412]

yadyapyasādhoravācakatvāt prayogaprasaṅgonāsti — tathāpi sādhusmaraṇasaraṇisamupārūḍhavācakatvaśaṅkopaplavamānaprasaṅganivṛttaye niyamasāphalyaṃ
bhaviṣyati | vidhiphalatvena niyamasya phalataḥ parisaṃkhyākāryaṃ asādhu śabdanivṛttiḥ sthāsyatīti so'pi na doṣaḥ || sādhvasādhuśabdaprayogasya puṇyapāpahetutvam

[6,2.143.413]

yadapi parārthatvāt phalaśrutimarthavādīkurvatā puṇyapāpaphalatvaṃ dūṣitam ,
tadapi na sāṃpratam — arthapratītipārārthye satyapi prayoganiyamāpūrvadvārakapuṇyapāpaphalatvasaṃbhavāt | parṇamayyādiṣvapi tathā prasaṃga iti cet — bhavatu ko
doṣaḥ ? naiyāyikaiḥ ekākāra nirabalambanārthavādapadopadeśānabhyupagamāt
śabdaśaktitātparyaparyālocanamapi tairanyathā kriyata iti prāgvicārita(āhnika 4) miti tiṣṭhatveṣā kathā | tena "kāmadhugbhavati" ityādivacanānyapi vyākaraṇādhyayanaphalaprakaṭanapaṭūni tathaiva netavyāni || sūtre prayojanākathananidānam

[6,2.143.414]

yadapi sūtrakṛtā svayaṃ prayojanaṃ kimiti na vyāhṛtamiti vyāhṛtaṃ —
tadapyadūṣaṇameva — vyākaraṇaṃ hi vedāṃgamiti prasiddhametat ā himavataḥ , ā cakumārībhyaḥ | vedaśca yadi niṣprayojanaḥ — svasti prajābhyaḥ , samāptāni
dṛṣṭādṛṣṭaphalāni sarvakarmāṇi , jitaṃ cāturvarṇyabāhyaiḥ antyajanapadavāsibhiḥ
mlecchaiḥ ||

[6,2.143.415]

atha saprayojano vedaḥ soṃ'gavattvāt aṃgaiḥ sahaiva saprayojanatāṃ bhajata
iti ko'rthaḥ prayojanāntaracintayā | na hi darśapūrṇamāsaprayojanādanyat prayājādiprayojanamanviṣyata iti manvānaḥ svayaṃ sūtrakṛt prayojanaṃ nākhyat ||

[6,2.143.416]

vyākhyātārastu mukhyānuṣaṃgikabhedabhinnaprayojanaprapaṃcaprarocanātiśayavyutpādanadvārakaśrotṛjanotsāhaparipoṣasiddhaye darśitavanta iti na kaścidupālabhyaḥ || vyākaraṇasya vedāṅgatvasamarthanam

[6,2.143.417]

kathaṃ punaraṃgatā vyākaraṇasya ? kamupakāramāvahata iti | kasyaiṣa
paryanuyogaḥ ? vedavat aṃgānāmanāditvāt īśvarapraṇītatvādvā paryanuyojanānupapatteḥ | saṃkṣepavistaravivakṣayā hi pāṇinipiṃgalaparāśaraprabhṛtayaḥ tatra
tatra kartāraḥ prasiddhiṃ gatāḥ | paramārthatastu veda iva tadartho'pi , tadarthāvagamopāyo'pi hi sarva evānādayaḥ , prajāpatinirmitā vetyevamaparyanuyojyā
eva | ata eva vedaistadaṅgaiśca saha caturdaśa vidyāsthānāni gaṇyante — "aṅgāni vedāścatvāro mīmāṃsā nyāyavistaraḥ | purāṇaṃ dharmaśāstraṃ ca vidyā hyetāścaturdaśa iti ||"bhāṭṭoktaśabdasaṃskārādipakṣaḥ

[6,2.143.418]

ye'pi śabdasaṃskārādivikalpāḥ kṛtāḥ — te'pi bahubhāṣitvāpasmāra
nirmitā eva , na vastuspṛśaḥ | śiṣṭā evātra praṣṭavyāḥ | ta eva ca
jānanti — ke saṃskṛtāḥ śabdāḥ ? ke vā tadviparītāḥ | kaśca teṣāṃ
saṃskāra iti | na ca tāvatā śiṣṭaprayogamūlameva vyākaraṇaṃ brūmaḥ , vedavadanāditvasya darśitatvāt | andhaparamparāprasaṅgadoṣaparijihīrṣayā tu
śiṣṭaprayogamūlatvamabhidhīyate | vaidyakasmṛteriva anvayavyatirekamūlatvāt |
ye hi vyākaraṇasmṛtau sādhava ityanuśāsyante śabdāḥ te śiṣṭaistathaiva prayujyamānā dṛśyante , harītakībhakṣaṇādivārogyam | na tu śiṣṭebhyaḥ śabdasamāmnāyamadhigamya pāṇiniḥ granthaṃ praṇītavāt | na cānvayavyatirekābhya
dravyaśaktīravagamya carakaṃ praṇītavāniti vidyānāmanāditvābhidhānāt ||

[6,2.143.419]

etenetaretarāśrayamapi pratyuktam , na hi śiṣṭebhyo vyākaraṇasya
prabhava iti || śiṣṭaprayuktāpaśabdānāṃ gamanikā

[6,2.143.420]

yattu śiṣṭānāmapi pramāditvamupavarṇitam — kila purāṇairmunibhirapi
bahubhirapaśabdāḥ prayuktā iti — tatrābhiyuktaiḥ tadapanayanamārgaḥ pradarśita
eva | sa tu granthavistaratrā sādiha na pratanyate || pāṇinyādyuktiṣu doṣaśaṅkāparihāraḥ

[6,2.143.421]

yadapi pāṇinitantre dhātuprātipadikakārakādyanuśāsanavisaṃṣṭhulatvamane
kaśākhamākhyāpitaṃ — tadapi nipuṇamatibhiḥ pratisamāhitameva | na ca
teṣāmapi doṣotprekṣaṇasaṃbhavādanavasthā , nipuṇadarśitamārge viplavakāravaitaṇḍikapaṇḍita taskarāvakāśānupapatteḥ || śobhādiśabdānāṃ sādhutvam

[6,2.143.422]

etena śobhācīrṇavarṇavareṇyagaṇeyabhrājiṣṇukāndiśīkādiśabdāsaṃgrahasmṛtisaṃdehaviparyayādidūṣaṇānyapi kaiścidutprekṣitāni pratikṣiptāni
mantavyāni , tāni ca taireva samāhitānīti || bṛhaspativacanasya gatipradarśanam

[6,2.143.423]

bārhaspatyamapi sūtraṃ asūtramevetyalaṃsvamanīṣikākalpitānalpadurvikalpaḍaṃbarottarbhitālīkapāṇḍityagarvagalagrahaṇagadgadagirāmudvegakāriṇānena vastu
vicāreṇa | sarvathā prakṛtinirmalamatyudāraṃ vyākaraṇāmbaramevaṃprāyaiḥ parivādapāṃsupātaiḥ na manāgapi dhūsarīkartuṃ pāryata iti siddham ||

[6,2.143.424]

tasmāt pavitrāt sarvasmāt pavitraṃ āryajanabahumataṃ adhigatacaturvarga
agrāmyamātmānaṃ kartuṃ adhyetavyaṃ vyākaraṇam || vyākaraṇasyāvaśyādhyeyatvopasaṃhāraḥ

[6,2.143.425]

āha ca — āpaḥ pavitraṃ prathamaṃ pṛthivyāṃapāṃ pavitraṃ paramā hi mantrāḥ | teṣāṃ ca sāmargyajuṣāṃ pavitraṃmaharṣayo vyākaraṇaṃ nirāhuḥ || vyākaraṇādhyayanapraśaṃsā

[6,2.143.426]

ihāpyuktam — rūpāntareṇa devāste viharanti mahītale | ye vyākaraṇasaṃskārapavitritamukhā narāḥ ||

[6,2.143.427]

kiṃca — varaṃ hi jātāstimayo gabhīrejalāśaye paṅkini nityamūkāḥ | na mānavā vyākaraṇābhiyoga — prabuddhasaṃskāravihīnavācaḥ ||

[6,2.143.428]

manunā ca paṅktipāvanatvenādhigatavyākaraṇaḥ mīmāṃsakaśca svasmṛtau
paṭhitau — "yaśca vyākurute vācaṃ yaśca mīmāṃsate'dhvaram"

[6,2.143.429]

iti | puṣpadanto 'pyāha — bhraṣṭaḥ śāpena devyāḥ śivapuravasateryadyahaṃ mandabhāgyaḥbhāvyaṃ vā janmanā me yadi malakalile martyaloke saśoke | snigdhābhirdugdhadhārāmalamadhurasudhābinduniṣyandinībhiḥkāmaṃ jāyeya vaiyākaraṇabhaṇitibhiḥtūrṇamāpūrṇakarṇaḥ || vyākaraṇena vedasahakāraḥevaṃ vyākaṇābhiyogasulabhaprauḍhoktibhiḥ paṇḍitaiḥakleśena vicitravaidikapadavyutpattirāsādyate | anyairapyupabṛṃhite dṛḍhatarairaṅgaiḥ niruktādibhiḥvede svārthadhiyaṃ vitanvati kutaḥ prāmāṇyabhaṅgo bhavet || aṅgabhāvanirapekṣayaiva naḥpratyayo yadi ha śabdavidyayā | vaidikārthaviṣayo vidhīyatetatkutastyamitaretarāśrayam || pāṇinivyākaraṇavaiśiṣṭyamādṛtamaskhalitavyavahāraiḥbhogimataṃ śrutasaṅgibhirāryaiḥ | vyākaraṇaṃ kathametadanādiprākṛtalakṣaṇasāmyamupeyāt || śabdaprāmāṇyanigamanamevaṃ mṛṣātvamudagīyata yena yena — cchidreṇa kalpitapiśācaravairanāryaiḥ | tattatsamagramapasāritamityataścaprāmāṇyamapratihataṃ sthitamāgamānām || pramāṇavicāranigamanamiti pramāṇāni yathopadeśaṃetāni catvāri parīkṣitāni | pravanvatāṃ saṃvyavahāramebhiḥsidhyanti sarve puruṣārthasārthāḥ || iti jayantabhaṭṭakṛtau nyāyamañjaryāṃ ṣaṣṭhamāhnikam

{2.7}

<saptamamāhnikam — prameyaparīkṣā>

<prameyanirdeśaḥ>

[7,2.263.1]

evaṃ pramāṇapadārthe parīkṣite sati yadarthaṃ tatparīkṣaṇaṃ tat prameyamidānīṃ
darśayitumāha — "ātmaśarīrendriyārthabuddhimanaḥpravṛttidoṣapretyabhāvaphaladuḥkhāpavargāstu prameyam || 1.1.9 ||" (nyā. sū.)pramāṇavadihāpyetatsūtraṃ vyākhyāyi sūribhiḥ | evaṃ vibhāgasāmānyalakṣaṇapratipādakam || prameyaśrutirātmādipadaparyantavartinī | teṣāmeva prameyatvaṃ nānyasyeti niyacchati ||

[7,2.263.2]

yathā "devadattayajñadattaviṇthumitrā bhojyantām" iti evakārādiśrutimantareṇāpi śabdasāmarthyāt ta eva bhojanakriyāyogino'vagamyante ,
nānye ; tathehāpyātmādayaḥ prameyamityukte tathaiva taditaraprameyaniṣedho'vadhāryate || prameyavibhāgākṣepaḥ

[7,2.263.3]

nanu kathaṃ dvādaśavidhameva prameyamavadhāryate , yāvatā samānatantre pṛthivyānīninava dravyāṇi" rūpādayaścaturviśatiguṇāḥ , utkṣepaṇādi
paṃcakarmāṇi , parāparabhedena dvividhaṃ sāmānyaṃ , nityadravyavṛttayo'ntyā
viśeṣāḥ , ekaḥ samavāya iti ṣaṭpadārthānanukramya tadavāntaraviśeṣairānantyaṃ prameyasyopavarṇitamasti ||

[7,2.263.4]

ucyate — kiṃ punariha prameyaṃ vivakṣitamiti tatsāmānyalakṣaṇaṃ tāva
parīkṣyatām || prameyasāmānyalakṣaṇam

[7,2.263.5]

āha — sūktamidaṃ — kasyāpi karṇe pṛṣṭaḥ kaṭiṃ cālayatīti | dvādaśavidhatvamākṣiptaṃ na pratisamādhatte bhavān | prayeyasya sāmānyalakṣaṇaṃ tuparīkṣate iti ||

[7,2.263.6]

ucyate — alaṃ kelinā ! etadevātra pratisamādhānaṃ bhavati | na hi
pramāṇaviṣayamātramiha prameyamabhimatam , evaṃvidhasya prasiddhatvena lakṣaṇānarhatvāt | pramāṇa evaṃ jñāte sati tadviṣayo'rthaḥ prameyamiti prajñāyata
eva | kiṃ tena lakṣitena ? tasmāt viśiṣṭamiha prameyaṃ lakṣyate || jñātaṃ samyagatamyagvā yanmokṣāya bhavāya vā | tatprameyamihābhoṣṭaṃ na pramāṇārthamātrakam ||

[7,2.263.7]

tacca dvādaśavidhameva bhavati , na nyūnamadhikaṃ veti samāhitamitthaṃ
bhavati vibhāgākṣepaḥ || dvādaśānāṃ viśiṣṭaprameyatvam

[7,2.263.8]

kutaḥ punareṣaḥ prameyaviśeṣo labhyate ? niḥśreyasārthatvācchāstrasya |
prameyajñānasya pramāṇajñānavadanyajñānopayogitāmantareṇa svata eva
mithyājñānanivṛttyādikrameṇa apavargāhetutvapratijñānāt | tathāvidhasya
cāpavargopāyatvasyātmādiṣveva bhāvāt || ātmādīnāṃ prameyatvopapādanam

[7,2.263.9]

bhavatvevam ! sūtrasya tu kathamīdṛśaprameyaviśeṣasamarthane sāmarthyam? viśeṣanirdeśāttu , śabdaprayogasāmarthyācca ||

[7,2.263.10]

satyam , ākāśakāladigādi pramāṇaviṣayatvāt prameyaṃ bhavati | tattu
na saprayojanaṃ ātmaśarīrendriyārthamanaḥpravṛttidoṣapretyabhāvaphaladuḥkhāpavargāstu
prameyam , asyaiva niḥśreyasahetutvādityāśayaḥ ||

[7,2.263.11]

taditthameṣa tuśabdaḥ niḥśreyasānaṅgabhūtaprameyāntaraparihāradvāreṇaviśiṣṭamātmādi prameyamiha sūcayati || taddvādaśavidhatve'pi heyopādeyabhedataḥ | dvidhocyate mumukṣūṇāṃ tathaiva dhyānasiddhaye || tatra dehādi duḥkhāntaṃ heyameva vyavasthitam | upādeyo'pavargastu , dvidhā'varithatirātmanaḥ || sukhaduḥkhādibhoktṛtvasvabhāvo heya eva saḥ | upādeyastu bhogādivyavahāraparāṅmukhaḥ || ātmādijñānasya mumukṣusaṃpādyatvam

[7,2.263.12]

ātmano hi bhogādhiṣṭhānaṃ śarīram | bhogasādhanānīndriyāṇi |
bhoktavyā indriyārthāḥ | bhogakāraṇaṃ manaḥ | pravṛttiḥ puṇyapāpātmikā |
rāgādayaśca doṣāḥ śarīrādijanmahetavaḥ | etatkṛtaśca śarīrādiyogaviyogābhyāsaḥ pretyabhāvaḥ | etatkṛtameva ca saṃsāre sukhaduḥkharūpaṃ phalaṃ |
tacya vividhameva | vivekavataḥ sarvaṃ duḥkhameveti | evaṃ śarīrādi
duḥkhāntaṃ heyatayaiva bhāvanīyam | edadanupayuktaścātmā'pi tathaiva |
etadviyuktastvātmaivāpavarga ucyate | sa copādeyatayā bhāvanoyaityata
evātmapadasaṃgṛhītasyāpyasya punarnirdeśaḥ , sa rdi paramaḥ puruṣārtha iti || tattvajñānasya mokṣahetutvopapāpanam

[7,2.263.13]

evamidaṃ dvādaśavidhaṃ prameyaṃ heyopādeyatayā tattvajñānena bhāvayana
abhyāsāt tadviṣayaviparītagrahātmakaṃ mithyājñānaṃ kṣiṇoti || tattvajñānodayenāsya mithyājñāne'pabādhite | rāgadveṣādayo doṣāḥ tanmūlātkṣayamāpnuyuḥ || kṣīṇadoṣasya nodeti pravṛttiḥ puṇyapāpikā | tadabhāvānnatatkāryaṃ śarirādyupajāyate || aśarīraśca naivātmā spṛśyate duḥkhaḍambaraiḥ | aśeṣaduḥkhoparamaḥ so'pavargo'bhidhīyate ||

[7,2.263.14]

taditthameva dvādaśavidhaṃ prameyaṃ atigahanasaṃsāramāravasthalaprabhavabhīmasantāpanirvāpaṇamahāhradatāmupayātīti tadevopa deśārhamiti siddham || ātmavicāropakṣepaḥviraktasaṃkathāstāvadasatāṃ tāpasoditāḥ | ātmaiva tvasti nāstīti kathaṃ na paricintyate || śarīrātmavādopakṣepaḥtathā ca lokāyatikāḥ paralokāpavādinaḥ | caitanyakhacitāt kāyāt nātmā'nyo'stīti manvate ||

[7,2.263.15]

na ca tāvadātmā pratyakṣato gṛhyate , ghaṭādivat bāhyendriyeṇa , sukhādiyanmanasā vā paricchettumaśakyatvāt | anumānaṃ tu na pramāṇameva cārvākāṇām | na cātmasiddhau kiṃcana liṅgamasti | jñānādiyogastu bhūtānāmeva pariṇāmaviśeṣopapāditaśaktyatiśayajuṣāṃ bhaviṣyati | yathā guḍapiṣṭādayaḥ prāgasatīmapi madaśaktiṃ āsāditasurākārapariṇāmāḥ prapadyante ,
tathā mṛdādyavasthāyāṃ acetanānyapi bhūtāni śarīrākārapariṇatāni caitanyaṃ
sprakṣyanti | kālāntare ca vyādhyādinā pariṇāmaviśeṣamavajahanti
tānyeva caitanyaśūnyatāmupayāsyanti | caitanyavattvānapāyācca tāvantaṃ
kālaṃ tānyeva smṛtyanusandhānādivyavahāranirvahaṇanipuṇatāmanubhaviṣyanti
iti kimanumānaka ātmā syāt ?

[7,2.263.16]

āgamāstu manorathādhirūḍhaprāmāṇyāḥ kathamātmānamavabodhayituṃ
śakṣyanti | ayamapi cāgamo'styeva "vijñānaghana evaitebhyo bhūtebhyaḥ
samutthāya tānyevānu vinaśyati na pretya saṃjñā'sti" iti | tat ātmano
nityasya paralokino'bhāvāt kṛtametābhiḥ apārthakapariśramakariṇībhiḥ
paralokakathābhiḥ || ātmanaḥ ahamarthatvamtatra pratyakṣamātmānamaupavarṣāḥ prapedire | ahaṃpratyayagamyatvāt sayūthyā api kecana ||

[7,2.263.17]

astyayamahaṃpratyayaḥ kaścit śarīrasamānādhikaraṇaḥ "sthūlo'ham" "kṣāmo'haṃ" iti | kaścit jñātṛsamānādhikaraṇaḥ — "jānāmyaham" "smarāmyaham" iti | tatra sthūlādisamānādhikaraṇastāvadāstāmahaṃ
pratyayaḥ || jñānecchāsukhaduḥkhādisāmānādhikaraṇyabhāk | yastvahaṃpratyayastatra nātmano'nyaḥ prakāśate || na hi jñānasukhecchādiyogaḥ kāyendriyādiṣu | na ca jñānādiśūnye'rthe jānāmītyādisaṃvidaḥ || jñānamātrāvabhāso'pi vāritaḥ pratyabhijñayā | jñātavānahamevādau ahamevādya vedmi ca || nottarasya ca pūrvasya na jñānakṣaṇayordvayoḥ | na santānasya caitasmin pratyaye'styavabhāsanam || nottarojñānavān pūrvaṃ pūrvo jānāti nādhunā | na dvayordvayamapyasti santānastu na vāstavaḥ ||

[7,2.263.18]

avastutvācca nāsau pūrvaṃ kiṃcijjñātavān , na cādya kiṃcijjānātīti | tasmādahameva hyo jñātavān , ahamevādya jānāmītyasmin pratyaye
hyaścādya cānuvartamāno jñātā pratibhātīti gamyate || śarīraṃ na ahamarthaḥ

[7,2.263.19]

na cāsau kāyaḥ , bālādyavasthābhedena nānātvāt , acetanatvācca |
evaṃca pratyabhijñā'haṃpratyayagrāhye jñātari siddhe , so'yaṃ sthūlādisamānādhikaraṇaḥ ahaṃpratyayaḥ tadabhedopacāreṇa śarīre vartamāno mithyeti kalpayiṣyate | na punaretadanurodhena jñānādisamānādhikaraṇāhaṃpratyayamithyātvakalpanaṃ yuktaṃ , abādhitatvāt | na khalbahaṃ jānāmīti pratyayaḥ kena cidalpīyasā doṣakāraṇena kaluṣīkartuṃ pāryate | tat asyātmaiva mukhyo
viṣayaḥ , tadatiriktaṃ vastu bhākta iti | tasmādahaṃpratyayagamyatvādātmā
pratyakṣa iti || ātmanaḥ ahaṃpratītiviṣayatve vivādaḥ

[7,2.263.20]

atra vadanti — śabdamātroccāraṇametat "ahaṃ jānāmi" "ahamicchāmi" "ahaṃsukhī" "ahaṃ duḥkhī" iti | na tu jñānādisvarūpātiriktaḥ tadāśrayaḥ
kaścidetāsu buddhiṣu parisphuratīti | kathamekasyāmeva saṃvidi kartā ca karma
cātmā bhavet || grāhyagrāhakataikasya jñānasyāpākariṣyate | tvayā'pi neṣyate ceti tathā nāstyātmano'pi sā || vijñānātmanaḥ jñātṛtvāsaṃbhāvaḥ

[7,2.263.21]

yacca avasthākṛtaṃ bhedamabalambya grāhmagrāhakabhāvasamarthanamekasyaivātmanaḥ kṛtaṃ "kila dravyādirūpamātmano grāhyaṃ , jñātṛrūpaṃ ca grāhakamiti"
tadanupapannam — dravyādirūpe grāhye na jñātari grāhyatā sādhitā syāt |
ātmavartino'pi dravyādirūpasya ghaṭāditulyatvāt || vyavasāyānuvyavasāyarvailakṣaṇyavimarśaḥ

[7,2.263.22]

yadapi nipuṇaṃmanyairucyate — bhavatu jñātṛteva grāhikā | tathāpi viṣayopādhikṛ to'styeva bhedaḥ | ghaṭāvacchinnā hi hi jñātṛtā grāhmā , śuddhaiva
tu jñātṛtā grāhiketi | "ghaṭamahaṃ jānāmi" iti ko'rthaḥ ? katham
jānantamātmānaṃ "jānāmi" ityasmatprayogasaṃbhedāccaivamavakalpate | anyatra
tu śuddhaviṣayagrahaṇameva bhavati "ghaṭo'yaṃ" iti — tadetadapi saralamatipratāraṇamātram — yathā hi "ghaṭo'yaṃ" ittra ghaṭamātrapravaṇaiva saṃvit , evaṃ
asmatprayogasaṃbhede'pi "ghaṭamahaṃ jānāmi" ityatra ghaṭapravaṇaiva buddhiḥ ||

[7,2.263.23]

iyāṃstu viśeṣaḥ — pūrvaṃ kevalaṃ ghaṭagrahaṇaṃ , adhunā tu jñānaviśiṣṭaghaṭāvamarśa iti || vijñānasyātmatve yuktiḥ

[7,2.263.24]

nanu ! vibhajyamānāyāṃ pratītau "ghaṭo'yaṃ" iti tāvat viṣayagrahaṇam | "jānāmi" iti tu jñānagrahaṇamapi bhavatu nāma | ahamiti tu kasya
grahaṇam ? na caikasyāmeva pratītau aṃśavibhāgeva prāmāṇyamaprāmāṇyaṃ ca
vaktuṃ yuktam — ghaṭamiti jānāmīti ca pramāṇaṃ , ahamiti tu na pramāṇamiti | tasmādatra jñāturavabhāso'bhyupeyaḥ ||

[7,2.263.25]

uktamatra naikasyāṃ pratītāvātmanaḥ kartṛtā karmatā ca syātāmiti || grāhyasyaiva na grāhakatvam

[7,2.263.26]

yastūpādhistvayonnetumupakrāntaḥ , so'yaṃ na ghaṭate , ghaṭapravaṇatvāt |"ghaṭaṃ ahaṃ jānāmi" iti pratītervibhajyamānatve'pi ghaṭamiti jānāmīti
ca aṃśadvayaṃ viṣayaniṣṭhameva jātam | ahamiti tu ayamaṃśaḥ yadyātmaviṣaya
iṣyate , tarhi sa eva tu śuddho'vaśiṣyate grāhyo grāhakaśceti | nāvasthākṛtastadbhedaḥ samarthitaḥ syāt | bhedābhāvena caikasyaiva — grāhyagrāhakabhāva
manupādhikamabhidadhatā vijñānavādavartma saṃśritaṃ syāt | tasmādahaṃpratyayasya
grāhakādbhinnaṃ grāhyaṃ abhidhitsatā śarīrameva grāhyamabhyupagantavyam |
jñānasāmānādhikaraṇyānupapatteśca varamasya mithyātvam , astu nāmātmāvalambanatā || ata eva kṛśaśyāmasāmānādhikaraṇyadhīḥ | śarīrālambanatvasya sākṣiṇī na virotsyate || ahamarthasya śarīrātiriktatvaṃ nānubhavasiddham

[7,2.263.27]

nanu ! "mamedaṃ śarīraṃ" iti bhedapratibhāsāt kathamahaṃpratyayaḥ śarīrālambanaḥ syāt ? bhoḥ sādho ! naivaṃvidheṣu viśvasitumarhati | "mamātmā"
ityapi bhedapratyayadarśanāt ||

[7,2.263.28]

athāvasthābhedādinā yathātathā tatsamarthanamāsthīyate ; tadiha śarīrālambanatve'pi saiva saraṇiranusariṣyate | tasmāt ahaṃpratyayaḥ śarīrālambana
eveti , sa ca jñānādisamānādhikaraṇo mithyā , sthūlādisamānādhikaraṇastu samyagiti ||"mama śarīram" iti pratitermithyātvam

[7,2.263.29]

ye tu "mama śaroraṃ" "mamātmā" iti buddhī , — te dve api mithyā ,
mamapratyayasyāhaṃpratyayavat ātmānālambanatvāt , śarīre ca bhedānupapatteḥ || mama pāṇirbhujo veti bhinnatvādupapadyate | śarīraṃ tu mametyeṣā kalpanā rāhumūrdhavat ||

[7,2.263.30]

tasmādahaṃkāramamakārayoḥ dvayorapyaviṣayatvāt ātmā parokṣa
iti siddham || ātmanaḥ svayaṃprakāśatvapakṣaḥ

[7,2.263.31]

apare punarāhuḥ — .. grāhyagrāhakarūpobhayasaṃpatterekasya karmatvaṃ kartṛtvaṃ ca
yugapadātmano manyāmahe ; kintu citiśaktisvabhāvamaparasādhanamaparokṣamātmatattvaṃ pracakṣmahe | na hyātmā'nyajanyena jñānena ghaṭādirriva prakāśyate , api tu svata eva prakāśyate | cetanatvamapi tasya naisargikameva ,
na karaṇopanītacitiyoganibandhanam | cidyogāddhi cetanatve ghaṭādāvapi tatprasaṅgaḥ | na cāsti niyamahetuḥ , anekakārakanikaraparighaṭitatanurapi citirātmānameva jñātāraṃ karoti , na kārakāntaramiti |
tasmāt svata eva citsvabhāvatā tasya bhadrikā | tadidamātmaprakāśanaṃ
saṃvidvadavagantavyam | yadāhuḥ — saṃvita saṃvittayaiva saṃvedyate , na saṃvedyatayeti |
nāsyāḥ karmabhāvo vidyata ityarthaḥ | evamātmā grāhakatayaiva prakāśyate , na
grāhyatayeti tadvairupyasya codanamanupapannamiti || ātmanaḥ svayaṃprakāśatvāsaṃbhavaḥ

[7,2.263.32]

etadapi na caturaśram — aparasādhanamiti ko'rthaḥ ? upāyāntaranirapekṣameva prakāśamānamātmatattvamāsta iti ; tadayuktam — akaraṇikāyāḥ
pratīteradṛṣṭatvāt | apūrvaṃ ca tat kimapi yathābhyupagatapramāṇātiriktameva pramāṇaṃ syāt | na ca niyamakāraṇamatra paśyāmaḥ , tathā prakāśamānaḥ
sva evātmā prakāśate , na parātmeti | prakāśamānatvena cātmano nūnamanubhūyamānatā vācyā | anubhūyamānatā ca anubhavakarmatvam , itarathā'syāḥ pratyakṣataiva na syāt || ātmanaḥ aparokṣatvanirākaraṇam

[7,2.263.33]

athocyate — na pratyakṣa ātmā , kiṃntvaparokṣa iti ; nedamarthāntaravacanam | śiśava evaṃ pratāryante , na prāmāṇikāḥ | pratyakṣaśca na bhavati ,
aparokṣaśca bhavatīti citram ||

[7,2.263.34]

pratyakṣajñānakarmatvamasya nāstīti cet , tarhyaparokṣatvamapi mā bhūt |
prakāśatvādaparokṣatvamiti cet — na — dīpādeḥ prakāśasyāpyandhādibhiragṛhyamāṇasya prakāśamānatvāyogāt | tasmāt prakāśate cedātmā nūnamanubhūyetāpīti balāt karmatvamaparihāryam | ataśca tadavasthaiva dvairūpyacodanā || jñānamapi na svayaṃprakāśam

[7,2.263.35]

prakāśajñānapakṣaṃ ca pratikṣepsyāmaḥ | sa cātmanyapi tulyo nyāyaḥ |
kalpanādvairūpyaṃ ca bhavatāṃ , ātmā ca svaprakāśaḥ , saṃvicca svaprakāśeti |
na ca nipuṇamatirapi vivekamīdṛśamupadarśayituṃ śaknoti bhavān — iyaṃ
svaprakāśā phalarūpā saṃvit , ayaṃ svaprakāśo jñātṛrūpa ātmeti | citraṃ
cedaṃ yattayoḥ dvayoḥ prakāśayorantarāle tadvyāpāraḥ parokṣaḥ jñānākhyaḥ
saṃpannaḥ iti || ahaṃpratīteḥ śarīraviṣayatvam

[7,2.263.36]

nanu "ghaṭamahaṃ jānāmi" ityatra trayapratibhāsaḥ — "ghaṭaṃ" iti viṣayaḥ
prakāśate , "ahaṃ" ityātmā , "jānāmi" iti saṃviditi ||

[7,2.263.37]

uktamatra — "ghaṭaṃ jānāmi" iti jñānaviśeṣaṇaviṣayapratibhāsaḥ | "ahaṃ"
iti tu śarīre jñātṛtvabhramaḥ , ekasyātmanaḥ grāhyagrāhakabhāvānupapatteriti || ātmanaḥ caitanyarūpatvāsaṃbhavaḥ

[7,2.263.38]

yadapi svataścetanasvabhāvatvamātmanaḥ kalpyate — tadapi na sopapattikam || sacetanaścitā yogāt tadyogena vinā jaḍaḥ | nārthāvabhāsādanyaddhi caitanyaṃ nāma manmahe || atmanaḥ jñānarūpatve doṣaḥ

[7,2.263.39]

yadi ca svata evārthāvabhāsasāmarthyamātmanaḥ — tat kimindriyaiḥ
prayojanam ? manaṣṣaṣṭhairindriyanirapekṣapadārthaparicchedasāmarthyapakṣe ca sarvasarvajñatāpattiḥ | ato'vaśyaṃ jñānasamavāyinibandhanamevātmanaścetayitṛtvam ||

[7,2.263.40]

na ca ghaṭādibhiratiprasaṅgaḥ āśaṅkanīyaḥ | padārthasvabhāvopanatasyaiva kriyāvaicitryasya sarvalokaprasiddhatvāt | cetanādikriyāḥ karmasamavāyinyo na bhavanti | gamanādikriyāstu kartṛsamavāyinyaḥ | tadiyaṃ
jñānakriyā'pi kartṛsamavāyinyeva | na ca vastuśaktiranuyojyā bhavati || na jaḍatvāviśeṣe'pi karmādau samavaiti cit | na dravyatvāviśeṣe'pi gandhaḥ spṛśati pāvakam ||

[7,2.263.41]

tasmānna pratyakṣa ātmā , nāpi svataścetayiteti sthitam || ātmanaḥ mānasapratyakṣagamyatvapakṣaḥ

[7,2.263.42]

svayūthyāstu kecidācakṣate — yadyekasya kartṛtvaṃ karmatvaṃ cānupapannamityapratyatyakṣa ātmā iṣyate ? tadayamanumānenāpi kathaṃ grahīṣyate? ātmānamātmanā''tmaiva liṅgādanuminoti hi | tatra nūnamupetavyā kartṛtā karmatā'sya ca || tatrānumānajñānasya yathā''tmā yāti karmatām | tathā'haṃpratyayasyaiṣaḥ pratyakṣasyāpi gacchatu || dehādivyatiriktaśca yathā liṅgena gamyate | tathā'haṃpratyayenāpi gamyatāṃ tadvilakṣaṇaḥ || arūpasyāpyātmanaḥ pratyakṣatvam

[7,2.263.43]

nanu ! ātmanaḥ kiṃ rūpaṃ , yat pratyakṣeṇa sākṣātkriyate ? — yadyevaṃ
sukhāderapi kiṃ rūpaṃ , yanmānasapratyakṣasamadhigamyamiṣyate ||

[7,2.263.44]

nanu ! ānandādisvabhāvaṃ prasiddhameva sukhādeḥ ; tarhi tadādhāratvamātmano'pi rūpamavagacchatu bhavān || sukhādi cetyamānaṃ hi svatantraṃ nānubhūyate | matubarthānuvedhāttu siddhaṃ grahaṇamātmanaḥ || idaṃ sukhamiti jñānaṃ dṛśyate na ghaṭādivat | ahaṃ sukhīti tu jñaptiḥ ātmano'pi prakāśikā || ātmanaḥ pratyakṣatvamantarā sukhādeḥ pratyakṣaṃ na saṃbhavati

[7,2.263.45]

api ca — jñātṛjñānaviśiṣṭārthagrahaṇaṃ kila bhāṣyakṛt | svayaṃ prādīdṛśattacca kiṃ vā yuktamupekṣitum || viśeṣyabuddhimicchanti nāgṛhītaviśeṣaṇām | pūrvaṃ cānanubhūtasya smaraṇaṃ nāvakalpate || na cānumānataḥ pūrvaṃ jñātvā''tmānaṃ viśeṣaṇam | tadviśiṣṭārthabuddhiḥ syāt kramasyānavadhāraṇāt ||

[7,2.263.46]

tasmāt pratyakṣa ātmā || ātmanaḥ pratyakṣatvābhāve pratisandhānāsaṃbhavaḥsāmānādhikaraṇyaṃ ca smaraṇānubhavādiṣu | anusandhīyamānaṃ yaddṛśyate tatkathaṃ bhavet ||

[7,2.263.47]

"pūrvaṃ ahamamumarthamanubhūtavān , ahamevādya punaranubhavāmi" iti tulyaviṣayaṃ tāvat | tulyakartṛkatā'pi tatra prakāśate , itarathā tvanumātumapyātmā na śakyeta || jñānecchāsukhaduḥkhādi kiledaṃ liṅgamātmanaḥ | ekāśrayatayā jñātaṃ anusandhātṛbodhakam || tathātvena ca tadjñānaṃ āśrayajñānapūrvakam | jñāte tatrāphalaṃ liṅgaṃ ajñāte tu na liṅgatā || tasmāt pratyakṣa evātmā varamabhyupagamyatām | vṛddhāgamānusāreṇa saṃvidālokanena ca || ātmanaḥ anumeyatvapakṣaḥathavā'bhiniveśena kimanena prayojanam | anumeyatvamevāstu liṅgenecchādinā''tmanaḥ ||

[7,2.263.48]

tadāha sūtrakāraḥ — "icchādveṣaprayatnasukhaduḥkhajñānānyātmano liṅgam
|| 1.1.10 ||" (nyā. sū.)

[7,2.263.49]

icchā nāma tāvaditthamupajāyate — yajjātīyamarthamu payuṃjānaḥ puruṣaḥ
purā sukhamanubhūtavān , punaḥ kālāntare tajjātīyamarthamupalabhya sukhasādhana
tāmanusmṛtya tadādātumicchati | seyamanena krameṇa samupajāyamānecchā
pūrvāparānusandhānasamarthamāśrayamanumāpayati , kāryasya nirādhārasyānupapatteḥ |
āśrayamātrapratītau cāyamanvayavyatirekavāneva heturbhavati | icchā dharmiṇī — āśriteti sādhyo dharmaḥ — kāryatvāt , ghaṭādivat ; guṇatvāt , rūpādivat iti vā heturvaktavyaḥ ||

[7,2.263.50]

guṇatvaṃ cecchādīnāṃ acākṣuṣapratyakṣatvādinā rasādivaddarśitamācāryaiḥ || ātmānumānaprakāraḥ

[7,2.263.51]

evamanvayavyatirekavatā'munā hetunā adhiṣṭhānamātre'numite , tadadhiṣṭhānatve ca dehendriyādau prasakte pūrvānubhūtasukhasādhanatvānusandhānasavya
pekṣatadutpādanaparyālocanayā tatkāryasamānakartṛkatvāvagamāt śarīrādipratiṣedhe sati , sa eva kevalavyatirekibhavane tu viśiṣṭamāśrayamanumāpayati |
icchā — śarīrādivilakṣaṇāśrayā — śarīrādiṣu bādhakopapattau satyāṃ kāryatvāt | atra ca sādharmyadṛṣṭānto na saṃbhavatīti vedharmyadṛṣṭāntaḥ pradarśyate | sa ca ghaṭa eva | yo'bhūt sādharmyadṛṣṭāntaḥ kāryatve nirviśeṣaṇe'pi ghaṭaḥ , sa eva vaidharmyadṛṣṭāntaḥ saviśeṣaṇe | yatra vilakṣaṇāśritatvaṃ nāsti , tatra saviśeṣaṇaṃ kāryatvamapi nāsti , yathā ghaṭādāviti
na na śakyate vaktum | tatra kāryatvamātrayoge'pi saviśeṣaṇānāṃ kāryatvābhāvāt vilakṣaṇāśritatvamapi tatra nāsti , bhūtāśritatvena pratyakṣamupalabhyamānatvāt || kevalavyatirekisamarthanam

[7,2.263.52]

nanu cānvayadarśanamantareṇa kevalo vyatirekaḥ pratīyamānaḥ saṃdigdho
bhavati — kiṃ tatsādhyābhāvakṛtaiva tasya tasmādvyāvṛttiḥ , uta nimittāntarakṛtā ? iti | sandigdhavyatirekasya hetoragamakatvaṃ niścitavyabhicārahetuvaditi tārkikāḥ — ucyate — syādetadevam , yadi prathamamanavagatānvaya
eva kevalavyatirekaśaraṇo hetuḥ prayujyeta | yatra tvanvayavyatirekavāneva
hetuḥ kaṃcana viśeṣamāśritya kevalavyatirekitāmabalambate , tatra na ?
sandigdhavyatirekatā'vakāśaṃ labhate | ghaṭo hi bhūtalāśritatvena pratyakṣamupalabhyate | tadasya vilakṣaṇāśrayavirahādeva ..saviśeṣaṇahetuśūnyatā
jātā , nirviśeṣaṇāvasthāyāṃ tadyogadarśanāditi na sandigdho vyatirekaḥ ||

[7,2.263.53]

athavā śarīratvaṃ sāmānyamiha vaidharmyadṛṣṭāntīkartavyam | tatra hi
sarvātmanā kāryatvasya śaṅkā'pi nāsti | na ca tadvilakṣaṇāśritam ,
śarīrāśritatvasya pratyakṣamupalambhāditi || icchāliṅgakātmānumānam

[7,2.263.54]

tadiyamicchā prathamapadārthadarśanādikāryasamānakartṛkatayā'vagamyamānā śarīrādivilakṣaṇamāśrayamavagamayati , saviśeṣaṇātkāryatvāditi
sthitam | yaśca sa vilakṣaṇa āśrayaḥ tatrā''tmasaṃjñā'gamikī || dveṣādiliṅgakātmānumānam

[7,2.263.55]

evameva dveṣāderātmaliṅgatā vaktavyā | yajjātīyasyārthasya sannidhānādduḥkhamanubhūtavān puruṣaḥ , tajjātīyamarthaṃ punarupalabhamāno duḥkhasādhanatāmanusandhāya tat dveṣṭīti | so'pi pratisandhātāramekamantareṇa nopapadyate ||

[7,2.263.56]

ābhyāmicchādveṣābhyāmanantaraṃ prayatnaḥ samutpadyate | so'pi yathoktena krameṇānusandhānapūrvaka eva | prayatamānasya sukhaduḥkhe bhavataḥ |
te api tathaiva draṣṭavye || jñānasyātmānumānaliṅgatvenākathane hetuḥ

[7,2.263.57]

jñānaṃ tu yadyapi prathamamanusandhānanirapekṣamapi bhavati | tadapi ca
śakyata evātmaliṅgamabhidhātum ; tathāpyanusandhānapūrvecchādikāryaprakara
ṇāt nirṇayātmakameva jñānamudāhartavyam | tatra hi bubhutsāvimarśādipūrvakatvamupalabdhamiti tadekakartṛkatvamupakalpyate | tadevamicchādīnyātmaliṅgānīti sthitam || anekahetukathane doṣābhāvaḥśāstre cānekahetūktiḥ na doṣāya kathāsviva | śiṣyaḥ kaścitkvacitkiṃcit anusmṛtyābhidhāsyati ||

[7,2.263.58]

iti kāruṇiko hi muniranekamiha hetumārgamupadiṣṭavān || ātmanaḥ anumeyatve'pi sukhādyupalabdhisaṃbhavaḥ

[7,2.263.59]

nanu ! atra coditaṃ — anusandhātāramantareṇa tadetadicchādi kāryaṃ
nāvakalpata iti kathaṃ jñāyate | ekatra pramātari taddarśanāditi yaducyate —
tadidamekapramātṛgrahaṇādātmapratyakṣatvamaṅgīkṛtaṃ syāt iti vyarthamanumānam | agrahaṇe tu pramāturekasya tatpūrvakatvenecchādeḥ pratibandhāgrahaṇādaśakyamanumānamiti — parihṛtametat — kāryatvenaiva liṅgatvamicchāderupavarṇitamasmābhiḥ , na smaraṇādisamānādhāratayeti ||

[7,2.263.60]

kimarthastarhi pratisandhānopanyāsaḥ ? śarīrādiṣu tadāśrayatvapratiṣedhārthaḥ | na tvevaṃ vyākhyātavanto vayam , ekasya pramātuḥ icchādikāryāśrayatvadarśanāt ekāśrayatvānumānamiti | tasmānna doṣaḥ || ātmasādhakavyāptigrahaṇasamarthanam

[7,2.263.61]

nanu kathaṃ na doṣaḥ ? śarīrādyāśrayatvapratiṣedhasādhane'pi hetorvyāpti
grahaṇāsaṃbhavāt | yāvaddhi darśanasmaśṇecchādi kāryajātamekapramātṛniyatatayā'navadhāritaṃ , tāvat kathamasmadavasthābhiḥ na śarīrādyāśrayatvaniṣedhasya tatpūrvakasya caikātmāśritatvasya siddhiḥ ||

[7,2.263.62]

ka evamāha — na gṛhītamekakartṛkatayā kāryamicchādīti — yadi gṛhītaṃ
tarhi vaktavyam , kva gṛhītam ? kena vā pramāṇena gṛhītamiti | svātmanyeveti cet , so'yaṃ pratyakṣa ātmā bhavet | evamanabhyupagame vā na vyāpti
grahaṇamiti ||

[7,2.263.63]

ucyate — na ca pratyakṣa ātmā , na ca vyāpteragrahaṇam | na caiva
dharmyantare vyāptirgṛhyate | kintu svasantāna eva | tathāpi na sidhyati
pramātṛniyatatānumānam ? kathamiva sidhyati ? santānāntareṣu ekapramātṛpūrvakatvena pratisandhānasya dṛṣṭatvāt || vyāptigrahaṇakālāsaṃbhavapradarśanam

[7,2.263.64]

nanu ! ko'tra vyāptigrahaṇakālaḥ ? pramāṇānumānabaddhi tadbhedena
bhavitavyam | tataḥ kim ? idaṃ tato bhavati | kathaṃ svasantāna eva
vyāptirgṛhyatām ? kathaṃ vā tatraiva pramātṛniyamo'numīyatāmiti | seyasubhayataḥ pāśā rajjuḥ | ātmā vā pratyakṣaḥ | vyāptirvā duravagameti || ātmanaḥ apratyakṣe'pi vyāptigrahaṇam

[7,2.263.65]

naitadevam — yathā śākyapakṣe — sattvāt kṣaṇikatvānumāne vyāptigrahaṇam ,
tathehāpi bhaviṣyati | tatra hi yaiva kramayaugapadyavyāvṛttyā sattvasya
nityebhyo vyāvṛttiḥ , sa eva kṣaṇikaiḥ anvaya iti dharmyantaranirapekṣatayaiva sādhye'pi dharmiṇi pratibandhagrahaṇaṃ ca anumānaṃ ca darśitam | tadvadihāpyekapramātṛpūrvakatvena pratisandhānasya dharmyantare yadyapi grahaṇaṃ nāsti |
tathāpi santānāntarabhede yadasyādarśanaṃ , tadevaikakartṛkatvadarśanamiti ko'nayorhetutve viśeṣaḥ? vyaptigrahaṇāsaṃbhavākṣepaparihārau

[7,2.263.66]

nanu ! tatra nityebhyaḥ kramayaugapadyavyāvṛttyā vyāvṛttatvaṃ śakyagrahaṇam | iha tu pramātṛbhedena pratisandhānavyāvṛttirduravagamā | svasantāne'pi jñānakṣaṇābhinnā eva pramātāraḥ | na ca tebhyo vyāvṛttaṃ pratisandhānamiti ||

[7,2.263.67]

tiṣṭhatvanvayaḥ , vyatirekamukhenāpi kaṣṭamidamanumānaṃ vartate | svasantāne santānāntaravat pramātṛbhedāgrahaṇāt | tadbhedagrahe hi svaparasantāna
viveko na syāt | yadyevam , pramātṛbhedagrahaṇābhāvāt punarapyātmā
pratyakṣa āyātaḥ ||

[7,2.263.68]

maivam — nātmā pratyakṣaḥ | pramātṛbhedo hi svasantāne na gṛhyata ityuktam | na punastadaikyaṃ gṛhyate | anyacca bhedāgrahaṇam — anyacca
tadaikyagrahaṇam | bhedāgrahaṇādeva ca vyāptisiddheḥ na kaṣṭamanumānam ||

[7,2.263.69]

nanu ca svasantāne'pi pramātṛbhedāgrahaṇaṃ kiṃ pramāturekatvāt , uta
jñānānāṃ kāryakāraṇabhāvāt ? iti na niścīyate | tataśca saṃdigdho
vyatirekaḥ — yathā jñānānāṃ kāryakāraṇabhāvo nāsti , yathā ca na tatkṛto'yaṃ
vyavahāraḥ , tathā'nantarameva savistaraṃ vakṣyāmaḥ | tasmādicchādikāryeṇa
yuktamekapramātranumānam || dehādeḥ icchādyāśrayatvāsaṃbhavaḥnanu cāśritamicchādi deha eva bhaviṣyati | bhūtānāmeva caitanyamiti prāha bṛhaspatiḥ ||

[7,2.263.70]

uktaṃ ca madaśaktivadvijñānamiti — ucyate — śarīraṃ tāvannecchāderā
śrayaḥ ; śaiśavayauvanavārdhakādidaśābhedena bhinnatvāt || tathāhi nānyadṛṣṭo'rthaḥ smartumanyena śakyate | na cānyena smṛte tasmin anyasyecchopajāyate || tenādyādarthavijñānāt prakṛtyecchāsamudbhavāt | ekasya kāryacakrasya vaktavyaḥ kaścidāśrayaḥ ||

[7,2.263.71]

śarīraṃ ca bālyādyavasthābhedena bhinnam | atastasya nāśrayo bhavitumarhati , santānāntaravat | yathā hi devadattadṛṣṭe'rthe na yajñādattasya
smaraṇaṃ , evaṃ bālaśarīrānubhūte yuvaśarīrasya tanna syāt || śarīrasyaikatvanirāsaḥ

[7,2.263.72]

nanu avasthāmātrameva bhinnam ; avasthātṛśarīrasvarūpamabhinnameva
pratyabhijñāpratyayaprāmāṇyādavagamyate | na ceyaṃ pratyabhijñā lūnapunarjāta
keśanakhādipratyabhijñāvadanyathāsiddhā , vināśasyānupalambhāt | stambhādau
hi kṣaṇabhaṅgitvapratiṣedhaḥ pratyabhijñayaiva kariṣyate | sā cehāpi tādṛśyeva — tadayuktam — stambhādau nānātvakāraṇāgrahaṇāt | iha tu rūpapariṇāmasanniveśādyanyatvadarśanāt sādṛśyanibandhaneyaṃ bhrāntireva pratyabhijñā | na
khalu śiśuśarīre , taruṇaśarīre , jaraccharīre ca tulyameva parimāṇādyupalabhyate || śarīrabhedasādhanamāhārapariṇāmācca dehabhedo'vagamyate | pākajotpattimārgeṇa na jīryetānnamanyathā || na bhavetparipoṣo hi dadhikṣīrādibhakṣaṇe | kāṃcikādyupayoge ca na dṛśyetāsya raktatā || kṣīṇairavayavaḥ kaiścit kaiściccābhinavodgataiḥ | abhinna evāvayavī kathaṃ bhavitumarhati ||

[7,2.263.73]

tathā ca kecit pacyamānasya ghaṭāderapi prāgavasthāvisadṛśarūpādiyoginaḥ pākakāraṇabhūtavegavadagnidravyasaṃyogaparyālocanayaiva pralayodayau
kalpitavantaḥ || pīlupākavādavarṇanam

[7,2.263.74]

yadyapi kandukanikṣiptā ghaṭādayaḥ tṛṇaparṇādipihitavapuṣo'pi tadvivaraprasṛtena nayanaraśminā na vinaṣṭā ityupalabhyante | yadyapi tatsaṃkhyā ,
tatparimāṇaḥ , tatsanniveśaḥ , taddeśāśca pakvā api dṛśyante , yadyapi patanto
na vibhāvyante , yadyapi ca tadā teṣāṃ kartrādikārakakalāpāsaṃbhavāt
punarghaṭanamaghaṭamānamiva lakṣyate — tathāpi teṣāmanumānena vināśaḥ parikalpyate | sarvāvayaveṣvantarbahiśca pākāt pūrvarūpādivilakṣaṇaguṇopalabdheḥ
antaḥpraveśaḥ kṛśānoranumīyate | tena vegavatā vahnidravyeṇa nodanāt abhighātādvā nūnaṃ ghaṭādyārambhakeṣvavayaveṣu kriyā jāyate , kriyātaḥ vibhāgaḥ ,
vibhāgāt dravyārambhakasaṃyogavināśaḥ , tadvināśāt dravyavināśa iti ||

[7,2.263.75]

anupraveśapakṣe'pi sūkṣmavivaraparikalpanāt avaśyamavayavasaṃyogavighaṭanaṃ ghaṭāderiti vināśa eva || pīlupākavāde yuktyantaram

[7,2.263.76]

api ca pākānantaraṃ kandukādapakṛṣyamāṇāḥ piṭhārādayaḥ kecit
sphuṭitāḥ , kecidvakratāṃ gatāḥ , kecit sanniveśāntarameva pratipannā dṛśyante |
tasmādapi paśyāmo naśyantīti ||

[7,2.263.77]

tatsaṃkhyatvāditi sarvamanaikāntikaṃ sūcyagraviddhakaṇṭhakoṇaiḥ kumbhādibhiḥ | ataḥ pūrvoktanītyā naṣṭeṣu ghaṭādikāryadravyeṣu paramāṇava eva
pacyante | pakvāśca śyāmādiguṇānavajahataḥ raktādiguṇāntarayogamanu
bhavantaḥ prāṇigatasukhaduḥkhopabhogasādhanabhūtādṛṣṭapreryamāṇāḥ parasparaṃ saṃyujya
dyaṇukādiprakrameṇa tādṛśameva ghaṭādikāryamārabhante | tatrāmuṣmin kṣaṇe'muṣya kāryasya prasavaḥ , amuṣya pralaya iti prakriyā na likhyate , granthavistarabhayāt , aprayojanatvācceti || āmraphalādiṣvapi pīlupākaḥ

[7,2.263.78]

evaṃ tapanātapapacyamāneṣvāmrādiphaleṣveṣa eva nyāyaḥ | śarīre'pyaudaryeṇa tejasā pacyamāneṣvannapānādiṣu rasamaladhātubhāvena pariṇāmamupagacchatsu prāyeṇa pratikṣaṇamutpādavināśau saṃbhavata iti sthairyābhāvāt
kathamanusandhānādikāryayogastasyeti || piṭharapākavādasamarthanam

[7,2.263.79]

apare punaḥ pratyakṣabalavattayā ghaṭāderavināśameva pacyamānasya
manyante | suṣiradravyārambhācca antarbahiśca pāko'pyupapatsyate | dṛśyate
ca pakve'pi kalaśe niṣiktānāmapāṃ bahiḥ śītasparśagrahaṇam | ataśca
pākakāle jvaladanalaśikhākalāpānupraveśakṛtavināśavat tadāpi śiśirataranīrakaṇanikarānupraveśakṛtavināśaprasaṅgaḥ | na cedṛśī pramāṇadṛṣṭiḥ |
ataḥ prakṛtisuṣiratayaiva kāryadravyasya ghaṭāderārambhāt antarāntarā tejaḥkaṇānupraveśakṛtapākopapatteralaṃ vināśakalpanayā | piṭharapākapakṣa eva
peśalaḥ || yādṛgeva hi nikṣiptaḥ ghaṭaḥ pākāya kanduke | pāke'pi tādṛgevāsau uddhṛto dṛśyate tataḥ ||

[7,2.263.80]

kvacittu sanniveśāntaradarśanaṃ kāṣṭhādyabhighātakṛtamupapatsyate | pāvakasaṃparkakāritve tu sarvatra tathābhāvaḥ syāt | tasmādavinaṣṭā eva ghaṭādayaḥ pacyante | so'yaṃ tu ghaṭādinyāyaḥ śarīre neṣyate || na hyannapākaḥ sthairye'pi tatra kumbhādipākavat | cayāpacayayuktaṃ hi śarīramupalabhyate ||

[7,2.263.81]

tasmāt parimāṇādibhedadarśanānnaikaṃ śarīraṃ iti jvālādipratyabhijñāvattatpratyabhijñeti sthitam || avasthā'vasthāvatorbhedābhedavimarśaḥ

[7,2.263.82]

yadapyucyate avasthānāmeva nānātvam , avasthātā punareka eva dehākhya
iti — tadapyayuktam bhedābhedavikalpānupapatteḥ | yadi śarīrādavyatiritā
eva tadavasthāḥ , tarhi tannānātvāt śarīranānātvaprasaṅgaḥ | ekasmāccharīrādapyananyatvāt avasthānāmapyanyonyaṃ bhedo na syāt ||

[7,2.263.83]

atha vyatiriktāḥ śarīrādavasthāḥ , tarhi bhedena tadupagraho darśayitavyaḥ | na cāsāvasti | gotvādāvanuvṛttā buddhiranyathā'siddhā
satī jātitadvatorbhedamāpādayantī na kenacitpratihanyate | iha punaravasthāturekatvagrāhiṇī buddhiḥ pūrvanītyā pramāṇabādhitatvāt bhrānteti |
tasmāt śarīrasya bhinnatvāt santānāntaravat smṛtyanusandhānādikāryayogo durghaṭa iti na tasyecchādikāryāśrayatvam || śarīracaitanyavādanirāsaḥ

[7,2.263.84]

itaśca na śarīrasya jñānādiyogaḥ , pariṇāmitvāt , kṣīravat ;
rūpādimattvāt , tadvadeva ; anekasamūhasvabhāvatvāt , tridaṇḍādivat ;
sānniveśaviśiṣṭācca bhūtatvāt , vāhyabhūtavat ||

[7,2.263.85]

caitanyaśūnyaṃ śarīraṃ , śarīratvāt , bhūtaśarīravat | na śarīradharmaścaitanyam , ayāvaddravyabhāvitvāt | na ca saṃyogādibhiḥ vyabhicāraḥ ;
tadupajananāpāyayornimittāntarajanyatvadarśanāt , iha ca tadabhāvāt |
viśeṣaguṇatve satīti vā viśeṣaṇopādānānna vyabhicāraḥ | tadviśeṣaguṇatve
hi caitanyasya rūpādivattadavasthānādavināśaprasaṅgaḥ || kiṇvādidṛṣṭāntadausthyam

[7,2.263.86]

yattu madaśaktivadityuktam — tatramadaśakterdṛṣṭatvāt abhyupagamaḥ , na
tu jñānasya tatra darśanam ||

[7,2.263.87]

nanu jñānamapi tadanvayavyatirekānuvidhāyi prāyeṇa dṛśyate | bhūteṣvannapānādyupayogapuṣṭeṣu paṭvī cetanā bhavati , tadviparyaye viparyayaḥ |
brāhmīghṛtādyupayogasaṃskṛte ca kumāraśarīre paṭuprajñatā jāyate ||

[7,2.263.88]

varṣāsu ca svedādinā'natidavīyasaiva kālena dadhyādyavayavā eva
calantaḥ pūtanādikrimirūpā upalabhyante | caitanye ca gurulāghavavyavahāro'pi bhūtātiśayasadasattvakṛto bhaviṣyatīti bhūtacaitanyapakṣa eva yuktiyukto lakṣyate ||

[7,2.263.89]

naitaccāru — ceṣṭendriyārthāśrayaḥ śarīraṃ lakṣyate | tatra tadanugrahāt indriyānugrahe sati paṭukaraṇatvāt viṣayagrahaṇamapi paṭutaramivabhavati | na ca viṣayagrahaṇādanyaccaitanyaṃ nāma || cetanānāmabhautikatvam

[7,2.263.90]

etena brāhmīghṛtopayogo'pi vyākhyātaḥ | vyāpakatvādātmanaḥ sarvatra
bhāve sati bhogāyatanatvena kadācit bhūtāvayavānāṃ upādānam | ataḥ
śukraśoṇitādivat dadhyavayavān vikṛtānupādāsyate | tathā ca svedajādibhedena bahubhedo bhūtasargaḥ pravartate vicitrakarmaparipākāpekṣayeti
yatkiṃcidetat | tasmānna sarvathā bhūtānāṃ caitanyamiti siddham || indriyacaitanyavādanirāsaḥ

[7,2.263.91]

nāpīndriyāṇi yathoktasya jñānādeḥ kāryasyāśrayatāṃ pratipadyante — "darśanasparśanābhyāmekārthagrahaṇāt || (nyā. sū.. 3.1.1)" (nyā. sū.)

[7,2.263.92]

"yamarthamahamadrākṣaṃ cakṣuṣā , tamevaitarhi sparśanena spṛśāmi" , "yamasprākṣa" "sparśanena , tamadhunā cakṣuṣā paśyāmi" iti kataradindriyamevamanusandadhīta ?
na cakṣuḥ , sparśāviṣayatvāt | na tvagindriyaṃ , rūpāviṣayatvāt | tasmādubhayaviṣayagrahaṇasamarthaḥ kaścidanusandhātā'stīti sa indriyavyatirikto
gamyate || guṇaguṇibhedasiddhiḥamunaiva prasaṅgena rūpādivyatirekiṇaḥ | vaktavyā guṇinaḥ siddhiretadbuddhinibandhanā || rūpādiṣu svatantreṣu na hyeṣapratyayo bhavet | na rūpamasya viṣayaḥ na sparśo na ca taddvayam ||

[7,2.263.93]

ataśca — na guṇavyatirikto guṇī , bhedenāgrahaṇāt — ityasiddhaḥ
parokto hetuḥ , bhedagrahaṇasya darśitatvāt | vṛttivikalpādīnāṃ tu pratisamādhānaṃ sāmānyasamarthanāvasare kathitam , avayavisiddhau vakṣyate
cetyalamavāntaracintayā || indriyāṇāmanātmatve hetvantarāṇi

[7,2.263.94]

itaśca nendriyāṇāṃ caitanyam , karaṇatvāt ; vāsyādivat | bhautikāni cendriyāṇi varṇayiṣyāmaḥ | tena ya eṣa bhūtacaitanyanirākaraṇe nyāyo
varṇitaḥ , sa teṣvapi yojanīyaḥ ||

[7,2.263.95]

ataścaivaṃ — "indriyāntaravikārāt || nyā. sū. 3.1.12 ||" (nyā. sū.)āmre hi cakṣuṣā dṛṣṭe rasaniṣyandasundare | rasanasya vikāraḥ syāt na dantodakasaṃplavaḥ || bahūnāmindriyāṇāṃ ca bhinnābhiprāyatā bhavet | tenaikatraiva santāne nānācetanatā bhavet ||

[7,2.263.96]

ati tucchaścāyamindriyacaitanyapakṣa iti kimatra bahu likhyate || manaścaitanyavādanirāsaḥ

[7,2.263.97]

nanu ! manastarhi icchāderadhiṣṭhānaṃ bhaviṣyati | taddhi nityamekaṃ
sarvaviṣayaṃ , abhautikamiti na prāktanadauṣaiḥ spṛśyate — ucyate — manaso'pi
tadāśrayatvamanupannam | kutaḥ? "jñāturjñānasādhanopapatteḥ saṃjñābhedamātram || nyā. sū. 3.1.17 ||" (nyā. sū.)

[7,2.263.98]

manaso hīcchādyāśrayatve jñānādau kartṛtvāt tasyāpi bāhyagandhādiviṣayajñānayaugapadyānupapatteḥ tadgrahaṇakaraṇaghrāṇādyadhiṣṭhānapaṭunā kena
cidāntarasukhaduḥkhādiviṣayagrāhiṇā smṛtyādikriyākāriṇā ca karaṇena
bhavitavyamiti tatrātmasaṃjñā bhavet , ātmani ca kartari manassaṃjñeti || bāhyāntarakaraṇayorāvaśyakatāna cāsya bāhyakaraṇaiḥ sidhyanti sakalāḥ kriyāḥ | na ca smṛtisukhecchādau cakṣurādīni sādhanam || tenecchākṛtisukhaduḥkhavedanānāṃādhāro na khalu mano na cendriyāṇi | deho'pi vrajati na tatsamāśrayatvaṃtenānyaṃ puruṣamataḥ prakalpayāmaḥ || ātmasādhane hetvantarāṇidikpradarśanamidaṃ kṛtamicchādveṣayatnasukhaduḥkhamatīnām | liṅgatākathanamātmani tatratvasti hetunivaho bahuranyaḥ || kartṛprayojyatā khalu dṛṣṭā dātrādikaraṇajātasya | tvakśrotrādyapi karaṇaṃ tathaiva kartrā prayujyeta || hitāhitaprāptivisargayogyāceṣṭā ca dṛṣṭā niyatā śarīre | taccetanādhiṣṭhitatāmamuṣyagantrīrathāderiva kalpayāmaḥ || prāṇādimārutānāmantaścalatāṃ calācalagatīnām | sahajanijakarmavikṛtau kāraṇamanumīyate kiṃcit || idaṃ ca dehāditaratra durlabhaṃnirīkṣya vṛddhikṣatabhagnarohaṇam | dhruvaṃ grahasyeva gatiḥ prakalpatenijāśrayakṣemaparāyaṇo naraḥ || manasaḥ jñānasāmānyakaraṇatvam , anātmatvaṃ cayuktaṃ ca naiva manasā hyanadhiṣṭhitānāṃsvārthapramākaraṇakauśalamindriyāṇām | syāt kaścidiṣṭaviṣayānuguṇaḥ prayatnaḥyat preritaṃ samadhitiṣṭhati tāni , cetaḥ || jñānaprayatnādimato'tha kasyadṛṣṭāntatā syāt karaṇādiliṅge | kārye na naḥ paryanuyoga eṣaḥsāmānyamātrasya tavāpi siddheḥ || ātmanityatvāvaśyakatāpratyakṣādipramāṇairyaḥ vyavahāraḥ sa cātmanā | vinā nityena netyevaṃ tato'pyetasya kalpanā || yat pratyakṣaṃ pratyabhijñāsvabhāvaṃjñātranyatve tasya na hyātmalābhaḥ | grāhyasyaikyaṃ yadvadarthasya tasmātsidhyatyevaṃ grāhakasyāpi puṃsaḥ || avinābhāvagrahaṇaṃ liṅgajñānaṃ tadanvayasmaraṇam | liṅgipramitiritīdaṃ na boddhṛbhede pramāṇaṃ syāt || jñāte vanecaramukhādatideśavākyedṛṣṭe mṛge vipinavartini gosadṛkṣe | tatsaṃjñitāmitiphalaṃ labhate pramātṛbhede na cedamupamānamiti pratiṣṭham || varṇānāṃ śravaṇaṃ krameṇa samayasmṛtyā padārthagrahaḥtatsaṃskārajamantyavarṇakalanākāle tadālocanam | ākāṃkṣādinibandhanānvayakṛtaṃ vākyārthasaṃpiṇḍanaṃjñātraikena vinā'tidurghaṭamato nityātmasiddhirdhruvā || mayedaṃ pūrvedyurvihitamidamanyedyuraparaṃvidhātavyaṃ ceti śrutikṛṣivaṇijyādiṣu janāḥ | yadevaṃ ceṣṭante nipuṇamanusandhāya tadamīdhruvaṃ sarvāvasthānugatamavagacchanti puruṣam || ātmalakṣaṇajñānasya phalamityātmalakṣaṇamavādi yadetadicchādveṣaprayatnasukhaduḥkhasamāśrayatvam | tatsaṅginaṃ tadiha heyatayā vyavasyettadviprayuktamadhigamyatayā mumukṣuḥ || vijñānātmavādopakṣepaḥatho tathāgatāḥ prāhuḥ kiṃ puṃsā kalpitena vaḥ | jñānamātreṇa pūrvoktaḥ vyavahāraḥ prasiddhyati || jñānaṃ kimātmavannityaṃ saugatairupagamyate | prāgdarśitānusandhānakāmanādikriyākṣamam || jñānaṃ bauddhagṛhe tāvat kuto nityaṃ bhaviṣyati | anye'pi sarve saṃskārāḥ kṣaṇikā iti gṛhyatām || kṣaṇikaṃ ceṣyate kāryaṃ na kvacit kiṃcidāśritam | svatantraṃ jñānamevātaḥ nānyastenānumīyate || icchādīnāṃ jñānarūpatvamjñānasya ca prabhedo'yaṃ icchādveṣasukhādikaḥ | na vastvantaramityevaṃ na tato'pyanyakalpanam || guṇatvamapi nāstyasya yato'dhiṣṭhānakalpanā | na guṇavyatiriktaśca guṇī nāmāsti kaścana || kṣaṇikavijñānavāde smaraṇādyupapattiḥnirāśrayeṣu vijñānaskandheṣu kṣaṇabhaṅgiṣu | kathaṃ smṛtyādikāryaṃ vā paraloko'pi vā katham ||

[7,2.263.99]

satyapi paraloke kathamakṛtābhyāgamakṛtavipraṇāśau parākriyete ? yena
hi jñānena caityavandanādi karma kṛtaṃ , tasya vināśāt na tatphalopabhogaḥ |
yasya ca phalopabhogaḥ tena na tatkarma kṛtamiti — naiṣadoṣaḥ — kāryakāraṇabhāvasya niyāmakatvāt | anādiprabandhapravṛtto hi jñānānāṃ hetuphalabhāva
pravāhaḥ | eṣa eva ca santāna ityucyate | tatkṛtaścāyaṃ anusandhānādikāryaniyamaḥ | santānānāditvāt , tadavicchedācca paraloko'pi na
kliṣṭakalpanaḥ || santānasāṃkaryanirāsaḥ

[7,2.263.100]

yadyapi santatyantarapatitajñānajanyamapi santatyantare jñānaṃ dṛśyate ,
tathāpi na tādṛśakāryakāraṇabhāvena santānavyavahāraḥ pratisandhānādikāryanirvāho vā ; kintu upādānarūpatadviśeṣanibandhana evaiṣa nirvahati niyamaḥ |
tasminneva sati svarūpasantānavibhāgo'vakalpate || smṛtivatparihartavyau kṛtanāśākṛtāgamau | tatsantānopasaṃkrāntyā kusume bījarāgavat ||

[7,2.263.101]

āha ca — "yasminneva hi santāne āhitā karmavāsanā | phalaṃ tatraiva badhnāti kārpāse raktatā yathā ||"

[7,2.263.102]

yathā yasminneva hi kārpasabīje varṇaḥ raktatākhyaḥ kṛtaḥ , tasyaiva
kusumamapi raktam , nānyasyeti ; tathā yasminneva jñānasantāne yādṛśī
karmavāsanā , tādṛśaṃ phalaṃ tasminneva santāne bhavati , nānyasmin jñāna
ityarthaḥ | tathā ca kṛtahānākṛtābhyāgamadoṣanirāsaḥ || ātmanaḥ nityatvāsaṃbhavaḥ

[7,2.263.103]

nityastvātmā'bhyupagamyamānaḥ yadi sukhādijanmanā vikṛtimanubhavati
tadayaṃ anitya eva carmādivaduktaḥ syāt | nirvikāratve tu satā'
satā vā sukhaduḥkhādinā karmaphalena kastasya viśeṣa iti karmavaiphalyameva |
taduktam — "varṣātapābhyāṃ kiṃ vyomnaḥ carmaṇyasti tayoḥ phalam | carmopamaścet so'nityaḥ khatulyaścedasatphalaḥ iti ||"

[7,2.263.104]

tasmādutsṛjyatāmeṣaḥ mūrdhābhiṣiktaḥ prathamo mohaḥ ātmagraho nāma |
tannivṛttyā cātmīyagraho'pi viraṃsyati "ahameva na , kiṃ mama" iti |
tadidamahaṃkāramamakāragranthiprahāṇena nairātmyadarśanameva nirvāṇadvāra
mabalambyatām || kṣaṇikavādopakṣepaḥ

[7,2.263.105]

tasya ca mārgaḥ kṣaṇikapadārthaniścayaḥ | kṣaṇikeṣu hi sarvabhāveṣu
nirāśrayeṣu jñānasyāpyāśrayavirahāt kutastyamātmakalpanamiti ||

[7,2.263.106]

kathaṃ punareṣaḥ sakalapramāṇātītaḥ kṣaṇikapadārthavādaḥ śakyate śākyairabhyupagantum || na khalu kṣaṇabhāṅgitve bhāvānāmakṣajā matiḥ | pramāṇaṃ , kṣaṇikākārakalpanotpatyasambhavāt || athavāpyavinābhūtahetujñānopapattitaḥ | na bhūmiranumānasya vikalpaniyatasthiteḥ || smaraṇapratyabhijñāne pratyuta sthairyasādhake | evaṃ ca vaṃcanāmātraṃ āśunāśitvadeśanāḥ || kṣaṇikatvasādhanam

[7,2.263.107]

ucyate — pratyakṣagamyaṃ kṣaṇikatvaṃ bhavati , na bhavatītyeṣaṃ kariṣyate
vicāraḥ | anumānaṃ tu saṃpratyevābhidhīyate — sattvāt kṣaṇikāḥ padārthā
iti | sattvaṃ tāvadarthakriyākāritvamucyate | yathoktam (pra. vā. 1.3.2) — "arthakriyāsamarthaṃ yat tadeva paramārthasat iti ||"sattvasvarūpaṃ kim

[7,2.263.108]

satpratyayagamyatve hi sattve , keśoṇḍrakāderapi sattvaprasaṅgaḥ | sattā
sambandhitve tu sattve , sāmānyādīnāṃ tadasambandhādasattvaṃ syāt | arthakriyāsāmarthyasattvānuvartī ca laukiko vyavahāraḥ | satyapi putre tatkāryādarśanāt — "aputrā vayam" iti vyapadiśanti laukikā | putrādanyasminnapi tatkāryakāriṇi sati "saputrā vayam" iti ca bruvate | tasmādarthakriyākāritvameva sattvam || sattvasya kṣaṇikatvasādhakatvam

[7,2.263.109]

bhavatvevaṃ , tasya tu kutra kathaṃ vā kṣaṇikatvena vyāptigrahaṇam ? kutreti
yat pṛcchasi , yatra rocate mahābhāgāya ghaṭe , paṭe vā gṛhyatāṃ vyāptiḥ ||

[7,2.263.110]

kiṃ sādhyadharmiṇyeva vyāptigrahaṇamupapadyate ?

[7,2.263.111]

dhīman ! ko'tra pramādaḥ ? na hi daivanirmitaḥ kaścit sādhyadharmī
nāma | grahītuṃ śakyate cedvyāptiḥ , yatra tatra sā gṛhyatāmiti || sattvakṣaṇikatvayoḥ vyāptiḥ

[7,2.263.112]

yattu kathamasyā grahaṇamiti — taducyate — bhāvānāṃ hi sattvaṃ kramayaugapadyābhyāṃ vyāptam || nityeṣu ca padārtheṣu vyāpakānupalambhanāt | tadvyāptamapi sattvaṃ hi balāttebhyo nivartate || na ca rāśistṛtīyo'sti tena gatyantarakṣayāt | kṣaṇikāneva tān bhāvān sattvaṃ samabalambate || tacca svagrāhakādbodhāt asandigdhaṃ pratīyate | jñānotpattyaiva taddhetoḥ asāmarthye parākṛte || asamarthātsamutpādo dṛśyate na hi kasyacit | śaktāśaktaprasūtatvena tadbodho'sti saṃśayaḥ || ata eva ca tajjñānaṃ pramāṇaṃ jagadussadā | svarūpe śaktijatve tu saṃśayāderasaṃbhavāt ||

[7,2.263.113]

kimidaṃ rajataṃ , uta śuktiketi viśeṣāṃśe saṃśeratāṃ nāma pramātāraḥ ;
na tu sāmarthyaṃ prati dolā kācit saṃbhavati — "kimidaṃ jñānaṃ samarthena
janitam ? uta taditareṇa?" iti | asamarthasya janakatvānupapatteḥ |
vyāpakānupalambhasyāpi vyāptigrāhiṇaḥ svata eva prāmāṇyam | saṃśaya
viparyayostatrāpyabhāvāt || nityapadārthasyāsaṃbhavaḥ

[7,2.263.114]

kathaṃ punarnityeṣu padārtheṣu sattvavyāpakayoḥ kramayaugapadyayoranupalambhaḥ ?
ucyate — nityo hi bhāvaḥ krameṇa vā kāryaṃ kuryāt , yaugapadyena vā ? parasparaparihāravyavasthitātmanāṃ tṛtīyaprakārānupapatteḥ || kramaśaḥ kāryotpattipakṣadūṣaṇam

[7,2.263.115]

na tāvat krameṇa , sa hi samartho vā syāt ? asamartho vā syāt |
samarthaścet kiṃ krameṇa ? samarthasya kālakṣepāyogāt | asamarthastu
asamarthatvādeva na karoti kiṃciditi tasyāpi kiṃ krameṇa? sahakārisānnidhyādyanupapattiḥ

[7,2.263.116]

sahakāryapekṣayā karotīti cet — na — asamarthasya sahakāriṇā'pi
sāmarthyādhānānupapatteḥ | samarthasya svata eva sāmarthye sati sahakāri
vaiyarthyāt ||

[7,2.263.117]

sahakārisannidhāne'pi cāsya svarūpeṇa vā kartṛtvaṃ syāt , pararūpeṇa
vā ? svarūpasya ca prāgapi bhāvāt , tasya ca kārakatvāt , kiṃ sahakāriṇā | pararūpeṇa kartṛtve — pūrvarūpaparityāgāt , tadrūpāntarāpatteśca
kṣaṇikatvamāpadyate || sahakāritvamapi durvacam

[7,2.263.118]

evaṃ sahakāryapi samarthāsamarthatayā vikalpanīyaḥ | svato'sya sāmarthyekiṃ paropakārānusaraṇadainyena ? asamarthastu sacivaḥ kimāgatyāpi tapasvī
kariṣyati ||

[7,2.263.119]

kiṃca kiṃcitkaro vā sahakārī syāt , akiṃcitkaro vā ? akiṃci
tkarapakṣe sarvaḥ sarvasya sarvatra kārye sācivyamupagacchet | kiṃcitkaraścet
vaktavyaṃ , kiṃ karotīti ||

[7,2.263.120]

upakāramiti cet , sa upakriyamāṇāt bhinnaḥ , abhinno vā ? abhinna
ścet , sa eva kṛtaḥ syāt | bhede tasya kimāyātam , yadasau na pūrvavadāste ||

[7,2.263.121]

kāryādapi bhedābhedābhyāṃ cintya upakāraḥ | na kāryādbhinnaḥ ,
anupalambhāt | dvayakaraṇābhāvācca | kāryādavyatireke tūpakāre sahakāriṇā kriyamāṇe kāryameva tena kṛtaṃ syāditi mūlakāraṇānarthakyam || ekaikasya kārakatvāsaṃbhavaḥ

[7,2.263.122]

nanu ca eka eva bhāvaḥ kārakaḥ | sa eva hi samarthaḥ | taditarapadārthasannidhānaṃ tu svahetuvaśādupanītamiti nopālambhamarhati — naitadyuktam — ekasya kadācidapi kārakatvānupalabdheḥ tatsāmarthyasya duradhigamatvāt |
evaṃ hyasau samarthaṃ ucyate , yadyekaḥ kadācit kāryamutpādayan dṛśyeta , na tu
vismṛtyāpi dṛśyate ||

[7,2.263.123]

atha kāryasyāyaṃ svabhāvaḥ , yadekasmānnotpadyate , kāraṇaṃ tu śaktameveti — tadapyayuktam — kāryasvabhāvaparādhīnatvena kāraṇasya sāmarthya
virahaprasaṅgāt | evaṃ hyasau samarthaḥ kathyeta , yadi kāryasvabhāvamanādṛtya
svatantra eka eva prasahya kāryaṃ janayet | na caivaṃ dṛśyate iti yatkiṃcidetat || kāraṇe sāmarthyaṃ durupapādam

[7,2.263.124]

atha samarthameva kāraṇam | tasya tvayaṃ svabhāvaḥ , yat sahasaiva kāryaṃna karoti , katipayakṣaṇavyavadhāne tu kāryaṃ karotīti | yadyevaṃ na kadācit kāryotpādaḥ syāt | kāryītpādasamaye'pi katipayakṣaṇavyavahitakāryajananasvabhāvānapayāt punaḥ katipayakṣaṇāvekṣaṇaṃ syāt | teṣvapi
katipayeṣu kṣaṇeṣvatikrānteṣu sa evāsya svabhāvastadavastha iti punarapyevaṃ
bhavediti kadā nāma — kāryaṃ janayet | tadevamādidoṣopahatatvāt na
krameṇa bhāvānāmarthakriyāsāmarthyam || yaugapadyapakṣadūṣaṇam

[7,2.263.125]

nāpi yugapat ; loke tathā vyavahārādarśanāt | yugapat kṛtakārya
syāpi sthirasya punarakaraṇe hetvabhāvaḥ | punaśca kurvannapi bhāvaḥ kāryaṃ
na tadeva kuryāt , kṛtasya karaṇāyogāt | kāryāntarakaraṇe tu sa evāyaṃ
punaḥ kramapakṣa āpatedityevaṃ kramayaugapadye nityebhyaḥ padārthebhyaḥ nivartete |
te ca nivartamāne sattvasya vyāpake iti sattvaṃ tebhya ādāveva nivartate |
tebhyaḥ pracyutaṃ sattvaṃ gatyantaravirahāt kṣaṇikeṣveva niviśate || sattvakṣaṇikatvayorvyāptigrahaṇam

[7,2.263.126]

ato yadyapi kāryahetau dhūmāgnyoriva , svabhāvahetāvapi vā kvacit
vṛkṣatvarśiśapātvayoriva pūrvamiha sādhyasādhanadharmayorgrahaṇaṃ dharmmantare na
vṛttam — tathāpi sādhyadharmiṇyeva vyāptigrahaṇamupapatsyate , vipakṣavyāvṛtteḥ
supariniścitatvāt | saiva ca vipakṣādvyāvṛttiḥ | sa eva cāsya hetoḥ
svasādhyenānvayaḥ | na hyevaṃ sambhavati , nityebhyaśca vyāvṛttaṃ sattvaṃ , kṣaṇikeṣu ca na niviṣṭamiti ; tṛtīyarāśyabhāvāt | nirāśrayatvānupapatteśca ||

[7,2.263.127]

tadevaṃ kvaciddharmiṇi vyāptau gṛhītāya — yadi sa eva kadācit paraṃ
prati dṛṣṭāntīkriyate , tadaivaṃ nāma bhavatu , ko doṣa iti || kṣaṇikatvānumāne'navasthāparihāraḥ

[7,2.263.128]

nanu vyāpakānupalabdhiḥ anumānam | anumānena cānumānasya vyāptigrahaṇe'navasthā ||

[7,2.263.129]

nānavasthā , tāvatyeva paryavasānāt | na hi vyāpakānupalaṣdheḥ
anumānāntarāt vyāptiniścayaḥ , kintu pratyakṣavikalpādeva | tadanayā
vyāptiniścayāt siddhametat — yat sat , tat kṣaṇikamiti || kṣaṇikatvasādhakavyāptigrahaṇe pakṣāntaram

[7,2.263.130]

anye tu rītyantareṇa vyāptiniścayamācakṣate | viruddhayorekaparicchede'nyataranivṛttiravaśyaṃbhāvinī , viruddhatvādeva | viruddhe ca sattvanityatve pūrvoktayaiva nītyā | sattvaṃ ca vispaṣṭamupalabhyate bhāvānām —
iti tadupalambhānnityatvanivṛttiḥ | nityatvanivṛttireva kṣaṇikatvaniścayaḥ , prakārāntarābhāvāt || nityatvāgrahaṇe'pi vyāvṛttisiddhiḥ

[7,2.263.131]

nanu ! śītoṣṇayoḥ pṛthagupalambhāt virodhaniścaye yukta ekagrahaṇe
dvitīyavyudāsaḥ | iha tu sattvamevopalabhyate , na nityatvamiti kathaṃ tadvi
rodhāditaravyāvṛttiḥ — naiṣadoṣaḥ — phṛthagubhayānupalambhe'pi sattvasiddhyaiva
nityatvanirāsasiddheḥ || sattvajñānasya kṣaṇikatve pramāṇatvam

[7,2.263.132]

kathamanyaṣiyā buddhiḥ anyamudasyati — ucyate — dvicandradarśanasyaikaśaśabhṛdbimbavedinī | dhīratadviṣayatve'pi yathā mithyātvakāraṇam || tathā sthairyāsamāviṣṭā sāmarthyagrāhiṇī matiḥ | sthiratvāviṣayatve'pi tadvyavacchedakāriṇī || sattvaṃ nānāsvabhāvatvaṃ sthairyamekasvabhāvatā | tayorvirodho yuktyā'pi vaktuṃ na hi na śakyate ||

[7,2.263.133]

tasmāt sattvapratītireva nityatvanivṛttiḥ , saiva ca kṣaṇikatvavyāptiriti siddhaṃ sattvāt kṣaṇikatvam || kārakatvameva kṣaṇikatvaparyavasāyi

[7,2.263.134]

api ca sarvadā kāryānutpādāt kārakāvasthā nūnamekakṣaṇasthāyinī
bhāvānāmupagantavyā | vyāpārāveśavaśena vā śrotriyādipakṣe , sahakāryādisannidhanāsādanena vā naiyāyikapakṣe | kārakatvaṃ nāma vastunaḥ rūpaṃ
ekakṣaṇavṛttyeva , kāryotpattyeva tatkalpanāt | tataḥ pūrvamuttarakālaṃ vā
kārakatvayogāt | kārakatvameva paramārthasat , akārakasya jñānajanakatvābhāvāt astitvamapi durvacam | ataśca sarvavādibhireva prāyeṇa kṣaṇi
katvamidamabhyupagatamiti yaśa eva kevalaṃ saugatāḥ pītavantaḥ | tasmāt
siddhaṃ yat kārakaṃ , yacca sat , tat kṣaṇikamiti || dhvaṃsasya hetvanapekṣatvavādaḥ

[7,2.263.135]

ataśca — kṣaṇabhaṅgino bhāvāḥ , pralayaṃ prati hetvanapekṣatvāt | bhāvo
hi svato naśvarātmā bhavet , tadviparīto vā? vinaśvarasvabhāve'smin kṛtaṃ pralayahetubhiḥ | anaśvarasvabhāve hi kṛtaṃ pralayahetubhiḥ ||

[7,2.263.136]

kva tarhi mudgarādīnāṃ vyāpāraḥ ? vijātīyasantatijanmanīti brūmaḥ ||

[7,2.263.137]

abhāvastu tajjanyo na saṃbhavatyeva , pramāṇaviruddhatvāt | bhāvo hi
svarūpeṇa na bhavati , na tvabhāvo'pyasya bhavatīti | svarūpaṃ tu tasya
bhavanātmakaṃ cet , sarvadaiva bhavedeva , na na bhavet | abhavanātmakaṃ tu
tadeva na bhavet , parāpekṣāyā abhāvāt | na hi mudgarādikāraṇāntarasāpekṣaḥ kumbhādervināśo bhavitumarhati ; utpattāviva nāśe'pi samarthāsamarthabhinnābhinnopakārakārisahakāryādivikalpakalāpānapāyāt || vināśasya vilambāsahatvam

[7,2.263.138]

atha katipayakṣaṇavyavahitavināśasvabhāvo bhāvaḥ iṣyate — tarhi
prāktananayena kadācidapi na vinaśyet | vināśasamaye'pi tatsvabhāvānapāyena punaḥ katipayakṣaṇāpekṣaṇaprasaṅgāt ||

[7,2.263.139]

api ca yadā'pi tena naṣṭavyaṃ , tadā'pyasya na svarūpādatiriktaḥ
kaścana vināśaheturavatarati | tacca svarūpaṃ ādye'pi kṣaṇe tasya tādṛśameveti tadaiva vā naśyet , na kadācidvā || apamṛtyorapakrāntaḥ tasya cetprathamaḥ kṣaṇaḥ | avināśisvabhāvatvāt āstāṃ yugaśatānyapi ||

[7,2.263.140]

na caivamabhyupagamyate | tasmāt ātmalābhāvinābhāvī bhāvānāṃ
vināśa iti siddhaḥ kṣaṇabhaṅgaḥ || pratyabhijñāyāḥ kṣaṇikavādapratikūlatvanirāsaḥ

[7,2.263.141]

yadapi kṣaṇabhaṅgasādhakasya padārthasthairyāvasāyi pratyabhijñānavijñānaṃ
anumānasya bādhakamabhidhīyate — tadapi na peśalam — aśithilapratibandhahetau
bādhakasya niravakāśatvāt | uktaṃ hi — "bādhāvinābhāvayorvirodhānnaikatra
samāveśaḥ" iti ||

[7,2.263.142]

"anuṣṇastejasvī , kṛtakatvāt" ityatrāpi pratibandhavaidhuryameva sādhyasiddhiṃ niruṇaddhi , nādhyakṣabādhyatvam ||

[7,2.263.143]

athavā kimanena nirbandhena? agniśaityānumānādau yuktaṃ pratyakṣabādhanam | tasya hyananyathāsiddhiḥ , iha tvetanna yujyate || pratyabhijñāyāḥ anyathāsiddhatvam

[7,2.263.144]

pratyabhijñāyāḥ kṣaṇabhaṅgapakṣe'pi sadṛśaparāparakṣaṇagaṇaprasavapratāritamatīnāṃ upapadyamānatvāt | evaṃca sati — yadi hi vyāptiśaithilyaṃ siddhaṃ kiṃ pratyabhijñayā | atha na vyāptiśaithilyaṃ siddhaṃ kiṃ pratyabhijñayā ||

[7,2.263.145]

na cetthaṃ pratyabhijñaiva vyāptiviplavakāraṇam , itaretarāśrayaprasaṅgāt |
vyāptiviplavenānumāne nyagbhūte pratyabhijñā pramāṇaṃ bhavati , — tasyāṃ ca
pramāṇībhūtāyāṃ vyāptivaidhuryādanumānāprāmāṇyam ||

[7,2.263.146]

anumānaprāmāṇye'pi samāno doṣa iti cet — na — tasya pratibandhamahimnaiva prāmāṇyasiddheḥ | na hi tasya pratyabhijñādaurbalyanibandhana
prāmāṇyam || pratyabhijñāsvarūpavimarśaḥ

[7,2.263.147]

api ca keyaṃ pratyabhijñā nāmeti naipuṇyena nirūpayitumarhanti atrabhavantaḥ | kiṃ "sa evāyaṃ stambhaḥ" ityekaṃ jñānam , uta dve ete smṛtyanubhavajñāne ?

[7,2.263.148]

yadyekaṃ , tadasya kāraṇaṃ vācyam , yata utpadyate | nendriyam , "saḥ"
ityasminnaṃśe tasyāsāmarthyāt | na ca saṃskāraḥ , tasyāpi "ayaṃ" ityaṃśe
kauśalābhāvāt || ubhābhyāṃ na ca sambhūya tadjñānamupajanyate | pṛthakpṛthak svakārye hi nirjñātaṃ kauśalaṃ tayoḥ ||

[7,2.263.149]

saṃskārasya smṛtireva kāryam , indriyasyānubhava eva | sambhūya tu
na tābhyāmekaṃ kāryamārabhyate | na hi mṛtpiṇḍatantunirvatyemekaṃ ghaṭapaṭarūpa
kāryamupalabdham | na cendriyaṃ kevalamīdṛśi kārye samartham | yathāsannihitākāramātragrāhyaviṣayakamindriyaṃ pratyabhijñānamātanotīti vismayaḥ |
tasmāt dve ete jñāne , sa iti smaraṇam , ayamityanubhavaḥ || pratyabhijñāyāḥ jñānadvayarūpatvamsmṛtiḥ smartavyaviṣayā grahaṇaṃ grāhyagocaram | na tadaikyaparāmarśi dṛśyate pratyayāntaram || yathā nirantarotpanne ghaṭajñānapaṭasmṛtī | na tulyaviṣaye tadvat ete api bhaviṣyataḥ || pratyabhijñāyā ekajñānatve'pi neṣṭasiddhiḥyadvā bhavatu nāmedaṃ ekameva hi vedanam | tathāpi kīdṛśaṃ vastu spṛśatīti parīkṣyatām || atītakālayuktaṃ cet smaraṇānna viśiṣyate | anāgataviśiṣṭaṃ cet saṅkalpaprāyameva tat || vartamānaikaniṣṭhaṃ cet sthiratvaṃ tarhi susthitam | kālatrayaparītaṃ cet virodhāttattu durlabham || parasparaparityāgavyavasthitanijātmanām | ekatra na samāveśaḥ kathaṃ cidupapadyate || vartamānamātragrahaṇe kṣaṇikatvasiddhiḥ

[7,2.263.150]

yathā hi — nīlābhāvāvinābhūtalohitādyapasāraṇam | kurvatā nīlabodhena nīlaṃ bhavati niścitam ||

[7,2.263.151]

tadvadihāpi — tadabhāvāvinābhūta bhūtakālādyapohanam | vidadhadvartamānārthajñānaṃ tadgrāhitāṃ vrajet || pratyabhijñāyāḥ adhikaviṣayatvābhāvaḥ

[7,2.263.152]

etena pūrvajñānaviśiṣṭārthagrāhitvaṃ pratyabhijñāyāḥ pratyuktam | pūrvajñānasyedānīmasattvena viśeṣaṇatvānupapatteḥ | agṛhītaviśeṣaṇāyāśca
viśiṣṭabuddherabhāvāt ||

[7,2.263.153]

atha upajananāpāyarahitavastusvarūpagrāhiṇī pratyabhijñetyucyate —
tadapyayuktam — vartamānaikaniṣṭhatāyāḥ pradarśitatvāt | bhāvānāṃ ca vināśajanmanoḥ vartamāno vā kālaḥ — syāt , anyo vā ? tadanyastāvat grahītumaśakya ityuktam | vartamāne tu tadutpādavināśakāle kathyamāne tadgrahaṇāttadavinābhūtau bhāvānāmutpādavināśāvapi gṛhītau syātām || seyaṃ tapasvinī sthairyaṃ prasādhayitumāgatā | pratyabhijñā vināśitvaṃ pratiṣṭhāpya gamiṣyati || pratyabhijñāyāḥ sādṛśyādiviṣayakatvam

[7,2.263.154]

api ca lūnapunarjātakeśanakhādiṣu sādṛśyāt dṛśyamānā pratyabhijñā
stambhādiṣvapi tadvadeva na sthiratāmupapādayet | tatra bādhakayogāditi
cet — ihāpyukta eva bādhakaḥ parasparavirodhibhūtādikālasamāveśasyaikatra..rghaṭatvāditi | tasmāt pratyabhijñāpratyayasya bādhakasyābhāvāt siddhamānumānikaṃ bhāvānāṃ kṣaṇikatvam || kṣaṇikatvasya pratyakṣagamyatvapakṣaḥ

[7,2.263.155]

apare punaḥ pratyakṣagamyameva kṣaṇikatvamācakṣate || nātītānāgatau kālau vicārayati cākṣuṣam | vartamānaḥ kṣaṇaścaikaḥ iti tanniṣṭhameva tat ||

[7,2.263.156]

yadi ca vartamānatāvyatiriktagrāhi pratyakṣamiṣyate tadvaktavyam — kiṃ
pūrvavijñānamanāgatakālāvacchinnapadārthagrahaṇanipuṇam , uta uttaravijñāna
matītakālāliṅgitabhāvākalanakuśalamiti ||

[7,2.263.157]

tatra ādyavijñānasamupajananasamaye tatkṣaṇātiriktabhāvikālāsannidhānāt na tena tadgrahaṇam , anāgatagrahaṇe vā kathamāgāmijanmagrahaṇaṃsyāt ?

[7,2.263.158]

uttaravijñānaprasavasamaye'pi bhūtakālasya bhūtatvādeva na sannidhānam ,
asannihitabhūtakālagrahaṇe vā pūrvajanmagrahaṇaprasaṅgaḥ || vartamānakālasya tatkṣaṇamātrarūpatvam

[7,2.263.159]

atha vartamānānupraveśena bhūtabhāvinoḥ kālayoḥ grahaṇaṃ manyase —
tarhi vartamānānupraveśāt vartamāna eva sa kālaḥ gṛhītaḥ syāt , na
bhūtaḥ bhāvī vā ||

[7,2.263.160]

atha na kaścideva kālaḥ kvacidgṛhyate , artha eva kevalaḥ prakāśata
iti — tadayuktam — tadanavacchinnabhāvagrahaṇasya bhavadgṛhe cānabhyupagamāt || pratyakṣasya vartamānaviṣayakatvam

[7,2.263.161]

nanu ko'yaṃ kālo nāma śākyānāṃ ? na kaścit vāstavaḥ , kintu
kālpanika eva tadvyavahāraḥ || sarvathendriyajaṃ jñānaṃ vartamānaikagocaram | pūrvāparadaśāsparśakauśalaṃ nābalambate ||

[7,2.263.162]

vartamānaśca kiyān kālaḥ ? eka eva kṣaṇastataḥ | pūrvaḥ kṣaṇo'tītatāṃ
spṛśati , uttarastvanāgatatām || vartamānakālasya na vitatatvam

[7,2.263.163]

nanu ca pacati , paṭhatīti vartamāno'pi hi vitata eva kālaḥ pratīyate — naitatsāram — na hyasti kālāvayavī nānākṣaṇagaṇātmakaḥ | vartamānakṣaṇo dīrghaḥ iti bāliśabhāṣitam ||

[7,2.263.164]

kṣaṇasamudāyātmakatve tu nānārūpatvameva tasya bhavet | atītānāgatakṣaṇānupraveśāt | tasmādekakṣaṇo vartamānaḥ , sa cātyantamalpīyānityevamekakṣaṇaparītārthadarśi cākṣuṣaṃ tataḥ pūrvamūrdhvaṃ vā na padārthasattāṃ
gṛhṇātīti kṣaṇikā eva bhāvāḥ || pratyakṣeṇa kṣaṇikatvagrahaṇopapādanam

[7,2.263.165]

nanu ca vartamānakṣaṇāt pūrvamūrdhvaṃ vā tadastitvavat nāstitvamapi na gṛhītameveti kathaṃ kṣaṇikatvam ||

[7,2.263.166]

ka evamāha ? na gṛhītaṃ nāstitvam ? anupalabdhereva nāstitvavyavahārāt | upalambho hi bhāvānāṃ sattā , anupalambhaśca
nāstitvam | darśanādarśane eva sadasattvayorlakṣaṇam | tasmāt kṣaṇāntare
tadanupalambhāt nāstitvamevetyevaṃ kṣaṇikatvagrāhi pratyakṣamiti sthitam || pratyabhijñāyā vitatakālāviṣayakatvamnanu ca pratyabhijñāto dīrghakālatvaniścayaḥ | kimadyāpi na mukto'si tatprāmāṇyakutṛṣṇayā || parīkṣitaṃ hi tasyāḥ svarūpaṃ kārya ca kāraṇam | na śaknotyeva sā sthairyaṃ upapādayituṃ dhruvam || na pūrvaṃ nottaraṃ jñānaṃ grāhi kālāntarasthiteḥ | tadidaṃ bodhyamāno'pi rāgāndho nāvabudhyase ||

[7,2.263.167]

pūrvaṃ hi jñānaṃ tatkālameva , uttaramapi svakālameva vastu gṛhṇāti ;
tu nāstyeva grahaṇam | agrahaṇameva hi madhyamāhuḥ || dhārāvāhijñānasyāprāmāṇikatānanvavicchinnadṛṣṭīnāṃ na hi tryuṭyadavasthitiḥ | stambhādiravabhātīti kathametasya bhaṅgitā ||

[7,2.263.168]

naitadevam — tatrāpyekakṣaṇavṛttitvāt jñānasya | kṣaṇāntare tu jñānameva nāsti tat | tat kasyāvicchinnasattā ? kasya truṭitasattā ? kasya
vā bādhakam ?

[7,2.263.169]

nanu astyeva kṣaṇāntare vijñānam , avicchinnatvāddṛṣṭeriti cet —
maivam — buddheradīrghakālatvāt jñānāntarotpāda evāsāvityavadhārayatvāyuṣmān || tasmādyathaiva santānavṛttyā jñānakṣaṇodayaḥ | tathaivotpādyatāmeṣā stambhakṣaṇaparamparā || jñānasya sthiratve'pi na vastusthairyagrahaṇam

[7,2.263.170]

so'yaṃ avicchinnadṛṣṭīnāṃ atruṭitapadārthasattāgrahaṇābhimāna itthamutthitaḥ || sthireṇāpi na bodhena dīrghakālasthitigrahaḥ | na hyasannihitagrāhi pratyakṣamiti varṇitam || tatkāle sannidhirnāsti kṣaṇayorbhūtabhāvinoḥ | vartamānakṣaṇaścaiko na dīrghatvaṃ prapadyate || tena buddhessthiratve'pi sthaiyemarthasya durvacam | na tvanantarayā nītyā tasyā api ciraṃ sthitiḥ ||

[7,2.263.171]

sā'pi hi svasaṃvedyatvāt ekakṣaṇaparītaiva prakāśata iti | tasmāt
kṣaṇikagrāhi pratyakṣamiti siddham || kṣaṇikavādaṃ pratyanumānaṃ na pratikūlamnanu sthairyaṃ padārthānāmanumānātpratīyate | anvayavyatirekābhyāṃ mudgarādirvināśakaḥ || niścīyate ghaṭādīnāṃ tena pūrvaṃ tadāgamāt | vināśarahitatvena siddhatyeṣāmavasthitiḥ ||

[7,2.263.172]

na — anupalambhavyatiriktasya hetumataḥ vināśasyānupalabdheḥ | upalambha evāstitvaṃ bhāvānām , anupalambhaśca nāstitvam | na ca ghaṭānupalabdhiḥ mudgarādikāryā , tataḥ prāgapi bhāvāt || ghaṭakāle'pi ghaṭānupalaṃbhaḥ

[7,2.263.173]

nanu dṛśyānupalabdheḥ asattvaniścayaḥ | sa ca kapālakāla eva ghaṭasyāvakalpate | madhye tvadarśanaṃ anyathā'pi syāditi nādarśanamātrameva
nāstitvam — maivam — tvadabhimate madhye'pi dṛśyasyaiva ghaṭasyānupalambhaiti tadā'pyasya nāstitvameva || athāpi madhye sarveṣāṃ na ghaṭānupalambhanam | tadvatkapālakāle'pi sarveṣāmiti kā pramā || anubhavassarveṣāṃ naikarūpaḥ

[7,2.263.174]

yadahaṃ na vedmi , tat paro'pi na vedeti cet ; tarhi madhye'pi ghaṭaṃ sarva
eva na paśyeyuriti nāstyevāsau kapālībhūtaghaṭavat | api ca — yadi yattvaṃ na jānāsi tadanyo'pi na manyate | svajāyājaghanasparśasukhamapyeṣa mā grahīt || yadi vā budhyase yattvaṃ tadanyo'pyadhigacchati | tvajjāyājaghanasparśasukhamapyadhigacchatu ||

[7,2.263.175]

tadalaṃ te paragṛhavṛttāntacintayā | yat paśyasi tadastīti jānīhi
yanna paśyasi tannāstīti viddhi | evamanupalambha eva bhāvānāṃ vināśa iti
na tasya mudgarādikāryatvam | ato'numānamapi na sthairyasādhakam | tasmādyathoktakrameṇa pratyakṣameva kṣaṇikapadārthaparicchedīti sthitam || kṣaṇikavāde doṣoddhāraḥsmaraṇapratyabhijñānasvakarmaphalabhoktṛtāḥ | kṣaṇikatve'pi kathitāḥ kāryakāraṇabhāvataḥ || tadevamupapanneyaṃ gṛhyatāṃ kṣaṇabhaṅgitā | tyajyatāṃ dīrghasaṃskārakāraṇaṃ sthiratāgrahaḥ || kṣaṇabhaṅganirāsopakramaḥatrābhidhīyate naiva pramāṇadvayamapyadaḥ | bhāvānāṃ kṣaṇabhaṅgitvaṃ upapādayituṃ kṣamam || sattvaṃ nārthakriyākāritvamarthakriyāsamarthatvaṃ sattvaṃ yattāvaducyate | tadasatkūṭahemādivyabhicārāvadhāraṇāt || kintvabādhitasadbuddhigamyatā sattvabhiṣyate | sadasadvyapadeśastu putrādāvaupacārikaḥ || evaṃ ca bādhakābhāvaparyeṣaṇaparāyaṇam | na sattvagrāhakaṃ jñānaṃ svataḥ prāmāṇyamarhati || sattve ca saṃśayo'pyasti sakalaprāṇisākṣikaḥ | upalabdhyavyavasthāta ityevaṃ varṇayiṣyate || kṣaṇikasyārthakriyākāritvāsaṃbhavaḥarthakriyāsamarthatvaṃ tvaduktaṃ sattvamastu vā | tadapi vyāptiśūnyatvānna heturgandhavattvavat || kṣaṇikasyāpi bhāvasya sattvaṃ nāstyeva so'pi hi | krameṇa yugapadvā'pi na kāryakaraṇakṣamaḥ || kṣaṇikasya kramaḥ kīdṛgyupatkaraṇe punaḥ | ekavastukṣaṇasyāpi rūpabhedaḥ prasajyate || kāryāṇyekena rūpeṇa bhinnāni janayetkatham | rūpabhedavirodhāttu vastuno nāstitā bhavet || kṣaṇikavādasya durvacatvamsthite ca vastusadbhāve kṣaṇikatvaṃ parīkṣyate | tadasattve tu taccintā vyomni romanthakelivat || jñāne kṣaṇikacintā cet kiṃ tasyāpi parākṛtau | vahantyetāni śāstrāṇi jñeyābhāve ca tatkutaḥ || kṣaṇikavāde kāryānupapattiḥ

[7,2.263.176]

api ca — kṣaṇikatvapakṣe kimekasmādekotpādaḥ ? uta bahubhya
ekotpattiḥ ? athaikasmādanekaniṣpattiḥ ? āhosvit bahubhyo bahusambhavaḥ ? iti parīkṣaṇīyam ||

[7,2.263.177]

na tāvadekasmādekotpattiḥ , alaukikatvāt | ekasmādapyagneḥ bhasmadhūmendhanavikārādyanekaprakārakāryakalāpotpādadarśanāt | kāryasiddhaye ca
sarvatra sahakārisannidhāpanaprayatnadarśanāt , "na vai kiṃcidekaṃ janakam" iti
granthavirodhācca || ekasmātkāraṇādanekakāryāsaṃbhavaḥ

[7,2.263.178]

etena tṛtīyaḥ pakṣaḥ nirastaḥ ekasmādanekotpattiriti | ekaśca
naikaṃ janayat krameṇa janayet , yugapadvā ? na krameṇa , stheryaprasaṅgāt ||
na yagapat , adṛṣṭatvāt | ekasya cānekakāryakaraṇaśaktiyogena tadbhedānnānātvaprasaṅgaḥ || viruddhadharmayoge'pi yadi caikatvamiṣyate | anekakṣaṇayoge'pi bhāva eka upeyatām || bahubhiḥ kāraṇairekākāryasyāpyasaṃbhavaḥ

[7,2.263.179]

atha bahubhya ekotpādanamiti pakṣa āśrīyate — tadvaktavyam — kiṃ
tadekaṃ kāryam ? kairvā bahubhirutpādyate iti | na hyasmākamiva bhavatāṃ anekopāyanibahanirmitaṃ avayavisvarūpaṃ kāryamasti ; saṃcitaiḥ saṃcitā
eva janyanta ityabhyupagamāt ||

[7,2.263.180]

yadi cānekakāraṇakāryamekamucyate tadasya kāraṇabhedopanatasvabhāvanānātvayogāt ekatvameva tāvadvirudhyate | anyathātve hi na kāraṇādhīnaṃ bhāvānāṃ rūpamityākasmikatvaprasaṅgaḥ | kāraṇabhedāpāditanānātvasyāpi yadi caikatvaṃ , tadaikasya nānākālayogino'pyekatvaṃ syāt |
asattvaṃ vā bhinnasvabhāvasya vastuna iti pūrvavat vaktavyam || bauddhamate grāhyagrāhakabhāvānupapattiḥ

[7,2.263.181]

locanālokamanaskārādikāraṇabhede kāryamapyekarūpaṃ jñānaṃ iti cenna —
tasya bhavanmate viṣayākāragrāhakatvasvasaṃvedanarūpabhedāt | nirākārajñānavādino hi bauddhasya pratikarmavyavasthā na sidhyati , janakasya karmaṇaḥ
pratibhāse sthairyaprasaṅgāt , ekasāmagryadhīnatvapakṣasya cāsambhavāt |
sambhave'pi vā grāhyaniyamanimittābhāvāditi || bahubhyo bahusaṃbhavadūṣaṇam

[7,2.263.182]

athocyate — kimanabhyupagatapakṣopamardanena | bahubhyo bahusaṃbhava
ityeṣa eva naḥ pakṣaḥ | santānavṛttyā vartamānā pūrvasāmagrī sarūpāmuttarasāmagrīmārabhate | vijātīyakāraṇānupraveśe tu virūpāmiti ||

[7,2.263.183]

atha keyaṃ sāmagrī nāma ? na samagrebhyo bhinnā , pṛthaganupalambhāt |
avyatireke tu samagra eva sāmagrī | tatra pūrvasamudāyena uttarasamudāyārambhe
tadantargataṃ samudāyinamekameka evotpādayet , ekaṃ vā sarve saṃbhūyeti ||

[7,2.263.184]

tatra ādye pakṣe saiveyamekasmādekotpattiruktā syāt | sā ca
pratiṣiddhā || kāryasāṃkaryaprasaṃgastanmate

[7,2.263.185]

athaikaikasamudāyiniṣpattau sarvasamudāyināṃ vyāpāraḥ — sa tu krameṇa
vā , yaigapadyena vā ? tatra kramapakṣe kṣaṇikatvahāniḥ | ye hi tatra paṃcaṣāssamudāyinaḥ kṣaṇāḥ vartante , te ekaṃ tamutpādya punaraparamārabheran , punaranyamiti tāvatkālapratīkṣaṇādakṣaṇikatvam ||

[7,2.263.186]

atha yugapadeva sarvaniṣpattau sarve vyāpriyante , tarhi nikurumbarūpameva
kāryaṃ nikurumbarūpādeva kāraṇādutpannamiti , kāraṇavivekaniyamābhāvāt
rūparasādipravibhāgo na syāt | idaṃ rūpaṃ , eṣa rasaḥ iti kathaṃ niścī
yate ? citreṇa citramutpāditamiti sarvaṃ rūpaṃ syāt | sarvo vā rasaḥ |
yadvā na rūpaṃ , na rasaḥ , anyadeva kiṃcadvastvantaraṃ tat syāt || kāraṇeṣu vailakṣaṇyamapi tanmate durvacam

[7,2.263.187]

athocyate — yadyapi rūparasādisāmagrī tatsāmagryā eva janikā ,
tathāpi kvacit kiṃcidupādānakāraṇaṃ , itaratsahakāri kāraṇam | tatra rūpakṣaṇaniṣpattau rūpasyopādānakāraṇatvāt itareṣāṃ ca sahakārikāraṇatvāt na
padārthasaṅkara iti — tadayuktam — sarvathā kāraṇatvānapāyāt || asmin pakṣe sthairyāpattiḥ

[7,2.263.188]

api ca yena svarūpeṇa rūpasya rūpaṃ pratyupādānakāraṇatā , tenaiva yadi
rasaṃ prati sahakārikāraṇatā tadā punarapi rūparasayoraviśeṣaḥ | athānyenarūpeṇa rūpasya rūpopādānatā , anyena ca rasasahakāriteti , tarhi svabhāva
bhedānnānātvam , nānatve ca sthairyam , asattvaṃ vetyuktam — atha nāstyanayoḥ kiṃcidviruddhatvaṃ svabhāvayoḥ | kathaṃ bauddhagṛhe jātastvamevamabhibhāṣase ||

[7,2.263.189]

bhāvānāṃ parasparaparihāravyavasthitarupatvādastyevaiṣāṃ lakṣaṇiko
virodhaḥ || kṣaṇikavāde kāraṇaviśeṣavyavasthāpanaṃ du..karam

[7,2.263.190]

api ca kṣaṇikatve padārthānāṃ , idamatropādānakāraṇaṃ , idaṃ sahakārikāraṇamiti viśeṣo'pi duravagamaḥ | tathā hi — kimidamupādānaṃ nāma ?
kiṃ svasantānavināśena bījādivat kāryajanakamupādānam , uta
svaviśeṣasamarpaṇenotpādakamiti | yadi pūrvaḥ pakṣaḥ , paralokacarcā
cārvākavadupekṣitā syāt | jñānasantānavināśena jñānāntarārambhaprasaṅgāt ||

[7,2.263.191]

svaviśeṣārpaṇapakṣe'pi sarvaviśeṣārpaṇaṃ vā syāt , katipayaviśeṣārpaṇaṃ
vā ? sarvaviśeṣārpaṇe nirvikalpajñānaṃ savikalpakasya nopādānakāraṇaṃ
syāt || kṣaṇikavāde hetudarśanaṃ vyāptismārakaṃ na syātliṅgadarśanajanyā ca pratibandhasmṛtiḥ katham | kathaṃ vā rasavijñānaṃ rūpajñānādanantaram ||

[7,2.263.192]

santānabhūyastvādbhaviṣyatīti cet — na — ekapramātradhīnapratisandhānau
panibandhanavyavahārapratibandhaviplavaprasaṅgāt | nityamekamātmānamantareṇa
santānaikatāyāmapi tāvadasau vyavahāro nāvakalpate | kimutaikatraiva devadattasantānabhūyastve satīti ||

[7,2.263.193]

katipayaviśeṣārpaṇena tu yadyupādānatā , tadānīṃ rūpamapi jñānopādāna
kāraṇatāṃ pratipadyeta | tasmānnopādānakāraṇaṃ nāma kiṃcit | tannirāsena
ca tadvailakṣaṇyalakṣyamāṇasvarūpasya sahakāriṇo'pi vyudāso veditavyaḥ || sahakāryadhīnatve sthairyasiddhiḥ

[7,2.263.194]

api ca — pratikṣipasi matpakṣe sarvathā sahakāriṇam | svayaṃ cāṅgīkaroṣīti , bhikṣo ! rāgīva lakṣyase || bhinnābhinnopakārādivikalpāstvatprakalpitāḥ | sahakāripratikṣepakāriṇaḥ kvādhunā gatāḥ ? || ā ! jñātaṃ yuktiśaktyaiṣaḥ yuṣmābhirupakalpitaḥ | doṣo na bādhate yuṣmān mantrotthāpitasarpavat || kṣaṇikāvāde kāryakaraṇabhāvāsiddhiḥ

[7,2.263.195]

athavā — tiṣṭhatu tāvadupādānasahakārikāraṇavivekaḥ ! kāryakāraṇabhāva eṣaḥ bhadantasiddhānte durupapādaḥ | parotpattāvavyāpriyamāṇameva
yadi kāraṇamucyate sarvaṃ sarvasya kāraṇaṃ syāt || na cālabdhātmanastasya vyāpāraḥ parajanmani | labdhātmanastu vyāpāre sthitissiddhā kṣaṇāntare || ānantaryamātraṃ na kāraṇatvagamakam

[7,2.263.196]

atha brūyāt — idaṃ pratītya idaṃ pratīyate iti idaṃpratyayatāmātrameva
kāryakāraṇabhāva iti — tathāpi labdhātmanaḥ kṣaṇasya pratītiriti dvitīyakṣaṇāvasthānamaparihāryameva || na cānantaryamātreṇa kāryakāraṇagrahaḥ | ahetuphalabhāve'pi tathā'nantaryadarśanāt || vyāpārastu parotpattau nāstyeva kṣaṇabhaṅginaḥ | na vartamānakālasya na bhūtasya na bhāvinaḥ || tulādṛṣṭāntavairūpyam

[7,2.263.197]

atha manyethā yathā tulāntayornāmonnāmau bhavataḥ , evaṃ pūrvottarayoḥ
kṣaṇayoḥ nāśotpādāvityevaṃ pūrvakṣaṇavināśenottarakṣaṇanivṛtteḥ iyataiva
tau kāryakāraṇabhāvamaśnuvīyātāmiti — etadapyamanoramam — na hyayamāyuṣmatā samyagavadhṛtastulādṛṣṭāntaḥ || tatrānyadeva hemādi nāmonnāmanibandhanam | unnāmo na tu nāmena tena vā sa vidhīyate ||

[7,2.263.198]

iha hi na pūrveṇa kṣaṇena , nāpi tadvināśenottaraḥ kṣaṇa utpadyate | na
ca hemasthānīyamihānyadastītyanutpāda evāvaśiṣyate || sarvathā paraniṣpattau nirvyāpāraṃ na kāraṇam | savyāpārasya kartṛtve kṣaṇikatvaṃ tu durghaṭam || ithaṃ ca sattvaṃ vyāvṛttaṃ kṣaṇikebhyo viśeṣataḥ | tenāsādhāraṇatvena yāyātsaṃśayahetutām || sattvaṃ kṣaṇikatvaviruddhasyaiva sādhakam

[7,2.263.199]

athavā labdhātmanaḥ padārthasya parotpattau vyāpriyamāṇatvena kārakatvāvadhāraṇāt , dvitrakṣaṇasthāyitvamavaśyamanantaranītyā bhavediti pratyuta
sattvādakṣaṇikatvasiddheḥ viruddho'yaṃ hetuḥ ||

[7,2.263.200]

ataścaivaṃ , nityānāmevārthakriyākāritvopapatteḥ samavāyyasamavāyinimittabhedena trividhā kāryakāraṇasāmagrī parasparasaṃsargamāgatya yathāsannidhānaṃ kāryaṃ prasūta iti kṛtaṃ kramayaugapadyavikalpaistāvakaiḥ | yadaivāvikalasaṃsargā sāmagrī tadaiva kāryotpattiḥ || kāryāṇāṃ kramādevotpattiḥata eva ca kāryāṇāṃ yugapanna samudbhavaḥ | na cāpi kāraṇaṃ nityaṃ sāmagrī na hi sarvadā || prāṇikarmavipāko'pi sāmagyantargato'sti naḥ | sarvasya sukhaduḥkhādihetostadupapādanāt ||

[7,2.263.201]

na ca samagravyatirekāvyatirekavikalpaḥ asmatpakṣe sāmagrīṃ apabā
dhate ; samagradharmatvāt sāmagryāḥ | samagrāpekṣayā ca sāmagryā eva ca
tamabarthātiśayayogāt karaṇamiti pramāṇasāmānyalakṣaṇe varṇitametat || kāraṇānāṃ pratyekasāmarthyapraśno'pi vyarthaḥsamarthatvāsamarthatvavikalpo'pi na saṅgataḥ | sāmagryā eva sāmarthyaṃ tataḥ kāryasya darśanāt ||

[7,2.263.202]

tadantargatasya tu kārakajātasya śakaṭādyaṅgasyeva sāmarthyaṃ yāvat ,
tāvadabhyupagatameva tadapekṣasya sāmagryāḥ sādhakatamatvasya nirvahaṇāt | na
hi bhavati kṛṣṇācchuklatara iti ||

[7,2.263.203]

avikalaṃ tu sāmagryā eva sāmarthyaṃ , yadanantaraṃ kāryaniṣpattiriti
kāryaniṣpattidarśanādevāvagamyate || kārakatvaṃ na kṣaṇikam

[7,2.263.204]

yadapi ekakṣaṇasthāyi kārakaṃ syādityuddhoṣitaṃ paraiḥ — tadapyasat —
kāryaniṣpattiparyantatvādavasthānasya | ekena ca kṣaṇaina kāryaniṣpatteraghaṭamānatvāt | kāryaniṣpatterūrdhvaṃ tu sāmagrī viplavate na samagrāṇiḥ
teṣāmekaikaśaḥ kvacitkvacidupalambhāt cakrasūtradaṇḍādīnām | itthaṃ
sthirāṇāmeva padārthānāṃ arthakriyāsāmarthyaḥ samarthisamiti na tataḥ kṣaṇabhaṅgasiddhiḥ ||

[7,2.263.205]

evaṃca sattvanityatvayoḥ virodhāt — sattvapratītyaiva ekacandrabuddhivat taditaranirākaraṇamityādi yat pralapitaṃ tat pratikṣiptaṃ bhavati || dhvaṃsasyānapekṣatvanirākaraṇam

[7,2.263.206]

yadapyabhāṇi nāśaṃ pratyanapekṣatvāt kṣaṇikāḥ padārthā iti — tadapi
yatkiṃcit — daṇḍādivyavahārānvayavyatirekānuvidhāyinastatkāryasya ghaṭādyabhāvasya vistarataḥ pramāṇacintā'vasare prasādhitatvāt | pradhvaṃsābhāvaśca vināśa ityucyate || naśvarānaśvaratvādivikalpāstu na sādhavaḥ | sāmagryadhīnaḥ pradhvaṃsaḥ bhāvānāmātmalābhavat ||

[7,2.263.207]

mudgarādisāmagryā ghaṭasya kiṃ kriyate ? mṛtpiṇḍādisāmagryā
kimasya kriyate ? ātmalābha iti cet , anayā'pyātmahānaṃ kariṣyate || bhāvābhāvayorubhayorapi hetvadhīnatvam

[7,2.263.208]

nanu ! naśvaraścet tatkāraṇamaphalam , anaśvaratve tvaśaktamiti —
utpattāvapi tulyo'yaṃ pralāpaḥ | bhavanasvabhāvaścet ghaṭaḥ svata eva bhavati ,
kiṃ daṇḍādikārakasāmagryā ? abhavanasvabhāvastu kartumaśakyaḥ , kharaviṣāṇavaditi ||

[7,2.263.209]

kārakavyāpārakāryatvadarśanāt aparyanuyoga eṣa iti cet , vināśe
ca samaḥ samādhiḥ , utpattivat vināśasyāpi kārakānvayavyatirekānuvidhāyitvāt || tasmādutpannamātrasya vināśo nāsti vastunaḥ | āvināśakasadbhāvādavasthānamiti sthitiḥ || ghaṭādīnāṃ nityatvāpādanaparihāraḥ

[7,2.263.210]

nanu ! sāpekṣāṇāṃ bhāvānāṃ nāvaśyaṃbhāvitā bhavediti ghaṭasya
vināśaheturnopanipatedapi kadācit — ityevamasau kiṃ nitya eva bhavatviti — aho ! mahān pramādaḥ , utsannāḥ prajāḥ , patito mahān vajrāśaniḥ ,
duṣpariharo'yaṃ doṣa utthitaḥ | yadi ghaṭo nityo bhavet , eṣa kālāgnirudra iva tribhuvanamapi bhasmīkuryāt || ghaṭādīnāṃ sāvayavatvena nāśāvaśyaṃbhāvaḥ

[7,2.263.211]

api ca , re mūḍha ! sāvayavasya , āśritasya kāryasya ca nūnamavayavavibhāgāt — āśrayavināśādvā yadā kadācidbhavitavyameva vināśeneti
kastannityatvaśaṅkāvasaraḥ ? tathā hi na rāmābhiṣekakalaśamadya yāvadanu
vartamānamīśvaraveśmanyapi paśyati loka ityavaśyaṃbhāvī tasya vināśahetuḥ | tasmāt sahetuko vināśa iti na svata eva vinaśvarā bhāvāḥ || vastusthairyaṃ pratyakṣasiddham

[7,2.263.212]

api ca pratyajñā svatejovibhavavidhūtabauddhasiddhāntadhvāntasiddhāntasaṃtatirabhaṅgurameva bhāvanivahamaniśamupadarśayantī dineśadīdhitidaśaśata
vibhāgavatī sarvato jājvalītīti kastasya satyaṃ kṣaṇabhaṅgino bhāvānabhidadhyāt | yacca kiṃcana tasyāmapabhāṣitaṃ — tatsarvamasamaṃjasam || pratyabhijñāprāmāṇyam

[7,2.263.213]

yattāvadidaṃ vikalpitaṃ — sa evāyamiti kimekaṃ vijñānam , uta dbe ?
iti — tatrocyate — sāmānādhikaraṇyenaikaviṣayāvadyotanāpravaṇaikapratītisaṃvedanāt keyaṃ dvitvāśaṅkā ? yo'yamayaṃ saḥ , yaḥ saḥ so'yamityekatvāvamarśinī khalviyamekā | svatastu yā'nekapratītiranubhūyate ghaṭo'yamititanna nirantarotpannaghaṭajñānapaṭasmaraṇavat bhinnaviṣayaṃ buddhidvayamiti || pratyabhijñāyāḥ pratyakṣatvam

[7,2.263.214]

yattu kimekapratītijanmani karaṇamiti — kāryaṃ cedavagamyeta kiṃ kāraṇaparīkṣayā | kāryaṃ cennāvagamyeta kiṃ kāraṇaparīkṣayā ||

[7,2.263.215]

na ca kāryamakārakaṃ bhavitumarhati , kāryatvasyaivānupapatteḥ iti bhavitavyameva tatra kāraṇena | asti ca saṃskārasahitamindriyamasyāḥ pratīteḥ
kāraṇaṃ pṛthak | kāryatā'pi tayordarśanādeva gabhyate | tadiha sannihitayorekakāryajanmani vyāpārāt tadapi kimiti neṣyate | mṛttantukāryamekamadarśanādevānabhyupagatam | idaṃ tu dṛṣṭatvāddurapahnavam ||

[7,2.263.216]

kvacittu kevalendriyavyāpārādapi — kāryādarśanānna sarvatra tathāvidhasyaiva tasya kāryakāritvaṃ , sahakāryapekṣeṇa kāryāntarajananāt || pratyabhijñāviṣayanirṇayaḥ

[7,2.263.217]

yattu uktaṃ — kīdṛśo'rthaḥ pratyabhijñāyāmavabhātīti — tatraite vādinaḥ
śatakṛtvo dattottarā api yatpunarasmānanuyuṃjate , tena balavadudvignāḥ smaḥ |
uktamatra pramitayaḥ praṣṭavyāḥ , na tu vādina iti | atītakālaviśiṣṭo
vartamānakālāvacchinnaścārtha etasyāmavabhāsate || ekasya kāladvayasaṃbandhaḥ na viruddhaḥnanu pūrvāparau kālau parasparavirodhinau | naikatra viśatastena tadbhedādvastu bhidyate ||

[7,2.263.218]

naitadevam — keyūrakirīṭakaṭakakuṇḍalādibhede'pi devadattasyābhadāt |
avayavyasti , nāstīti parīkṣaṇaṃ vādāntaragamanam | apavargāhnike ca
vistareṇāvayavī sādhayiṣyata ityāstāmetat ||

[7,2.263.219]

kuṇḍalādīnāmavirodhāditi cet — na — lākṣaṇikavirodhābhyupagamāt |
parasparaparihāravyavasthitātmano hi sarve bhāvā iti bhaṇadbhirbhavadbhirabhyupeyata eṣāṃ virodhaḥ || ekasya kāladvayasaṃbandho na viruddhaḥ

[7,2.263.220]

nanu ! keyūrādīnāṃ virodhe'pi tadā'vasthānādekadevadattasaṃbandhitvamabhyupapadyetāpi | bhūtavartamānayostu yugapadasannidhānāt kathaṃ tadviśiṣṭatā stambhāderucyate — pratīyate ca dvau kālau , na ca sannihitāviti
citram ||

[7,2.263.221]

kiṃ bhūto'pi kāla idānīmasti — maivam — nāsāvastītyucyate , api
tvāsīditi | astītyucyamānaḥ vartamāna eva syāt , na bhūtaḥ ||

[7,2.263.222]

hanta tarhi bhūtaḥ bhūtatvādeva nedānīmastīti kathaṃ pratibhāsate ? bhūtatvenaiveti brūmaḥ | bhūtaḥ kālo bhūtatayaiva gṛhyate , vartamāno'pi vartamānatayaiva , arthastūbhayānugata eka eva , tathā grahaṇāt || bhūtakālasyedānīṃ bhānasaṃbhavaḥ

[7,2.263.223]

nanu bhūtakālasyedānīmabhāvāt tadviṣayaṃ jñānamanarthajaṃ syāt — na —
dharmiṇastadavacchinnasya jñānajanakasya bhāvāt | bhūtaḥ kathamavacchedaka
iti cet , tathā pratibhāsāt | pratītimavamṛśatu bhavān "sa evāyam"
iti | yaḥ pūrvamāsīt , sa idānīmapyastīti | so'yamatītakālaviśiṣṭo'rtha etasyāṃ buddhāvavabhāsate || pratyabhijñāyā indriyajatvam

[7,2.263.224]

nanu | asatā bhūtakālena viśeṣitamarthaṃ kathamindriyajā pratītirālambanīkuryāt ? ucyate — antyasaṃkhyeyasaṃvittikāle prāgavalokitāḥ | yathā śatādijñānāni janayanti padātayaḥ || atītakālasaṃsargo bhavannevaṃ viśeṣaṇam | stambhādipratyabhijñāyāḥ kāraṇatthaṃ prapadyate || avidyamānasyāpi viśeṣaṇatayā bhānasaṃbhavaḥ

[7,2.263.225]

saṃkhyeyāḥ padātayaḥ santi , atītakālastu nāstīti cet — kapittheṣu bhakṣyamāṇeṣu kiṃ vakṣyati devānāṃ priyaḥ ? śataṃ kapitthānāṃ bhakṣitavān vāhīka iti pratītidarśanāt | na ca navanavatāvanupayukteṣu
kapittheṣu ekatraiva "śataṃ mayā bhakṣitam" iti matiḥ | ataḥ yathā
tatrātikrāntānyapi navanavatikapitthāni śatapratītihetutāmupayānti , pratibhāsopārūḍhatvāt ; evamatītakālayogo'pi pratibhāsamānaḥ pratyabhijñāmādhāsyatīti || vikalpānāṃ prāmāṇyam

[7,2.263.226]

vikalpamātraṃ śatapratyaya iti cet , bho mahātman ! kiṃ vā tava na
vikalpamātram | kintu jīvantyamī savikalpakaprāmāṇyavādinaḥ || yaśca sāmānyasaṃsiddhau prakāraḥ prāk pradarśitaḥ | yojyaḥ sa eva dvitvādisaṃkhyāsadbhāvasiddhaye ||

[7,2.263.227]

ityalaṃ kathāntarākṣepeṇa || pratyabhijñāyāṃ gatakālasya viṣayatvam

[7,2.263.228]

nanu ! atikrāntagrāhi pratyabhijñānaṃ , indriyārthasannikarṣajaṃ ceti naḥ
kautukamidam | kiṃ tatkautukam ? arthastāvadasya puro'vasthito'styeva
janakaḥ stambhādiḥ ||

[7,2.263.229]

nanu ! asti , sa tu vartamānakāla eva — na kevalaṃ , vartamānakālayoginā'rthena tatpratyayajananāt , tasya vartamāna ivātīto'pi kālaḥ
avacchedakatāṃ pratipadyate | sa ca tadavacchinno'rthaḥ idaṃ ca jñānamādadhātītyarthajametat indriyajamapi bhavati , tadbhāvābhāvānuvidhānāt || atītaviṣayakasyāpīndriyajanyatvam

[7,2.263.230]

nanu ! atīte'rthe kathamindriyaṃ pravartate ?

[7,2.263.231]

kasyaiṣa paryanuyogaḥ ? nendriyasya , acetanatvāt | puruṣastu aviṣphāritākṣastu labhata iti so'pyananuyojyaḥ || pratyabhijñāyā abādhitatvam

[7,2.263.232]

nanu ! atītagrāhitvāt aprāmāṇyaṃ kalpayituṃ yuktamasyā buddheḥ ,
nendriyasyātīte'pi sāmarthyaṃ dṛṣṭapūrvamiti — maivam — aprāmāṇyaṃ nāma
bādhakapratyayāt kalpyate , na cāsāvasti pratyabhijñāyām | anumānaṃ tubādhakaṃ pratikṣiptam || pratyabhijñāyā aprāmāṇye heturnāsti

[7,2.263.233]

nanu ! kāraṇadoṣādapi kalpyata evāprāmāṇyam ||

[7,2.263.234]

āyuṣman ! so'pyucyatām ||

[7,2.263.235]

ukta evendriyasyātītagrahaṇaviṣaye sāmarthyavirahaḥ | vatsa ! na
samyaguktavānasi | nāyamindriyasya timirādiriva doṣaḥ | atīte
kāle svatantre tasyāsāmarthyam , na tadgrāhyavartamānavastuviśeṣaṇībhūte |
saṃskārasacivasya cāsya sāmarthyam , na kevalasyetyuktam | tasmādatītakālaviśeṣitapurovartivartamānastambhādipadārthaviṣayamindriyārthasannikarṣotpannamevedaṃ pratyabhijñājñānamiti siddham || pratyabhijñāyā mānasatvaṃ vāathavā pūrvavijñānaviśiṣṭagrāhi mānasam | iṣyatāṃ pratyabhijñānaṃ gandhavatkundabuddhivat ||

[7,2.263.236]

yathā hi locanagocare'pi kundakusume tadaviṣayagandhaviśeṣite bāhyendriyadvārakaṃ grahaṇamaghaṭamānamiti mānasameva surabhi kusumamiti jñānaṃ , evaṃ
pūrvavijñānaviśeṣitasya stambhāderviśeṣaṇamatītakṣaṇaviṣaya iti mānasī
pratyabhijñā | pūrvapravṛttabāhyendriyopajanitajñānaviśiṣṭabāhyaviṣayagrāhiṇi
cāntaḥkaraṇe'bhyupagamyamāne sati nāndhādyabhāvaprasaṅga iti bahuśaḥ
kathitam ||

[7,2.263.237]

nanu ! kundāderviśeṣaṇaṃ vartamānamasti saurabham | iha tvatītaṃ pūrvavijñānamiti kathaṃ viśeṣaṇam ? — uktamatra | kiṃ tena satā kariṣyasi ?
śatādibuddhiṣvatikrāntasyāpi kapitthādeḥ kāraṇatvadarśanāditi ||

[7,2.263.238]

tadevamantaḥkaraṇajanmanā'pi pratyabhijñānena sthairyamavasthāpyata eva
bhāvānām || vastusthairyavādaḥyā tu muṇḍitakeśādipratyabhijñānatulyatā | stambhādipratyabhijñāyāḥ kathyate sā'pyasaṅgatā ||

[7,2.263.239]

tatrāntarāle muṇḍitaśirodarśanameva bādhakam | iha tu na
kiṃcidasti ||

[7,2.263.240]

ata eva śabde tadaiva sphurantyā vināśabuddhyā vaidhuryamupanītā
pratyabhijñāsthāsnutāmupasthāpayitumasamarthetyuktam ||

[7,2.263.241]

jvālādāvapi tailavartikṣayādyanumānabādhitatvāt bhrāntā pratyabhijñā ,
na tu tathā stambhādāvanumānamapi bādhakamasti | sattvānumānaṃ tu
nirastameva || anumānena pratyakṣabādhe'pi nātra tadyuktam

[7,2.263.242]

yadyapi naiṣa niyamaḥ — pratyakṣānumānayorvirodhe pratyakṣaṃ balīya iti ,
tvaritataraparibhramitacakrībhavadalātagrāhiṇaḥ pratyakṣasya anumānabādhyatvadarśanāditi — tathāpi prakṛtaṃ kṣaṇikatvānumānaṃ anyathāsiddhaṃ , ananyathāsiddhaṃ tu pratyakṣamiti pratyakṣameva kṣaṇikatvānumānasya bādhakam ||

[7,2.263.243]

na cetaretarāśrayatvam , anumānamithyātvanibandhanapratyabhijñāpratyakṣaprāmāṇyānabhyupagamāt | svahetubalavattayaiva pratyabhijñāpratyakṣaṃ pramāṇam |
na tasyedaṃ dainyam , yadanumānamithyātve sati tatpramāṇībhaviṣyatīti || jñānasya kṣaṇikatvāsaṃbhavaḥāstāṃ vā pratyabhijñānaṃ , ya eṣa prathamākṣajaḥ | stambhādibodhastenāpi bādhyate kṣaṇabhaṅgitā ||

[7,2.263.244]

tulyasāmagryadhīnatvasya nirākṛtatvāt , nirākāratvasya nirākariṣyamāṇatvāt , anvayavyatirekopakṛtamānasapratyakṣaniścitajanakatvasya cārthasyāvabhāsyatvaniścayāt , utpanno'rtho jñānaṃ janayati , jātena ca tena jñānenagṛhyata iti balāt dvitrakṣaṇāvasthāyitvamasyāpadyata iti kutaḥ
kṣaṇikatvam? ghaṭādīnāṃ sthiratvamyadi labdhasvarūpo'pi na naṣṭaḥ prathame kṣaṇe | hetvantarādvināśo'sya na svarūpanibandhanaḥ || vicitrā ca padārthānāṃ pratītiriha dṛśyate | cirantanamatiḥ kācit kācittatkālajā matiḥ || salilāharaṇavyagrakumbhāvagatiranyathā | tathaiva kandakākṛṣṭakumbhāvagatiranyathā || raviguptapakṣanirāsaḥetena ravigupto'pi parimlānamukhaḥ kṛtaḥ | kṣaṇikatvakṣamādhyakṣasamutprekṣaṇapaṇḍitaḥ ||

[7,2.263.245]

tathā hi — vartamānavastu vigrahagrāhivijñānaṃ anantaroktanayena svajana
kārthapratibhāsanāt dvikṣaṇasthāyitāmarthasya gamayatītyuktam | ādyaṃ ca
kiṃcidvijñānaṃ anāgatakālasparśi bhavati | yathā''ha bhaṭṭaḥ — "rajataṃ gṛhyamāṇaṃ hi cirasthāyīti gṛhyate"

[7,2.263.246]

iti | uttaramapi pratyabhijñānaṃ atītakālāvacchinnamarthamavadyotayatīti darśitam || atītakālagrahaṇe'pyutpatteragrahaṇam

[7,2.263.247]

na cātītānāgatajanmagrahaṇamāśaṅkanīyam , iyati kāraṇasāmarthyaniyamāt | na hyatītānāgatajanmagrahaṇamaśakyakriyamiti yadapi dṛśyamānaṃ grahaṇaṃ , tadapyapahnotuṃ yuktam ||

[7,2.263.248]

na caitāvatā'tītānāgatakālāvacchinnavartamānavastugrahaṇamātreṇa sāmānyatodṛṣṭena adṛṣṭamapyatītānāgatajñānaṃ kalpyam | yathādarśanaṃ hi
vastūni vyavasthāpyante , na tu kiṃciddṛṣṭavā'nyadapi kalpyate , dṛṣṭamapi vā
nihnūyate iti || vastūnāṃ sthiratvaṃ pratyabhijñāgrāhyam

[7,2.263.249]

api ca animeṣadṛṣṭeratruṭitasattākastambhādipadārthagrāhi pratyakṣamupapadyate | tat kathaṃ kṣaṇikagrāhi kathyate ||

[7,2.263.250]

yacca tatra vikalpitaṃ — atītānāgatakṣaṇayoḥ asannihitatvena pratyakṣa
grāhyatā'nupapatteḥ vartamānakṣaṇasya cātisūkṣmatvāt tatkālagrāhiṇā pratyakṣeṇa
kṣaṇikatvameva gṛhītaṃ bhavatīti — tadupapannam — mā nāmābhūdatītānāgatakālagrahaṇaṃ , vartavāna eva tu tatrānimeṣadarśane kiyān kāla iti cintyatām | nimeṣakṛtasyāpi darśanavicchedasyānavakāśāt | yāvaddhi darśanaṃ
na vicchinnaṃ , tāvān vartamānaḥ kāla iti tadgrahaṇena sthairyaṃ gṛhītaṃ bhavati ,
na kṣaṇikatvam || vartamānakālasya na kṣaṇarūpatvam

[7,2.263.251]

nanu ! tāvānasau kālaḥ kṣaṇasamudāyo bhavati , na kṣaṇaḥ | kṣaṇaścaika
eva vartamāno bhavati | ataḥ pūrvāparau kṣaṇāvatītānāgatau bhavataḥ | tayośca
na grahaṇamityuktam ||

[7,2.263.252]

bho mahātman ! siddhe kṣaṇakatva eva evaṃ śakyate vaktum , na tatsādhanāvasare | kālo hyeko nityo vibhuriti sādhito'numānaparīkṣāyām |
na tu kṣaṇasamudāyātmā kālaḥ | kālasya tu bhedāḥ kriyopajananavināśādyupādhinibandhanāḥ kalpyanta ityapi tatraiva parīkṣitam | tadayamanimeṣadṛṣṭeḥ
darśanavicchedānupagrahāt tāvānekaḥ kālaḥ sa iti vartavāna eva bhavati
nānākṣaṇasamudāyaḥ | kṣaṇasamudāyātmake'pi vā kāle darśanavicchedānavadhāraṇāt kṣaṇasamudāya eva vartamānībhavatu || kālasyāprāmāṇikatve'pi na kṣaṇikatvasiddhiḥ

[7,2.263.253]

nanu ! kālo nāma na kaścit pāramārthikaḥ padārtha eva paridṛśyamānaḥ
vartamānādivyavahārahetuḥ | sa ca na ciramanubhūyata iti kṣaṇika
ucyate —

[7,2.263.254]

bhikṣo ! alamavāntaragamanena | mā bhūt kālaḥ | padārthastvanimeṣadṛṣṭyavicchedānna naśyan dṛśyata iti na kṣaṇikagrāhi
pratyakṣam || jñānasyāsthiratve'pi vastusthairyopapattiḥ

[7,2.263.255]

nanu ! bhavadbhirapi na sthiraṃ jñānamiṣyate | kṣīṇe ca jñāne so'rtho
dvitīyakṣaṇe kena gṛhyeta ? jñānāntareṇa tu gṛhyamāṇaḥ sa evetyatra ko
niścayaḥ ?

[7,2.263.256]

animeṣadṛṣṭerjñānaṃ na kṣīyata evetyeke ||

[7,2.263.257]

athavā kiṃ na etena | na hi viṣayapratibhāsakāle jñānamavabhāsata
iti asakṛduktaṃ , vakṣyate ca | tena tatkīdṛśamiti kuto vayaṃ vidmaḥ |
arthastvavicchinnasattāka eva gṛhyate | jñānaṃ tu vartamānakālamapyatītānāgatakālagrāhi bhavati ; smaraṇamiva , bhūtabhaviṣyadvṛṣṭyanumānamiva || indriyasya , sannikarṣasya , arthasya ca sthiratvam

[7,2.263.258]

nanu ! indriyavyāpāro na kṣaṇāntarasthāyīti tasminnasati kuto'rthasya vitatakālatāgrahaṇam ?

[7,2.263.259]

bhadanta ! bhavatu , śrānto'si | lajjasvaivaṃbruvāṇaḥ | nimeṣakṛto'pi vicchedo'sya nāsti | atha ca na sthiraḥ indriyavyāpāra itigrāhikatāmātram | sannikarṣaścāsya viṣayagrahaṇe vyāpāraḥ | sa ca sthira
eva | tasmādvitatakālasya vastunaḥ pratyakṣeṇa grahaṇamiti sthitam || dhvaṃsasya hetujanyatvādvastusthairyasiddhiḥ

[7,2.263.260]

evaṃca sthite na svarūpamātranibandhana eva bhāvānāṃ vināśaḥ , kiṃtu
hetvantaranibandhano bhavati | tataśca āvināśahetūpanipātāt avasthānameva
bhāvānām | avidyamānavināśakāraṇānāṃ ca nityatvameva vyomādīnāmiti siddham || sattvāsattvayordarśanādarśanarūpatvābhāvaḥ

[7,2.263.261]

yatpunarabhāṇi — darśanādarśane eva sattvāsattve bhāvānāmiti — tadapi
vyāmūḍhabhāṣitam | darśanādarśanābhyāṃ bhāvābhāvayoḥ paricchedaḥ , na punaḥ
darśanādarśane eva bhāvābhāvau ||

[7,2.263.262]

abhāvaśca vistarataḥ prāk prasādhitaḥ | sa ca sahetuka iti na svata
eva viśarāravo bhāvāḥ || kṣaṇikavāde vyavahārānupapattiḥ

[7,2.263.263]

evaṃ tvaniṣyamāṇe padārthasthairyapakṣe — jñānajanakasya niyatasya vastuno
darśanam , darśanaviṣayīkṛte'sya pravṛttiḥ , pravṛttiviṣayīkṛtasya prāptiriti
vyavahāro na syāt , arthakṣaṇanānātvāt || kṣaṇikavāde bādhyabādhakabhāvānupapattiḥ

[7,2.263.264]

bādhyabādhakabhāvaśca kvacit jñānānāṃ dṛṣṭaḥ | sa ca na syāt ;
pūrvāvagatarajatādiviṣayābhāvagrāhiṇo jñānasya gṛhītamudgaradalitaśvadhaṭā
bhāvajñānavat bādhakatvānupapatteḥ ||

[7,2.263.265]

pūrvadṛṣṭasya smaraṇaṃ , smṛtasya kasya cit pratyabhijñānaṃ , pratyabhijñātasya
ca gṛhāderevārdhakṛtasya samāpanaṃ ityādayaśca vyavahārā vilupyeran || kṣaṇikavādanirāsasaṃgrahaḥatha santānamāśritya kriyate tatsamarthanam | na , tasya bhinnābhinnatvavikalpānupapattitaḥ || abhedapakṣe kṣaṇavat vyavahāro na sidhyati | vyatireke tu cintyo'sau vāstavo'vāstavo'pi vā || avāstavatve pūrvoktaṃ kāryaṃ vighaṭate punaḥ | vāstavatve sthiro vā syāt kṣaṇiko veti cintyatām || santāninirviśeṣaḥ syāt santānaḥ kṣaṇabhaṅguraḥ | na sidhyetpunarapyevaṃ vyavahāraḥ puroditaḥ || athāpi nityaṃ paramārthasantaṃsantānanāmānamupaiṣi bhāvam | uttiṣṭha , bhikṣo ! phalitāstavāśāḥso'yaṃ samāptaḥ kṣaṇabhaṅgavādaḥ || tadevaṃ sati santānacchadmano vinivāraṇāt | lokayātrā sthiraireva padārthairupapādyatām || kṣaṇikavāde pramāṇābhāvaḥevamanantaranigaditadūṣaṇanikurambavinihataprasaram | nādhyakṣaṃ kṣaṇikatve , na cānumānaṃ pramāṇaṃ syāt || kṣaṇabhaṅge niraste ca kāryamādhāravaddhruvam | ato jñānādikāryeṇa yuktamāśrayakalpanam || sukhāderapi kāryasya vijñānādvyatiriktatā | prāgukteti tadapyanyadbhavatyasyānumāpakam || kṣaṇikavāde pāralaukikavilopaḥkiṃca nāṃgīkaroṣi tvamātmānaṃ pāralokinam | upaiṣi paralokaṃ ca viditaṃ te bakavratam || karmasantāninā'nyena yatkṛtaṃ caityavandanam | tato'dya phalamanyena bhujyate'kṛtakarmaṇā || na ca nirvṛttirapyasya caityavandanakarmaṇā | jñānakṣaṇena naikena kiṃcit karma samāpyate || kāryakāraṇabhāvāśca yastvayoktaḥ sa dūṣitaḥ | kāryakāraṇabhāve'pi na hyanyatvaṃ nivartate || anaikāntikatā cāsya santānāntarabuddhibhiḥ | upādānatvarūpo'pi viśeṣaḥ prāṅnirākṛtaḥ || kārpāsarāgasaṃkrāṃntidṛṣṭānto yaśca varṇitaḥ | so'pyayuktaḥ svarūpeṇa tatratasyaiva darśanāt || ya eva rāgaḥ kārpāsabīje samupakalpitaḥ | sa eva dṛśyate puṣpe na tu tasmātphalāntaram || erva karmānuvṛttiḥ syāt phalabhogastu durghaṭaḥ || kṣaṇikavāde kṛtahānādiranivāryāṃkarmānuvṛttirapyeṣā na caikasyāsti kasyacit | kāryakāraṇayorbhedāt kārpāsakusumādivat || anyatraiva hi karma syāt anyatraiva ca tatphalam | na ca santānabhogāya kaścitkarmānutiṣṭhati || phalamasmānmamaiva syāt iti sarvaḥ pravartate | sarvathā śākyabhikṣūṇāṃ paraloko visaṃṣṭhulaḥ || na tatprasādhane teṣāṃ kācidgamanikā'sti vā || jñānasantānasyāvicchedo'pi durvacaḥgarbhādau prathamaṃ jñānaṃ vijñānāntarapūrvakam | jñānatvādityayaṃ hetuḥ aprayojaka iṣyate || mūrchādyanantarodbhūtajñānaiśca vyabhicāryatāmmūrchitasyāpi vijñānamastītyetattattu kaitavam || na hyarthāvagateranyadrūpaṃ jñānasya kiṃ cana | mūrchādiṣu kutastatsyāt kuto vā kalalādiṣu || kalalādidaśāyāṃ vā yadi vijñānamiṣyate | mātāpitṛsthayorastu śukraśoṇitayorapi || tataścaikatra saṃtāne cetanadvayamāpatet | cetanānāṃ bahutvaṃ vā dampatyorbahuputrayoḥ || santānānāṃ sausādṛśyamapi durvacamna caiṣa niyamo loke sadṛśātsadṛśodbhavaḥ | vṛścikādessamutpādaḥ gomayādapi dṛśyate || śarīrāntarasaṃcāracāturyaṃ ca dhiyāṃ katham | jvālādivanna mūrtatvaṃ na ca vyāpakatā'tmavat || jananamaraṇādyupapādanamapi kṣaṇikavāde durghaṭamātivādikadehena nīyante cedbhavāntaram | nanvātivāhike'pyāsāṃ kathaṃ saṃcārasaṃbhavaḥ || āstāmevaiṣa vā jīveddehe'pi pathi gacchatām | pradeśāntarasaṃcāro jñānānāṃ bhavatāṃ katham || na hyeṣāṃ bhūtadharmatvaṃ na svato gatiśaktitā | na ca jātyādivadvṛttiḥ na ca vyāpakatā''tmavat || evaṃ yadaiva niṣkrāntaḥ vihārakuharādbhavān | tadā kāṣṭhībhaveddehaḥ jñānasaṃkrāntyasaṃbhavāt || tadayaṃ saṃkṣepārthaḥ tyaktavyo vā nirasya kaurukucīm | suraguruvatparalokaḥ nityo vā''tmā'bhyupetavyaḥ || ātmanaḥ jñānasukhādyupapattiḥyattvasya carmagaganopamatāṃ vikalpyanāśitvamuktamathavā viphalatvameva | tannaiva sādhu sukhaduḥkhadaśopabhogayoge'pi nāśamadhigacchati nāyamātmā || vikṛtiśca tasya sukhaduḥkhajanmanāna hi tādṛśī bhavati lupyate yayā | sahakārikāraṇavaśāttu jāyatetadavaśyameva samupaiti bhoktṛtām || avasthāvādaḥathavopajanavyayasvabhāvaḥsvadaśābhedasamanvaye hi puṃsaḥ | phaṇinaḥ kila kuṇḍalādyavasthānugatasyeva na bhinnateti kecit || avasthā evaitāḥ prasabhavilayātaṅkavidhurāḥavasthātā tvekaḥ sphurati nirapāyasthiravapuḥ | asatyasmin pūrvāvagataviṣayā'nusmṛtibhuvāṃna siddhiḥ kāryāṇāmiti nipuṇamāveditamidam || ātmanaḥ sthiratvajñānena lābhaḥnanu vimṛśati bhoge karma nityo'pi nātmāna hi narakanimagno manyate kaścidevam | kila yadahamakārṣaṃ prāgbhave karma pāpaṃphalamupanatamasmādbhujyate tanmayeti || kāryopabhogasamaye kimanena kṛtyaṃnāsya pravṛttiradhunā na nivṛttirasmāt | yassvapravṛttijananaupayiko'vamarśaḥśāstrādasau bhavati śāstravidāmavaśyam || vimarśo'yaṃ paścādapi bhavatu dṛṣṭe tu viṣayemayā yūnā yattatkimapi sadasadvā kṛtamabhūt | tato vṛddho'dyāhaṃ phalamanubhavāmīti tadayaṃpumānasti sthāyī sukṛtaphalabhogādinipuṇaḥ || kṣaṇikavādināṃ kriyāvairūpyamnāstyātmā phalabhogamātramatha ca svargāya caityārcanaṃsaṃskārāḥ kṣaṇikāḥ yugasthitibhṛtaścaite vihārāḥ kṛtāḥ | sarva śūnyamidaṃ vasūni gurave dehīti cādiśyatebauddhānāṃ caritaṃ kimanyadiyatī dambhasya bhūmiḥ parā || arvācīnacārvākamatam

[7,2.263.266]

atra suśikṣitacārvāka āha — yāvacchārīramavasthitamekaṃ pramātṛtattvaṃ
anusandhānādivyavahārasamarthamastu nāma , kastatra kalahāyate | śarīrādūrdhvaṃ
tu tadastīti kimatra pramāṇam ? na ca pūrvaśarīramapahāya śarīrāntaraṃ
saṃkramati pramātā || pāralaukikātmā nāsti

[7,2.263.267]

yadi hyevaṃ bhavet , tadiha śarīre śaiśavadaśānubhūtapadārthasmaraṇavat
atītajanmānubhūtapadārthasmaraṇamapi tasya bhavet | na hi tasya nityatvāviśeṣe ca , śarīrabhedāviśeṣe ca smaraṇaviśeṣe kāraṇaviśeṣamutpaśyāmaḥ ,
yadiha janmanyevānubhūtaṃ smarati , nānyajanmānubhūtamiti | tasmādūrdhvaṃ
dehāt nāstyeva pramāteti nityātmavādamūlaparalokakathākaurukucīmapāsya
yathāsukhamāsyatām || yathā''ha — yāvajjīvaṃ sukhaṃ jīvennāsti mṛtyoragocaraḥ | bhasmībhūtasya dehasya punarāgamanaṃ kutaḥ || iti || ātmanaḥ sthiratvasyautsargikatvam

[7,2.263.268]

atrocyate — na khalu nipuṇamiva suśikṣitamāyuṣmatā cārvākācāryacāturyam | yāvaccharīramekamanuyāyi pramātṛtattvamastīti yaduktavānasi
tanna vismartumarhasi | na cāstitvāvinābhāvī bhāvānāṃ vināśaḥ svābhāvikaḥ , kintu hetvantaranimittaka iti saugataissaha kalahamatimātramadhunaiva
kṛtvā samarthito'yamarthaḥ | na ca vināśahetuḥ pramāturaticiramapi vicāryamāṇaḥ kaścit kutaścit avāpyate | na cānupalabhyamāno'pyasau kalpayituṃ
pāryate || ātmano vināśaheturnāsti

[7,2.263.269]

na hyātmā paṭadiriva sāvayava upalabhyate , yadavayavavibhāgādinā
naṅkṣyatīsi gamyate | utpattirapi nātmano dṛṣṭā , yatastadavinābhāvinaḥ niravayavasyāpi karmāderiva vināśaḥ pratīyate | na caiṣa kasyayidātmāguṇaḥ , yaināśrayavināśādvā virodhiguṇāntaraprādurbhāvādvā pradhvaṃsamāsādayet ||

[7,2.263.270]

na caivaṃ śakyate vaktum — kiṃ vināśahetvanumānena ? pratyakṣa evāsya
vināśo dṛśyata iti | yato na śarīravadasau dahyamānaḥ , śakunibhiravalupyamāno vā kadācidulabdha iti | tasmādvināśādarśanāt vināśahetvanumānāsaṃbhavācca asti cedātmā nitya evetyavadhāryatām ||

[7,2.263.271]

tasmāt bhūtacaitanyameva cirantanacārvākācāryavat paralokāpalāpaparitoṣālambanayatkiṃcitkāritvasulabhasukhāsikāsaktahṛdayairvaramāśritum |
āśarīramavasthite tu pramātṛtattve sati na phalantyete paralokāpalāpamanorathāḥ | bhūtacaitanyapakṣo'pi ca purā parākṛta eva | tasmādasti nityaḥ
paralokī pramāteti ||

[7,2.263.272]

nityatve sati pūrvadehasaṃbandhaḥ , bhaviṣyaddehāntarasaṃbandhaścāsya na
durupapādaḥ || ātmanaḥ vibhutve'pi śarīrāntaraprāptyādi yujyate

[7,2.263.273]

śarīrāntarasaṃcārastvasya nāstīti yaduktaṃ — tadyuktameva | vyāpinaḥ
sarvatra vidyamānasyātmanaḥ kaḥ saṃcārārthaḥ ?

[7,2.263.274]

vyāpitva eva kiṃ pramāṇamiti cet — sarvatraiva kāryopalambhaḥ pramāṇam |
ito vārāṇasīmapi gatasya me bhadatyeva smaraṇecchādikāryayogaḥ | sa
cātmaikaprabhavaḥ | ātmanaśca śarīrasyeva na tatra gamanam , amūrtatvāt | na
śarīraguṇavat , tadanāśritatvāt | na prāṇādivat , antaśśarīravṛttitvābhāvāt || ātmanaḥ na śarīrāntarvartitvam

[7,2.263.275]

antaśśarīravṛttitvābhāva eva kiṃ pramāṇamiti cet — ucyate — antaśśarīravṛttitve hi dvayī gatīḥ , ekadeśavṛttitvaṃ , sarvaśarīrāpūrakatvaṃ vā ||

[7,2.263.276]

tatra sarvaśarīrāpūrakatve śarīraparimāṇānuvidhāyitvāt bālayuvasthāviraśarīravat pūrvanītyā parimāṇānyatvena tadanyatvāt punarapi pratisandhānādikāryavaidhuryaprasaṅgaḥ | karimaśakaśarīrayoge ca karmapariṇāmopanate tasya saṃkocavikāsau prāpnutaḥ | tau ca nityasya virudhyete ||

[7,2.263.277]

ekadeśavṛttitve tu tadanadhiṣṭhitānāmavayavānāmanātmakatvāt mṛtaśarīrāvayavat ayatheṣṭaviniyojyatā — kāṣṭhībhāvaḥ syāt || ātmano na svajñānena sarvaśarīravyāpakatvaṃ

[7,2.263.278]

pradopavadekadeśavṛtterapyātmanaḥ sakalaśarīrādhiṣṭhātṛtvamiti cet —
vartipradeśopacitatejaḥpiṇḍavadekatra śarīrāvayave saviśeṣacaitanyasaṃvittiḥ
syāt ||

[7,2.263.279]

astyeva hṛdayadeśe tadatiśaya iti cet — na — anupalambhāt | dahanahimakṛpāṇādisparśeṣu na hṛdayasya , pradeśāntarasya vā śarīre vedanāviśeṣaṃ
paśyāmaḥ | tasmānna hṛtpuṇḍarīke dīpavadavasthānamātmanaḥ || ātmano'vibhutvaparavacanagatiḥ

[7,2.263.280]

ata eva — "aṅguṣṭhamātraṃ puruṣaṃ niścakarṣa yamo balāt"

[7,2.263.281]

iti vyāsavacanamanevaṃparamavagantavyam ||

[7,2.263.282]

yadi tu manovadekadeśavṛtteraṇuparimāṇasyāśu saṃcarataḥ śarīrādhiṣṭhātṛtvamātmanaḥ kathyate — tathāpi sahasaiva ciraproṣitāgatadayitajanadarśanodbha
tasakalaśarīravyāpisvedaromāṃcādidarśanaṃ virudhyate | na ca dvayoraṇvorātmamanasoḥ kartṛkaraṇavyavasthā'pi nirvahatīti | tasmānnāṇurātmā , na ca
śarīramātraparimāṇa iti vyāpaka evāvaśiṣyate | tadevaṃ vārāṇasyāmapi ayamātmā vidyata eveti tatra tatkāryadarśanamavakalpate , nānyena gamanādiprakāreṇeti || aikātmyavādanirāsaḥ

[7,2.263.283]

nanu ! sarvatra sukhaduḥkhajñānādikāryadarśanāt sarvaprāṇināmeka evātmā
bhavet — na — sukhaduḥkhavyavasthādarśanāt , bandhamuktavyavasthopapatteścātmabhedasya darśayiṣyamāṇatvāt || vibhorapi kartṛtvopapattiḥ

[7,2.263.284]

vyāpinaḥ tathaṃ kartṛtvamiti cet , jñānacikīrṣāprayatnasamavāya
evāsya kartṛtvam , na vyāpārayoga iti nirṇītametat ||

[7,2.263.285]

nanu ! vyāpinyātmani kathaṃ śarīrādbahiraṇvapi tatkāryaṃ na dṛśyate —
karmākṣiptaśarīrendriyādisahakārisannidhānanibandhano hi tatkāryotpādaḥ |
sa kathaṃ tato bahirbhavet iti || tasmādanantaroktena prakāreṇopapāditam | nityatvādvyāpakatvācca paralokitvamātmanaḥ || ātmanaḥ dehātiriktatve hetvantarāṇi

[7,2.263.286]

sūtrakārastu pāralaukikatvasiddhaye hetvantarāṇi pratyapādayat | sadyojātasya bālasya vadanavikāsarodanādyanumito harṣaśokādiyogastovadasti |
yuvaśarīrādau rodanādi śokādikāraṇakamavagatam | ānanavikāsādi
harṣahetukam | evaṃ śiśorapi tannibandhanaḥ tadutpādaḥ | tau ca harṣaśokau
sukhaduḥkhasādhanādhigamatadanusmaraṇānyatarakāraṇakau bhavitumarhataḥ , tathā dṛṣṭatvāt | iha cāsya na sukhaduḥkhasādhanapadārthānubhavastādanīmasti — iti
tadanusmaraṇameva harṣaśokaheturbhavet ||

[7,2.263.287]

tadanusmaraṇapi tadanubhavaprabhavam | anubhavaśceha janmani sadyojātasya na samastīti janmāntarānubhūtasukhaduḥkhasādhanānusmaraṇanimittaka
evāsya harṣaśokasamutpāda iti janmāntarānugamānnitya ātmā || śiśossukhaduḥkhānusmaraṇam

[7,2.263.288]

nanu ! abhinavajīvalokāvalokanāhlādanibandhana evāsya mukhavikāsaḥ , tathā yonidvāranirgamanodgatanirargalakleśapīḍitasya tasya rodanamiti na janmāntarānubhūtasmaraṇaṃ kalpayituṃ yuktam , atiprasaṅgāt — maivam —
sukhaduḥkhahetumīdṛśamananubhavato'pyakasmādeva harṣaśokadarśanāt || śiśormukhavikāsāderahetukatvanirāsaḥ

[7,2.263.289]

nanu ! kamalamukulavikāsādivat svābhāvikameva śiśormukhavikāsādikāryaṃ syāt — svābhāvikaṃ nāma kimucyate , kimahetukam , avijñātahetukam , aniyatahetukaṃ vā ?

[7,2.263.290]

na tāvadahetukaṃ kāryaṃ saṃbhavati , kāryatvahāniprasaṅgāt ||

[7,2.263.291]

nāpyavijñātahetukaṃ tadbhavituṃ yuktam — kāryamupalabhyate | taddhetuparijñāne yatatāṃ bhavān ; kimudāste ? na cāsau jñātumaśakyaḥ , kāryasyaiva
tatra jñāpakatvāt ||

[7,2.263.292]

nāpyaniyatahetukaṃ kāryaṃ kiṃcidasti | kāryotpādananiyamenaiva hetuniyamasiddheḥ | ata eva tatkāryamupapādayitukāmāḥ tanniyatameva kāraṇamupādadate laukikāḥ || gomayavṛścikāderupapattipradarśanamyatrāpyaniyato hetuḥ vṛścike gomayādikaḥ | abhiyuktastu tatrāpi viśeṣaṃ na na manvate ||

[7,2.263.293]

tadeva kāraṇaniyamo'pi kāryaviśeṣadarśanāddurapahnava iti mukhavikāsasya harṣa eva kāraṇamavagamyate , sahasrakṛtvastathā darśanāt ||

[7,2.263.294]

acetanānāṃ tu tāmarasādīnāṃ vikāsakāraṇaṃ taraṇikiraṇanikarapariṣvaṅgādyupalabdhamiti tadapi na svābhāvikam || tasmānmukhavikāsasya harṣaḥ , harṣasya ca smṛtiḥ | smṛteranubhavo hetuḥ sa ca janmāntare śiśoḥ || janmāntarānubhūtānāṃ na sarveṣāṃ smaraṇam

[7,2.263.295]

nanu ! śiśorjanmāntarānubhūtasmaraṇe sarvadā sarvasmaraṇaprasaṅgaḥ — na —
yāvatkāryaṃ kāraṇakalpanāt | na hi sarvadā sarvānusmaraṇaṃ saṃvedyate |
na ca tatkalpanāyāṃ kāraṇamupalabhyate | na caikadarśanāt sarvaṃ kalpyaṃ , dṛṣṭamapi vā nihnotavyamiti parīkṣakāṇāmucita eṣa panthā ityasakṛduktam || śiśostanyapānapravṛttyā janmāntarasiddhiḥ

[7,2.263.296]

api ca payasastṛptihetutāmanusmaran bālakaḥ stanyābhilāṣeṇa mātustanataṭe dṛṣṭiṃ nidadhāti | na cādya tena tasya tatsādhanatvamavagatamiti
janmāntare sambandhagrahaṇamasya vṛttamiti manyāmahe ||

[7,2.263.297]

na cāyaskāntadṛṣṭāntasamāśrayeṇa svābhāvikameva tat bālakasya kucakalaśanikaṭopasarpaṇamiti vaktumucitam , anantarameva nirastatvāt || garbhasthaśiśoḥ poṣaṇakāraṇam

[7,2.263.298]

nanu ca garbhaśayyāśāyino'pi paripoṣadarśanāt tatsādhanopādāne
tadanusmaraṇameva prāpnoti — yadi kāryamavagamyate tatrāpi tatkāraṇamavagamya
tām , ko doṣaḥ ? tatra tu janayitrījaṭharapatitānnapānaparipākasaṃkrāntyā
tatparipoṣamāyurvedavido vadantīti kathaṃ tatra smataṇādikalpanā ||

[7,2.263.299]

kalpanāyāṃ vā prathamaṃ niṣekānantarameva kalalādiśukraśoṇitavikārasaṃbhavāt taddaśāsvapi smaraṇakalpanāprasaṅgaḥ | na ca tatkalpanāyāmapi
kācidasmākaṃ kṣatiḥ | ayaṃ tu stanyābhilāṣeṇa kucakṣīrakalaśāvalokanopasarpaṇādaro dārakasya tadanusmaraṇakṛta eveti sarvathā janmāntarasaṃbandhānumānānnityo'yamātmeti || janmāntarasamarthakahetvantaram

[7,2.263.300]

ataścaivaṃ — "vītarāgajanmādarśanāt || 3.1.25 ||" (nyā. sū.)

[7,2.263.301]

rāgādivāsanābhyāsena sudṛḍhaprarūḍhenānādiprabandhapravṛttena aparityajyamānāḥ sarāgā eva jantavo jāyante | na khalu loke kaścana tādṛśo
dṛśyate prāṇī , yo jāto vītarāgaśceti | sa eṣa sarāgo jāyamānaḥ pūrvopacitāṃ rāgādivāsanāmanusaratīti siddho janmāntarasaṃbandhaḥ || jagadvaicitryahetutayā karmaparaṃparāsiddhiḥtathā ca kecijjajāyante lobhamātraparāyaṇāḥ | dravyasaṅgrahaṇaikāgramanaso mūṣakādayaḥ || manobhavamayāḥ kecit santi pārāvatādayaḥ | kujatpriyatamācaṃcucumbanāsaktacetasaḥ || kecit krodhapradhānāśca bhavanti bhujagādayaḥ || jvaladviṣānalajvālājālapallavitānanāḥ | jagato yacca vaicitryaṃ sukhaduḥkhādibhedataḥ || kṛṣisevādisāmye'pi vilakṣaṇaphalodayaḥ | akasmānnidhilābhaśca vidyutpātaśca kasya cit || kvacitphalamayatne'pi yatne'pyaphalatā kvacit | tadetaddurghaṭaṃ dṛṣṭātkāraṇādvyabhicāriṇaḥ || tenādṛṣṭamupetavyamasya kiṃcana kāraṇam | jagadvaicitryakāraṇasya na bhautikatvamadṛśyo bhūtadharmastu jagadvaicitryakāraṇam || yadi kaścidupeyeta ko doṣaḥ karmakalpane || saṃjñāmātre vivādaśca tathā satyāvayorbhavet || bhūtavadbhūtadharmasya na cādṛśyatvasaṃbhavaḥ | dṛṣṭaśca sādhvīsutayoḥ , yamayostulyajanmanoḥ || viśeṣo vīryavijñānasaubhāgyārogyasaṃpadām | svābhāvikatvaṃ kāryāṇāṃ adhunaiva nirākṛtam || tasmāt karmabhya evaiṣa vicitrajagadudbhavaḥ || karmaṇāṃ śaktivaicitryamkarmaṇāṃ nanu vaicitryaṃ karmāntarakṛtaṃ yadi | aniṣṭaṃ tat svatassiddhaṃ jagatyeva tadiṣyatām || karmaṇāṃ śāstrato jñātā vicitraphalaśaktatā | dṛṣṭārtheṣu ca vākyeṣu dṛṣṭā pratyakṣato'pi sā || tasmāddṛṣṭasya kāryasya yuktā kāraṇakalpanā | kāraṇasya tvadṛṣṭatvāt kiṃ hetvantaracintayā || kāryakāraṇabhāvaparaṃparāyāṃ nānavasthā doṣaḥhetvantaraṃ tu taddhetoḥ nāstītyetāvataiva kim | dṛṣṭasyāpyasya kāryasya yujyate hetvapahnavaḥ ? || hetvantaranimitte'pi karmavaicitryakalpane | saṃsārasya tvanāditvāt nānavasthā bhayābahā || tathā ca puṇyaḥ puṇyena pāpaḥ pāpena karmaṇā | jāyate janturityevaṃ dharmaśāstreṣu paṭhyate || tasmāt kutarkamūlena dṛṣṭakāryopapātinā | sarvalokaviruddhena codyena kṛtamīdṛśā || tasmāt kalpyāni karmāṇi dṛṣṭakāryopapattaye || sthirasyātmanaḥ āvaśyakatvameṣāṃ ca kṣaṇabhaṅgitvāt saṃskāradvārikā sthitiḥ | sa karmajanyasaṃskāraḥ dharmādharmagirocyate || vinā ca nityamātmānaṃ na dharmādharmayoḥ sthitiḥ || nityastasmādbhavati puruṣaḥ svapraṇītānugaccha — ddharmādharmakramapariṇatānandatāpopabhogaḥ | prāmāṇyaṃ ca sphuṭamabhihitaṃ pūrvamevāgamānāṃtebhyo'pyātmā janananidhanātītatattvaḥ prasiddhaḥ || ātmānityatvavacanagamanikāyadvijñānaghanādivedavacanaṃ tatpūrvapakṣe sthitaṃpaurvāparyavimarśaśūnyahṛdayaiḥ so'rtho gṛhītastathā | maitreyyā paricoditastu bhagavān yadyājñavalkyo'bravītātmā naiva vinaśyatīti tadidaṃ siddhāntasāraṃ vacaḥ || tenātmanityatvasamarthanenasuspaṣṭasiddhaḥ paralokamārgaḥ | ya eva dehāntarasaṃgamo'syatameva tadjñāḥ paralokamāhuḥ || janmāntarajñānaprayojanamiti kabalane māṃspākānāṃ , parasvaparigrahe, kitavajanatāgoṣṭhyāṃ , veśyāmukhāmbujacumbane | ratamatirabhūddhūrto matvā bhavāntaranāstitāṃtadayamadhunā tatsaṃsiddheraho bata dūyate || tasmānnityo'yamātmā na ca kaluṣaphalastasya naisargiko'yaṃrāgadveṣādiyogo'pi tu sakalaguṇāpoḍhamevāsya rūpam | tenānādiprabandhopacitapariṇamatkarmapākopanītaṃduḥkhaṃ saṃtyajya niḥśreyasamakhilabhayātītamāptuṃ yateta || || iti śrī bhaṭṭajayantakṛtau nyāyamañjaryāṃ saptamamāhnikam ||

{2.8}

<aṣṭamamāhnikam — prameyaparīkṣā>

<śarīraparīkṣā>

[8,2.360.1]

ātmānantaraṃ vibhāgasūtre śarīranirdeśāt tadanukrameṇa tatsvarūpanirūpaṇārthamāha — "ceṣṭendriyārthāśrayaḥ śarīram || 2.2.32 ||" (nyā. sū.)

[8,2.360.2]

śarīrasya yallakṣaṇaṃ , yena rūpeṇa vibhāvyamānasyāpavargopayogitā tadubhayamapi pratipādyate || śarīralakṣaṇam

[8,2.360.3]

tatra śarīratvameva tāvat prathamaṃ śarīrasya lakṣaṇam | tena hi samānāsamānajātīyakebhyaḥ tadvyavacchidyate | tasmin satyapi ceṣṭendriyārthāśrayatvaṃ yadasya lakṣaṇamucyate , tat tena rūpeṇātmano bhogāyatanaṃ śarīramiti
jñāpayitum | ceṣṭendriyārthāśrayatayā hi śarīramātmano bhogasādhanaṃ bhavati |
mumukṣuṇā ca sukhaduḥkhopabhogarahitātmatattvasvabhāvaniḥśreyasādhigamavinihitamanasā tathā bhogādhiṣṭhānatvena śarīraṃ bhāvayatā tatpariharaṇe
yatnaḥ kārya iti ācāryaḥ ceṣṭendriyārthāśrayatvamasya lakṣaṇamuktavān || ceṣṭāsvarūpam

[8,2.360.4]

nanu ! ceṣṭā kriyā | kriyāśrayatve satyapi na vṛkṣādīnāṃ śarīratvamiti ativyāpakaṃ lakṣaṇam — na — viśiṣṭaceṣṭāśrayatvasya viśiṣṭa
prameyalakṣaṇaprakramato'vasīyamānatvāt | hitāhitaprāptiparihārayogyavyāpārādhikaraṇaṃ hi śarīramucyate , na ceṣṭāmātrasyādhiṣṭhānam | rathādinā'pi nātivyāptiḥ , yathoktaprakramavaśādeva "anyena preraṇāyāmasatyām" iti
viśeṣalābhāt | ātmaprayatnātiriktaprerakanirapekṣahitāhitopādānaparityāgopādhikaceṣṭāviśeṣāśrayaḥ śarīramityarthaḥ || śarīralakṣaṇe doṣaparihāraḥ

[8,2.360.5]

nanu ! pāṣāṇāntargatamaṇḍūkaśarīreṣu tadāśrayatvādarśanādavyāptiḥ —
na — yogyatāyā — statrāpi bhāvāt | satyāmapi kriyāyogyatāyāṃ sarvato
nirvivaranibiḍadṛṣatkarparoparuddhāvakāśatayā calitumasau na prabhavati bheko
varākaḥ | tathā ca sphuṭite tasminnaśmani tatkṣaṇamevāsau calat dṛśyate
iti nibiḍapāśasaṃyataśarīravat tadānīṃ ceṣṭāyā adarśane'pi nāvyāptiḥ || mumukṣuśarīraniyamābhāvaḥ

[8,2.360.6]

mumukṣuśarīrameva lakṣyamityeke | tena na maṇḍūkaśarīrādibhiravyāptiḥ ,
alakṣaṇīyatvātteṣāmiti — tadayuktam — niyatasya mumukṣuśarīrasyābhāvāt
tādṛśiṃ ca bhekādiśarīrāṇi nitarāṃ nirvedakārīṇi bhavanti | mumukṣurapi
karmavipākamanekaprakāramākalayan maṇḍūkībhāvamātmano'pi na na
śaṅkate ||

[8,2.360.7]

pratyāsannāpavargapurapraveśavipaścittamamapaścittamamapaścimajanmānaṃ mumukṣuṃ
prati lakṣaṇādyupadeśaḥ kvopayujyate ? ityataḥ pūrvokta evāvyāptiparihāraḥ śreyān || indriyāśrayatvaparīkṣā

[8,2.360.8]

bhavatvevaṃ ceṣṭāśrayatvaṃ śarīralakṣaṇam | indriyāśrayatvaṃ tu katham ?
bhautikāni hīndriyāṇi syāvayavasamāśritāni ghrāṇarasananayanasparśanāni |
śrotramanasī tu nityadravyatvādanāśrite eveti kathamindriyāśrayatā śarīrasyeti —

[8,2.360.9]

ucyate — nātra ādhārādheyabhāva āśrayārthaḥ ; kintu tadanugrāhyatvāttadāśritāni indriyāpyucyante | deśakāladaśānukūlapathyabhojanābhyaṅgavyāyāmamardanādyupacāropacitaśarīrasya hi puṃsaḥ padutarāṇi svaviṣayagrahaṇe bhavantīndriyāṇi | dīrghādhvalaṅghanakadaśanaśuṣkajaratpurandhrī
sevanādikliṣṭaśarīrasya tu puṃsaḥ mandaśaktīni bhavanti tadanugrāhakatvādindriyāṇāmāśrayaḥ śarīram || arthāśrayatvalakṣaṇaparīkṣā

[8,2.360.10]

arthānāṃ tu rūparasagandhādīnāṃ keṣāṃ cidāśrayaḥ śarīraṃ bhavatyeva tatsamavāyinām | na tu tāvatā kiṃcidbhogāyatanatvopayogi rūpamabhihitaṃ
bhavati ||

[8,2.360.11]

lakṣaṇamapi tadativyāpakaṃ rūparasādisamavāyasya vṛkṣādāvapi bhāvāt |
tasmāt — tadarthāśrayatvamīdṛśamatra vivakṣitam | ya ete paravanitādiśarīravartinaḥ pravikacamucukundakundakandalakumudakuḍmalādibāhyaviṣayasamavāyinaśca rūparasādayo'rthā ramaṇīyatāmādadhānā rāgavṛddhihetavo bhavanti
bhokturātmanaḥ śarīre sati , na śarīrarahitasyeti arthānāṃ bhogasādhanabhāvādāśrayaḥ śarīram | ataḥ suṣṭhūktaṃ ceṣṭendriyārthāśrayaḥ śarīramiti ||

[8,2.360.12]

taditthaṃ bhogāyatanatvena bandhahetutvāddheyamityarthaḥ | tadidānīmasmadādiśarīraṃ kiṃ parthivam , kiṃ vā nānābhūtanirmitamiti parīkṣyate || śarīrasya pārthivatvavicāraphalam

[8,2.360.13]

nanu ! kimanayā parīkṣayā prayojanam? niḥśreyasopayogo hi yaḥ śarīrasya darśitaḥ | so'nekaprakṛtitve'pi na sa tasya viśiṣyate ||

[8,2.360.14]

maivaṃ vocaḥ — pratipannasvarūpasya cintyā kāryopayogitā | kāryā kāryārthino'pyādau yatnastadrūpanirṇaye ||

[8,2.360.15]

tathā cendriyāṇi bhautikatvāhaṅkārikatvādivekena parīkṣiṣyante ||

[8,2.360.16]

arthā api kati , kiṃguṇā iti ||

[8,2.360.17]

buddhirapi kiṃ pradhānasya prathamo vikāraḥ mahacchabdavācyaḥ , uta
ātmana eva dharmo jñānākhyaḥ kṣaṇikaḥ ? ityevaṃ sarvatra draṣṭavyam || mānavaśarīrasya pārthivatvādivikalpāḥ

[8,2.360.18]

tatra pāthivamevāsmadādiśarīramiti kecit | asādhāraṇo hi
dharaṇidharmaḥ gandhastasminnupalabhyata iti ||

[8,2.360.19]

pṛthivyudakakāraṇamityanye | kledasyāpi tasmin darśanāt | asati
hi salilasaṃsarge na pārthivāvayavāḥ kledamanubhavantīti ||

[8,2.360.20]

kṣitijalajvalanajanitamityapare , gandhakledavadūṣmaṇo'pi tatropalaṃbhāditi ||

[8,2.360.21]

vasumatīsalilasitetarasaraṇisamīraṇaracitamiti cānye , racanā
viśeṣasya pavanakāryasya tatrāvadhāraṇāditi ||

[8,2.360.22]

avanivanadahanapavanagaganavinirmitamiti cāpare , gandhādivadavakāśasyāpyākāśakāryasya tatra darśanāt | suṣiraṃ hi śarīramupalabhyate | avakāśe
cākāśaikadeśe'pyavacchedābhiprāyeṇa śrotravat bhaktyā tatkāryatvavyapadeśa
iti || mānavaśarīrasya pārthivatvam

[8,2.360.23]

tadatra kiṃ tattvam ? pārthivamevāsmadādiśarīramiti , vijātīyakāryasyāvayavino'nupapatteḥ | pārthivāvayavasamavetaśarīrāvayavigrāhiṇastvabhedapratyayasya tṛṇaparṇapāṣāṇamūlakādyabhedapratyayavat apavādāsaṃbhavāt |
na vayamiha bhūtāntarāṇāṃ kāraṇabhāvaniṣedhaṃ śikṣmaḥ | kevalapārthivatayā
nirvivāde'pi kumbhādāvambhaḥprabhṛtīnāṃ kāraṇatvānapāyāt | tadvyatirekeṇa ghaṭāderghaṭayitumaśakyatvāt ||

[8,2.360.24]

kintu ghaṭādāviva śarīre'pi samavāyikāraṇaṃ pṛthivyavayavānevācakṣmahe , tadāścitatvasyāsya pratyakṣeṇa grahaṇāt | sahakārikāraṇānu
praviṣṭabhūtāntarasaṃbandhanabandhanastu tisman kledoṣmavyūhāvakāśasaṃ
pratyayaḥ | tadyathā''gamapaṭhiteṣu varuṇalokādau kevalajalādijanyeṣu śarīreṣu sahakāritvānupraviṣṭapārthivāvayavopaṣṭambhavaśena sthairyādyupalaṃbhaiti | tasmādasmadādiśarīraṃ pārthivam || śarīrasya pārthivatvaṃ vedasaṃmatam

[8,2.360.25]

vede ca tathaiva vyavahāro dṛśyate | agnīṣomīyādipaśoḥ pralayakāle ,
yajamānasya vā pretasya pātracayanakarmaṇi "sūryaṃ cakṣūrgamayatāt" ityupakramya , "pṛthivīṃ te śarīram" iti paṭhyate | tacca prakṛtigāmitvavacanam | yadyataḥ prakṛterutthitaṃ tattasyāmeva līyatāmityarthaḥ | tatra yathā
taijasaṃ cakṣuriti sūryākhye tejasi tadgamanamupadiṣṭam , evaṃ pṛthivyāṃ śarīrasyeti || tasmātpṛthivyavayavairayamasmadādideho nibaddha iti nātra satāṃ vivādaḥ | so'yaṃ ca duḥkhavasaterbhavamandirasyastambhaḥ kaṭhora iti yatnata eva heyaḥ || indriyaparīkṣā"ghāṇarasanacakṣustvakśrotrāṇīndriyāṇi bhūtebhyaḥ || 1.1.12 ||" (nyā. sū.)

[8,2.360.26]

atra indriyāṇāṃ viṣayopalabdhikāraṇatvaṃ sāmānyasakṣaṇaṃ prasiddhameva |
vibhāgo'pi paṃcabāhyendriyāṇītyeṣa sūtrita eva | sa cānantarameva tīrthāntarakathitakarmendriyāniṣedhāt sādhayiṣyate || cakṣurādilakṣaṇam

[8,2.360.27]

viśeṣalakṣaṇāni tu paṃcānāṃ paṃca samākhyānirvacanasāmārthyāt pramāṇavadavagantavyāni ||

[8,2.360.28]

jighratyaneneti ghrāṇaṃ gandhaṃ gṛhṇātīti , gandhopalabdhāvasādhāraṇakāraṇaṃ ghrāṇam ||

[8,2.360.29]

rasayatyaneneti rasanaṃ , rasaṃ gṛhṇātīti rasopalabdhāvasādhāraṇaṃ
kāraṇaṃ rasanam ||

[8,2.360.30]

caṣṭe'neneti cakṣuḥ , rūpaṃ paśyatīti rūpopalabdhāvasādhāraṇaṃ kāraṇaṃ
cakṣuḥ īkṣaṇaṃ locanaṃ taducyate ||

[8,2.360.31]

spṛśyatyaneneti sparśanam , sparśaṃ gṛhṇātīti sparśopalabdhāvasādhāraṇaṃ
kāraṇaṃ sparśanam ||

[8,2.360.32]

sparśanamiti vaktavye tvaggrahaṇaṃ upacārāt"maṃcāḥ krośanti"
itivat tadadhiṣṭhānatvaṃ darśayitum | yathā tripuṭikādhiṣṭhānaṃ ghrāṇaṃ ,
jihvādhiṣṭhānaṃ rasanam , golakādhiṣṭhānaṃ cakṣuḥ , tathā tvagadhiṣṭhānaṃ sparśanam ,
śiraḥprabhṛtyāpādāṅguṣṭhaṃ sparśopalambhāt | tvagiti ca na bāhyameva carma
kevalamucyate , api tu sakalaśarīravyāpi ; tuhinakaṇaśiśirasalilapāna
samaye antarhṛdaye'pi śītasparśopalambhāditi || indriyāṇāmāśrayāḥ

[8,2.360.33]

svāvayavasamavāyitve'pi cendriyāṇāṃ tripuṭikādyāśrayatvaṃ āśrayatvamātrāpekṣayocyate , na samavāyitvāditi ||

[8,2.360.34]

śṛṇotyaneneti śrotraṃ , śabdaṃ gṛhṇātīti śabdopalabdhāvasādhāraṇaṃ
kāraṇaṃ śrotram | taccākāśaikadeśatvādanāśritamapi karṇaśaṣkulyadhiṣṭhānamucyate | tadevaṃ viśeṣalakṣaṇāni paṃca paṃcanāmuktāni bhavanti || indriyāṇāṃ bandhahetutvam

[8,2.360.35]

tānīmānīndriyāṇi svaviṣayagrahaṇalakṣaṇāni ātmano bhogasādhanatvāt saṃsārakāraṇānīti heyatayā bhāvayitavyāni | tathā bhāvyamānāni
nirvedotpādanādidvāreṇa apavargāya kalpayiṣyanta iti || indriyāṇāṃ bhautikatvam

[8,2.360.36]

"bhūtebhyaḥ" iti kimartham ? uktaṃ hi indriyāṇāṃ svaviṣayagrahaṇalakṣaṇatvam | tatra na bhūtagrahaṇaṃ lakṣaṇārtham , api tu tadviniścayārtham |
yathā "āptopadeśaḥ śabdaḥ" ityatrāptagrahaṇaṃ lakṣaṇaviniścayārtham | svasvaviṣayopalabdhilakṣaṇatvaṃ hīndriyāṇāṃ bhūtaprakṛtitve sati nirvahati
nānyatheti || indriyāṇāṃ bhautikatvaṃ kīdṛśam ?

[8,2.360.37]

tāni punarindriyāṇāṃ kāraṇāni pṛthivyaptejovāyurākāśamiti
bhūtāni | ebhyaḥ paṃcabhyaḥ — yathāsaṅkhyaṃ ghrāṇarasanacakṣustvakśrotrāṇi
paṃścendriyāṇi bhavanti | bhūtaprakṛtitvamiti bhūtasvabhāvatvaṃ vyākhyāyamānaṃ
paṃcasvapi saṃbhavati | bhūtakāraṇakatvaṃ tu anyeṣu caturṣvapi tathaiva | śrotre
tu kathaṃcit karṇaśaṣkulyavācchinnanabhobhāgābhiprayeṇa vyavahārataḥ samarthanīyam | evaṃ sati bhautikānīndriyāṇi svaṃ svaṃ viṣayamadhigantumutsahanta iti tallakṣaṇatvameṣāṃ — siddhyatīti | ato "bhūtebhyaḥ" ityuktam || indriyāṇāṃ prāpyakāritve sāṃkhyapakṣaḥ

[8,2.360.38]

nanu ? etatparīkṣaṇīyaṃ vartate | kiṃ bhautikānāmindriyāṇāṃ svaviṣayagrahaṇakaraṇatvaṃ , utānyatheti ||

[8,2.360.39]

evaṃ hi sāṅkhyāḥ saṃpravadante — āhaṅkārikāṇīndriyāṇi arthaṃ
sādhayitumarhanti , nānyathā | tathā hi — kārakaṃ kārakatvādeva prāpyakāri
bhavati | bhautikāni cendriyāṇi kathaṃ prāpyakārīṇi dūravartini viṣaye
bhaveyuḥ | āhaṅkārikāṇāṃ tu teṣāṃ vyāpakatvāt viṣayākārapariṇāmātmikā vṛttirvṛttimato'nanyā satī saṃbhavatyeveti suvacaṃ prāpyakāritvam || indriyāṇāmāhaṃkārikatve yuktiḥ

[8,2.360.40]

api ca mahadaṇugrahaṇamāhaṅkārikatve teṣāṃ kalpate , na bhautikatve |
bhautikatve hi yatparimāṇaṃ grahaṇaṃ tatparimāṇaṃ grāhyaṃ gṛhṇīyāt ; asti
ca golakādadhikaparimāṇasya paṭapiṭharādergrahaṇaṃ , hīnaparimāṇasya ca vaṭadhānādeḥ | ato'pi na bhautikānīndriyāṇi ||

[8,2.360.41]

bhautikānāmapi dīpādīnāṃ paraṃ prakāśayatāṃ svātmaprakāśakatvamapi
dṛṣṭam | evamindriyāṇyapi paṭādisvarūpaṃ prakāśayanti svarūpamapiprakāśayeyuḥ | na ca prakāśayantītyato'pi na bhautikāni || indriyāṇāṃ prāpyakāritve siddhāntaḥ

[8,2.360.42]

atrābhidhīyate — yattāvat prāpyakāritvaṃ bhautikatvapakṣe nāvakalpata
iti jalpitavānasi , tanmanye — nūnaṃ tvayā golakameva cakṣuriti cetasi
gṛhītam ; anyathā kathamitthamakathāyavyaḥ | sa cāyamāyuṣmato mahān
bhramaḥ | na khalu kṛṣṇasāraṃ cakṣuḥ ; tadadhikaraṇaṃ tu tejaḥ cakṣuḥ |
tacca vegavaddravyatvāt dūramapi prasaratīti ko'sya prāpyakāritāyāṃ
mādaḥ || cakṣuṣaḥ golakarūpatvākṣepaḥ

[8,2.360.43]

nanu ! golake'pi cikipsādiprayogāt , golakaguṇadoṣānuvartitvācca
viṣayopalabdheḥ golakameva cakṣuḥ syāt | anupalabhyamānaṃ ca tejaḥ
kathamindriyamucyate | kathaṃ ca tejasā vegavatāpi visphārite cakṣuṣi
sahasaiva yojanaśatasahasravyavahitasitakarataraṇitārakādi grahītuṃ śakyeta ?
kathaṃ vā tadalpakaṃ varākaṃ nāyanaṃ tejaḥ samantataḥ prasaratā sakalabhuvanaprathitaprabhāvena mahīyasā'pi mihiramahasā pratihatagati bhavediti bhāskaradarśanaṃ itthaṃ na sampadyeta | tejaḥpakṣe ca kācābhrakapaṭalaspaṭikāntaritapadārthopalabdhiḥ kathaṃ samarthyeta | tasmādvaraṃ śaktiviśeṣayuktaṃ golakameva , sādho ! cakṣurabhyupagaccheti || cakṣuṣaḥ golakātiriktatvam

[8,2.360.44]

ucyate — na khalu bhavadanuśāsanena yuktiviruddhamarthamabhyupagacchāmaḥ |
prāpyakāri hi kārakaṃ dṛṣṭam | kṛṣṇasārapakṣe ca kutaḥ prāpyakāritvam ?
śaktirapi kalpyamānā nirāśrayā na parikalpanīyaiveti tadāśrayacintāyāṃ
na golakamātramāśrayo bhavitumarhati , aprāpyakāritvaprasaṃgāditi
tadadhikaraṇaṃ teja eva śakterāśrayo bhavet || indriyāṇāmaprāpyakāritvapakṣaḥ

[8,2.360.45]

nanu ca ! prāpyakāritvameva cintyaṃ vartate | taddhi rasanasparśanayoḥ
kevalamavalokyate loke | cakṣuḥśrotre tu dūradeśavyavasthitaviṣayagrāhiṇī
kathaṃ prāpyakāriṇī syātām ||

[8,2.360.46]

ghrāṇaṃ tu tripuṭikānikaṭanihitapadārthagandhamapi gṛhṇāti , dūrato'pi ca
pracaladanilabalavellitaphullamallikādisaurabhamupalabhate | tripuṭitakopakaṇṭhaḍhaukitenāpi dravyeṇa na tasya sannikarṣa iti tadapyaprāpyakāryeva tasmācchaktiviśeṣaṇamadhiṣṭhānameva tattadindriyamiti gṛhyatām | utsṛjyatāṃ
prāpyakāritvapakṣaḥ ||

[8,2.360.47]

cakṣuṣi candrārkagrahādigrāhiṇi nitarāṃ prāpyakāritvamityuktameva || indriyāṇāṃ prāpyakāritvapakṣaḥ

[8,2.360.48]

atrocyate — na prāpyakāritvamutsraṣṭuṃ śaknumaḥ | kārakatvameva tathā
satyeṣāmutsṛjema | kārakaṃ ca , aprāpyakāri ceti citram ||

[8,2.360.49]

adṛṣṭamapi kāraṇamātmano vyāpakatvāt tadvattidharmādhikaṃ nāprāpyakāri bhavet ; kimuta dṛṣṭaṃ cakṣurādi kārakamiti ||

[8,2.360.50]

aprāpyakāritve ca śakteraviśeṣaṇāt kuḍyādivyavahitamapi vastu
cakṣuṣā dṛśyeta | tatra kāryānupalambhānna śaktiḥ kalpyata iti cet — kiṃ
śaktaḥ kalpyatām , kiṃ teja iti saṃpradhāraṇāyāṃ tejaso dravyatvāt
vyavadhānādi anuguṇam , amūrtāyāstu śakteḥ vyavadhānamabādhakaṃ bhavediti
teja evendriyaṃ kalpanīyaṃ , na śaktiḥ , śaktimadadhiṣṭhānaṃ vā || prāpyakāritvopapādanam

[8,2.360.51]

prāpyakāritā ca śrotrasya tāvat vīcīsantānasadṛśaśabdaparamparārambhaṇadvāreṇa darśitā śabdādhikaraṇe ||

[8,2.360.52]

ghrāṇasyāpi samīraṇāndolitakundalatādiprasṛtatatparimāṇanikarādhikaraṇagandhagrahaṇāt prāpyakāritā | na ca paramāṇūnāmapasarpaṇe dravyaparikṣayādyāśaṃkanīyam ; bhūyastvātparimāṇūnām | ata eva gandhadvārakataddravyasamparkadoṣanirharaṇāya prāyaścittamaśucidravyaghrāṇe samāmananti ||

[8,2.360.53]

cakṣuṣastejaḥ prasaraṇāt prāpyakāritā | anupalabhyamānaṃ teja iti
cet kiṃ candramasaḥ parabhāga upalabhyate , pṛthivyāścādhobhāgaḥ ? na khalu
pratyakṣaikaśaraṇāḥ padārthāḥ | anumānādibhirapyeṣāmupalambhaḥ sambhavatyeva |
uktaṃ cānumānam | rūpopalabdhikāryeṇa taijasameva cakṣuranumīyate |
tejodravyaṃ hi dīpādi rūpasya prakāśakaṃ dṛṣṭamiti || cākṣuṣatejasaḥ apratyakṣatvam

[8,2.360.54]

pratyakṣeṇa tu nāyanaṃ tejaḥ kimiti nopalabhyata iti cet — ucyate — vicitrā hi dravyaguṇānāmudbhavābhibhavādivaśena gatayo bhavanti | tadyathā — sarvataḥ prasaratā bahalabahalena śītasparśāśrayeṇa dravyeṇa vyāptau hemantaśiśirau ṛtū bhavataḥ | nirādhārasya śītasparśaguṇasyānupalabdheḥ | athaḥ
satyapi tatra saliladravye tadguṇasya śītasparśasyaivopalabdhiḥ , na śuklarūpasyeti ||

[8,2.360.55]

tejodravyeṇa ca nirargalaṃ vijṛmbhamāṇena bhūyasā grīṣmo bhavati |
tatra satyapi tejodravye tadguṇasyoṣṇasparśasyaiva grahaṇam , na bhāsvararūpasyeti ||

[8,2.360.56]

bhāsvaraṃ ca kārtasvarādau taijasadravye rūpamupalabhyate , noṣṇasparśaḥ ||

[8,2.360.57]

udakāntargate ca tejasi jvalanatapte jale jvalanaguṇaḥ uṣṇasparśo'nu
bhūyate , na bhāsvaraṃ rūpamiti ||

[8,2.360.58]

evamiha nayanaraś.. tejasi dravye dvāvapi rūpasparśau nopalabhyete
iti kamupālabhemahi ||

[8,2.360.59]

uktaṃ ca "dṛṣṭānumitānāṃ ca niyogapratiṣedhānupapattiḥ pramāṇasya
tattvaviṣayatvāt" (nyā. sū. 3.150) iti || cakṣustejasaḥ kvacidupalaṃbhaḥ

[8,2.360.60]

na ca sarvatra nayanaraśmeranupalambhaḥ | kvaciddhi pṛṣadaṃśaprabhṛtīnāṃ
naktaṃcaraṇāṃ niśi nibiḍatamatamaḥpakapaṭalāvalipte veśmani saṃcaratāṃ
cākṣuṣaṃ tejaḥ bhāsvaraṃ rūpaṃ dūramapi prasaradupalabhyata eva | anyatra
madhyandinolkāprakāśavadagrahaṇamasmadādinayanaraśmeḥ ||

[8,2.360.61]

ayaṃ tu viśeṣaḥ — ulkārūpasya divākarakaravibhavābhibhūtatvādagrahaṇam , nayanaraśmirūpasya tvanudbhatatvādeveti || kācādyāntaritānāṃ grahaṇopapattiḥ

[8,2.360.62]

yattu kācābhrapaṭalasphaṭikāntaritapadārthopalambanaṃ ; tatra kācādīnāṃ
keṣāṃcit atisvacchatvāt , keṣāṃ cicca suṣiratvāt cākṣuṣatejaḥprasara
nirodhakauśalaṃ nāstīti nāprāpyakāritvaṃ cakṣuṣasvāvatā bhavati || cākṣuṣatejasaḥ vegātiśayaḥ

[8,2.360.63]

yattu — kuto nayanaraśmerīdṛśī gatiḥ , gaganamākramya yadgabhastimālinaṃ
spṛśati , na pratihanyate ca sāvitreṇa vegavatā tejaseti — uktamatra dṛṣṭānumitānāṃ niyogapratiṣedhānupapattiriti | kārya sattayā hi tathāvidhaṃ
kāraṇaṃ kalpyate , yaddūramapi prasarati , prasaradapi pareṇa na nirudhyate | dṛṣṭaścānirodho bharjanakapālādau tejasaḥ pacyamānadravyapākasiddheḥ | kalaśe
ca niṣiktānāṃ apāṃ bahiḥśītasparśagrahaṇāt anirodhaḥ | evaṃ nayanaraśmerapi bhaviṣyati | na tu golakasyaiva śaktikalpanā laghvīti vaktavyam ,
prāpyakārikārakasvarūpaparityāgaprasaṅgāt | prāpyakārīṇi cakṣuḥśrotre ,
tvagādivat iti || indriyāṇāṃ āśrayātiriktatvam

[8,2.360.64]

ata eva sarvendriyāṇāṃ prāpyakāritvam paśyadbhiḥ śāstrajñaiḥ indriyārthasannikarṣaḥ ṣaṭprakāro vyākhyātaḥ | prāpyakāritā ca na golakasyopapadyate , tadaprāptasya parvatādegrahaṇāt , prāptasya ca pratyutāṃjanaśalākāderagrahaṇāt | ato na golakaṃ cakṣuḥ || golakasaṃskāreṇa cakṣuṣaḥ atiśayalābhaḥcikitsādiprayogastu golake yaḥ pravartate | so'yamādhārasaṃskāraḥ ādheyasyopakārakaḥ ||

[8,2.360.65]

ata eva golakaguṇadoṣānuvartitvamapi viṣayopalabdherghaṭamānam , ādhāra
dvārakai hi tadādheyasyaiva tau guṇadoṣāviti | tasmāt aprāptaviṣaya
grahaṇānupapatteḥ golakacakṣuḥpakṣaḥ bhikṣūtprekṣitaḥ prekṣāvatāṃ hṛdayeṣu na viśrāmyatīti prāpyakāri teja eva cakṣuriti sthitam || indriyāṇāṃ āhaṃkārikatvānupapattiḥ

[8,2.360.66]

itthaṃ bhautikendriyavāde'pi prāpyakāritvasiddheḥ na kāpilakathitamāhaṅkārikatvamindriyāṇāmupapadyate ||

[8,2.360.67]

nanu ! pakṣadvaye'pi prāpyakāritvopapatteḥ ko'yaṃ bhotikatvaṃ pratyabhiniveśātiśayo bhavatāmiti — ucyate — ekaprakṛtikatve hīndriyāṇāṃ
ekameva sarvaviṣayaprakāśanakuśalamindriyaṃ bhavet , sarvāṇi vā sarvaviṣayagrāhīṇi bhaveyuḥ , kāraṇasyāviśeṣāt | kāraṇaniyamādhīno hi kāryaniyamaḥ | ahaṅkārākhyaṃ ca kāraṇaṃ sakalaviṣayaprakāśanaśaktiyuktam |
indriyāṇyapi tathā bhaveyuḥ | ekaviṣayaprakāśanaśaktiyukte tasmin kathamindriyāntarāṇi viṣayāntaragrāhīṇi bhaveyuḥ ? bhotikatve tu bhūtānāṃ
bhedāt niyataguṇotkarṣayogitvāt niyataviṣayagrāhīndriyaprakṛtitvam ||

[8,2.360.68]

tathā ca pradīpāditeja rūparasādyanekaviṣayasannidhāne'pi rūpasyaiva
prakāśakamupalabdham | atastejaḥprakṛti cakṣurindriyamapi rūpasyaiva
prakāśakaṃ bhavitumarhati | evamindriyāntareṣvapi vaktavyam | tadeṣa
viṣayaniyamaḥ prakṛtiniyamakārita indriyāṇāmiti bhautikānīndriyāṇi || cakṣurādibhiḥ rūpādigrahaṇopapattiḥ

[8,2.360.69]

yadyevaṃ taijasena cakṣuṣā kathaṃ pārthivasya rūpasya grahaṇam ? pṛthivyā
eva vā ? āpyena ca rasanena pārthivasya rasasya ; vāyavīyena sparśanendriyeṇa
ca pṛthivyādisparśasya ? tadidaṃ prakṛtiniyame'pi kathaṃ viṣayasāṃkaryamiti — naiṣadoṣaḥ — rūpādiviṣayaviṣayo'pi hyeṣāṃ niyamaḥ na tadāśrayaviṣayaḥ |
taijasaṃ hi pradīpādi dravyaṃ rūpameva prakāśayaddṛśyate , na tejovṛttyeva rūpam |
āpyamapi dravyaṃ rasameva vyanakti , na tu salilasthameveti | ghrāṇe tu na
kaściddoṣaḥ , tadgrāhyasya gandhasya pṛthivyekavṛttitvāditi ||

[8,2.360.70]

dravyasyāpi darśanasparśanagrāhyatvamaviruddhamitthaṃ bhautikatve'pīti || indriyaiḥ mahadvastugrahaṇopapattiḥ

[8,2.360.71]

yattūktaṃ mahadaṇugrahaṇānna bhautikānīndriyāṇīti — parihṛtaṃ tat
golakādyadhiṣṭhānātiriktasyendriyasya darśitatvāt | tacca vitatatvadvitatagrāhi bhavatyeva | vitatenāpi ca tejasā'ṇudravyaṃ prakāśyamānaṃ dṛśyate
dīpādinā taṇḍulādīti | ato'pi nāhaṅkārikatvam || indriyaiḥ svaguṇāgrahaṇam

[8,2.360.72]

yatpunarabhyadhāyi — bhautikatve paraguṇavat svaguṇasyāpi prakāśaka
mindriyaṃ syāditi — tadayuktam — saguṇasyendriyasyendriyabhāvāt | indriyeṇa
hi satā tena viṣayaḥ paricchidyate | saguṇasya cāsyendriyatvaṃ , svaguṇarahitaṃ tat indriyameva na syāt | anindriyaṃ ca kathaṃ grāhakam ? ataḥ
indriyaguṇānāṃ pramāṇakoṭyantaḥpātitvāt na tatprameyatvam | tasmā
dbhautikānīndriyāṇi svaṃ svaṃ viṣayamupalabhanta iti siddham || indriyāṇāṃ bhautikatvasādhakānumānam

[8,2.360.73]

prayogastu — pārthivaṃ ghrāṇaṃ , dravyatve sati rūpādimadhye gandhasyaiva
vyaṃcakatvāt , gandhayuktidravyavat | tatra vyaṃjakatvamātramanaikāntika
miti gandhasyaiva viśeṣyate | so'yamasiddho heturbhavet , gandhatvasyāpi
ghrāṇavyaṅgyatvāditi rūpādimadhya ityuktam | tathāpi sannikarṣeṇa
vyabhicāra iti tadvyudāsāya dṛśyatve satīti viśeṣaṇam ||

[8,2.360.74]

evaṃ rasanādiṣvapi prayogā racanīyāḥ | śrotraṃ tvākāśaikadeśa iti śabdādhikaraṇe nirṇītam | gandhādiviṣayopalabdhinibandhanasukhaduḥkhopabhogahetubhūtadharmādharmopanibaddhānāṃ cendriyāṇāmindriyatvamiti tadvaśāt yathā yathā niyata
viṣayagrahaṇakaraṇatā ghaṭate , tathā tathā kalpyata iti sarvamanavadyam || tvagindriyaikāntavādaḥ

[8,2.360.75]

āha — bhavantu bhautikānīndriyāṇi ; paṃceti tu na yuktamuktam |
tvageva hyekamindriyaṃ bhavitumarhati , sarvatrānapāyāt ||

[8,2.360.76]

karatalakapolakaṇṭhādivartinā'pi tvagindriyeṇa rūpopalambhaprasaṅga
iti cet — na — avayavaviśeṣe śaktiviśeṣaniyamāt | na hi pāṇinā
pādena vā upasthakāryaṃ kartuṃ śakyate | asti ca avayavaviśeṣe svabhāvaviśeṣavaicitryam || tuṣārakarpūrāpūrṇavāriṇyuttaramānase | yathā ca vṛṣaṇau snātuḥ sphuṭato na tathā sphicau || klinnārdratṛṇakāṣṭhādidhūmena kaṭunā yathā | mūrdhākṣivedanodeti na tathā'vayavāntare ||

[8,2.360.77]

tasmāt avayavaviśeṣavyavasthitanānāśaktikhacitaṃ tvagevaikamindriyamiti || tvagindriyaikāntavādanirāsaḥ

[8,2.360.78]

ucyate — kuto'yamapūrva eṣa mahāprājño vādī saralamatīnasmāna
vaṃcayitumāgataḥ , yo'vayavaviśeṣe śaktiviśeṣamāśrayannapi ekamindriya
manyate | śaktibhedādāśrayabhedācca nānātvamevaitadindriyāṇāṃ yuktamityala
mahātmabhissaha kalahena || manuṣyaissaha saṃvādo mādṛśānāṃ hi śobhate | devāstu nararūpeṇa ta ime bhānti vādinaḥ || cakṣuḥśrotrayorekaikendriyatvamnanu ! nānātvapakṣe'pi paṃcatvaniyamaḥ katham | dve śrotre cakṣūṣī dve ca kathaṃ te ekamindriyam ||

[8,2.360.79]

āha ca — savyaṣṭasyetareṇa pratyabhijñānāt — (gau. sū. 3.1.7) iti |
cakṣuṣṭavajāterekatvāditi cet — tarhīndriyatvajāterekatvāt ekamevendriyaṃ
syāt — ucyate — cakṣustāvatteja iti nirṇītam | taccaikameva , tadadhiṣṭhānamapyekameva ghoṇāvaṃśavyavahitamanekamivopalabhyate ||

[8,2.360.80]

bhinnaṃ vā tadbhavatu | tejastatkakāryaikyāt āśrayabhede'pyekameva śrotra
mapi karṇacchidradvayānusyūtamekameva nabhodeśaprāyaṃ veditavyam , kāryaikyasya
tatrāpi bhāvāt || tenādhiṣṭhānabhede'pi kāryaikatvasya darśanāt | tatsāmānyasya caikatvāt ekatvaṃ śrotracakṣuṣoḥ ||

[8,2.360.81]

na cendriyajāteraikyāt ekamindriyam ; kāryasyopalabdhilakṣaṇasya
kāraṇasya gandhādeḥ adhiṣṭhānasya tripuṭikādeḥ gateśca bahiḥprasaraṇātmikāyāḥ , ākṛteśca parimāṇasvabhāvāyā jāteśca ghrāṇatvādeḥ , jātiśabdavācyasya yonervā pṛthivyādeḥ paṃcavidhatvāt paṃcaivendriyāṇi kalpyante | yathā
paramāṇutvasāmānyāviśeṣo'pi pṛthivyādicaturvidhakāryadarśanāt caturvidhāḥ
paramāṇavaḥ kalpyanta iti || karmendriyāṇāmāvaśyakatā

[8,2.360.82]

nanu ! tathāpi na paṃcendriyāṇi | katham ? buddhīndriyavat karmendriyāṇāmapi paṃcānāmupasaṃkhyeyatvāt | taduktam — "vākpāṇipādapāyūpasthāḥ karmendriyāṇyāhuḥ ||"

[8,2.360.83]

teṣāṃ ca vacanādānaviharaṇotsargānandātmakapaṃcavidhakāryasādhanādindriyatvaṃ , tatkāryasyānitaretarasādhyatvāditi || atiriktakarmendriyanirāsaḥ

[8,2.360.84]

atrāha — atyalpamidamucyate — paṃca karmendriyāṇīti | anyānyapi khalu
na santi karmendriyāṇi ? tathā hi — kaṇṭho'nnanigaraṇena , stanakalaśāliṅganādinā vakṣaḥ , bhāravahanena cāṃsadvayaṃ indriyamucyate na katham ?
tatkāryasya śarīrāvayavāntare'pi darśanāditi cet — kinnu bhavānannapānaṃ
pāṇipādena nigirati ? pāyunā vā ? ādānamapi kimāsyādinā vā
na kurvate tiryaṃcaḥ manuṣyā api hi kvacit | asatsvapi ca bhavatkalpiteṣu — karmendriyeṣu tatkāryaṃ yāvat tāvadanyathāpi dṛśyate | na tvevaṃ buddhīndriyeṣu || bhavatyutpāṭikṣasya na manāgapi rūpadhīḥ | īṣadvihārādānādi dṛṣṭaṃ lūnāṅghripāṇiṣu || karmedriyāṇāmatiprasaktatvam

[8,2.360.85]

api ca viharaṇamapi na kevalaṃ caraṇayugalakāryam , api tu jānūrujaṅghādisahitapādasampādyamānamapi | ādānamapi bāhusahitābhyāṃ ,
pāṇibhyāmabhinirvartyate , na kevalābhyām ||

[8,2.360.86]

vāgindriyaṃ tu nābherūrdhvaṃ sarvameva syāt | evaṃ hyāhuḥ — "vāyurnābherutthitaḥ urasi vistīrṇaḥ kaṇṭhe vivartitaḥ mūrdhānamabhihatya parāvṛttaḥ vaktre
caran vividhān śabdānabhivyanakti iti | asti cedṛganubhavaḥ jalpatāṃ ,
viśeṣatastvakhaṇḍageyaṃ gāyatāmiti | evaṃca karmendriyamayameva viśvamiti
na śarīramindriyavyatiriktaṃ kiṃcidbhavet |

[8,2.360.87]

atha śarīrāvayaveṣveva bhinnakāryakāriṣu karmendriyavahāraḥ , tarhi
kaṇṭhādibhiratiprasaṅga ityuktam ||

[8,2.360.88]

upasthendriyaṃ ca kathamekaṃ gaṇyate , tenānandavat mūtrotsargasyāpi
sādhanāt || vācaḥ indriyatvānupapattiḥ

[8,2.360.89]

vāgindriyaṃ tu sutarāmahṛdayaṅgamam | saṃyogavibhāganirvartyo bāhyaḥ
śabda upalabhyate | tadbhedācca bhidyate | yādṛśo hi bherīdaṇḍasaṃyogajaḥ
śabdaḥ , na tādṛśaḥ kūrmīkoṇasaṃyogajaḥ | evaṃ vicitrasthānakaraṇasaṃyogāt vicitro varṇātmakaḥ śabda udetīti na vāgindriyaṃ nāma kiṃcit ||

[8,2.360.90]

lokaśca vākcchabdena varṇātmakameva śabde vyapadiśati | śabdaścendriyaviṣayaḥ , nendriyam | tasmādanekavidhaduḥkhopabhogakṣepakṣamakarmapariṇāmanirmitametaccharīraṃ taistairavayavaiḥ taṃ taṃ karbhaphalopabhogamātmanaḥ saṃpādayatītyalaṃ evaṃvidhendriyakalpanārjavena || mana ekamevāntarindriyam

[8,2.360.91]

antaḥkaraṇasyāpi traividhyamanupapannam , ekena manasaiva paryāpteḥ |
buddhistu upalabdhisvabhāvatvāt karaṇakāryaṃ , na tu karaṇam | ahaṅkāro'pi jñānaviṣaya eva , na karaṇam | etacca savistaraṃ buddhilakṣaṇe
vṛkṣyāmaḥ | tasmāt na trayodaśavidhaṃ karaṇamiti siddham || nyūnādhikatvaśamanādata indriyāṇipaṃcaiva bāhyaviṣayādhigamakṣamāṇi | antassukhādiviṣayagrahaṇopayogiṣaṣṭhaṃ manastu kathayiṣyati sūtrakāraḥ || tasmādimāni viṣayaprasabhopabhogalubdhāni coracaṭulāni yathendriyāṇi | puṃso bhavābdhipatitasya vivekaratnaṃānandadāyi na haranti tathā vidheyam || indriyārthaparīkṣā"gandharasarūpasparśaśabdāḥ pṛthivyādiguṇāstadarthāḥ ||
|| 1.1.14 ||" (nyā. sū.)

[8,2.360.92]

"tadarthāḥ" ityata evāpakṛṣya vā , prakramādvā "arthāḥ" iti lakṣyapadaṃ
darśayitavyam | "tadarthāḥ" iti lakṣaṇam | taditi prakrāntendriyaparāmarśaḥ | teṣāṃ arthāḥ viṣayāḥ indriyaviṣayā arthā ityarthaḥ | etacca teṣāṃ sāmānyalakṣaṇam | gandharasarūpasparśaśabdā iti vibhāgaḥ || indriyalakṣaṇāni

[8,2.360.93]

viśeṣalakṣaṇaṃ tu punaḥ "tadarthāḥ" ityevaṃ yojanīyam | taditi ghrāṇādīnāṃ viśeṣasaṃjñānirdiṣṭānāmavamarśaḥ | evaṃca ghrāṇasya viṣayo gandhaḥ ,
rasanasya viṣayo rasaḥ — ityādiviśeṣalakṣaṇamuktaṃ bhavati | gandhatvādīnāṃ
tu ghrāṇādigrāhyatvādativyāptiriti pṛthivyādiguṇā iti viśeṣaṇopādānam | te cāmī gandhādayaḥ indriyārthā bhogyāssantaḥ saktihetavaḥ saṃsāra..māṇamāvahantīti heyatayā bhāvayitavyāḥ || gandhādīnāṃ rāgahetutvam

[8,2.360.94]

nanu evaṃ gandhādiguṇādhikaraṇasyāvayavinaḥ prathamasya rāgahetorasaṃgrahaḥ syāt | vakṣyati ca "tannimitaṃ tvavayavyabhimānaḥ" iti | saṃkhyā
parimāṇādiguṇāntarāṇāmapi rāgahetutvamastyeva | yathā hi barhikalāpānukāriparimṛditakusumadalapaṭalaśabalavilāsinīkeśapāśavṛtti rūpaṃ harati
hṛdayaṃ yūnāṃ , tathā tadgatā bahutvasaṃkhyā'pi | uttaptakanakaśilānibhanitambabimbarūpavat tatparimāṇamapi | harati ca sarabhasamavayavasaṃyogavibhāgādyapi ||

[8,2.360.95]

tathā kandukādikrīḍāsu kisalayitavilāsarasamadhuraparibhramaṇādi
karmajātam ||

[8,2.360.96]

tathā antyajātyādiparihāreṇa svānurūpajātiyogitvamapītyādi sarva
dravyaguṇakarmādi saktikāraṇamanuktaṃ syāt || sūtrayojanāyāṃ pakṣabhedaḥ

[8,2.360.97]

tatra kecit — pṛthivyādiguṇā iti dvandvasamāsaṃ vyācakṣate — pṛthivyādīni ca guṇāśceti | pṛthivyādipadena guṇādhikaraṇamavayavi dravyamuktam | āśritatvaviśeṣaṇābhyāṃ sarve guṇā iti | guṇagrahaṇena saṃkhyāparimāṇādivat karmasāmānyādyapi sarvamuktam | ato nāsaṃgraha iti ||

[8,2.360.98]

tadidamanupapannam — gandhādigrahaṇasya hi tadānīmānarthakyam , "guṇāśca"
ityanenaiva gatārthatvāt | viśeṣakhyāpanārthaṃ tadupādānamiti cet ; tarhi
kiṃ dvandvasamāsavarṇanena ? ayamevāstu samādhiḥ || rūparasādīnāmindriyārthatve viśeṣaḥ

[8,2.360.99]

yadyapi dravyakarmasāmānyānāṃ anyeṣāṃ ca saṃkhyāparimāṇādiguṇānāṃ
astyeva saktihetutā — tathāpi prādhānyena gandhādīnāmeva sā dṛśyate | na
hi rūpādinirapekṣasya dravyasya saṃkhyādeḥ sāmānyasya vā saktihetutvaṃ samastīti rūpādaya eva mukhyaṃ rāgakāraṇam | tatra jhaṭiti buddheḥ prasaraṇāt |
uktaṃ ca — tathāpi nitarāṃ rāgavṛddhyai rūpādayo nṛṇām | ta eva kavibhirgītāḥ paṃceṣoḥ paṃca sāyakāḥ ||

[8,2.360.100]

tasmāt pṛthivyādīnāṃ guṇā iti ṣaṣṭhīsamāsa eva śreyān | guṇavyatiriktaśca guṇī pūrvameva sādhitaḥ "yamahamadrākṣaṃ , taṃ spṛśāmi" iti
pratyayaprāmāṇyāt || pṛthivyādīnāṃ guṇavibhāgaḥ

[8,2.360.101]

pṛthivyādīnāṃ guṇā iti yaduktaṃ , didānīṃ vibhajya varṇyate , kasya
kati guṇā iti | tatra — gandhādayo niyoktavyāḥ catvāraḥ pṛthivīguṇāḥ | aptejomarutāmekaṃ pūrvapūrvamapohya tu ||

[8,2.360.102]

gandhavarjaṃ rasarūpasparśāḥ apām , rasavarjaṃ rūpasparśau tejasaḥ , rūpavarjaṃ
sparśa eva vāyoḥ iti | ākāśasya tu guṇaḥ śabdaḥ || bhūtānāmekaikaguṇavattvanirākaraṇam

[8,2.360.103]

nanu ! nāyaṃ guṇaviniyogaḥ sādhīyān | pṛthivyāścaturguṇatve pārthivena ghrāṇendriyeṇa caturṇāmapi tadguṇānāṃ grahaṇaṃ syāt | evamuttareṣvapi
vaktavyam | tasmādekaikaguṇatvameva bhūtānāmucyatām — naitadevam — na hi
guṇāḥ svecchayā labhyante | kintu yathopalabhyante , tathā vyavasthāpyante |
pratītipramāṇakā hi vayam | tatra — pārthive dravye caturṇāmapi guṇānāṃ
upalaṃbhāt kathamekaguṇāṃ pṛthivīṃ brūmaḥ | rūpaikaguṇe ca tejasi , pṛthivyudakayoḥ vāyuvadarūpatvādapratyakṣatvaṃ syāt | tasmāt trīṇi rūpavanti
tavyāṇi || sarvasya sarvaguṇavattvanirākaraṇam

[8,2.360.104]

yadyevaṃ sarveṣāṃ sarvatropalaṃbhāt sarvāṇi sarvaguṇāni bhavantu bhūtāni |
paṭapaṭāyate pṛthivī , calacalāyante āpaḥ , dhagadhagāyate tejaḥ | kathakathāyate vāyuḥ iti sarveṣāṃ guṇaḥ śabdaḥ syāt | ucyate — na sarve guṇāḥ sarvatropalabhyante | nirgandhānāmapāṃ sarvatra darśanāt | klinnarūpādau tu pārthi
vāvayavasaṃkrāntyā gandhaḥ payasyupalabhyate || śabdasyākāśamātraguṇatvam

[8,2.360.105]

evaṃ suvarṇe taijase dravye , saṃyuktasamavāyāt rasādyupalabdhiḥ | śabdastu
sarvakālamākāśavṛttireva pratīyate | pṛthivyādyavayavasaṃyogavibhāgaprabhavastvasāviti tadāśritatvabhramamāvahati , na tvakāśādvinā tasya grahaṇamiti |
ākāśaguṇa eva śabda ityetacca prāṅnirṇītam | tasmāt na sarveṣāṃ sarvaguṇatvam || indriyāṇāṃ viṣayanaiyatyam

[8,2.360.106]

yacca pṛthivyāścaturguṇatve tadguṇānāṃ caturṇāmapi pārthivaghrāṇendriya
grāhyatvaṃ syāditi — tanna — guṇotkarṣasya niyāmakatvāt | sātiśayagandha
guṇādhikaraṇairvijātīyadravyāvayavasaṃsparśaleśarahitaiḥ kevalapṛthivyavayavairadṛṣṭa
sahakāribhiḥ ghaṭitaṃ ghrāṇendriyamiti gandhasyaiva grāhakam || tattadindriyeṣu tattadguṇasya prādhānyam

[8,2.360.107]

etadeva ca bhūyastvamācakṣate | yathā''ha kaṇavrataḥ — "bhūyastvādgandhavattvācca pṛthivī gandhajñāne prakṛtiḥ" | ihāpyuktaṃ — "tadvyavasthānaṃ tu bhūyastvāt" iti | dṛśyante ca kevalapṛthivyavayavopādāneṣvapi padārtheṣu vyavasthitakāryaniyamāḥ śaktayaḥ | yathā — pārthivatvāviśeṣe'pi viṣaṃ maraṇakāraṇam | agadadravyamanyattu jīvitāya prakalpate ||

[8,2.360.108]

tasmādaparyanuyojyo'yaṃ pārthivena ghrāṇena gandhavat tadrasādayo'pi kathaṃ
na gṛhyanta iti || indriyaiḥ svagataguṇagrahaṇāgrahaṇe

[8,2.360.109]

sātiśayaprakṛtiguṇayoge'pi na ca svaguṇagrahaṇanaipuṇyamindriyāṇāmitī
ndriyacintāyāṃ nirṇītam | śrotreṇa tu svaguṇasya śabdasya grahaṇamiti pari
śeṣānumānapramāṇako'yamarthaḥ śabdaparīkṣāyāmeva parīkṣita ityalamatiprasaṅgena || iti nipuṇadhiyāmasammataiṣāsakalaguṇaikaguṇatvakalpanā | tadayamakaluṣo'bhyupeyatāṃguṇaviniyogavidhiryathoditaḥ || indriyāṇāṃ vimarśanasya phalamte'mī jñeyāḥ kṛtakamadhuraṃ rūpamādarśayantaḥtiktodgārāḥ pariṇativipatkāriṇo hīndriyārthāḥ | tyaktāścaite vyapagatamahāmohapaṅkena puṃsātīrṇaścāyaṃ bhavajalanidhiḥ kleśakallolaraudraḥ ||

[8,2.360.110]

itīndriyaparīkṣā — buddhiparīkṣā"buddhirupalabdhirjñānamityanarthāntaram || 1.1.15 ||" (nyā. sū.)

[8,2.360.111]

nanu ! paryāyoccāraṇametat , na buddherlakṣaṇābhidhānam — na — paryāyaprayoga
syaiva lakṣaṇakṣamatvāt | lakṣaṇaṃ hi taducyate — yena samānetarajātīyebhyaḥ
lakṣyaṃ vyavacchidyate | vyavacchidyate ca buddhiḥ buddhyādiparyāyavācyatayaiva
tebhya iti nābhidhānamālāmātramidam || sūtrasya lakṣaṇaparatvam

[8,2.360.112]

nanu ! sāmayikatvācchabdārthapratyayasya , samayasya ca puruṣecchānuvarti
tvāt kathamidaṃ vyavasthitaṃ lakṣaṇaṃ syāt ? — maivam — sārvajanīnasya
samayasya viplāvayitumaśakyatvāt | tadviśiṣṭasya tadvācyasya lakṣaṇatvāt ||

[8,2.360.113]

prakārāntareṇa lakṣaṇamasyāḥ kimiti noktamiti cet , śiṃśapācodya
midam | tasminnapyukte'nuyuṃjīta bhavāt "itthaṃ kimiti nīktam" iti || buddhilakṣaṇavicāraḥ

[8,2.360.114]

asti ca prayojanaṃ paryāyadvārakalakṣaṇopavarṇanasya , yat sāṃkhyānāṃ
vyāmohanirasanam | evaṃ hi sāṅkhyāḥ saṃgirante — buddhiranyā , jñānamanyat ,
upalabdhiranyeti | tadbhrayāpanayanāyedamucyate — buddhirupalabdhirjñānarmityanarthāntaram — eka evārtha ityarthaḥ | itthaṃ ca svarūpato nirjñātā buddhiḥ bhogasvabhāvatvāt tatsādhanatvācca saṃsāraheturiti heyatvena bhāvyate , sukhādibuddhiḥ bhogaḥ , tatsādhanabuddhistu bhogasādhanamiti | kathaṃ punaḥ pāramarṣāḥ
pravadanti , buddhiranyā , jñānamanyat , upalabdhiranyeti ? nityāṃ hi buddhiṃ te
manyante || sāṃkhyasaṃmatabuddhiparīkṣā

[8,2.360.115]

tat kimātmaiva taiḥ buddhiriti gṛhītaḥ ? — na — acetanāyāḥ bhogyāyāḥ prakṛteḥ
thamā vikṛtiḥ mahacchabdavācyā buddhiḥ | puruṣastu cetanaḥ bhoktā anya
eva | tāvimau prakṛtipuruṣau vivekenāpaśyatāṃ saṃsāraḥ | prakṛtipuruṣavivekajñānānmokṣaḥ iti || prakṛtisvarūpam

[8,2.360.116]

kā punaḥ prakṛtirnāma ? sattvarajastamasāṃ trayāṇāṃ guṇānāṃ sāmyāvasthā prakṛtiḥ | pradhānamavyaktaṃ ca taducyate , yatsāmyāvasthāgataṃ guṇatrayamiti ||

[8,2.360.117]

nanu ! tatsattve kiṃ pramāṇam ? anumānamityāha | tathā hi carācaramidaṃ viśvaṃ sukhaduḥkhamohāvinābhūtamupalabhyate | na hi brahmādau stamba
paryante jagati tathābhūtaṃ kimapi bhūtamupalabhyate , yat sukhaduḥkhamohairvinākṛtam ||

[8,2.360.118]

tatra sukhasvabhāvaṃ sattvam , duḥkhasvabhāvaṃ rajaḥ , mohasvabhāvaṃ tamaḥ |
sarvatra ca prītyaprītiviṣādadarśanāt prakāśapravṛttiniyamāvagamācca sarvaṃ
triguṇātmakaṃ jagat | kāryaṃ ca yat parasparānvitarūpaṃ tadekarūpātkāraṇādutpadyamānaṃ dṛśyate | mṛdanvitāni hi ghaṭaśarāvodaṃcanaprabhṛtīni kāryasyaikasmānmṛdātmanaḥ kāraṇādudbhavanti | tadidaṃ viśvaṃ sukhaduḥkhamohānvitamiti tadātmakakāraṇakāryaṃ bhavitumarhati | yat sukhaduḥkhamohātmakaṃ kāraṇaṃ
sā sattvarajastamorūpā prakṛtiḥ || prakṛtisādhakānumānāntarāṇi

[8,2.360.119]

evamanvayapurassarāḥ parimāṇādihetavo'pi vakyavyāḥ | iyattayā vā
caturaśratādinā vā parimāṇena tadvatāṃ kāryāṇāmekaprakṛtitvadarśanāt |
viṣamavṛttayaścaite guṇāḥ kāryeṣu dṛśyante | kvacitsattvamādhikam , ūne
rajastamasī | kvacidrajaḥ prakṛṣṭam , alpe sattvatamasī | kvacittamaḥ pravṛddham ,
tucche sattvarajasī iti | tadeṣāṃ vaiṣamyabhedopadarśitaviśvarūpakāryāṇāṃ
kvacit sāmyāvasthayā bhāvyam | sā prakṛtirucyate | seyamacetanā
bhogyā prakṛtiḥ | asyāstu bhoktā cetanaḥ puruṣaḥ || sāṃkhyoktapuruṣānumānaprakāraḥ

[8,2.360.120]

puruṣa idānīṃ kimanumānakaḥ ? uktameva bhogyena bhokturanumānam |
na hyacetanasya — bhogyasya bhoktāramantareṇa bhogyataivopapadyate | dṛṣṭā caseti bhoktā kalpyate ||

[8,2.360.121]

sa ca citiśaktisvabhāvaka eva sarvaprakārakartṛtvādivyahāra
nirvahabahiṣkṛtasvarūpaḥ | draṣṭṛtvameva puruṣasya svarūpamāhuḥ | yathā
bhavanta enamātmānamadhyavasāyādidharmayoginaṃ manyante , na tathā'sau bhavitumarhati ; adhyavasāyāderbuddhidharmatvāt || kartuṃ śaknoti puruṣaḥ tṛṇasyāpi na kubjatām | anyopanītamarthaṃ tu sa paśyatyeva kevalam || prakṛtereva sarvakartṛtvam

[8,2.360.122]

prakṛtirevainaṃ bhogāpavargābhyāṃ saṃyunakti | na ca nirvikārā satī
bhogasaṃpādanasamarthā'sau bhavatīti mahadādivikṛtīḥ pratipadyate | paṅgabandhanyāyena prakṛtipuruṣau saṃyujyete | prakṛtiracetanā dṛśyā bhogyā draṣṭāraṃ
bhoktāraṃ puruṣamapekṣate | puruṣo'pi draṣṭā bhoktā dṛśyaṃ bhogyamapekṣate |
ityevaṃ tayoḥ paṅgvandhavat saṃyogo bhavati | darśanaśaktyā paṅgoḥ , gamanaśaktyā cāndhasya ekatra melanāt kāryasiddhiḥ | evaṃ prakṛtipuruṣasaṃyogāt
sargaḥ pravartate taduktam — puruṣasya darśanārthaḥ kaivalyārthaḥ tathā pradhānasya | paṅgvandhavadubhayorapi saṃyogaḥ , tatkṛtaḥ sargaḥ || (sāṃ. kā. 11)buddheḥ pariṇāmabhedāḥ

[8,2.360.123]

yaccetthaṃ pradhānānmahattattvamutpadyate , sā buddhiradhyavasāyātmikāṃ
dharmajñānavairāgyaiśyaryatadviparyayarūpavṛttiyoginī mahattattvamucyate ||

[8,2.360.124]

buddherahaṅkāra udeti | sa cābhimānasvabhāvaḥ ||

[8,2.360.125]

ahaṃkārāttu ghrāṇādīni paṃca buddhīndriyāṇi , vāgādīni paṃca karmendriyāṇi , saṅkalpakamekādaśaṃ manaḥ gandhāditanmātrāṇi ca paṃceti ṣoḍaśako
guṇaḥ prabhavati ||

[8,2.360.126]

tato gandhāditanmātrapaṃcakāt paṃca pṛthivyādīni mahābhūtāni jāyanta
iti | āha ca — "prakṛtermahāstato'haṅkāraḥ tasmādgaṇaśca ṣoḍaśakaḥ | tasmādapi ṣoḍaśakāt paṃcabhyaḥ paṃca bhūtāti || (sāṃ. kā. 22)

[8,2.360.127]

tānīmāni paṃcaviṃśatitattvāni saṃcakṣate | pradhānaṃ prakṛtireva , na
vikṛtiḥ | mahadahaṅkāratanmātrāṇi sapta pūrvapūrvāpekṣayā vikṛtayaḥ , uttaro
vottarakāryāpekṣayā prakṛtayaḥ | ekādaśendriyāṇi , paṃcabhūtāni vikṛtaya
eva | aprakṛtivikṛtirūpastu śuddhaḥ puruṣa iti | tadāha — "mūlaprakṛtviravikṛtirmahadādyāḥ prakṛtivikṛtayaḥ sapta | ṣoḍaśakastu vikāraḥ na prakṛtirna vikṛtiḥ puruṣaḥ || (sāṃ. kā. 3)prakṛterbādhakatvaprakāraḥ

[8,2.360.128]

evaṃ mahādivikāravatī prakṛtirātmano bhogaṃ sādhayati | kaścāsya
bhogaḥ ? buddhivṛttyanupātitvam | viṣayākārapariṇatendriyavṛttyanuraktāṃ
buddhivṛtiṃ jñānātmikāṃ puruṣaḥ paśyati | darśane'pi na tasya kiṃcidanyatvam |
tadeva darśanaṃ — yat tatra pratibimbanamiti | itthaṃ tayoḥ buddhipuṃsoḥ saṃyoge
sati puruṣadharmaścetayitṛtvalakṣaṇaḥ buddhāvasannapi sanniva lakṣyate | buddhidharmaśca kartṛtvādiḥ ātmani sākṣisthānīye'sannapi sanniva vibhāvyate |
tadāha — "tatsmāttatsaṃyogādacetanaṃ cetanāvadiva liṅgam | guṇakartṛtve'pi tathā karteva bhavatyudāsīnaḥ || (sāṃ. kā. 20)prakṛtermocakatvaprakāraḥ

[8,2.360.129]

atha apavargāya kathamātmanaḥ prakṛtiravakalpate ? svarūpaṃ prakāśayatī
tyācakṣate | anavadhṛtaprakṛtisvarūpaḥ pumān svarūpaniṣṭha eva prakṛtikṛtamakhilaṃ ātmakṛtamiti manyamānaḥ tadupārjitaṃ bhuṅkte | yadā tu pṛthagthūtāmenāṃ manyate , tadā bhavatviyamāyāsahetureva mama , iti buddhyamānaḥ tatkṛtamanupabhuṃjānaḥ svarūpaniṣṭha evāvatiṣṭhate | prakṛtirapi "bhavatu ! dṛṣṭā'hamanena , pṛthaṅmāmeṣa manyate" iti na tadabhimukhībhavitumutsahate |
tadāha — prakṛtessukumārataraṃ na kiṃcidastīti me matirbhavati | yā dṛṣṭā'smīti punarnadarśanamupaiti puruṣasya || (sāṃ. kā. 16)prakṛtipuruṣavivekaḥ

[8,2.360.130]

parasparaṃ ca bhagnarasayoḥ prakṛtipuruṣayoḥ vyāpakatvāt satyapi
saṃyoge sargo na pravartata evetyāha — dṛṣṭā mayetyupekṣaka ekaḥ dṛṣṭā'hamasmītyupara..tyanyā | sati saṃyoge'pi tayoḥ prayojanaṃ nāsti sargasya ||

[8,2.360.131]

aparimlānakutūhalo hi pumān vaṃcayituṃ śakyate , na dṛṣṭatattva iti
matvā satyāmapi yogyatāyāṃ nivartate prakṛtiḥ naṭīva raṅgabhūmau pradarśitanikhilanijanṛttavṛttāntanaipuṇā tata ityāha — raṅgasya darśayitvā nivartate nartakī yathā nṛtyāt | puruṣasya tathā''tmānaṃ prakāśya vinivartate prakṛtiḥ || (sāṃ. kā. 61)prakṛtereva bandhamokṣau

[8,2.360.132]

tadevaṃ prakṛtireva saṃsāre pravartate , prakṛtireva mokṣamanubhavatītyāha — tasmānna badhyate'ddhā nāpi mucyate nāpi saṃsarati kaścit | saṃsarati badhyate mucyate ca nānāśrayā prakṛtiḥ || (sāṃ. kā. 62)

[8,2.360.133]

kimarthaṃ punarasāvevaṃ ceṣṭate prakṛtiriti cet — kiṃ kriyate? svabhāva evaiṣa daivahatikāyāstasyāḥ — nānāvidhairupāyairupakāriṇyanupakāriṇaḥ puṃsaḥ | guṇavatyaguṇasya sataḥ tasyārthamapārthakaṃ carati || acetanāyā api prakṛteḥ kartṛtvādi

[8,2.360.134]

acetanatvādasyāḥ kathamevaṃkāritvamiti cet — uktamatra — vatsavivṛddhinimittaṃ kṣīrasya yathā pravṛttirajñasya | puruṣavimokṣanimittaṃ tathā pravṛttiḥ pradhānasya || (sāṃ. kā. 57)

[8,2.360.135]

nanu ! utpannatattvajñāne puṃsi prakṛterbhogānukūlamahadādikāryārambhaparāṅmukhatvāt ekasmiṃstattvavidi mukte sati sarve muktāḥ syuḥ — naiṣaṃ
doṣaḥ — tattvavidameva pumāṃsaṃ prati tasyā audāsīnyāt | anyasādhāraṇatvena tatkāryānapāyāt | tathā ca pātajaliḥ — "kṛtārthaṃ prati naṣṭamapyanaṣṭatadatyasādhāraṇatvāt" (yo. sū. 2.22) || sadehamuktiḥ , videhamuktiśca

[8,2.360.136]

nanu evaṃ yadaiva tattvajñānamutpannam , tadaiva prakṛtyupājitakarmaphalopabhogaparihāriṇaḥ puṃsaḥ śarīrapātaḥ syāt — netyāha — tiṣṭhati saṃskāravaśāccakrabhramivaddhṛtaśarīraḥ ||

[8,2.360.137]

tataḥ saṃskāraviratau satyāṃ — prāpte śarīrabhede caritārthatvātpradhānavinivṛttau | aikāntikamātyantikamubhayaṃ kaivalyamāpnoti — iti || buddhijñānopalabdhipadānāmaparyāyatvam

[8,2.360.138]

aho nu khalu kāpilakavikathārasākṣiptahṛdayaiḥ atibahu prasaktānuprasaktyā likhitamasmābhiḥ | tadiyaṃ pradhānavikṛtiḥ prathamā mahacchabdavācyā sā buddhiḥ tattvavidaṃ prati naṣṭā'pi anyasādhāraṇatvādanaṣṭaiveti
nityā | nityatvācca pratyabhijñāsanusandhānādivyavahāraprabandhanirvahaṇakṣamā buddhiḥ | jñānaṃ tu tasyāḥ vṛttiḥ | upalabdhistu puṃso vṛttimadbuddhidarśanamiti naiṣāṃ paryāyaśabdatvamiti || sāṃkyaprakriyānirāsaḥ

[8,2.360.139]

atra pratividhīyate — ātmanyeva nitye vyāpini boddhari jñātaryadhyavasātari dharmādharmādiyogini pratyabhijñānādikāryāṇāṃ kartari seyaṃ buddhiḥ
asaṃjñā sāṃkhyaiḥ kalpitā | cetanatvaṃ tu jñānādiyoginyā api yattvasyā
nābhyupagataṃ , so'yamatīva tamasvināṃ bhramaḥ | ya eva budhyate , jānāti ,
adhyavasyati — sa eva paśyati , cetayate ca | na khalvatra vastusvarūpabhedaṃ
paśyāmaḥ | tatra buddhirbudhyate , jānāti , adhyavasyati — puruṣastu paśyati ,
cetayate ceti vaṃcanāyaivamucyate , mugdhatayā vā || ātmanaḥ draṣṭṛtvādikaṃ svābhāvikam

[8,2.360.140]

yaccedamucyate — budhyādhyavasitamarthaṃ puruṣaḥ paśyatīti — tadvyākhyeyam — kimidaṃ tasya draṣṭṛtvamiti | pratibimbanamiti cet ; kiṃ svacche
puṃsi vṛttimatī buddhiḥ saṃkrāmati , uta vṛttimatyāṃ buddhau pumāniti | tatra
catiśaktirapariṇāminī apratisaṃkrameti na buddhau puruṣasya saṃkramaṇam |
buddhau tu puṃsi saṃkrāntāyāmapi puṃsaḥ kiṃ vṛttam , yena draṣṭā saṃpannaḥ ||

[8,2.360.141]

draṣṭṛtvaṃ svabhāva evāsyeti cet ; kiṃ buddhau pratibimbanena |
viśiṣṭaviṣayāvaccheda iti cet ; tataḥ pūrvamanālambanaṃ draṣṭṛtvamaghaṭamānamiti na naisargikaṃ draṣṭṭarūpatvaṃ puṃsaḥ syāt || buddhipuruṣadharmavibhāgānupapattiḥ

[8,2.360.142]

darśanaśaktiḥ svābhāvikīti cet — na — tasyā bhedābhedābhyāṃ nirūpayiḥ
tumaśakyatvāt | pratibimbapakṣe ca parasparānurāgasya tulyatvāt aviyogācca
kathamidaṃ nirdhāryatām — amī buddhidharmāḥ , amī puṃdharmā iti | na hi tayo
pārthagarthyena kadācit svarūpāvadhāraṇaṃ vṛttam || buddhi puruṣayoravailakṣaṇyaprasaṅgaḥ

[8,2.360.143]

anavadhāritakāryabhedatvācca nānātvamapi tayordurvacam | cetanācetanatvāt bhoktṛbhogyatvācca vispaṣṭaṃ tayornānātvamiti cet — na — jñānādiyogitvaṃ buddheḥ acetanatvaṃ ceti citram ||

[8,2.360.144]

api ca kalpayitvā'pi buddhipuṃsornānātvaṃ buddhidharmāḥ puṃsi , puṃdharmāśca
buddhāvāropaṇīyāḥ iti kiṃ bhedena ! bhede ca buddherjñānādiyogitvena cetana
tvāpatteḥ ekatra kāryakāraṇasaṃghāte cetanadvayamaniṣṭaṃ prasajyeta || buddherāvaśyakatvābhāvaḥ

[8,2.360.145]

nityamantaḥkaraṇamantareṇa puṃsaḥ upalabdhirna bhavediti buddheḥ kalpanā
cet — astyeva nityamantaḥkaraṇaṃ manaḥ | tena karaṇena karturātmanaḥ viṣayo
palabdhikriyā nirvartyate | saiva ca buddhirityākhyāyate , na tvanyā nityā
buddhirastīti || buddheḥ kartṛtvādyanupapattiḥ

[8,2.360.146]

kiṃca kasya kṛte paridṛśyamānamātmano jñānādikartṛtvaṃ utsṛjya buddheradṛśyamānaṃ tadupeyate | ko'trātiśayaḥ ?

[8,2.360.147]

nanu ! puruṣasya svātantryātmakakartṛtve sati svakṛtakarmaphalopabhogānantyādanirmokṣaḥ syāt | na hi karmaṇāṃ parikṣayaḥ janmakoṭiśatairapi śakyakriyaḥ | yadā tvakartāraṃ udāsīnamevaṃ prakṛtirbadhnāti , tadā saiva jñātā
satī mokṣyatīti na dūraṃ mokṣavartma bhaviṣyatīti || puruṣasyānirmokṣaprasaṅgaḥ

[8,2.360.148]

aho bata ! nikhilameva maurkhyaṃ sāṃkhyahṛdayeṣveva pratiṣṭhitamiti katha
manyo jana idānīṃ mūrkho bhaviṣyati ! acetane hi niraṅkuśe pradhāne bandhayitari sutarāmanirvokṣaḥ syāt | tattvavidamapi pumāṃsaṃ na badhnāti prakṛti
riti ko'syā niyantā ? paṅgvandhanyāyena saṃyogasya tadā'pi tulyatvāt |
nivṛttakutūhalaḥ pumāniti cet — prakṛtiranirmuktakautukā'bhinavavadhūrivasthitaiva ||

[8,2.360.149]

api ca , re mūḍha ! pūrvamapi tapasvinā puṃsā kiṃ kṛtam , yadā'sau
baddho'bhūt ? draṣṭṛtvaṃ tu tasya rūpaṃ tadavinābhūtamiti kaivalyadaśāyāmapi
tanna naśyatyeveti tadā'pi tasya bandhanāya kathaṃ na pravarteta nirmaryādā
prakṛtiḥ ?

[8,2.360.150]

dṛṣṭā'smīti viramatīti cet — maivam — na hyasau ekapatnīvratadurgrahagṛhitā | nissaṅkhyapuruṣopabhogasaubhāgyā paṇyavaniteva , na vā'sau
niyamena vyavahartumarhatītyāstāmetat || mahadādisṛṣṭikramanirākaraṇam

[8,2.360.151]

yacca sattvarajastamobhiḥ tribhirguṇaiḥ samāvasthāyāḥ pradhānaśabdavyapadeśabhājaḥ prakṛteḥ mahānnāma buddhirutpadyate ityādi prakriyājālamālapitam — tatsarvaṃ mahāndhaparamparānyāyapravṛttagurupāṭhakramopanatameva , na pramāṇamūlam | kāryāddhi kāraṇamalpaparimāṇamupalabhyate ; na tu viparyayaḥ |
svāvayavāśritasya ghaṭapaṭāderdarśanāt | tadavayavānāṃ tadapekṣayā'lpatvāt |
anyasyā mṛdaḥ mahāparimāṇatvamaprayojakam || ahaṃkārādisṛṣṭayanupapattiḥ

[8,2.360.152]

api ca — buddhirnāma viṣayopalaṃbhaḥ | ahaṅkāro'pyahaṃpratyayarūpo'
bhimānaḥ buddhiviśeṣa eva | tena bāhyānīndriyāṇi janyante , gandhādayaśca
guṇāḥ , guṇaiśca pṛthivyādīni bhūtānīti mahāvyāmohaḥ | idaṃ ca citram —
viṣayajanyā hi sukhādayaḥ prasiddhāḥ | te'dya sukhādijanyā viṣayāḥsaṃvṛttā
iti naveyaṃ viśvāmitrasyeva sāṃkhyamuneḥ sṛṣṭiḥ || prakṛtisadbhāve pramāṇābhāvaḥ

[8,2.360.153]

na ca pradhānāstitvamapi pramāṇavat , anvayādihetūnāmasādhanatvāt |
cetanānāmapi hi kāmaṃ bhavedapi sukhaduḥkhamohānvitatvam | acetanāni
bhūtāni sukhaduḥkhamohavantīti subhāṣitam | ghaṭe paṭe śakaṭe ca sukhaduḥkhamohāḥ santīti kaḥ pratipadyeta ? prakāśapravṛttiniyamā api cetaneṣveva
dṛśyante , nācetaneṣvityasiddhatvāddhetorna pradhānasiddhiḥ || satkāryavādaparikṣā

[8,2.360.154]

api ca satkāryavādamūla eṣa tapasvināṃ vibhramaḥ sarvaṃ sarvatrāstīti |
tato'nvayasiddhaṃ budhyamānāste pradhānasiddhāvadhyavasitāḥ | satkāryavādaśca
vicāryamāṇaḥ na samastyeveti kutastyā hetusiddhiḥ? kāryakāraṇabhāvaviṣaye vipratipattiḥ

[8,2.360.155]

nanu ! satkāryavāde kāryakāraṇabhāvo bhavati bhāvānāṃ , nānyathā |
tathā hi — catuṣṭayī gatiriha syāt | ghaṭādikāryaṃ mṛtpiṇḍādinā kārayena kriyamāṇaṃ asadvā kriyate ? sadvā ? sadasadvā ? anubhayasvabhāvaṃ vā ?
iti || sāṃkhyaiḥ asatkāryavādanirāsaḥ

[8,2.360.156]

tatrāsataḥ karaṇe kharaviṣāṇādepi karaṇaṃ syāt | asattve hi ghaṭasya
kharaviṣāṇasya ko viśeṣaḥ ? ghaṭasyāpi prāgabhāvapradhvaṃsābhāvadaśayoḥ
asattvāviśeṣāt prāgabhāvadaśāyāmiva pradhvaṃsadaśāyāmapi karaṇaṃ bhavet ||

[8,2.360.157]

asatkaraṇe ca niyatopādānagrahaṇaṃ na prāpnoti | tailārthī tilasarṣapānupādatte , na sikatāḥ | asattve ca tailasya ko viśeṣaḥ sarṣapāṇāṃ
sikatābhyaḥ ||

[8,2.360.158]

asati ca kārye , nirālambanaḥ kārakavyāpāro bhavet , na hyasau
mṛtpiṇḍādiviṣayo bhavitumarhati | kāryaṃ cāsat || upādānopādeyayorbhedānupapattiḥ

[8,2.360.159]

api cāvidyamāne kāraṇavyatirikte ca kārye janye tatkāraṇasya mṛtpiṇḍādeḥ ghaṭādikāryaṃ janitavataḥ kimiti na svarūpamupalabhyate |

[8,2.360.160]

atha svavināśena kāraṇaṃ kāryasya janakamiṣyate , tadiyamabhāvādbhāvotpattirbhavet | tasyāṃ ca kuto'yaṃ niyamaḥ , yadanantaravṛtta eva mṛtpiṇḍābhāvaḥ kumbhamabhinirvartayati , na cirātikrānta iti | ataścaparutmṛtpiṇḍe naṣṭe eṣamaḥ kumbhotpādaḥ syāt ||

[8,2.360.161]

atha svāvyatiriktameva kāraṇena kāryaṃ janyate , tarhi kāraṇasya
sattvāt tadavyatiriktaṃ kāryaṃ sadeveti nāsataḥ karaṇam || kāryasya sadasadrūpatvanirāsaḥ

[8,2.360.162]

sadasadapi na kārya vaktuṃ yuktam — sadasatorvipratiṣedhena ekatra samāveśāyogāt | rūpabhedādavirodha iti cet — na — kāryasya vicāryamāṇasyaikatvāt | tacca tenaiva svena kāryeṇa rūpeṇa saccet , nāsadbhavet |
asaccet , na sat iti pararūpeṇa tvasattvaṃ sarvabhāvānāmastyeva ||

[8,2.360.163]

anubhayātmakaṃ tu vastu nāstyeveti tatpāriśeṣyāt sadeva kāryam ||

[8,2.360.164]

kimiti ca tadā nopalabhyata iti cet — anumānenāpi yadupalabdhaṃ
tat kimanupalabdhaṃ bhavati ? pratyakṣeṇa tu tadanīmanupalambho'nabhivyaktatvāt | abhivyatisampādana eva ca kārakaprayatnasāphalyam | kāryaṃ tu
sadeveti || kāryasvarūpasiddhāntaḥ satkāryavādanirāsaśca

[8,2.360.165]

atrābhidhīyate — kena tu rūpeṇa tadānīṃ kāryaṃ saditi manyase ? yadi
kārakavyāpārābhinirvartyena salilāharaṇādyarthakriyāsamarthena pṛthubudhnodarākāravatā rūpeṇa cakramūrdhani ghaṭo'stīti — tadā'bhivyaktenāpi rūpeṇa sattvāt
atyantāya kārakavyāpāravaiphalyam | ityamapi ca kārakapravṛttau tadvyāpārānuparamaprasaṅgaḥ | kiṃ hi tadopalabhya kārakāṇi nivarteran , kāryasya
prāgupalabdhatvāt || ghaṭasya pūrvaṃ sattvāsaṃbhavaḥ

[8,2.360.166]

atha mṛtpiṇḍarūpeṇa tadānīṃ ghaṭo'stīti kathyate , na tarhyasau tadānīṃ
ghaṭo'sti , mṛpiṇḍa evā..vasti | na hyanyarūpeṇānyo'stīti śakyate
vaktum | uṣṭro'pyasan mṛtpiṇḍarūpeṇāstīti syāt ||

[8,2.360.167]

athoṣṭrarūpamuttarakālamapi na nirvartyate , ghaṭastu tato nirvartyate —
yadyevaṃ yadaivāsau nirvartyate , tadaivāsti , na tataḥ pūrvamiti ||

[8,2.360.168]

atha pūrvaṃ śaktayātmanā tasyāstitvaṃ , idīnīṃ abhivyaktyātmanā
kriyate iti — tadapyanupapannam — abhivyaktirapi tatsvarūpādbhinnā , abhinnā
vā ? satī , asatī vā ? iti vikalpyamānā na pūrvoktaṃ doṣamativartate || abhivyaktisvarūpavimarśaḥ

[8,2.360.169]

kā ceyamabhivyaktiḥ ? kiṃ kāryātmanā'vasthānam , atha saṃsthānaviśeṣaḥ , uta pratītiḥ ? iti ||

[8,2.360.170]

yadi kāryātmanā'vasthānaṃ , tatpūrvaṃ nābhūt , tadadhunā bhūtamityasatkāryam | pūrvamapi vā yadi tadāsīt , tadā punaḥ kārakavaiphalyam ||

[8,2.360.171]

saṃsthānamapi avayavasanniveśaviśeṣaḥ | sa cāsanneva kriyate | avayavāstu santīti kasyātra vivādaḥ ? na hi paramāṇavo'smābhirnāṅgīkṛtāḥ ||

[8,2.360.172]

pratītistu ghaṭasya cakṣurādikārakasāmagryadhīnā , na mṛtpiṇḍadaṇḍacakrādikārakacakrasādhyeti , sā cakramūrdhani ghaṭasya nāstyeveti asan
ghaṭaḥ || darśanādarśanādhīne sadasattve hi vastunaḥ | dṛśyamyādarśanāttena cakre kumbhasya nāstitā ||

[8,2.360.173]

cakramūrdhavat pradhvaṃsadaśāyāmapyanupalambhāt ghaṭasya nāstitvameveti |
ataśca — "nāsato vidyate bhāvaḥ nābhāvo vidyate sataḥ (gī. 2.16)"

[8,2.360.174]

ityapramāṇakam , pūrvāparāntayorbhāvasvarūpādarśanāt || śaktyātmanāpi kāryasya na sattvam

[8,2.360.175]

śaktyātmanā'pi yadastitvamasyocyate — atrāpi cintyam — keyaṃ
śaktirnāmeti | yadi ghaṭasvarūpādbhinnā'sau , tarhi pararūpeṇa ghaṭo'sti ,
svarūpeṇa ca nāstītyasat kāryamuktaṃ syāt | ghaṭādabhinnatve tu śakteḥ
śaktirūpeṇa ghaṭo'stīti svarūpeṇaiva ghaṭāstitvamuktaṃ bhavet | tacca
pratyakṣavirodhānnirastam || asatkāryavāde dūṣaṇoddhāraḥ

[8,2.360.176]

asatkaraṇapakṣe ca yaccoditaṃ — śaśaviṣāṇādyapi kriyeteti — tattu
vacanavyaktyaparijñānāt | "yadasat , tat kriyate" iti neyaṃ vacanavyaktiḥ , api tu "yat kriyate , tadasat" iti || asataḥ kāryasya śaśaśṛṅgādivailakṣaṇyamsvarūpasahakāryādihetavo yadvidhāyinaḥ | dṛśyante , janyate taddhi na vyomakusumādikam || prāgabhāvadaśāyāṃ ca hetuvyāpāradarśanam | na tu pradhvaṃsavelāyāṃ ataḥ kamanuyuṃjmahe || upādānaṃ tu sarvasya yanna sarvatra dṛśyate | tanna kāryasya sadbhāvāt , api tvevaṃ nirīkṣaṇāt || adyatve vyavahāro'pi naivāpūrvaḥ pravartate | yathopalabdho vṛddhebhyaḥ sa tathaivānugamyate || tailārthī sikatāḥ kaścidādadāno na dṛśyate | adṛṣṭavā cādya nānyo'pi tadarthī tāsu dhāvati || anvayavyatirekau ca gṛhyete vyavahārataḥ | anādiścaiṣa saṃsāraḥ iti kasyānuyojyatā || kāraṇasya kāryānukūlaśaktimattvam

[8,2.360.177]

athavā śaktiniyamādevopādānaniyama upapatsyate || śaktistu nityā sūkṣmā ca neha kācidupeyate | tadabhyupagame nityaṃ kāryotpattiprasaktitaḥ ||

[8,2.360.178]

kintu yogyatāvacchinnasvarūpasahakārisannidhānameva śaktiḥ | saiveyaṃ
dvividhā śaktirucyate — avasthitā , āgantukī ca | mṛttvādyavacchinnaṃ
svarūpaṃ avasthitā śaktiḥ | āgantukī ca , daṇḍacakrādisaṃgarūpā | śaktidvayakṛtā ca kāryaniṣpattirasakṛddṛṣṭeti tadarthibhistu tadupādānam ||

[8,2.360.179]

yogyatā'pi nārthāntaraṃ kiṃcit , kintu vastuviśeṣa evetyevaṃ vastuviśeṣaniyamāt upādānaniyamasiddheḥ na sat kāryam || yogyatā na kāryasvarūpā

[8,2.360.180]

na ca śaktireva kāryamiti vaktavyam | kāryasvarūpasya tataḥ pṛtha
gbhūtasya pratītyā vyavasthāpanāt | śakteśca kāryatve kāryādeva kāryotpādo'
ṅgīkṛtaḥ syāt | na ca ghaṭāt ghaṭa utpattumarhati | śakteśca kāryamutpadyata
ityabhyupagatam | ato'nyat kāryam , anyā ca śaktiḥ || yogyatāyā adviṣṭhatvam

[8,2.360.181]

nanu ! vācyavācakayośśabdārthayoḥ , vyaṅgyavyaṃjakayośca dīpaghaṭayoḥ ubhayāśritā śaktirdṛṣṭeti kāryakāraṇayorapyasāvubhayādhiṣṭhānā
bhavitumarhati | asati dvitīye kāryākhye tadāśraye kathamiyamubhayāśritā
syāditi ||

[8,2.360.182]

naitadevam — yathādarśanaṃ śakterabhyupagamāta | na caikatra dṛṣṭaṃ rūpamanyatrāpi mṛgyate | vācyavācakayoḥ vyaṅgyavyajakayośca dvayoḥ pṛthaktvena
darśanādubhayāśritā śaktiraṅgīkṛteti hetudvayasyānupalambhāt kevalakāraṇavattireva śaktiḥ | tatkṛtaścopādānaniyama iti siddham || asatkāryavāde svārasyam

[8,2.360.183]

asatkāryapakṣa evopādānaniyamavicāro yuktaḥ || utpattau khalu siddhāyāṃ upādānaṃ vicāryate | satastu naiva nāstīti kimupādānacintayā ||

[8,2.360.184]

satkāryavāde ca sutarāmupādānaniyamo durghaṭaḥ ; sarvasya sarvatra
bhāvāt | sikatātilasarittīrakedāravyaptabījaniyatāṅkurādikramotpadyamānatilasvarūpaparyālocanayā tileṣviva sikatāsvapi tailasaṃbhavāt | — sarvasya sarvatra cāstitve niyatapadārthapratiṣṭhitahānopādānādivyavahāra
sakala eva viplaveta || satkāryavāde asāmañjasyam

[8,2.360.185]

api ca prāyaścittameṣa tapasvī taptakṛcchramatikaṣṭaṃ kathaṃ cariṣyatīti
mahanmama manasi kāruṇyam | annaṃ ca tāvadayamaśnāti , anne ca varco'stīti viḍbhakṣaṇāt prāyaścittīyata evāyamiti alaṃ satkāryavādapramādena || asatkāryavāde doṣoddhāraḥ

[8,2.360.186]

yatpunarabhāṇi — kāraṇānupamardena kāryānutpādāt abhāvādbhāvotpattirbhavet | tatra cānantaravṛttyutpattiniyamo na syāt iti — tadapyayuktam —
mūrtānāṃ samānadeśartvāvarodhāt kāryakāraṇayorekadeśatvaṃ neṣyate | naitāvatā bhāvotpattirabhāvādbhavitumarhati , kāraṇādhīnatadutpādadarśanāt | ata
evānantaryaniyamo'pyupapannaḥ | na ca kāryakāraṇayorabhedāt sat kāryamiti
vaktavyam | tayoḥ pratyakṣasiddhabhinnasvarūpatvāt || asaṃbaddhātkāryotpattinirāsaḥ

[8,2.360.187]

yattu niralambanā kārakapravṛttiriti coditam — parihṛtaṃ tat bhāṣyakāreṇa "buddhisiddhaṃ tu tadasat" iti | vṛddhavyavahārataḥ kāryakāraṇabhāvā
mavagamya amuṣmāt kāraṇāt idamīdṛśaṃ kāryamutpadyata iti buddhau nirdhāryakārakāṇi kartā niyuṅkta iti na nirviṣayaḥ kārakavyāpāraḥ ||

[8,2.360.188]

tadevaṃ satkāryavādasya niṣpramāṇakatvāt tanmūlānvayādihetusidhyabhāvāt na pradhānāstitvasiddhiḥ | tadabhāvācca na tadvikṛtiḥ nityābuddhiḥ | api tu jñānopalabdhirūpaiveti samyak sūtritaṃ "buddhirupalabdhi
rjñānamityanarthāntaram" iti || buddheranityatvam

[8,2.360.189]

itaścānityā buddhiḥ — jānāmi , jñāsyāmi , ajñāsiṣamiti upajananāpāyadharmatayā pākādivat kālatraye'pi prakāśamānatvāt | jñānavyatiriktāyāśca buddherapratibhāsāt ||

[8,2.360.190]

ayaṃ tu viśeṣaḥ | pākādikriyāṇāṃ odanādiphalāvacchedadvārakaṃ
kālavaitatyamapi bhavati | upalabdhestu vastusvarūpaprakāśanamātraparisamāptaprayojanāyāḥ kālavetatyaṃ nāstyeva | ata evānityatve'pi utpannāpavargiṇīmeva buddhimācakṣate , śabdavat ; na ghaṭādivat kālāntarasthā
yinīmiti || buddherātmaguṇatvam

[8,2.360.191]

sā ceyaṃ buddhiḥ ātmāntaḥkaraṇaśabdadīpendriyārthādyanekakārakakalāpakāryā'pi satī na bāhyena bāhyakarmaṇi samavaiti | na bāhyakaraṇe cakṣurādau | nāntaḥkaraṇe manasi | kintu kartaryeva | kartā'pi ca nityaḥ
vibhurātmā , na bhūtasaṅghātasvabhāvaḥ kāryastasyā āśraya ityātmaparīkṣāyāṃ
nirṇītam | guṇatvamapi cāsyāstatraiva darśitam || buddherāśutaravināśitve hetuḥ

[8,2.360.192]

nanu evaṃ tarhi na buddheranityatvam , vināśakāraṇābhāvāt | dvividho
hi guṇānāṃ vināśahetuḥ — āśrayavināśaḥ , virodhiguṇaprādurbhāvo vā |
nehāśrayavināśa , nityatvādātmanaḥ | na ca virodhinamasyāḥ kaṃ cidruṇamupalabhāmahe — na — śabdavadāśuvināśitvāt | nityākāśaguṇo'pi śabdaḥ
śabdāntaramārabhya yathā vinaśyati , tathā buddhiḥ buddhyantaramārabhya vinaśyatīti tathā darśanāt kalpyate | yāvāṃśca kaścana vināśadarśanabhedopalambhādiḥ
śabdasyānityatāyāṃ nyāya uktaḥ , sa sarvo'pi buddhāvapi yojanīyaḥ || jñānānāma..gapadyakāraṇam

[8,2.360.193]

ata eva na buddhīnāmekapramātṛvṛttīnāṃ yaugapadya vidyate , varṇānāmivaikavaktṛprayuktānām | vinaśyadavinaśyaddaśayostu buddhyorāśu vināśitve'pi yaugapadyamanubhavādabhyupeyataityalamativistareṇa ||

[8,2.360.194]

buddheranityatāyāṃ ca prāyeṇa sarvavādināmavivādaḥ | tathā cāha
jaiminiḥ "satsaṃprayoge puruṣasyendriyāṇāṃ buddhijanma tat pratyakṣam" iti || buddherapi heyatvam

[8,2.360.195]

acirarucivattasmāt buddhirnisargavinaśvarī — bhavati janakaḥ svātmā tasyāḥ sa eva samāśrayaḥ | bhavamarubhavaistāpaiḥ yā jātameva yunakti sā — vyasanajananīṃ jahyādenāṃ paramārthavit ||

[8,2.360.196]

iti buddhiparīkṣā — manaḥparīkṣā"yugapajjñānānutpattirmanaso liṅgam || 1.1.12 ||" (nyā. sū.)

[8,2.360.197]

manaso yadeva sattve pramāṇaṃ , tadgamyatvamevāsya lakṣaṇam , samānetarajātīyavyavacchedakāritvāt || manasaḥ pratyekagaṇanāyāṃ hetuḥ

[8,2.360.198]

nanu ! manasa indriyatvāt tadvarga eva paṭhanaṃ yuktam | kimartho'yaṃ
pṛthaṅnirdeśaḥ ? — na — dharmabhedāt | bhautikānīndriyāṇi niyataviṣayāṇi |
saguṇānāṃ caiṣāmindriyabhāvaḥ | manastu na bhautikam , na niyataviṣayam |
na cāsya saguṇasyendriyabhāvaḥ iti || manasaḥ abhautikatvam

[8,2.360.199]

tacca na bhautikam , akāryatvāt | ata eva na tadguṇayogi | na
ca niyataviṣayam | sarvaviṣayatvaṃ tvasya sakalabāhyendriyāṇāmadhiṣṭhātṛtvat | tadanadhigamyasukhādiviṣayagrāhitvācca | bāhyendriyāṇi hi mano'
dhiṣṭhitāni svaviṣayeṣu pravartitumutsahante cakṣurādīni , nānyathā ||

[8,2.360.200]

kasmādevamiti cet — yugapat jñānānutpatteḥ | uttarakālaṃ ca bāhyendriyavyāpāravirahe'pi tadarthāvamarśāt — astyekendriyagamyeṣu kvacijjātiguṇādiṣu | vijñānāyaugapadyaṃ yat manasastanna sādhanam ||

[8,2.360.201]

tatra viṣayādidoṣeṇa dūratvādinā jātyādeḥ yugapat gṛhītumaśakyatvāt || jñānāyaigapadyasya manassādhakatvam

[8,2.360.202]

yattu — nānendriyagrāhyeṣu yugapatsannihiteṣvapi gandharasarūpādiṣu viṣayeṣu
tadgrahaṇeṣu ca svakāryānumitasannidhāneṣu , satsvapyavikaleṣu kāraṇeṣu yugapadupalabdhayo na bhavanti , tato'vasīyate — nūnaṃ kāraṇāndaramebhirapekṣyate |
tacca mana ityākhyāyate || jñānāyaugapadye kāraṇam

[8,2.360.203]

nanu ca! sugandhi śītalāṃ dīrghāṃ aśnantaḥ śuṣkaśaṣkulīm | kapilabrāhmaṇāssanti yugapat paṃcabuddhayaḥ ||

[8,2.360.204]

api ca ayaṃ khalvadhyāpakaḥ adhīte , vrajati , kamaṇḍaluṃ dhārayati ,
panthānaṃ paśyati , śṛṇotyaraṇyajān śabdān , bibhyat vyālaliṅgāni
bubhutsata iti kramāgrahaṇāt yugapadetā buddhayo'sya bhavantīti — na — āśūtpatteḥ
sūcyagrabhidyamānakokanadadaḍakadambakālavadatisūkṣmatvāt kālasya kramastatra
na vibhāvyate | bhavitavyaṃ tu teneti || smṛtikāraṇatayā'pi manassiddhiḥ

[8,2.360.205]

yadi kāraṇāntaranirapekṣacakṣurādikaraṇasādhyā eva rūpādiviṣayopalabdhayaḥ , taduttarakālamupahatakaraṇānāmapi kathaṃ smaraṇādirūpastadavamarśaḥ ?
ato nūnaṃ nayanādivat karaṇāntaramavikalaṃ tadgrāhi vidyate || manasaḥ aṇutvādiḥ

[8,2.360.206]

avyāpakaṃ ca tat | vyāpitve na hi buddhīnāṃ yaugapadyaṃ nivartate |
asti cāyaṃ vyavahāraḥ ukte'pi kyacidvacasi kaścidāha , "nāhametadaśrauṣama ,
anyatra me mano'bhūt" iti | tasmānna vyāpakaṃ manaḥ ||

[8,2.360.207]

pratiśarīramekaṃ ca , tadanekatve punarapi jñānayaugapadyānapāyāt ||

[8,2.360.208]

kriyāvacca tat , niṣkriyeṇendriyāṇāmadhiṣṭhātumaśakyatvāt ||

[8,2.360.209]

mūrta ca tat , amūrtasya kriyānupapatteḥ ||

[8,2.360.210]

mūrtatve sati nityaṃ ca tat niravayavattvāt , anāśritatvācca
murtatvaṃ tvanityatāyāmaprayojakamiti vakṣyāmaḥ ||

[8,2.360.211]

niravayavaṃ ca , tadavayavakalpanāyāṃ pramāṇābhāvāt ||

[8,2.360.212]

vegavacca , tadāśusaṃcārāt | āśusaṃcāramantareṇopalabdhiśaighryasya
dṛṣṭasyānupapatteḥ ||

[8,2.360.213]

indriyasaṃyogi ca tat , dravyatvāt ||

[8,2.360.214]

dravyaṃ ca tat , vegādiguṇayogāt ; kriyāvattvādanāśritatvācca ||

[8,2.360.215]

acetanaṃ ca tat , kāraṇatvāt , itarathā hyekatra śarīre cetanadvaya
samāveśāt avyavahāraḥ syāditi | tasmādevaṃrūpaṃ manaḥ ||

[8,2.360.216]

sāṅkhyoktaṃ su tasya rūpamayuktamiti tatprakriyāniṣedhādeva
vyākhyātam || manassādhakahetvantarāṇi

[8,2.360.217]

anyānyapi smṛtyanumānāgamasaṃśayapratibhāsvapnohajñānāni , āntarasukhaduḥkhecchādveṣādiviṣayagrāhīṇi ca jñānāni manaso liṅgāni santyeva |
teṣāṃ bāhyendriyavyāpārasādhyatvāsaṃbhavāt karaṇarahitāyāśca kriyābhinivṛtteradarśanāditi || mānasāni jñānāni

[8,2.360.218]

smṛtistāvanmanojanyaiva | anumānāgamajñānaṃ tu parokṣārthaviṣayattvāt mānasam | saṃśayastu mānaso'pi kaścidvakṣyate | pratibhā manāsī
darśitaiva — "śvo me bhrātā''gantā" iti | svapnajñānamuparatendriyagrāmasya
bhavat kathaṃ nāma na mānasam ||

[8,2.360.219]

tarko'pi saṃśayavat kvacidviṣaye mānaso bhavatyeva | sukhādīnāṃ tu
jñaptivat utpattirapi manonibandhanaiva | kāryaṇāmātmaguṇānāmutpattau
pratyāsannakāraṇāntarasaṃbhave'pi ātmamanassaṃyogasyāvadhṛtasāmarthyasyāsama
vāyikāraṇatvāt | ataśca viṣayānubhavajanye'pi sukhādau manassaṃyogaḥ
kāraṇam ||

[8,2.360.220]

sukhādīnāṃ ca bodhasvarūpatvaṃ svasaṃvedyatvaṃ ca nirastam | atastadupalabdhau manasa eva kāraṇatā || manasaḥ saṃskāraviśeṣavatvam , heyatvaṃ ca

[8,2.360.221]

tadidaṃ manaḥ pūrvakṛtaśubhāśubhakarmasaṃkāravatā''tmanā tadvaśādeva
śarīradeśe saṃyogaṃ pratipadyate | tatraiva ca jīvanavyavahāraḥ | vipacyamānakarmāśayasahitaḥ ātmamanassaṃyogo jīvanamiti hi vadanti | saṃyuktaṃcātmanā manaḥ teṣu teṣūpapattisthāneṣu nānāvidhabhogasādhanatayā saṃsārakāraṇaṃ bhavati | nityatvādātmamanasoḥ anāditvācca saṃsārasya nedaṃ
codanīyaṃ — prathamameva kathaṃ ātmamanasossaṃyoga iti | na hi prathamo
nāma kaścit kālaḥ samasti ; ādisargasyāpi pūrvasargasāpekṣatvāt |
īśvaro'pi hi karmāpekṣa eva vicitrasya jagataḥ sraṣṭeti nirṇītametaditi
kṛtaṃ vistareṇa || vidadhatsukhādibhogaṃ vahacca taralendriyāśvasārathitām | bandhanimittaṃ mana iti manasvinā yatnato heyam ||

[8,2.360.222]

iti buddhiparīkṣā — pravṛttiparīkṣā"pravṛttirvāgbuddhiśarīrārambhaḥ || 1.2.27 ||" (nyā. sū.)

[8,2.360.223]

vāgiti varṇātmakaśabdakāraṇasaṃyogādyucyate , nendriyamiti vyākhyātam | buddhiriti mana ihocyate , nopalabdhiḥ | śarīraṃ prasiddham | teṣāṃ
ārambhaḥ vyāpāraḥ , tairvā ārambha iti sarvathā tadīyakriyā pravṛttirityucyate || pāparūpā pravṛttiḥ

[8,2.360.224]

sā ca dvividhā puṇyā pāpikā ca | tatra pāpikā vācā caturvidhā ,
manasā trividhā , śarīreṇa trividhaiveti daśavidhā ||

[8,2.360.225]

vācā pravṛttistatra anṛtaparuṣasūcanāsambaddhavacanarūpā caturvidhā ||

[8,2.360.226]

paradrohaparadravyābhilāṣanāstikyānuvyānarūpā trividhā manasā
pravṛttiḥ ||

[8,2.360.227]

hiṃsāsteyapratiṣiddhamaithunācaraṇarūpā trividhā śarīreṇa pravṛttiḥ |
maithunagrahaṇaṃ evaṃprakārasurāpānādyupalakṣaṇārtham | seyaṃ daśavidhā pravṛttiḥ
anavaratamabhijvalato niratiśayaduḥkhavedanādāyino narakānalasyendhanam || puṇyarūpā pravṛttiḥ

[8,2.360.228]

puṇyā'pi satyapriyahitavacanasvādhyāyādhyayanarūpā caturvidhā vācā
pravṛttiḥ | japayajñe hi svādhyāyapāṭha evopāṃśunā , antassaṃjalpena vā ||

[8,2.360.229]

aspṛhā'nukampāparalokaśraddhātmikā trividhā manasā pravṛttiḥ ||

[8,2.360.230]

dānaparitrāṇaparicaraṇarūpā trividhā śarīreṇa pravṛttiritīyamapi
darśavidhaiva | eṣā ca svargasadanadvārasopānakalpā || pravṛtteḥ dvividhatvam

[8,2.360.231]

seyamubhayato viṃśatibhedā pravṛttiḥ saṃkṣepato dvividhaiva , vidhiniṣedhātmakatadavagamopāyabhedāt | vidhiniṣedhāvagamaśaraṇa eva hi sadasatkarmāvagamaḥ | tatra vihitānuṣṭhānaṃ svargāya , niṣiddhācaraṇaṃ narakāyetyevaṃ
sukhaduḥkhopabhogasthānaśarīrendriyādyabhisambadhanibandhanameṣā pravṛttirbhavantī saṃsārasya paramaṃ kāraṇaṃ bhavati || pravṛtterdharmādharmahetutvam

[8,2.360.232]

yo hyayaṃ devamanuṣyatiryagyoniṣu śarīrasaṃsargaḥ , yaśca prativiṣayaṃ buddhisaṃsargaḥ , yaścātmanā saha manasassaṃsargaḥ sa sarvaḥ pravṛttereva pariṇāmavibhavaḥ |
vṛtteśca sarvasyāḥ kriyātvāt kṣaṇikatve'pi tadupagato dharmādharmaśabdavācyaḥ ātmasaṃskāraḥ karmaphalopabhogaparyantasthitirastyeva | na ca phalamadattvā dharmādharmau kṣīyete | antyasukhaduḥkhasaṃvidvirodhinau hi dharmādharmāvudāharanti | na ca jagati tathāvidhaṃ kimapi kāryamasti vastu , yanna
dharmādharmābhyāmanākṣiptasaṃbhavamiti taducchede mumukṣuṇā yatna āstheyaḥ || iti vitanutaḥ puṇyāpuṇyapravṛttisamudbhavaunigalavadimau dharmādhamau rujaṃ bhavabandhane | yadi niravadherduḥkhasyāntaṃ cikīrṣasi sarvathāparihara manovākkāyānāṃ pravṛttimanargalām || doṣaparīkṣā"pravartanālakṣaṇā doṣāḥ || 2.2.27 ||" (nyā. sū.)

[8,2.360.233]

pravartanā pravṛttiṃ prati prayojakatā | sā lakṣaṇaṃ yeṣāmiti pravartanālakṣaṇā doṣāḥ | doṣaprayukto hi puruṣaḥ puṇye karmaṇi , pāpe vā pravartate || doṣasyānupadeśyatvaśaṅkāparihārau

[8,2.360.234]

nanu ! pratyātmavedanīyatayā doṣāṇāṃ svarūpamaparokṣameva | tat
kimarthameṣāṃ lakṣaṇato rūpaṃ nirūpyate — satyam — pratyātmavehanīyatve'pi
yadeṣāṃ pravartanālakṣaṇatvamupadiśyate , tadanena rūpeṇa saṃsārakāraṇatvajñāpanārtham |
dharmādharmanirmito hi śarīrādiduḥkhādhiṣṭhānasaṃbandhaḥ | tadbījasya ca
karmaṇaḥ kāraṇaṃ doṣāḥ karmaṇi pumāṃsaṃ pravartayanto bhavantīti pravartanālakṣaṇā
ityuktāḥ ||

[8,2.360.235]

parasantānavartināṃ doṣāṇāṃ apratyakṣatvāt tatpratītaye pravartanālakṣaṇattvakathanamiti tvapavyākhyānam — alpaprayojanakatvāditi || doṣāṇāṃ vibhāgaḥ

[8,2.360.236]

teṣāṃ doṣāṇāṃ trayo rāśayo bhavanti , rāgaḥ dveṣaḥ mohaḥ iti | tatrānukūleṣvartheṣu abhilāṣalakṣaṇo rāgaḥ | pratikūleṣvasahanalakṣaṇaḥ dveṣaḥ | vastupāramārthyāparicchedalakṣaṇo mithyādhyavasāyo mohaḥ || īrṣyādīnāṃ kḷpteṣvevāntarbhāvaḥ

[8,2.360.237]

nanu ca ! īrṣyāsūyālobhamānamadamatsarādidoṣāntarasaṃbhavāt kathaṃ traya
eva doṣāḥ ? — na — īrṣyādīnāṃ yathānirdiṣṭeṣvevāntarbhāvāt || rāgaprabhedāḥ

[8,2.360.238]

kāmaḥ , matsaraḥ , spṛhā , tṛṣṇā , lobha iti paṃcaprakāro rāgapakṣaḥ |
strīsaṃyogecchā kāmaḥ | yadanyasmai nivedyamānamapi vastu dhanavanna kṣīyate ,
tadaparityāgecchā matsaraḥ | anātmīyavastvāditsā spṛhā | punarbhavaprati
sandhānahetubhūtecchā tṛṣṇā | niṣiddhadravyagrahaṇecchā lobha ityabhilāṣaprakārabhedāt rāgapakṣa evāyam || doṣaprabhedāḥ

[8,2.360.239]

dveṣapakṣo'pi paṃcavidhaḥ , krodherṣyāsūyā droho'marṣa iti | akṣibhvrādi
vikārahetuḥ prajvalanātmakaḥ krodhaḥ | sādhāraṇe'pi vastuni parasya darśanādyasahanaṃ īrṣyā | paraguṇeṣvakṣamā asūyā | parāpakāraḥ drohaḥ | adarśitamukhādivikāraḥ paraṃ prati manyuḥ amarṣaḥ iti asahanaprakārabhedādeṣa
dveṣapakṣaḥ || mohaprabhedāḥ

[8,2.360.240]

mohapakṣastu caturvidhaḥ — mithyājñānaṃ , vicikitsā , mānaḥ , pramāda
iti | atasmiṃstaditi jñānaṃ mithyājñānam | kiṃ sviditi vimarśo
vicikitsā | asadguṇādhyāropeṇa svotkarṣabuddhirmānaḥ | kiyadetadityavajñayā kartavyākaraṇaṃ pramādaḥ | sa eva mada ityākhyāyate | so'yaṃ tattvāparijñānaprakārabhedānmohapakṣaḥ || mohasya pāpatamatvam

[8,2.360.241]

evaṃ traya evaite doṣāḥ | śokahaṣau tu sukhaduḥkhe ucyete , na doṣāntaram |
teṣāṃ tu mohaḥ pāpatamaḥ , itarayostu tadadhīnātmalābhatvāt | mūḍhasya
hi rāgadveṣau bhavataḥ , mithyāsaṃkalpādutpadyamānayoranubhavāt | kusaṃkalpaśca
mithyājñānaprakṛtiḥ | evaṃ mithyājñānasyaiva bhagavataḥ sarvamidaṃ vilasitaṃ ,
yo'yamanekaprakāraḥ saṃsāraduḥkhabhāraḥ || mohasya svato doṣatvam , doṣahetutvaṃ ca

[8,2.360.242]

yadyevaṃ na tarhi mohasya doṣatvam , doṣakāraṇatvāditi — na — tallakṣaṇā
napāyāt | satyapi doṣāntarahetutve svayamapi puruṣapravṛttiprayojakatvalakṣaṇayogāt rāgavat doṣatvaṃ na moho'pi jahāti | ta ime doṣāḥ
saṃsārahetava iti yatnataḥ śamanīyāḥ || doṣaśamanopāyaḥ

[8,2.360.243]

kathaṃ punaramī śamayituṃ śakyāḥ ? uktamatra — nākasmikāḥ , na nityāḥ ,
nājñātaśamanopāyāḥ , na cāśakyapratikriyā iti | vistarataścaitadapa
vargāhnike parokṣyate | mithyājñānanimittāḥ khalvete doṣāḥ | tasmin
samyagjñānaprabhāvanihate hetorabhāvānna bhavantyeveti || doṣasya ekatvaśaṅkāparihārau

[8,2.360.244]

nanu ! evaṃ prasavavināśakāraṇayorekatvāt eka eva doṣo bhavediti
tritvaṃ hīyeta — na — anubhavasiddhabhedatvāt | anubhūyate hi rāgadveṣamohānāmitaretaravibhaktaṃ svarūpam | kāraṇaikatvaṃ tu na prayojakam , ekasmādeva
jvalanasaṃyogāt utpadyamānānāṃ vinaśyatāṃ ca pārthivapadārthavṛttīnāṃ gandharasa
rūpasparśānāṃ nānātvadarśanāt | ataḥ sūktaṃ doṣaṇāṃ trairāśyamiti || saṃsārakārābhavanapraveśamārgāsta ete traya eva doṣāḥ | eṣāṃ prahāṇodyamamādadhānaḥna janmamṛtyū punarabhyupaiti || pretyabhāvaparīkṣā"punarutpattiḥ pretyabhāvaḥ || 1.1.19 ||" (nyā. sū.)

[8,2.360.245]

kasyeyaṃ punarutpattirucyate , ātmanaḥ śarīrasya vā ? tatrātmano nitya
tvādutpattireva nāsti , kā kathā punaśśabdārthasya ? śarīrasya tu utpattirasti , na tu paunaḥpunyena | na hi mṛtaṃ śarīraṃ tadeva punarutpadyate |
tasmāt punarutpattiḥ pretyabhāva ityavācakaṃ sūtram — ucyate — punaśśabdārthasya
yatnata upadiṣṭasya parihartumaśakyatvāt | tasyaiva nirvedotpādadvārakāpavargopayogayogyopadeśatvāt | ātmanaśca sthāyitvena kriyābhyā
vṛttisaṃbhavāt , tasyaiva punaḥ punarutpatti brūmaḥ | utpattivanmaraṇamapi |
so'yamātmana eva mṛtvā punarjanma pretyabhāva iti || nityasyāpyātmanaḥ janmamaraṇopapādanam

[8,2.360.246]

nanu ! janmamaraṇe ubhe api nityatvādātmanaḥ na saṃstaḥ ityuktam —
satyam — śarīrādisaṃyogaviyogayostu tathābhidhānānna doṣaḥ | maraṇaṃ —
ātmanaḥ bhogāyatanadehendriyādiviyoga ucyate | janma tu tatsaṃbandhaḥ | te
ete vipacyamānakarmāśayānurūpeṇa dehendriyādityāgopādāne eva maraṇajanmanī kriyābhyāvṛttyā bhavantī pretyabhāva ityucyate | sa eva ca
saṃsāraḥ | taditthamanudhyāyataḥ kasya sacetaso nirvedo nodiyāt |
taduktam — jarāviyogamaraṇavyādhayastāvadāsatām | janmaiva kiṃ na dhīrasya bhūyo bhūyastrapākaram || dehendriyādiracanāprakāraḥ

[8,2.360.247]

atha yairutpadyamānairdehendriyādibhirātmanaḥ saṃbandhaḥ , teṣāṃ kathamutpattirityuktaṃ sūtrakṛtā — "vyaktāt vyaktānāmutpattiḥ pratyakṣaprāmāṇyāt" (nyā. sū.. 4.1.11) iti | vyaktāditi kāpilābhyupagatatriguṇātmakāvyaktarūpakāraṇaniṣedhena paramāṇūnāṃ śarīrādau kārye kāraṇatvamāha ||

[8,2.360.248]

tathā hi — pārthivaṃ , āpyaṃ , taijasaṃ , vāyavīyamiti caturvidhamidaṃ kāryaṃ
svāvayavāśritamupalabhyate | tatra yathā ghaṭaḥ sāvayavaḥ kapāleṣvāśritaḥ ,
evaṃ kapālānyapi sāvayavatvāttadavayaveṣu , tadavayavā api tadavayavāntareṣu
ityevaṃ tāvat , yāvat paramāṇavo niravayavā iti | yatra yāvataḥ kāryajātasya svāvayavāśritasya pratyakṣeṇa grahaṇaṃ tatra tadeva pramāṇam | tata
ūrdhvamanumānam || paramāṇusādhakānumānam

[8,2.360.249]

tadapi hi kāryaṃ svāvayavāśritam , sāvayavatvāt , paridṛśyamānakāryavat | niravayatve tu tasya paramāṇutvameva | paramāṇuṣu ca sāvayavatvasya ca hetorasiddhatvānnāvayavāntarakalpanā | teṣāṃ hi sāvayavatve tadavayavāḥ paramāṇavo bhaveyuḥ | na te utpattikramavat vināśakrameṇāpi paramāṇavo'numīyante | loṣṭasya pravibhajyamānasya bhāgāḥ , tadbhāgānāṃ ca
bhāgāntarāṇītyevaṃ tāvat yāvadaśakyabhaṅgatvamadarśanaviṣayatvaṃ ca bhavati |
tadyataḥ paramavayavavibhāgo na saṃbhavati , te paramāṇava ucyante | teṣvapi hi
vibhajyamāneṣu tadavayavāḥ paramāṇavo bhaveyurna te | tadetadevaṃ utpattikramavat
vināśakramasyedṛśo darśanāt santi paramāṇavaḥ || paramāṇūnāmāvaśyakatā

[8,2.360.250]

atra hi trayī gatiḥ | asya ghaṭādeḥ kāryasya niravayavatvameva vā , avayavānantyaṃ vā , paramāṇvantatā vā ? tatra niravayavatvamanupapannam , avayavānāṃ paṭe tantūnāṃ , ghaṭe ca kapālānāṃ pratyakṣamupalambhāt | anantāvayava
yogitvamapi na yuktam , merusarṣapayoranantāvayavayogitvāviśeṣeṇa tulyaparimāṇatvaprasaṅgāt | tasmātparamāṇvantataiva yuktimatī ||

[8,2.360.251]

ta ime paramāṇavaḥ cetanecchāpreraṇamantareṇa viśiṣṭakramakamitaretara
saṅghaṭanamalabhamānāḥ kāryasiddhaye na paryāpnuyuḥ , acetanatvāditi cetana
eṣāmadhiṣṭhānā sakalabhuvananirmāṇanipuṇamatirīśvaro'bhyupagataḥ | tatsi
ddhaye ca sakalakutarkatimiratiraskārapūrvakaṃ pūrvameva niravadyamanumānamupapāditam ||

[8,2.360.252]

īśvaro'pi nānekātmavṛttivipākonmukhadharmādharmasaṃskāravaicitryamananurudhyamānaḥ vicitrasya jagato janma nirmātumarhatītyetadapi darśitam || paramāṇubhiḥ jagadārambhakramaḥ

[8,2.360.253]

na ca sakṛdeva sarve nirvartyamānakāryaparimāṇānuguṇasaṅkhyāḥ
paramāṇavaḥ ekatra saṃyojya kāryamārabhante , kintu dvyaṇukādiprakrameṇa |
sakṛdārambhe hi kumbhe bhajyamāne kapālaśarkarākaṇacūrṇādikramamapahāya prathamameva paramāṇvantatā bhavet ; sarvasaṃyogasya sarvavibhāgena sahasaiva vināśāt |
ataśca karparādikramadarśanaṃ virudhyeta | avinaṣṭe'pi paṭādau tantvādyavayavāśritatvamupalabhyamānaṃ kathaṃ vā samarthyeta ? paramāṇūnāmapratyakṣatvena
tadāśritatvasya grahītumaśakyatvāt | paramāṇūnāṃ ghaṭasya ca madhye kāryāntarānārambhāditi | tasmāt dvyaṇukādiprakrameṇa paramāṇavaḥ kāryamārabhante || dvyaṇukotpattiḥ

[8,2.360.254]

nanu ! dvādveva paramāṇū prathamaṃ saṃghaṭete ityatra kā yuktirucyate ?
bahutvasaṃkhyāyāḥ mahatparimāṇakāraṇatvadarśanāt , triṣu paramāṇuṣu prathamaṃ
milatsu tatkārye bahutvasaṃkhyāyāḥ mahattvārambhakatvāt tatpratyakṣatvaṃ prasajyeta |
na ca tatpratyakṣatvam , atisūkṣmatvāt | ato dvābhyāṃ paramāṇubhyāṃ dvyaṇukamādāvutpadyate || dvyaṇukasyāpratyakṣattvam , tryaṇukotpattiśca

[8,2.360.255]

tacca paramāṇuvadapratyakṣameva , mahattvānutpādāt | dvyaṇukadvayena tu
kāryārambha iṣyamāṇe tadaviśeṣaprasaṅgaḥ dvyaṇuka iva tatrāpi mahattvotpattau kāraṇābhāvāt | ataḥ tribhirdvyaṇukaiḥ tryaṇukamārabhyate | tatra
ca bahutvasaṃkhyayā mahattvamapyārapsyate , pratyakṣatvaṃ ca bhaviṣyati | tataḥ paraṃ
tu kramasāmānye pramāṇamasti , loṣṭādibhaṅge svāvayavakhaṇḍāvayavadarśa
nam | kramaviśeṣe tu pramāṇaṃ nāsti itthamārambha iti | yatra vā darśanamasti tatra tadastu kramaviśeṣe pramāṇamiti || antyāvayavinirūpaṇam

[8,2.360.256]

ārabhyārambhakatvaṃ neṣyate , mūrtānāṃ samānadeśatvavirodhāt | na hi
paramāṇavaḥ prathamaṃ kāryamārabhya , tadanu ta evottarottarakālaṃ kāryāṇyāra
bhante | kintu yatparamāṇunirvṛttaṃ kārya dvyaṇukaṃ , tat kāryāntarasyārambhakam
tadapyanyasya kāryaṇyetyevaṃ tāvat , yāvat paripūrṇāvayaviniṣpattiḥ ||

[8,2.360.257]

itthaṃ ca tantubhiḥ paṭaḥ kriyate , na tantvavayavairaṃśubhiḥ ; itarathā
hyuttarottarakāryārambhe'pi pūrvapūrvakāraṇānapāyāt mūrtānāmekadeśatvaṃ syāt |
na ca taddṛśyata iti yathokta eva kramaḥ śreyān ||

[8,2.360.258]

tadevamanekātmasamavetadharmādharmasaṃskāraparipākānurūpaprasaradīśvarecchāpreryamāṇa_paramāṇukriyānupūrvīnirvartyamānadvyaṇukādikāryaprakrameṇa śarīrādyavayavinivṛttiriti sthitam || śarīraviṣaye pakṣāntarāṇi

[8,2.360.259]

etadviparītāni tu matāntarāṇi pramāṇaviruddhāni | tathāhi — nityameva śarīrādi anutpattidharmakamiti pratyakṣaviruddham | pṛthivyāderapyavayavasanniveśaviśiṣṭatvāt kāryatvam īśvarasiddhau nirṇītam ||

[8,2.360.260]

ākasmikatvamapi śarīrādeḥ kāryasya na yuktam ; kāraṇaniyamopalambhāt , animittāyāśca bhāvotpatteranupapatteḥ ||

[8,2.360.261]

abhāvāt bhāvotpattirapi tādṛgeva ||

[8,2.360.262]

triguṇātmakapradhānavikāramahadahaṅkārādikāraṇakatvamapi kāryasya
pṛthivyādeḥ prāgeva pratiṣiddham ||

[8,2.360.263]

anārabdhāvayavirūpakāryāḥ paramāṇava evaite saṃcayaviśiṣṭāssantaḥ
lokayātrāṃ vahantītyetadapi na samīcīnam ; saṃcayasya bhedābhedavikalpābhyāṃ..nupapadyamānatvāt , paramāṇūnāṃ cātisaukṣmyādapratyakṣatvāt ||

[8,2.360.264]

paudgalikakāryapakṣe'pi paryāyāntareṇa paramāṇūnāṃ kathanam , apramāṇakatvaṃ vā ||

[8,2.360.265]

śabdavivartatvaṃ tadanugamāgrahaṇādanupapannam ||

[8,2.360.266]

paramātmopādānatvamapi na saṃbhavati , tasyaiva niṣpramāṇakatvāt ||

[8,2.360.267]

na ca "na kadācidanīdṛśaṃ jagat" (pū. saṃ. 491) iti pādaprasārikāmātraṃ kartumucitam ; sargapralayaprabandhasya samarthitatvāditi || ataśca pakṣāntaradurbalatvātyathoditaḥ siddhyati bhūtasargaḥ | taṃ yastu paśyannapi nihnuvīttasmai namaḥ paṇḍitaśekharāya || anādau saṃsāre sthitamidamaho mūḍhamanasāṃjanitvā jantūnāṃ maraṇamatha mṛtvāpi jananam | iyaṃ sā duḥkhānāṃ saraṇiriti saṃcintya kṛtinānidhātavyaṃ ceto jananamaraṇocchedini pade || phalaparīkṣā"pravṛttidoṣajanito'rthaḥ phalam || 1.1.20 ||" (nyā. sū.)

[8,2.360.268]

pravṛttidoṣāstu vyākhyātāḥ | tajjanito'rthaḥ phalamityucyate |
arthapadagrahaṇaṃ gauṇamukhyabhedapradarśanārtham | sukhaduḥkhe mukhyaṃ phalam |
tatsādhanaṃ tu śarīrendriyaviṣayādi gauṇam | sarvaṃ hīdaṃ pravṛttidoṣākṣiptaṃ
phalamityuktam | tadidamanādinā prabandhena pravartamānaṃ phalaṃ punaḥ punarupabhujyata iti mahataḥ khedasya heturiti bhāvyamānaṃ nirvedavairāgyādimārgeṇāpavargopayogitāṃ pratipadyate || āttamāttaṃ vijahataḥ tyaktaṃ tyaktaṃ ca gṛhṇataḥ | puṃsaḥ phalaghaṭīyantraṃ aho kaṣṭaḥ pariśramaḥ || phaladvaividhyam

[8,2.360.269]

tatpunaḥ phalaṃ karmaṇā kiṃ sadya eva saṃpadyate , kālāntareṇa vā ?
ucyate — dvividhaṃ karma — vihitaṃ niṣiddhaṃ ca | tatra vidhiphalānāṃ kālaniyamo nāsti | kriyāphalaṃ hi "dogdhi" "pacati" iti samanantaramutpadyamānaṃ dṛśyate | vidhiphalānāṃ tu naiva niyama iti śabdaparīkṣāyāṃ citrākṣepaparihārāvasare (pū. saṃ. 657) nirūpitametat || vidhiphale viśeṣaḥ

[8,2.360.270]

vidhiphalamapiḥ ca kiṃcana codanāvacanaparyālocanayā sadya iti niścīyate , vṛṣṭiriva kārīryāḥ | kiṃcit aihikaphalamapi karma vastubalāt
kālāntarāpekṣaṃ bhavati , putreṣṭyādi | na hi sahasaiva nidhilābhavat putralābhaḥ saṃbhavati , garbhasaṃbhavahetubhūtabhāryāparirambhaṇādikramāpekṣatvāt ||

[8,2.360.271]

jyotiṣṭomādi tu svargaphalaṃ karmaphalasvarūpamahimnaiva pāralaukikaphalamavartiṣṭhate | svargo hi niratiśayā prītiḥ , tadanyathānupapattiparikalpitaḥ , kanakagiriśikharādirvā bhogadeśaḥ | ubhayathā'pi naitaddeho
pabhogayogyatāṃ pratipadyate | aniyataphalaṃ tu citrādi kaiściduktam |
tacca yuktamayuktamiti vā tatraiva parīkṣitam || niṣiddhaphalavicāraḥ

[8,2.360.272]

niṣiddhasya tu karmaṇaḥ sarvasyaiva prāyeṇa paraloka eva phalam | paradārābhimarṣaṇādau hi kriyāphalaṃ suratasukhādi sadyaḥ phalam | niṣedhavidhiphalaṃ tu narakapatanaṃ pāralaukikam | svargavannarakasyāpi niratiśayaduḥkhātmanaḥ , tadanyathā'nupapatiparikalpitadeśasvabhāvasya vā etaccharīrānupa
bhogayogyatvāt ||

[8,2.360.273]

tīvrasaṃveganirvṛttaṃ tu karma vihitaṃ itaradvā pratyāsannavipākaṃ ihaiva
bhavati , nandīśvaranahuṣayorivetyāgamavidaḥ ||

[8,2.360.274]

corabrahmaghnādayaśca kecit pratyāsannapratyavāyāḥ prāyeṇa dṛśyanta evetyevameṣāṃ vicitraḥ karmaṇāṃ vipākaḥ || karmaṇāṃ phalapradatvaprakāraḥ

[8,2.360.275]

yadapi cocyate — karmakāle phalaṃ nāsti , phalakāle karma nāsti |
kālāntare ca phalasyānyat pratyakṣaṃ kāraṇamupalabhyate sevādikamiti — tadapi
pūrvaṃ parihṛtam | karmaṇāṃ vināśe'pi tajjanitasya ātmasaṃskārasya dharmādharmaśabdavācyasya bhāvāt | dṛṣṭasya ca sevādeḥ kāraṇasya vyabhicārāt
adṛṣṭakalpanāyā avaśyaṃbhāvitvāt ||

[8,2.360.276]

dharmāderātmanisamavāyāt , phalasya ca putrapaśvādeḥ anyatra samavetatvāt bhinnādhikaraṇatvaṃ karmaphalayorityapi na codyam ; mukhyasya sukhaduḥkhātmanaḥ phalasya bhinnāśrayatvānupapatteḥ | sukhaduḥkhe hyātmani vartete , dharmādharmau ca tatsthāveveti || dṛṣṭaṃ naiva sukhasya kāraṇamatastaddheturāgeṇa kiṃ? duḥkhasyāpi na tannibandhanamiti dveṣastadartheṣu kaḥ? tasmātkarmanimittakaṃ phalamiti dhyāyanna kuryāt kṛtīsaṅgaṃ karmaṇi yena dustaramasau saṃsāramāpadyate || duḥkhaparīkṣā"bādhanālakṣaṇaṃ duḥkham || 1.1.21 ||" (nyā. sū.)

[8,2.360.277]

bādhanā pīḍanaṃ — santāpanam | sā lakṣaṇamasyeti bādhanālakṣaṇaṃ
duḥkham | tatra mukhye duḥkhe lakṣye , lakṣaṇaśabdo yathāśruta eva | bādhanayaiva
hi duḥkhasvarūpaṃ lakṣyate — bādhayati duḥkhayatīti | gauṇe tu duḥkhe
śarīrādau lakṣye , bādhanālakṣaṇaṃ — bādhanānuṣaktamiti vyākhyeyam || pratyekaṃ duḥkhalakṣaṇakathanākṣepaḥ

[8,2.360.278]

nanu ! pūrvasūtravyākhyātena phalagrahaṇenaiva duḥkhasyopadiṣṭatvāt kimartha
punarupadeśaḥ ? sukhapratyākhyanārtha iti cet — na — pūrvāparavirodhāt | sakalaprāṇabhṛdanubhavasākṣikatvena ca sukhasya pratyākhyātumaśakyatvāt | tatpratyākhyāne ca vivakṣite kimarthaṃ prameyasūtre phalapadopādānam ? phale khalu sukha
duḥkhe iti vyākhyātam | tataśca sukhe pratyākhyāte duḥkhamevāvaśiṣyate |
taccānena duḥkhaśabdenaiva nirdiṣṭamiti kiṃ phalagrahaṇena? uktākṣepaparihāraḥ

[8,2.360.279]

ucyate — na sukhaleśasya saṃsāre jantubhirantarā'ntarā'nubhūyamānasya
pratyākhyānāya duḥkhagrahaṇam | kintu sarvatra tathātvabhāvanopadeśārtham | so'pi hi sukhalavaḥ duḥkhameveti bhāvayitavyaḥ , tatsādhana ..
duḥkhameveti mantavyam || na tadvyavasitaṃ puṃsāṃ na tatkarma na tadvacaḥ | na tadbhogyaṃ samastīha yanna duḥkhāya jāyate || duḥkhe tāratamyam

[8,2.360.280]

taditthaṃ duḥkhaṃ utkṛṣṭaṃ tiraścām , madhyamaṃ manuṣyāṇām | hīnaṃ
devānām | hīnataraṃ vītarāgāṇāmityāgamavidaḥ | vītarāgāṇāṃ duḥkhatānavaṃ yuktito'pyavagamyate , duḥkhasya rāganibandhanatvāt || tattvataścintyamānaṃ hi ? sarvaṃ duḥkhaṃ vivekinaḥ | viṣasaṃpṛktamadhuvat sukhaṃ duḥkhībhavatyadaḥ || sukhādhigamalobhena yatamāno hi puruṣaḥ | sahasraśākhamāpnoti duḥkhameva tadarjane || evaṃ sarvamidaṃ duḥkhaṃ iti bhāvayato'niśam | sarvopapattisthāneṣu nirvedo'sya pravartate || nirviṇṇasya ca vairāgyaṃ viraktasya ca dehinaḥ | kleśakarmaprahāṇādidvāro niḥśreyasodayaḥ || duḥkhasya phalarūpatvavarṇanaphalam

[8,2.360.281]

nanu ! evaṃ tarhi phalagrahaṇaṃ na kartavyam , duḥkhapadenaiva gatārthatvādityuktam — maivam — tasyānyaprayojanatvāt | pravṛttidoṣajanitatvena sukhaduḥkhe
bhāvayitavye abhyāsena ca vartamāne iti | karmadoṣajanitatvena hi phalamanucintayataḥ tatkāraṇayoranukūlapratikūlayorasya rāgadveṣau mā bhūtām | abhyāvṛttyā ca sasādhanasya phalasya hānopādānasrotasohyamānaḥ tatrātyantāya
nirvidyatāmiti phalagrahaṇam | tadevaṃ anyathā phalasya niḥśreyasopayogitvam , anyathā tu phalatve satyapi duḥkhasyeti || duḥkhasvarūpanigamanamdīrghasya duḥkhasya nimittabhūtaṃsukhaṃ ca duḥkhātmakameva sarvam | mumukṣuṇā heyatayā vicintyaṃdehādi duḥkhāntamidaṃ prameyam || iti nipuṇamatiryo dukhameveti sarvaṃpariharati śarīre kleśakarmādijālam | ajamajaramanantaṃ cintayannātmatattvaṃgatabhayamapavargaṃ śāśvataṃ so'bhyupaiti || || iti śrī bhaṭṭajayantakṛtau nyāyamañjaryāṃ aṣṭamamāhnikam ||

{2.9}

<navamamāhnikam — prameyaparīkṣā>

<apavargaparīkṣā>

[9,2.430.1]

evaṃ śarīrādau duḥkhaparyante heye prameye nirṇīte , yadartha etadupadeśaḥ yatparamupādeyaṃ prameyaṃ , yadarthaḥ śāstrārambhaḥ tamapavargaṃ lakṣayitumāha — "tadatyantavimokṣo'pavargaḥ || 1.1.22 ||" (nyā. sū.)

[9,2.430.2]

taditi prakrāntasya duḥkhasyāvamarśaḥ | na ca mukhyameva duḥkhaṃ bādhanāsvabhāvamavamṛśyate , kintu tatsādhanaṃ tadanuṣaktaṃ ca sarvameva | tena duḥkhena
viyogo'pavargaḥ ||

[9,2.430.3]

asti pralayavelāyāmapyātmano duḥkhaviyogaḥ | sa tvapavargo na bhavati ,
sargasamaye punarakṣīṇakarmāśayānurūpaśarīrādisaṃbandhe sati dukhasaṃbhavāt |
ataḥ tadvyāvṛttyarthamatyantagrahaṇam || aśeṣaviśeṣaguṇoccheda eva mokṣaḥ

[9,2.430.4]

ātyantikī duḥkhanivṛttirapavargaḥ , na sāvadhikā | dvividhaduḥkhāvamarśinā sarvanāmnā sarveṣāmātmaguṇānāṃ duḥkhavadavamarśāt , atyantagrahaṇena ca
sarvātmanā tadviyogābhidhānāt navānāmātmaguṇānāṃ buddhisukhaduḥkhecchādveṣaprayatnadharmādharmasaṃskārāṇāṃ nirmūlocchedaḥ apavarga ityuktaṃ bhavati || viśeṣaguṇānāṃ muktau nāśasyāvaśyakatāyāvadātmaguṇāssarve nocchinnā vāsanādayaḥ | tāvadātyantikī duḥkhavyāvṛttirnāvakalpate || dharmādharmanimitto hi saṃbhavaḥ sukhaduḥkhayoḥ | mūlabhūtau ca tāveva stambhau saṃsārasadmanaḥ || taducchede tu tatkāryaśarīrādyanupaplavāt | nātmanaḥ sukhaduḥkhe staḥ ityasau mukta ucyate || hacchādveṣaprayatnādi bhogāyatanabandhanam | ucchinnabhogāyatanaḥ nātmā tairapi yujyate || prāṇasya kṣuppipāse dve lobhamohau ca cetasaḥ | śītātapau śarīrasya ṣaḍūmirahitaḥ śivaḥ ||

[9,2.430.5]

tadevaṃ navānāmātmaviśeṣaguṇānāṃ nirmūlocchedo'pavarga iti yaducyate ,
tadevedamuktaṃ bhavati "tadatyantavimokṣo'pavarga" iti || muktikālikātmasvarūpamnanu ! tasyāmavasthāyāṃ kīdṛgātmā'vaśiṣyate? svarūpaikapratiṣṭhānaḥ parityakto'khilairguṇaiḥ || umiṣṭakātigaṃ rūpaṃ tadasyāhurmanīṣiṇaḥ | saṃsārabandhanādhīnaduḥkhakleśādyadūṣitam || vedāntisaṃmatamokṣanirāsaḥ

[9,2.430.6]

atra tāvat vedāntina āhuḥ — nāyamidṛśo mokṣaḥ prekṣāvatāṃ prayatnabhūmirbhavitumarhati | ko hi nāma śilāśakalakalpaṃ apagatasakalasukhasaṃvedanasaṃsparśaṃ ātmānamupapādayituṃ yateta ? sopādhisāvadhikaparimitānandaniṣyandāt svargādapyadhikaṃ anavadhikaniratiśayanaisargikānandasundaraṃ
aparimlānatatsaṃvedanasāmarthyaṃ caturthaṃ puruṣārthamācakṣante vicakṣaṇāḥ || mukterapi saṃsāra eva varam

[9,2.430.7]

yadi tu jaḍaḥ pāṣāṇanirviśeṣa eva tasyāmavasthāyāmātmā bhavet , |
tatkṛtaṃ apavargeṇa ! saṃsāra eva varamastu ! yatra tāvadantarā'ntarā'pi
duḥkhakaluṣitamapi svalpamapi sukhamupabhujyate | cintyatāṃ tāvadidaṃ , kimalpasukhānubhavo bhadrakaḥ , uta sarvasukhoccheda eva | tasmānnityasukhamātmano
mahattvavadastīti āgamaprāmāṇyādabhyupagamyatām | tacca saṃsāradaśāyāṃ
avidyāvaraṇavaśena nānubhūyate | tattvajñānābhyāsabhāvanābhibhūtanirantarāvidyāvaraṇastvātmā tasyāmavasthāyāṃ tadanubhavatīti || siddhānte muktau sukhābhāve pramāṇam

[9,2.430.8]

tadidamanupapannam — ātmano nityasukhasattāyāṃ pramāṇābhāvāt |
pratyakṣaṃ tāvannāsmadādīnāmanyeṣāṃ vā keṣāṃcidasminnarthe prabhaviṣyatīti
keyaṃ kathā ? anumānamapi na saṃbhavati , liṅgaleśānavalokanāditi || nityasukhasadbhāve anumānaṃ na pramāṇam

[9,2.430.9]

nanu ! uktamevānumānamapavargāya , yatra prekṣāvatāṃ prayatnaḥ | sukhasiddhaye hi buddhimanto yatante , nāśmakalpamātmānaṃ kartumiti | tadayaṃ iṣṭādhigamārthaḥ mumukṣoḥ prayatnaḥ , prekṣāpūrvakāriprayatnatvāt , kṛṣyādiprayatna
vaditi || nāniṣṭoparamārthatvāt ; aniṣṭasyāpi śāntaye | santaḥ prayatamānā hi dṛśyante vyādhikheditāḥ ||

[9,2.430.10]

atidurvahaścāyaṃ saṃsāraduḥkhabhāra iti tadupaśamāya vyavasyantaḥ santaḥ na
niṣprayojanaprayatnā bhavantīti anaikāntiko hetuḥ || nityasukhasadbhāve āgamāḥ na pramāṇam

[9,2.430.11]

atha āgamādavagamyate — bibhutveneva , nityena sukhenāvinākṛtaḥ svātmeti | tathā ca paṭhyate — "vijñānamānandaṃ brahma" iti —

[9,2.430.12]

syādetadevam — yadyetadeva kevalaṃ āgamavacanamaśroṣyata | vacanāntaramapi tu śrūyate — "na ha vai saśarīrasya sataḥ priyāpriyayorupahatirasti |
aśarīraṃ vā va santaṃ na priyāpriye spṛśataḥ" iti || āgamavākyānāmanyathāsiddhatvam

[9,2.430.13]

nanu ! bhavatpaṭhitamāgamavacanaṃ anyathāpi vyākhyātuṃ śakyate | "saśarīrasya" iti prakramāt sāṃsārike sukhaduḥkhe anukūletaraviṣayopalaṃbhasaṃbhave
tadānīmaśarīramātmānaṃ na spṛśata ityarthaḥ ||

[9,2.430.14]

hanta ! tarhi tvadadhītamapi vedavacanaṃ "ānandaṃ brahma" iti saṃsāraduḥkhaparihāraprakaraṇādeva tadduḥkhāpāyaviṣayaṃ vyākhyāsyate | na khalu vyākhyānasya bhagavataḥ kācidabhūmirasti | dṛṣṭāśca duḥkhoparame sukhaśabdaprayogāḥ || cirajvaraśirortyādivyādhiduḥkhena kheditāḥ | sukhino vayamadyeti tadapāye prayuṃjate || muktau śarīrādīnāmapyaṅgīkāraprasaṅgaḥ

[9,2.430.15]

yadi ca "ānandam" iti vacanāt nityaṃ sukhamātmana iṣyate , "tarhi
brahma" iti vacanāt vyāpakatvamiva , "vijñānam" iti vacanāt jñānamapi
nityamasyābhyupagantavyam | ataśca sukhavat jñānasyāpi nityatvāt saṃsāre'pi
nityasukhopalabdhiḥ syāt | tataśca dharmādharmaphalābhyāṃ sukhaduḥkhābhyāmasya
nityasya sukhasya sāhacaryamanubhūyeta | api ca — sukhavat jñānavaccāsya kāmaṃ dehendriyādyapi | nityaṃ prakalpyatāmitthaṃ mokṣo ramyataro bhavet ||

[9,2.430.16]

atha kāryaṃ sukhajñānam , hetustasya vicintanīyaḥ — yata utpadyata
iti | dharmāccet , so'pi kiṃprabhava iti vācyam | yogasamādhija iti
cet , tasya svakāryatvāt svakāryasukhasaṃvedanāvasānatvānna śāśvatikatvaṃ
syāt | aprakṣayaśca dharmasya niranumānakaḥ | na hi yogasamādhijo dharmaḥ
na kṣīyata ityatra ca kiṃcidanumānamasti | viparyaye tu prasiddhamanumānam ,
sarvasya kṛtakasyānityatvadarśanāditi | kṣīṇe ca dharme tatkāryajñānābhāvāt
sadapi sukhamanupalabhyamānaṃ asato na viśiṣyate || ātmasukhasya svaprakāśatvanirākaraṇam

[9,2.430.17]

svaprakāśaṃ tat sukhamiti cet — na — saṃsāre'pi tadupalabdhiprasaṅgāt |
śarīrādisaṃbandhaḥ pratibandhaheturiti cet — na — śarīrādīnāmupabhogārthatvāt |
bhogārthāḥ śarīrādayaste bhogapratibandhaṃ vidadhatīti na sādhvī kalpanā || sukhasyāvaraṇāsaṃbhavaḥ

[9,2.430.18]

avidyāvaraṇāt saṃsāre svaprakāśasukhānupalambha iti cet — na — prakāśasya
tucchenāvaritumaśakyatvāt | na ca prakāśarūpaṃ pāramārthikamātmanaḥ sukhaṃ
tadviparītatucchasvabhāveyamavidyā na parītumarhati , meghādinā dinakarakiraṇā
varaṇāvadhāraṇāt || aviralagavalamalīmasaṃ balāhakavyūhapihitaravibimbam | tadapi na rajanīsadṛśaṃ dinamiti sahasā mohamahimā || meghā api raveranye svarūpeṇa ca vāstavāḥ | tattvānyatvādacintyā tu nāvidyā'varaṇakṣamā ||

[9,2.430.19]

tasmānna nityānandatvamātmanaḥ suvacam || mokṣasya nityasukharūpatve muktyasaṃbhavaḥ

[9,2.430.20]

api ca mokṣe nityānandasvabhāve tadrāgeṇa prayatamāno mumukṣuḥ na
mokṣamadhigacchet | na hirāgiṇāṃ mokṣo'stīti mokṣavidaḥ ||

[9,2.430.21]

duḥkhanivṛttyātmake'pi mokṣe duḥkhadveṣāt prayatamānasya samāno doṣa
iti cet — na — mumukṣordveṣābhāvāt | rāgadveṣau hi saṃsārakāraṇamiti ca
jānāti mumukṣuḥ , dveṣṭi ca duḥkhamiti kathaṃ saṃgacchate ||

[9,2.430.22]

sukhe'pyasya rāgo nāstyeveti cet — na — svarganirviśeṣe'pavarge svargava
drāgasya saṃbhāvyamānatvāt | duḥkhena tu nirviṇṇasya mumukṣorvairāgyaṃ jāyate
na duḥkhaviṣayo dveṣaḥ | viraktasya cāsya mokṣaṃ prati yatno bhavati , na duḥkhaṃ
dviṣata iti na samāno nyāyaḥ || kevaladuḥkhanivṛtterapi puruṣārthatvam

[9,2.430.23]

yaduktaṃ tādṛśo mokṣaḥ prekṣāvatāṃ prayatnaviṣayo na bhavatīti — tadapi
na sāṃpratam — prayojanānusāreṇa pramāṇavyavasthānupapatteḥ | na hi prayojanānuvarti pramāṇaṃ bhavitumarhati ||

[9,2.430.24]

yadi nirānando mokṣaḥ prekṣāvatāṃ na ruciraḥ — kāmaṃ mā bhūt — na
tvapramāṇakamānandaṃ tvatra kalpayituṃ śaknumaḥ || sukharahitasyāpi mokṣasyopādeyatvam

[9,2.430.25]

na ca sarvātmanā sādhūnāmanabhimata eva tathāvidho mokṣaḥ | na catadavāptaye na prayatante | te hyevaṃ vivecayanti | duḥkhasaṃsparśaśūnyaśāśvatika
sukhasaṃbhogāsaṃbhavāt , duḥkhasya cāvaśyaṃ hātavyatvāt , vivekahānasya
cāśakyatvāt , viṣamadhunī ivaikapātre patite ubhe api sukhaduḥkhe tyajyetāmiti | ataśca saṃsārānmokṣaḥ śreyān , yatrāyamiyānatidussaho duḥkhaprabandho'valupyate , varamiyatī kādācitkī sukhakaṇikā tyaktā , na tasyāḥ
kṛte duḥkhabhāra iyānūḍha iti | tasmānna sukhopabhogātmako mokṣa
iti || jāgati sukhameva nāstīti bauddhapakṣaḥ

[9,2.430.26]

anyastvāha — tiṣṭhatu tāvanmokṣaḥ ! saṃsāre'pi na sukhaṃ nāma kiṃcidastīti sarva evāyaṃ dukhābhāvamātre suḥkhavyavahāraḥ | tathā hi — tṛṣā śuṣyatyāsye pibati salilaṃ svādu surabhikṣudhārtassan śālīn kabalayati māṃspākavalitān | pradīpte rāgāgnau ghananibiḍamāśliṣyati vadhūṃpratīkāre vyādheḥ sukhamiti viparyasyati janaḥ || saṃsāre sukhasadbhāvasiddhāntaḥ

[9,2.430.27]

ucyate — tadidamatikṛtakavairāgyaprakaṭanakaurukucīkauśalam , ānandātmanaḥ pratiprāṇisaṃvedyasya sukhasya nihnotumaśakyatvāt | anivṛtte'pi
duḥkhe kvacit sukhasaṃvedanāt na duḥkhābhāvaḥ sukham | nirabhilāṣasyāpyatarkitopanatasukhasādhanaviṣayasaṃparke sati sukhasaṃvedadarśanāt ||

[9,2.430.28]

abhilāṣātmakaduḥkhābhāvaḥ sukhamityapi na manojñam | yastu duḥkhābhāve kvacit sukhamityapi vyapadeśaḥ praśāntarogāṇāmiva pūrvaṃ darśitaḥ , sa
bhākta iti na tāvatā svasaṃvedanasākṣikasukhāpahnavaḥ kartumucitaḥ | mokṣa
tu nityasukhamasaṃbhavatpramāṇatvāt nābhyupagamyate || mokṣasya ātmasvarūpātmakatvam

[9,2.430.29]

api ca mokṣe sukhamasti na veti vicāra eṣa na prāmāṇikajanocitaḥ | svarūpeṇa vyavasthānamātmano mokṣa iti mokṣavidaḥ | tatra
ātmasvarūpameva kīdṛśamiti cintyam , na pṛthaṅmokṣasvarūpam | ātmanaśca sukhaduḥkhabudhyādayaḥ āgantukā guṇāḥ , na mahattvavat sāṃsiddhikā iti
nirṇītametadātmalakṣaṇe , sukhādikāryeṇa cātmano'numānāditi || ātmanaḥ caitanyarūpatvanirāsaḥ

[9,2.430.30]

ata eva kāpilakathitacitiśaktisvabhāvatvamapi na yuktamātmanaḥ || sa cetanaścitā yogāt tadyogena vinā jaḍaḥ | citirnāmārthavijñānaṃ kādācitkaṃ tu tasya tat || nārthasaṃvenādanyat caitanyaṃ nāma vidyate | tacca sāmagryadhīnatvāt kathaṃ mokṣe bhaviṣyati || jāgrataḥ svapnavṛttervā suṣuptasyāpi vā''tmanaḥ | jñānamutpadyate'nyā tu caturthī nāsti tādṛśī || jāgraddaśāyāṃ svapne ca buddheḥ pratyātmavedyatā | sukhaṃ supto'hamadyeti paścātpratyavamarśanāt || tadā tvavedyamānā'pi suṣupte dhīḥ prakalpyate | turyāvasthā tu saṃvittiśūnyasya sthitirātmanaḥ || turyāvasthātigaṃ rūpaṃ yadāhuḥ kecidātmanaḥ | pramāṇāgocaratvena kalpanāmātrameva tat || saṃvitprasavasāmarthyaṃ sāmagrīsannidhānataḥ | yadi nāmātmano'styasya tāvatā na cidātmatā || jñānotpattyarhatvarūpacaitanyarūpatve'virodhaḥ

[9,2.430.31]

yadi tu darśanaśaktiyogyatāmātrameva puṃsaścaitanyamucyate — tarhi tathāvidhasya tasya kaivalyasyāsmākīnamokṣasadṛśatvameva | satsaṃvitprasavayogya
tāmātrasaṃbhave'pi dṛśyendriyasaṃprayogādisāmagrīvaikalyāt kaivalyāvasthāyā
mātmano draṣṭṛtvāsaṃbhavāt | darśanaśūnyasya cānyasya caitanyasya nirastatvāditi || bauddhasaṃmatamokṣavimarśaḥnirvāṇādipadākhyeyamapavargaṃ tu saugatāḥ | santatyucchedamicchanti , svacchāṃ vā jñānasantatim || matadvitayamapyetat pratyuktaṃ pūrvameva yat | dhvastaśca jñānasantānaḥ nityaścātmā samarthitaḥ || santatyucchedapakṣastu naiyāyikamatādapi | śocyo yatrāśmakalpo'pi na kaścidavaśiṣyate || jainasaṃmatamokṣavimarśaḥarhatpakṣe'pi yadrūpaṃ anyasāpekṣamātmanaḥ | na kevalasya tādrapyam ityasmanmatatulyatā || vikāritvaṃ tu jīvānāṃ atyantamasamaṃjasam | śabdapudgalavaccaitatpratyākhyeyamasaṃbhavāt || tasmānna vedāntavido vadantimokṣaṃ na sāṅkhyā na ca saugatādyāḥ | ityakṣapādābhihito'pavargaḥśroyāṃstadatyantavimokṣa eva || mokṣopāyavicāraḥ

[9,2.430.32]

āha — bhavatvayamīdṛgapavargaḥ | sa tu kathamadhigamyata ityucyatām |
uktameva bhagavatā sūtrakāreṇa — "duḥkhajanmapravṛttidoṣamithyājñānānāmuttarottarāpāye
tadanantarāpāyādapavargaḥ || 1.1.2 ||" (nyā. sū.)

[9,2.430.33]

duḥkhocchedastāvadapavarga iti kathitam | kāryatvācca duḥkhasya
kāraṇocchedāttaducchedaḥ | kāraṇaṃ cāsya janma | janmani sati hi duḥkhaṃ
bhavati | jāyate iti hi janma dehendriyādisaṃbandhaḥ ātmanaḥ | tadapi
janmakāraṇocchedādevocchedyam | atastatkāraṇaṃ pravṛttirucchedyā | tasyā
api hetūcchedāt uccheda iti taddhetayo doṣāḥ ucchedyāḥ | teṣāṃ tu
nimittaṃ mithyājñānam | tasminnucchinne doṣā ucchinnā bhavantīti mithyā
jñānamucchedyam | taducchede ca tattvajñānamupāyaḥ | "prasiddho hyayamarthaḥ"
samarthitaśca pūrvaṃ vistarataḥ tattvajñānaṃ mithyājñānasya bādhakamiti | tasmā
tattvajñānānmithyājñānadoṣapravṛttijanmaduḥkhanivṛttikrameṇāpavarga iti || tattvajñānasya mithyājñānanivartakatvam

[9,2.430.34]

yadyapi mithyājñānamapi janmakāryam , aśarīrasyātmano mithyājñānānupapatteḥ | itaretarakāryakāraṇabhāvena bījāṅkuravadanādiprabandhapravṛttena
pravartamānā mithyājñānādayo bhāvāḥ saṃsāra ityākhyāyate — tathāpi — tatkāraṇocchedacintāyāṃ kutaḥ prabhṛtyuccheda upakramyatāmiti vicāryamāṇe viśeṣaniyamābhāvāt yataḥ kutaściditi prāpte , mithyājñānasya pratikūlamuccheda
kāraṇaṃ tattvajñānamupalabdhamiti viśeṣe pramāṇābhavāt taducchada evopakramyate ||

[9,2.430.35]

ata eva mithyājñānamūlaḥ saṃsāra ucyate | tasmin ucchinne taducchedasaṃbhavāt , na tataḥ prabhṛti saṃsāraḥ pravartata iti nipuṇamatibhirapi
nirdhārayituṃ śakyam , anāditvāttasyeti ||

[9,2.430.36]

tadevaṃ tattvajñānānmithyājñānāpāye tatkāryadoṣāpāyaḥ , doṣāpāye pravṛttyapāyaḥ , pravṛttyapāye janmāpāyaḥ , janmāpāye duḥkhāpāyaḥ — sa evāpavarga
iti | tadidamuktaṃ "uttarottarāpāye tadanantarāpāyāt" iti || mokṣasya duradhigamatvaśaṃkā

[9,2.430.37]

āha — vidito'yaṃ sūtrārthaḥ ; kintvaghaṭamānamanorathaviḍambanāmātramidam alīkaśraddadhānatāprakaṭanaṃ vā | duradhigamastu saṃkaṭo mokṣamārgaḥ || sādhyastrivarga evaiṣaḥ dharmakarmārthalakṣaṇaḥ | caturthaḥ puruṣārthastu kathāsveva virājate || yadā priyaviyogādi bhavatyudvegakāraṇam | tadā mokṣakathāḥ kāmaṃ kriyantāṃ śokaśāntaye ||

[9,2.430.38]

na tūdyamasamaye tadadhigamasamarthāmupalabhāmahe saraṇim , ṛṇakleśapravṛttyanubandhasya dustaratvāt || ṛṇatrayasya dustaratvam

[9,2.430.39]

ṛṇānubandhastāvat — "jāyamāno ha vai brāhmaṇaḥ tribhirṛṇairṛṇavā.. | brahmacaryeṇa ṛṣibhyaḥ yajñena devebhyaḥ prajayā pitṛbhyaḥ" itīdaṃ hi
vede paṭhyate | tatra prathamaṃ "ṛṣīṇāmanṛṇaḥ syām" iti brahmacaryamācarati |
tataḥ "pitṛṇāmanṛṇaḥ syām" iti kṛtadārasaṅgrahaḥ prajotpādanāya vyavaharati | tadanu gṛhastha eva darśapūrṇamāsādiṣu sahasrasaṃvatsaraparyanteṣu karmasvadhikṛtaḥ kratūnanutiṣṭhatīti "devānāmanṛṇaḥ syām" iti | ko'sya mokṣavyavasāyāvasaraḥ? mokṣasya śrutiviruddhatvam

[9,2.430.40]

nanu ca! "ṛṇāṇi trīṇyapākṛtya mano mokṣe niveśayet — "

[9,2.430.41]

iti manvādismaraṇāt astyeva tadavasaraḥ — na — śrutivākyavirodhāt |
evaṃ hi śrūyate "jarāmaryaṃ vā etatsatraṃ yadagnihotraṃ darśapūrṇamāsau ca jarayā
ha vā eṣa etasmānmucyate mṛtyunā vā" iti | na ca karmaprayogāśaktyā
karmabhyo virantuṃ śakyate ; svayamaśaktasya bāhyaśaktyupadeśāt | antevāsī vā juhuyāta , "brahmaṇā hi sa parikrītaḥ | krīto vā juhuyāt"dhanena hi sa parikrītaḥ | aśaktasya ca mokṣopāyānuṣṭhāne'pyasya kathaṃ
śaktiḥ? rāgādīnāṃ avarjanīyatvam

[9,2.430.42]

kleśānubandhādapyapavargābhāvaḥ — ye hi rāgādayo doṣāḥ ātmanaścirasaṃbhṛtāḥ | kastān śamayituṃ śaktaḥ punarāvṛttidharmakān || kāmaṃ ciraṃ vijityāpi krodhaṃ vā lobhameva vā | punargacchan vaśe teṣāṃ lokaḥ prāyeṇa dṛśyate ||

[9,2.430.43]

tathāhi — ciramapi tapasi niyamitamatirapi avijitaviṣamaśaravikṛtiḥ tanupavanāpanītavasanakāminīstanajaghanadarśanādeva vaśaṃ viśvāmitraḥ kusumadhanvano gata iti śrūyate || rāgavivṛddhihetava evādhikāḥ

[9,2.430.44]

alamākhyāyikayā | adyatve'pyevaṃ śataśo dṛśyata iti durucchedā
doṣāḥ | "vītarāgajanmādarśanāt" iti ca vicāritamātmaparīkṣāyām |
aviyukta eva doṣairjanturjāyata iti doṣavivṛddhihetavaśca rūpādayo viṣayāḥ |
te kathamiva svakarmaṇyudāsate || tāmbūlaṃ kusumasugandhayassamīrāḥsaudheṣu pratiphalitāḥ śaśāṅkabhāsaḥ | vācaśca praṇayanavāmṛtadravārdrāḥdūtīnāṃ dadhati na kasya rāgavṛddhim ||

[9,2.430.45]

api ca — mugdhasmitasughādhautamadhurālāpaśālinā | mukhena pakṣmalākṣīnāṃ kasya nākṣipyate manaḥ ||

[9,2.430.46]

ityevaṃ nidānānupaśamādapi sthita eva kleśānubandhaḥ || pravṛtterapi dustyajatvam

[9,2.430.47]

pravṛttyanubandhaḥ khalvapi — rāgādipreryamāṇo hi karmāṇyārabhate naraḥ | dīrghadīrghāḥ pratāyante yairdharmādharmavāsanāḥ || yaḥ pravṛttyanubandhaśca heturanyasya janmanaḥ | tena janmāntareṇānyā janyate karmavāsanā || ekamevedṛśaṃ karma kartumāpatati kvacit | janmāyutaśatenāpi yatphalaṃ bhujyate na vā || kleśakarmānubandhotthā janmaduḥkhādiśṛṅkhalā | punarāvartamānaiṣā kenopāyena bhajyatām? vinā phalopabhogena na vināśo'sti karmaṇām | teṣāṃ jñānāgninā dāha iti śraddhāvijṛmbhitam || kāryakāraṇabhāvo hi śāstrādevāvadhāritaḥ | karmaṇāṃ ca phalānāṃ ca sa kathaṃ vā nivartatām || na ca pyajñānasāpekṣaṃ karmeṣṭaṃ bandhakāraṇam | yenātmajñānayuktānāṃ tadudāsīta tān prati ||

[9,2.430.48]

ajñānanairapekṣyeṇa karmaṇāṃ svabhāva evaiṣaḥ , yat phalāvinābhāvitvamiti || tasmāditthamṛṇakleśapravṛttyādyanubandhataḥ | na mokṣasiddhirastīti tadartho viphalaḥ śramaḥ || aśakye'rthe vṛthā yatna iti matvā manīṣibhiḥ | mokṣacarcāḥ parityajya sve gṛhe sukhamāsyatām || mokṣasya duradhigamatvaśaṅkānirāsaḥ

[9,2.430.49]

atrābhidhīyate — yattāvaduktaṃ "ṛṇānubandhāt" iti — tadayuktam —
vidhipadāśravaṇāt aupacārikam ṛṇaśabdaṃ jāyamānaśabdaṃ ca prayujya karmastutiriyaṃ kriyate "jāyamāno ha vai brāhmaṇaḥ" iti | na tadvyatirikta
puruṣārthaviṣayaprayatnapratiṣedho vidhīyate ||

[9,2.430.50]

tathā hi — ṛṇaśabdo'yaṃ viṣayāntare mukhyārthaḥ prasiddhaḥ , "yatrottamarṇaḥ
salābhamamutaḥ pratigrahīṣyāmi" iti dhanamadhamarṇāya prayacchati | adhamarṇo'pi "salābhamasmai pradāsyāmi" iti mattvā gṛhṇāti | so'yaṃ ṛṇaśabdasya mukhyo viṣayaḥ iha nāstyeva ||

[9,2.430.51]

jāyamāno'pi mukhyaḥ utpadyamāno hi mātuḥ kukṣikuhārānnissarannabhi
dhīyate | na cāsau tapasvī bālaḥ karmabhirabhisaṃbadhyate | tasmāt brahmacaryam , apatyotpādanam , adhvaraprayoga iti tritayamidam , ṛṇavadavaśyakartavyamiti karmastutiriyamaupacārikapadaprayogādgamyate | na caitāvatā
mokṣavyavasāyāvasaraviraha iti pariśaṅkanīyam , āśramāntarasya tadaupayi
kasya darśanāt || karmaṇāṃ viratiḥ āvaśyakī

[9,2.430.52]

nanu ! maraṇāvadhi darśapūrṇamāsādidharmopadeśāt kathamāśramāntaragrahaṇam — na — jarāmaryavādasthāpyaparityāgapratipādanāya karmapraśaṃsārthatvāt |"ye catvāraḥ pathayo devayānāḥ" ityādayo hi caturthāśramaśaṃsinaḥ bhūyāṃsaḥ
santi mantrārthavādāḥ | manvādismṛtivacanāni caturthāśramopadeśīni caturthāśramocitaśaucācārādītikartavyatāvitānavidhānaparāṇi ca prabandhenaiva
dṛśyante — "evaṃ gṛhāśrame sthitvā vidhivat snātako dvijaḥ | vane vasetsuniyataḥ bhaikṣabhugvijitendriyaḥ ||"

[9,2.430.53]

ityupakramya caturthāśramocitamokṣopāyānuṣṭhānopadeśāya ṣaṣṭho'dhyāyaḥ
samasta eva manunā'nukrāntaḥ || sanyāsāśramaḥ spaṣṭaśrutisiddhaḥ

[9,2.430.54]

jābālaśrutau ca vidhāyakenaiva brāhmaṇavākyena pratipadamāśramacatuṣṭaya
mupadiṣṭam "brahmacārī bhūtvā gṛhī bhavet , gṛhī bhūtvā vanī bhavet , vanī
bhūtvā pravrajet" iti ||

[9,2.430.55]

agnisamāropaṇavidhānopadeśaśca pratyakṣaśrutaḥ kathamapahnūyate |"ātmanyagnīn samāropya brāhmaṇaḥ pravrajedgṛhāt iti ||"

[9,2.430.56]

api ca upaniṣadāmadhyayanaṃ asati mokṣopāyaprayogasamarthe caturthāśrame
nirarthakameva prāpnoti | kriyākāṇḍānuṣṭhānaniṣṭhatve hi vedasya jñānakāṇḍopadeśaḥ kiṃprayojanaḥ syāt || caturthāśramakālaḥ

[9,2.430.57]

tadevaṃ varṇavat āśramāṇāmapi caturṇāṃ pratyakṣopadeśasiddhatvāccaturthāśramiṇāṃ ca mokṣādhigamopāyatattvajñānabhāvanābhyāsāvasarasaṃbhavāt so'yaṃ
jarāmaryavādaḥ praśaṃsāmātrapara evāvatiṣṭhate | "jarayā ha vā eṣa etasmānmucyate mṛtyunā vā" iti ca vacanāt jarasā karmatyāgānujñānāt sa
eva caturthāśramāvasara iti gamyate | taduktam — "gṛhasthastu yadā paśyet valīpalitamātmanaḥ | apatyasyaiva cāpatyaṃ tadā'raṇyaṃ samāśrayet ||"

[9,2.430.58]

(ma. smṛ. 6. 2) iti ||

[9,2.430.59]

itarathā hi "mṛtyunaiva ca tasmānmṛcyate" ityavakṣyata , ca tvevamabravīt |
tasmāt vārdhakadaśocitaṃ caturthamāśramamanumanyante || viraktasya sarvasya sanyāsādhikāraḥ

[9,2.430.60]

tiṣṭhatu vā vārdhakadaśā | yūno'pi paripakvakāṣa yasyāśramacatuṣṭaya
kramamanapekṣyaiva mokṣādhikāra ākhyātaḥ | yathokyaṃ "brahmacaryādeva pravrajet"
iti | ata eva dvividho brahmacāri bhavati — upakurvāṇaḥ naiṣṭhikaśca |
tatra upakurvāṇakaḥ yo brahmacaryamanubhūya gṛhasthāśramamanubhavati | sa cāpari
pakvakaṣāyaḥ , anuṣaśāntarāgaḥ | tameva pratīdamucyate — "anadhītya dvijo vedān anutpādya ca santatim | aniṣṭavā caiva yajñaiśca mokṣamicchan vrajatyadhaḥ"

[9,2.430.61]

(ma. smṛ. 6. 37) iti ||

[9,2.430.62]

yastu paripakvakaṣāyaḥ sa naiṣṭhika eva brahmacārī bhavati , na gṛhasthā..maṃ pratipadyate | gṛhastho'pi paripakvakaṣāyaḥ vānaprasthāśramamullaṅghya
yatitve'dhikriyate | yathoktam — "gṛhādvā vanādvā pravrajet" iti || gṛhasthasyāpi mokṣaḥ

[9,2.430.63]

kecittu — karmaphalābhisandhirahitasya , kartavyamiti karma kurvataḥ kṣīṇarāgasyātmavidaḥ gṛhasthasyāpi mokṣamācakṣate | yathā''ha yājñavalkyaḥ — "nyāyārjitadhanastattvajñānaniṣṭho'tithipriyaḥ | śrāddhakṛdvedavidyāvit gṛhastho'pi vimucyate"

[9,2.430.64]

iti | tasmādṛṇānubandhādapavargābhāva ityayuktam || kleśānāṃ parihāropāyaḥ

[9,2.430.65]

yattu kleśānubandhāditi — tadapyanadhyavasāyamātram | pratipakṣabhāvanādinā kleśopaśamasya suśakatvāt | yadi hi doṣā nityā bhaveyuḥ ,
anityatve'pyākasmikā vā , sahetutve'pi yadyeṣāṃ nityo heturbhavet | kāryo
'pi vā yadyasau na jñāyeta , jñātasya vā'sya śamanopāyo na jñāyeta , jñāto'pi
vā'nuṣṭhātumasau na śakyeta , tadā ka evainamucchindyāt | kintu — nākasmikā na nityāste na nityājñātahetukāḥ | nājñātaśamanopāyāḥ na cāśakyapratikriyāḥ ||

[9,2.430.66]

na hi doṣāṇāṃ ātmasvarūpavannityatvaṃ , upajananāpāyadharmakatvena
grahaṇāt mithyājñānaṃ ca prasavakāraṇameṣāmavadhṛtamiti nākasmikatvam ,
avināśihetukatvam , ajñātahetukatvaṃ vā || pratipakṣabhāvanayā kleśakṣayaḥ

[9,2.430.67]

mithyājñānasya ca sanyagjñānam pratipakṣabhāvanābhyāsena ca samūlamunmīlayituṃ śakyante doṣāḥ iti nājñātapratīkāratvaṃ teṣām | uktaṃ ca
kena cit (pra. vā. 3.220) — sarveṣāṃ savipakṣatvāt nirhrāsātiśayāśritāt | sātmībhāvāttadabhyāsāt hīyerannāsravāḥ kvacit ||

[9,2.430.68]

iti | viṣayadoṣadarśanena hi teṣu saktilakṣaṇo rāgaḥ śāmyati |
yadā hyeṣa cintayati vivekī — asau taralatārākṣī pīnonnataghanastanī | vilupyamānā kāntāre vihagairadya dṛśyate || vibhāti bahirevāsyāḥ padmagandhanibhaṃ vapuḥ | antarmajjāsthiviṇmūtrabhedaḥkrimikulākulam || asthīni pittamuccārāḥ klinnānyāntrāṇi śoṇitam | iti carmapinaddhaṃ tat kāminītyabhidhīyate || medogranthī stanau nāma tau svarṇakalaśau katham | viṣṭhādṛtau nitambe ca ko'yaṃ hemaśilābhramaḥ || mūtrāsṛgdvāramaśuci cchidraṃ kledi jugupsitam | tadeva hi ratisthānaṃ aho puṃsāṃ viḍambanā || prītiryathā nijāsyotthaṃ lihataḥ śoṇitaṃ śunaḥ | śuṣke'sthini tathā puṃsaḥ svadhātusyandinaḥ striyām || vyāttānanā vivṛttākṣī vivarṇā śvāsaghurgharā | kathamadya na rāgāya mriyamāṇā tapasvinī || aho bata varāko'yaṃ akāle tṛṣitaḥ phaṇī | prasāritamukho'smākaṃ śoṇitaṃ pātumāgataḥ || kimanenāparāddhaṃ naḥ svabhāvo vastunaḥ svayam | spṛśyamāno dahatyagniḥ iti kasmai prakupyati || nānukūlaḥ priye hetuḥ pratikūlo na vipriye | svakarmaphalamaśnāmi kaḥ suhṛtkaśca me ripuḥ ||

[9,2.430.69]

evamahaniśaṃ cintayato nitāntaṃ śāntasya manasaḥ samacittatā
sarvatra samudbhavatīti vilīyante doṣagranthayaḥ || ata evopadiśyante mokṣaśāstreṣvanekaśaḥ | tasya tasyopaghātāya tāstāḥ pratyūhabhāvanāḥ || pratipakṣabhāvanayā doṣakṣayaḥ

[9,2.430.70]

nanu ca pratipakṣabhāvane'pi na sarvātmanā doṣapakṣaḥ kṣayamupayāti |
nimbābhyupayoga iva kriyamāṇe kaphadhāturiti — naitadevam — tatra nimbopayo
gavat tadanukūlasyānnapānāderupayogadarśanāt | api ca — dharmilopabhayāttatra neṣṭaḥ sarvātmanā kṣayaḥ | kaphādhikyaṃ tu hantavyaṃ dhātusāmyasya siddhaye || iha sarvātmanocchedyāḥ kleśāḥ saṃsārakāriṇaḥ | chedaścaikāntatasteṣāṃ pratipakṣopasevayā ||

[9,2.430.71]

na ca pratipakṣabhāvanābhyāsamekaṃ astramapāsya tadupaśame nimittāntaraṃ
kimapi kramate || bhogānāṃ nopabhegena kṣayaḥ

[9,2.430.72]

na hi viṣayābhilāṣastadupabhogena viraṃsyati | yathā''ha — "na jātu kāmaḥ kāmānāmupabhogena śāmyati | haviṣā kṛṣṇavartmeva bhūya evābhivardhate || (ma. bhā. ā. 85.12)"

[9,2.430.73]

anyatrāpyuktam — "bhogābhyāsamanu vivardhante rāgāḥ , kauśalāni
cendriyāṇām" iti ||

[9,2.430.74]

pārāśaryo'pyāha — "tṛṣṇākhaniragādheyaṃ duṣpūrā kena pūryate | yā mahadbhirapi kṣiptaiḥ pūraṇenaiva khanyate iti ||"

[9,2.430.75]

tasmāt pratipakṣabhāvanaiva bhagavatī bhīmakāntiḥ antaḥkaraṇakāntāre
nirantaramabhijvalantī dāvadahanadīdhitiriva dahati doṣaviṭapakāniti |
tadevaṃ doṣānubandhavidhvaṃsopāyasaṃbhavānna tatkṛto mokṣamārganirodho'bhidhātavyaḥ || kleśādyanubandhanivṛttimātraṃ sādhyam

[9,2.430.76]

ata eva kecana cetanasya prakṛtyā nirmalatvāt malānāmāgantukatvāt ,
malanibarhaṇahetośca yathoktasya saṃbhavāt , tadācaraṇāttadapāye sati svatassakalapadārthadarśanasāmarthyasvabhāvacittattvāvasthānāt sarvajñasiddhimadūravartinīmeva manyante || suṣuptyādau śuddhasyātmano leśato bhānam

[9,2.430.77]

yadapyuktaṃ kleśaśūnyatvamātmano na kadācidapi dṛṣṭam , anubandhavṛttitvāt kveśānāmiti — tadapyasatyam — suṣuptāvasthāyāmaspṛṣṭasya doṣairātmanaḥ pratyahamupalambhāt | jāgrato'pi kā cana tādṛśī dṛśā dṛśyata eva ,
yasyāmasāvātmasvarūpa evātmā nirmalo'vatiṣṭhate | yathoktaṃ "aharaharbrahmalokaṃ yānti" iti | tadalamanena doṣānubandhakathānubandhena || pravṛttīnāṃ viratisaṃbhavaḥ

[9,2.430.78]

yadapi pravṛttyanubandhāditi pratyapādi — tadapi sūtrakṛtā samāhitam — "na pravṛttiḥ pratisandhānāya hīnakleśasya" (nyā. sū.. 4.1.64) iti |
doṣeṣu bandhahetuṣu vigaliteṣu pravṛttirapi na dehendriyādijanmane prabhavatīti || karmakṣayaprakāravarṇanamnanu doṣakṣayānmā bhūt uttaraḥ karmasaṅgrahaḥ | kathaṃ phalamadattvā tu prāktanaṃ karma śāmyati ||

[9,2.430.79]

atra kecidāhuḥ — dadatyeva karmāṇi , nādattvā śāmyanti ; tathāpi
bandhahetavo na bhavanti | yataḥ śamasantoṣādijanitaṃ yoginaḥ sukhamutpādya
dharmo vinaṅkṣyati , adharmaśca śītātapakleśādidvārakaṃ duḥkhaṃ dattveti || karmaṇāṃ phalanaiyatye'pi na hāniriti pakṣaḥ

[9,2.430.80]

nanu ! amuṣmātkarmaṇaḥ idaṃ phalaṃ bhavatīti karmaphalānāṃ kāryakāraṇa
bhāvaniyamāt , kathamiyatā karmaphalopabhogo bhavedityanyathā tadupabhogamapare
varṇayanti | yogī hi yogardhisiddhyā vihitanikhilanijadharmādharmakarmā
nirmāya tadupabhogayogyāni teṣu teṣūpapattisthāneṣu tāni tāni sendriyāṇi
śarīrāṇi , raṇḍāntaḥkaraṇāni ca muktairātmabhirupekṣitāni gṛhītvāsakṛdeva sakalakarmaphalamanubhavati prāptaiśvarya itītthamupabhogena karmaṇāṃ
kṣayaḥ || tattvajñānena karmaṇāṃ nāśapakṣaḥ

[9,2.430.81]

anye tvācakṣate — kimanena bhogāyāsena , adattaphalānyeva karmāṇi
yogino naṅkṣyanti | tattvajñānasyaiva bhagavata iyān prabhāvaḥ , yadasminnutpanne cirasaṃcitānyapi karmāṇi sahasaiva pralayamupayānti | bhogādapi
teṣāṃ prakṣayaḥ śāstraprāmāṇyādevāvagataḥ | tathā tatprāmāṇyādeva tattvajñānā
dapi tatprakṣayaṃ pratipatsyāmahe | tathā cāha — "yathaidhāṃsi samiddho'gniḥ bhasmasātkurute'rjuna | jñānāgniḥ sarvakarmāṇi bhasmasātkurute tathā"

[9,2.430.82]

(gī. 4.37) iti ||

[9,2.430.83]

na cedaṃ śraddhāmātram , vedavidāmagraṇyā vyāsamuninaiva samabhidhānāt ,
avedārthaṃ hi nāsāvabhidadhīteti || karmaṇāṃ phalajananaśaktināśapakṣaḥ

[9,2.430.84]

tamanye na manyante | na sarvāmanā karmaṇāṃ dāhaḥ | kintu svarūpeṇa
satāmapi sahakārivaikalyāt svakāryakaraṇodāsīnatā teṣāṃ bhavati , bhraṣṭānāmiva bījānāmaṅkurakaraṇakauśalahāniḥ | yataḥ sāmagrī kāryasya janikā, na kevalaṃ kārakam | ato na karmāṇyevakevalāni phalopabhogayogyaśarīrendriyādijanmanimittatāmupayānti | kintu mithyājñānena doṣaiśca sahitāni | taduktaṃ "avidyātṛṣṇe dharmādharmau ca janmakāraṇam" iti ||

[9,2.430.85]

tattvavidaśca tattvavittvādeva nāvidyā mithyājñānātmikā bhavati |
doṣāṇāṃ tu prathame darśita eva kramaḥ | tadabhāve bhavantāvapi dharmādharmau na
bandhāya kalpete | na hi svakāryamaṅkurādi kusūlavartīni bījāni janayitumutsahante ||

[9,2.430.86]

bhraṣṭabījānāmapi svarūpaśaktirapi tānavaṃ gatā | tadvat karmaṇāṃ
svarūpaśaktiśaithilyaṃ mā nāma bhūt | tathāpi kusūlavarti bījavat sahakāri
vaidhuryāt kāryānārambha iti | tadidasuktaṃ "na pravṛttiḥ pratisandhānāya
hīnakleśasya" (nyā. sū.. 4.1.64) iti || dharmādharthayoḥ na saṃpūrṇanāśaḥ

[9,2.430.87]

nanu svarūpasattāyāṃ dharmādharmayoḥ kathamidamuktaṃ navānāmātmaguṇānāṃ
nirmūlocchedo'pavarga iti — naiṣa doṣaḥ — manassaṃyogavadakiṃcitkarayoravasthānamapi ucchedānna viśiṣyate | muktasyātmanaḥ vibhutvādaparihāryo mana
ssaṃyogaḥ | na ca tadānīmasau sannapi sukhaduḥkhajñānādijanmani vyāpriyate |
evaṃ dharmādharmau santāvapi phalamanākṣipantau kiṃ kariṣyata iti phalata
ucchinnāveva bhavataḥ | tasmānnavānāmātmaguṇānāmucchedo'pavarga ityaviruddham ||

[9,2.430.88]

evaṃ pravṛttyanubandhasyāpi bandhahetorabhāvānna durgamo'pavargaḥ || jñānakarmasamuccayavādaḥ

[9,2.430.89]

apare punarāhuḥ — karmaphalānāṃ śāstrataḥ kāryakāraṇabhāvaniyamāvagateḥ
śamasantoṣaśītātapādidvārakasukhaduḥkhamātropapādanena karmaparikṣayānupapatteḥ ,
yogarddhyā ca dīrghakālāvadhisukhaduḥkhopabhogasya sakṛdeva saṃpādayitumaśakya
tvāt jñānāgninā ca dāhe tatkarmopadeśivaidikavacanasārthānarthakyaprasaṅgāt , adattaphalasya karmaṇo'nuparamāt , avasthānapakṣe ciramapyuṣitvā
kusūlāvasthitabījavat kālāntareṇāpi tatphalākṣepaprasaṅgāt avaśyaṃ svaphalopabhogadvāraka eva karmakṣayo vācyaḥ ||

[9,2.430.90]

na cānirmokṣa āśaṅkanīyaḥ , tataścirādapi tatsiddhisaṃbhavāt |
tathā ca mumukṣurnityanaimittikaṃ karmāvaśyamanutiṣṭhet , ananutiṣṭhan pratyaveyāditi tatkuto'sya bandhaḥ syāt | kāmyaṃ niṣiddhaṃ ca karma svarganarakakāri vispaṣṭameva bandhasādhanamiti tatpariharedevetyevaṃ tāvaduttaro'yaṃ na
karmasaṃcayaḥ pravartate | tadāha — "nityanaimittike kuryāt pratyavāyajihāsayā | mokṣārthī na pravarteta tatra kāmyaniṣiddhayoḥ iti ||"nityakāmyakarmavibhāgaḥ

[9,2.430.91]

prāktanasya tu karmasaṃcayasya bhogādeva kṣayaḥ | ātmavidaśca mumukṣorayamanuṣṭhānakramo bhavati , netarasyeti sa evetthamapavṛjyata iti |
āha ca — "ātmajñe caitadastīti tadjñānamupayujyate | tatra jñātātmatattvānāṃ bhogātpūrvakriyākṣaye || uttarapracayāsattvāt deho notpadyate punaḥ ||"

[9,2.430.92]

nanu ! nityakarmanuṣṭhānapakṣe nāstyeva mokṣaḥ | yānyeva hi nityāni
darśapaurṇamāsādikarmāṇi "yāvajjīvaṃ darśapūrṇamāsābhyāṃ yajeta" ityādicodanopadiṣṭāni , tānyeva phalavanti śrūyanta iti kāmyānyapi bhavituma
rhanti "darśapaurṇamāsābhyāṃ svargakāmo yajet" "agniṃhotraṃ juhuyātsvargakāmaḥ"
iti — na — phalābhisandhānapūrvakatvenāprayogāt | tathā''ha — "prārthyamānaṃ phalaṃ jñātaṃ nānicchostadbhaviṣyati"

[9,2.430.93]

iti | so'yaṃ pravṛttau viśeṣaḥ | prayoge'pi viśeṣaḥ | kāmyaṃ karma
sarvāṅgopasaṃhāreṇa prayujyamānaṃ phalasādhanamiti na yathāśakti tathā tathā
prayoktavyamiti | nityakarmaṇaḥ akaraṇāt pratyavāya iti yathāśaktyapi
tat prayoktavyam | ananuṣṭhitāt yādṛk , tādṛk anuṣṭhitaśreyaḥpratyavāyaparihāropapatteḥ ||

[9,2.430.94]

kāmye tu sarvāṇyaṅgāni yadyasāvupasaṃhartuṃ na śaknuyāt , mā pravartiṣṭa |
na hyapravartamānaḥ pratyaveyāditi ||

[9,2.430.95]

evaṃca tadeva darśapaurṇamāsādikarma "yāvajjīvaṃ" iti codanayopadiṣṭaṃ
nityaṃ sat tatphalānabhisandhānāt prayuktaṃ na bandhāya kalpate | kva sā
svargasādhanatvaśaktiḥ asya gateti cet — na — na vayaṃ karmaṇāṃ śaktimaśakti
vā pratyakṣataḥ prapaśyāmaḥ | śāstraikaśaraṇāstu śrotriyā vayam | codanaiva dharme pramāṇamiti naḥ kulavratametat | sā ca codanā ekatra kāminamadhikāriṇamāśritya pravṛttā | tadadhikāraśca phalanirvṛttervinā na syāditi
phalaparyantatāṃ pratipadyate ||

[9,2.430.96]

anyatra tu yāvatpadoṣabaddhajīvanapadārthāvacchinnādhikārilābhena pravartamānā na phalāya prabhavati | akriyamāṇe tu śāstrārthe pratyavāyāya bhavati
adhikṛtena satā śāstrārthastyakta iti | kāmye tvanutpannakāmo'dhikṛta
eva na bhavatīti nādhikṛtena satā vidhistyakta iti na pratyavaitīti | upakramya tvantarāle tyaktuṃ na labhata eva | vītāyāṃ phalecchāyāṃ , āvāpte vā
phale tatkarmasamāpanavadavaśyakartavyameva tadityalaṃ śāstrāntaragarbheṇa bhūyasā
kathāvistareṇa || sarvathā suṣṭūktaṃ "nityanaimittike kuryāt" iti || mokṣasya durlabhatvam

[9,2.430.97]

nanu ! bhogāt prāktanakarmakṣayapakṣe dīrghakālāpekṣaṇāt apratyāsanna
iva mokṣo lakṣyate — kiṃ tvayā jñātamadhunaiva | huṃkṛtvā nirvilambameva
mokṣamāpnuyāditi | na khalu sulabho'yaṃ puruṣārthaḥ | kiṃ na śrutamidamāyuṣmatā kyāsavacanam — "anekajanmasaṃsiddhastato yāti parāṃ gatim (gī. 6. 45) iti ||"

[9,2.430.98]

jñānāgnidāhavacanaṃ tu jñānapraśaṃsārthameva | so'yaṃ jñānakarmasamuccayānmokṣa ucyata iti || jñānakarmasamuccayavādanirāsārambhaḥ

[9,2.430.99]

atrābhidhīyate — na khalu phalopabhogadvārakaḥ karmaṇāṃ parikṣayaḥ janmakoṭiśatairapi śakyakriyaḥ | uktaṃ hi — "ekamevedṛśaṃ karma kartumāpatati kvacit | janmāyutaśatenāpi yatphalaṃ bhujyate na vā || dehaistatkarmabhogārthaiḥ karmānyanna kariṣyate | dehabandhanamityeṣā durāśaiva tapasvinām ||"

[9,2.430.100]

tadīdṛśamenaṃ mokṣapathamupadiśadbhiryājñikaiḥ mokṣopekṣaṇamanakṣaramupadiṣṭaṃ
bhavatīti | tasmāt pūrvoktanītyaiva karmaṇāṃ bandhahetutvamapākaraṇīyam || karmanāśasvarūpaniścayaḥ

[9,2.430.101]

nanu ! pakṣacatuṣṭaye'pi doṣa uktaḥ — na — caturthapakṣasya niravadyatvāt | sahakārivaikalyāt kusūlāvasthitabījavat karmaṇāmanārambhakatve
sati na kaściddoṣaḥ | eṣa eva ca teṣāṃ dāhaḥ , yat kāryānārambhakatvam || karmaṇāṃ phalādānam

[9,2.430.102]

nanu ! avinaṣṭasvarūpāṇi kusūlabījavadeva kadā cirādārapsyante
kāryam | tasmādvaramucchidyantāmeva | kimidānīṃ nityamātmānamapyucchettuṃ
yatāmahe | sa hi purā bhoktā'bhūditi mukto'pi punarbhoktṛtāṃ pratipadyeteti varamucchidyantāmeva ||

[9,2.430.103]

sāmagryabhāvāt kathamasau punaḥ bhoktṛtāṃ gacchet ? iti cet —
karmāṇyapi sahakāryabhāvāt kathaṃ kāryamārabheran ? na ca karmaṇāṃ bandhakaraṇe
rāgādayo na sahakāriṇa iti vaktuṃ śakyate ; "vītarāgasya jatmādarśanāt"
ityasakṛduktatvāt | tasmādayameva sūtrakāropadiṣṭaḥ panthāḥ peśalaḥ "na
pravṛttiḥ pratisandhānāya hīnakleśasya" iti || jñānakarmasamuccayavādarūṇḍanam

[9,2.430.104]

yaccedamucyate jñānakarmasamuccayānmokṣa iti — tatredaṃ vaktavyam |
karmaṇāṃ kīdṛśo mokṣaṃ pratyaṅgabhāvaḥ ? na hi tatsādhyo mokṣaḥ ; svargā
divadanityatvaprasaṅgāt ||

[9,2.430.105]

api ca — ātmaiva svarūpāvasthito mokṣa ityucyate ; na cātmasvarūpaṃ
karmasādhyam , anādinidhanatvena siddhatvāt || karmaṇāṃ cittakaṣāyanivartakatvam

[9,2.430.106]

nanu ! nityakarmānanuṣṭhāne pratyaveyāditi taddvārakabandhaparihāropāyatvāt karmāpi mokṣāṅgaṃ syāt — na — sanyāsavidhānasya pratyakṣopadeśādi
tyuktatvāt | aparipakvakaṣāyāṇāṃ śanaiśśanaistatparipākaupayikatvena
karmānuṣṭhānaṃ pāramparyeṇāpavargopāya iti tu bāḍhamabhyupagamyate | yathā''ha
manuḥ — "mahāyajñaiśca yajñaiśca brāhmīyaṃ kriyate tanuḥ iti ||"

[9,2.430.107]

adhyātmavidaśca jñānakāṇḍaupayikameva kriyākāṇḍaṃ manyante | sākṣāttu
karmasādhye'pavarge svargavadapāyitvaprasaṅgāt kṛtakasya sarvasyānityatvāt
tattvajñānameva mokṣopāya ityuktam || yamaniyamādīnāmapi jñānāṅgatvam

[9,2.430.108]

yadapi yamaniyamādisādhyamaṅgabhūtaṃ karmajātam , tadapi tadaṅgatāṃ
gacchanna vāryate | tatkāryatve'pi — yāvadguṇapraghvaṃsābhāvasvabhāvatvāt
mokṣasya na kṣayitvaṃ svargavat | anyastu na mokṣa ityuktam || tatpūrvoktaprakrameṇāpavarga — prāptestattvajñānamevābhyupāyaḥ | karma tvaṅgaṃ tatra śaucādi kiṃcitkiṃcittatsyādātmasaṃskārapūrvam || mokṣahetutattvajñānasvarūpavicāraḥ

[9,2.430.109]

āha — tattvajñānamidānīṃ vicintyatām — kiṃviṣayaṃ tadapavargāya
kalpate ? kuto vā tasya niḥśreyasasādhanatvamavagatamiti ||

[9,2.430.110]

nanu ! ātmajñānamapavargaheturiti bahuśaḥ kathitamevaitaditi ko'yaṃ
praśnaḥ ? — na — vipratipatteḥ | vipravadante hyatra vādinaḥ || mokṣahetujñānaviṣaye pakṣabhedāḥ

[9,2.430.111]

eka evāyam | avidyāparikalpitaḥ jīvātmaparamātmavibhāgaḥ |
paramātmatattvajñānādavidyāpāye mokṣa iti brahmavādinaḥ ||

[9,2.430.112]

śabdādvaitaniścayāditi vaiyākaraṇāḥ ||

[9,2.430.113]

vijñānādvaitadarśanāditi śākyabhikṣavaḥ ||

[9,2.430.114]

prakṛtipuruṣavivekavijñānāditi pāramarṣāḥ ||

[9,2.430.115]

īśvarapraṇidhānāditi cānye ||

[9,2.430.116]

tadevaṃ kasmai tattvajñānāya spṛhayantu mumukṣavaḥ iti vācyam || ātmatattvajñānasyaivāpavargopāyatvam

[9,2.430.117]

ucyate — bhinnāstāvadātmāna iti gṛhyatāmātmajñānameva niḥśreyasāṅgamiti ||

[9,2.430.118]

yattu — kutastasya niḥśreyasasādhanatvamavagatamiti ; akṣapādavacanāditi brūmaḥ | akṣapādastāvadevamupadiṣṭavān "ātmajñānānniḥśreyasādhigamaḥ" iti | na ca niṣpramāṇakamarthameṣa ṛṣirupādiśaditi bhavitavyamatra pramāṇena | tattu vaidikaṃ vidhivākyaṃ "ātmā jñātavyaḥ" iti ||

[9,2.430.119]

sa eṣa tāvanna niradhikāraḥ vidhiḥ ; adhikārarahitasya ca vidheḥ
prayogayogyatvābhāvāt | adhikārānveṣaṇamupakramaṇīyam | paraprakaraṇaparipaṭhanavirahācca nāsya samidādhividhivat pradhānādhikāraniveśitvam |
ataḥ viśvajidadhikaraṇanyāyena svargakāmamadhikāriṇamiha yāvadupādātumadhyavasyāmaḥ , tadaiva "na sa punarāvartate" ityarthavādasamarpiteyamapunarāvṛttireva hṛdayapathamavatarati , rātrisatra iva pratiṣṭheti tāmevāsya phalatvena
pratipadyāmahe || sā ceyaṃ sādhyamānā'pi rūpādeva hi śāśvatī | cakāstyapunarāvṛttiḥ na svargavadapāyinī || ātmajñānasya na dṛṣṭaphalasaṃbhavaḥ

[9,2.430.120]

nanu ! dṛṣṭaprayojanālābhe sati adṛṣṭaprayojanaparikalpanāvasaraḥ |
iha ca dṛṣṭameva prayojanamātmajñānasya karmapravṛttihetutvamupalabhyate | nityenātmanā vinā bhūteṣvevācetaneṣu śmaśānāvadhiṣu bahuvittavyayāyāsasādhyāni ko nāma jyotiṣṭomādikarmāṇyanutiṣṭhediti nitya evātmā paralokī jñātavyaḥ | evaṃ hi nirviśaṅkaḥ karmasu pravarteteti ||

[9,2.430.121]

tadidamanupapannam — anyata eva siddhatvāt | pratyabhijñāpratyakṣapratyayena jaiminīyaiḥ , anumānamahimnā ca naiyāyikādibhiḥ ātmā nitya iti
niścita eva | kimatra vidhiḥ kariṣyati | itikartavyatākalāpopadeśaśca
tadānīmatyantaniṣprayojanaḥ syāt || vedasya phalavattvam

[9,2.430.122]

amī ca tathā nāmātimahānto vedagranthā iyatyeva paryavasannā
iti ? — tadidamupanatam — seyaṃ mahato vaṃśastambāt laṭvā''kṛṣyata iti |
tasmādarthavādasamarpitamapunarāvṛttirūpameva phalamātmajñānavidhirabalambata
ityevaṃ kecit || ātmajñānasya mokṣasādhanatvaṃ vidhisiddham

[9,2.430.123]

sūkṣmadarśinastvāhuḥ — iyamarpi mahatī durgatiḥ , yat arthavādamukhaprekṣitvamasyoktamadhikāravidheḥ | viśvajiti rātrisatre vā kimanyat kriyatām | na hi viśvajidrūpaparyālocanataḥ kaścidadhikārī labhyata iti
balāt svargakāmādiḥ kalpyate vā , arthavādasamarpito vā'balambyate | yatra
tu vidhisvarūpamahimnaiva tadupalambhaḥ , tatra kiṃ kalpanayā , kimarthavādavadanāvalokanadainyena vā ||

[9,2.430.124]

iha ca "svādhyāyo'dhyetavyaḥ" itivat "agnīnādadhīta" itivadvā
kṛtyena dvitīyayā vā īpsitatamatvanirdeśāt tanniṣṭhatvamevāvatiṣṭhate |
tatra yathā'gnyarthatayā''dhānavidhiravagamyamānaḥ agnīnāmanekavidhapuruṣārthaupayikakarmakalāpopayogāt tadārjanenaiva kṛtārthatvamupagata iti na phalāntaramapekṣate , yathā vā "svādhyāyo'dhyetavyaḥ" ityakṣaragrahaṇārthatvāt asya vidheḥ
akṣaragrahaṇasya ca phalavatkarmāvabodhadvāreṇa paramapuruṣārthopāyatvāvadhāraṇānna
tadatiriktaghṛtamadhukulyādiphalāntarāpekṣitvam | na cādhyāpanavidhyaṅgatvaṃ ,
svamahimnaivepsitatamasaṃskāradvārakādhikāralābhāt ; evamihāpyapahatapāpmādyātmasvarūpaparijñānameva tasya paramapuruṣārthatāmavabodhayannasya
vidheranyaprayojanatāmāpādayati ||

[9,2.430.125]

kaścit kila saṃskāravidhiḥ saṃskriyamāṇaniṣṭho'pi saṃskriyamāṇaprayojanāpekṣayā paramukhaprekṣī bhavati — "brīhīn prokṣati" itivat | kaścittu
saṃskriyamāṇaprayojanamalabhamānaḥ tadīpsitatamatvānirvahaṇāt — saṃskāravidhitvameva jahāti "saktūn juhoti" itivat | yathoktam — "bhūtabhāvyupayogaṃ hi dravyaṃ saṃskāryamiṣyate | saktavo nopayokṣyante nopayuktāśca te kvacit(taṃ. vā. 2.1.4.12) iti ||"svataḥ puruṣārthānāṃ na phalāntaram

[9,2.430.126]

yasya tu saṃskāryamanardhamiva ratnam aparyuṣitamivāmṛtam , anastamitaviva candrabimbam , aparimlānamiva śatapatramasti , kastarhi prakaraṇapāṭhāpekṣāyāṃ arthavādamukhaprekṣaṇena phalakalpanāyāṃ vā'bhilāṣaḥ ? ata eva
na kāmaśrutiprayuktatvamādhānasya , na cācāryakaraṇavidhiprayuktatvamadhyayanasyeti ||

[9,2.430.127]

tasmāt svādhyāyādhyayanā..dhānavidhisamānayogakṣematvāt ātmajñānavidheḥ , tatkṛtamātmajñānamapavargārthamavagamyate | tathāvidhasvarūpa ātmaiva
paropādhijanitadharmarahitaḥ apavarga ityucyate | yataḥ tadidamitthamātmajñāna
meva niḥśreyasasādhanaṃ , ananyalabhyamiti tadevopadiṣṭavānācāryo'kṣapādaḥ ||

[9,2.430.128]

yattu vijñānasattātmaśabdādyadvaitadarśanaṃ — tat mithyājñānameveti na
niḥśreyasasādhanamiti || brahmādvaitavādanirāsaḥ

[9,2.430.129]

nanu kathamadvaitadarśanaṃ mithyā kathyate tat | pratyuta dvaitadarśanamavidyā
māyā'pi , mithyājñānamiti yuktam | tathā hi — pratyakṣameva tāvat nipuṇaṃ
nirūpayatu bhavān | tatra hi yadanyānapekṣatayā jhagiti padārthasvarūpamavabhāsate , tat pāramāthikam , itarat kālpanikamiti gamyate | sadrūpameva ca
ca tatrābhinnamanyanirapekṣamavabhāti | bhedastvanyāpekṣa iti nākṣajavijñānaviṣayatāmupayāti || kāraṇasyaiva satyatvam , kāryasya mithyātvam

[9,2.430.130]

tatra yathā mṛdrūpatātaḥ prabhṛti yāvatkumbhāvasthetyasminnantarāḍe āvirbhavatāṃ tirobhavatāṃ ca ghaṭakapālaśakalaśarkarākaṇādīnāṃ kāryāṇāṃ rūpamaparamārthasadeva vyavahārapadavīmavatarati | paramārthatastu mṛttikaiva |
yathā''huḥ "mṛttiketyeva satyam" (chāṃ. 6.1.4) iti | evaṃ tadapi mṛttikārūpaṃ sattāpekṣayā na paramārthasaditi sattaiva sarvatra paramārthā | tadeva
sallakṣaṇaṃ brahmetyāhuḥ ||

[9,2.430.131]

āgamaśca "ekamevādvitīyaṃ" (chāṃ. 6.2.1) ityādiḥ abhedameva darśayati "neha nānāsti kiṃcana | mṛtyossa mṛtyumāpnoti ya iha nāneva
paśyati" iti ca || pratyakṣasya śātrāvirodhitvam

[9,2.430.132]

na ca pratyakṣaviruddhatvamabhedaśaṃsino vaktuṃ śakyamāgamasya | na
hyanyaniṣedhe pratyakṣaṃ prabhavati , svarūpamātragrahaṇe parisamāptavyāpāratvāt |
pararūpaniṣedhamantareṇa ca bhedasya durupapādatvāt bhede kuṇṭhameva pratyakṣamiti
kathamabhedagrāhiṇaṃ āgamaṃ virundhyāt | taduktaṃ — "āhurvidhātṛ pratyakṣaṃ na niṣeddhṛ vipaścitaḥ | naikatva āgamastena pratyakṣeṇa virudhyate ||"bandhamokṣavyavasthā

[9,2.430.133]

nanu yadyekameva brahma , na dvitīyaṃ kiṃcidasti , tarhi tadbrahma nityaśuddhabuddhasvabhāvatvāt muktamevāste | kena tadbaddhamiti kimartho'yaṃ mumukṣuṇāṃ
prayatnaḥ | kutastyo vā'yaṃ vicitrajagadavabhāsaḥ — avidyocchedārtho
mumukṣuprayatna iti brūmaḥ | tatastya evāyaṃ vicitrajāgadavabhāsaḥ || avidyāsvarūpam

[9,2.430.134]

keyamavidyā ? brahmaṇo vyatiriktā cet nādvaitam | avyatireke tu
brahmaiva sā , tato nānyā'styeṣeti kathamucchidyeta — maivam — vastunīdṛṃśi
kutārkikacodyāni kramante | avidyā tviyamavasturūpā , māyā , mithyāvabhāsasvabhāvā'bhidhīyate | tattvāgrahaṇamavidyā | agrahaṇaṃ ca nāma kathaṃ
vastudharmaiḥ vikalpyate? avidyāśrayaḥ

[9,2.430.135]

nanu ! tattvāgrahaṇarūpā'pi kasyeyamavidyā | na hi brahmaṇo nityabuddhasvabhāvatvādavidyā bhavati | anyastu nāstyeva tadāśrayaḥ | na ca
niradhikaraṇameva mithyājñānaṃ bhavitumarhati — ucyate — jīvātmanāmavidyā ,
na brahmaṇaḥ ||

[9,2.430.136]

nanu ! ke te jīvātmānaḥ ? te'pi brahmaṇo'nyānanyatayā cintyā evaāḥ ! kṣudratārkika ! sarvatrānabhijño'si | brahmaiva jīvātmānaḥ , na tato'nye | na hi dahanapiṇḍādbhedenāpi bhāntaḥ sphuliṅgāḥ agnisvarūpā na
bhavanti || jīvājñānavādaḥ

[9,2.430.137]

tat kiṃ brahmaṇa evāvidyā ? — na ca brahmaṇo'vidyā | yathā hyekameva
ghaṭādyāvaraṇopahitabhedatayā bhinnamiva vibhāti nabhaḥ — paṭākāśaṃ ghaṭākāśa
miti , tadāvaraṇavaśādeva ca rajodhūmādikaluṣitamapi bhavati , tadāvaraṇaviratau tu gaḍitakāluṣyamale tatraiva parame vyomni līyate — tathaiva jīvā
tmāno'pi avidyākalpitabhedāḥ tatkṛtamanekaprakārakāluṣyamanubhavanti |
taduparame ca pare brahmaṇi līyante iti || anyonyāśrayaparihāraḥ

[9,2.430.138]

nanu ! evaṃ satyapyavidyāparikalpita eṣa brahmajīvātmavibhāgaḥ |
sā ca jīvātmanāmavidyetyucyate | tadetaditaretarāśrayamāpadyate — avidyākalpanāyāṃ satyāṃ jīvātmānaḥ , jīvātmasu ca satsu avidyeti — bhavatvitaretarāśrayam | avidyāprapaṃca evāyamaśeṣaḥ | kasyaiṣa doṣaḥ ?

[9,2.430.139]

yadi vā'nāditvamasya parihāro bījāṅkuravadbhaviṣyati | bhavadbhirapi cāyamanādireva saṃsāro'bhyupagataḥ | avidyayaiva ca saṃsāra ityucyate || avidyānivṛttyupāyaḥ

[9,2.430.140]

nanu ! anāderavidyāyāḥ kathamucchedaḥ ? kimanāderucchedo na bhavatibhūme rūpasya | bhavadbhirvā kathamanādissaṃsāra ucchedyate ?

[9,2.430.141]

nanu ! upāye satyanādirapyucchidyate | advaitināṃ kastaducchedopāyaḥ ?
avidyaiveti brūmaḥ | śravaṇamanananidhyānādirapyavidyaiva | sā tvabhyasya
mānā satī avidyāntaramutsādayati , svayamapyutsīdati | yathā payaḥpayo
jarayati , svayaṃ ca jīryati | viṣaṃ viṣāntaraṃ śamayati , svayaṃ ca śāmyati |
yathā vā dravyāntararajaḥ kṣiptaṃ rajaḥkaluṣite'mbhasi taccātmānaṃ saṃhṛtya
svacchamambu karoti | evamiyamavidyaivāvidyāntaramucchindantī vidyopāyatāṃ pratipadyate || asatyādapi satyasiddhiḥ

[9,2.430.142]

nanu ! svarūpeṇāsatyaiveyamavidyā kathaṃ satyakāryaṃ kuryāt ? ucyate — asatyādapi satyārthasampattirupapatsyate | māyāsarpādayo dṛṣṭāḥ satyapralayahetavaḥ ||

[9,2.430.143]

rekhāgakārādayaścāsatyāḥ satyārthapratītyupāyā dṛśyante | svarūpeṇa
satyāsta iti cet — kiṃ tena kriyate | gakārāditvena hi te pratipādakāḥ | taccaiṣāmasatyamiti || śuddhasyāpi brahmaṇo'vidyayā''varaṇam

[9,2.430.144]

nanu ! brahmaṇo nityaśuddhatvāt jīvānāṃ ca tato'nanyatvāt kathaṃ
teṣvavidyā'vakāśaṃ labhate — parihṛtametat ghaṭākāśadṛṣṭāntopavarṇanena ||

[9,2.430.145]

api ca yathā viśuddhamapi vadanabimbaṃ ambumaṇikṛpāṇadarpaṇādyupādhivaśena śyāmadīrghasthūlādirūpamapāramārthikameva darśayati , tathā brahmaṇastadabhāve'pi jīveṣu tadavakāśa iti || baddhamuktavyavasthopapattiḥ

[9,2.430.146]

nanu ! paramātmano nityatvāt jīvānāmapyanyonyamananyatvamityeka
smin baddhe , mukte vā sarve baddhāḥ muktā vā syuḥ — ayi kutarkakaluṣitamate
kathaṃ bodhyamāno'pi na budhyase | ghaṭākāśe hi ghaṭabhaṅgāt paramākāśapratiṣṭhe jāte , na paṭākāśo'pi tathā bhavati | ekasyāpi jīvātmanaḥ
upādhibhedāt sukhaduḥkhānubhavabhedo dṛśyate — "pāde me vedanā" "śirasi mevedanā" iti | tīvratarataraṇitāpopanatātanutaraklamasya ca yatraiva ca
śarirāvayave śiśiraharicandanasthāsakamuparacayati parijanaḥ , tatraiva
tadduḥkhoparamānubhavaḥ nānyatreti , evamekasminnapi paramātmani kalpanāmātra
pratiṣṭheṣvapi jīvātmasu baddhamuktavyavasthā siddhyatyeveti ekātmavāda evāyamāgamānuguṇaḥ upagantuṃ yuktaḥ , nānantyamātmanām || brahmadarśanamevātaḥ niḥśreyasanibandhanam | bhedadarśanamūḍhānāṃ saṃsāraviratiḥ kutaḥ — iti || brahmādvaitavādanirākaraṇam

[9,2.430.147]

atrābhidhīyate — kapaṭanāṭakarahasyaprakriyākūrcoparacane tadanuguṇadṛṣṭāntaparamparopapādane ca kimucyate paraṃ kauśalaṃ bhavatām ! pramāṇavṛttanirūpaṇe tu tapasvina eva bhavantaḥ | tathā hi — bhedasya pramāṇabādhitatvāt
kimayamabhedābhyupagamaḥ bhavatām , uta svit abhedasyaiva pramāṇasiddhatvāditi | dvayamapi nāsti | pratyakṣādīni hi sarvāṇyeva bhedapratiṣṭhāni
pramāṇāni || bhedasya pratyakṣatvam

[9,2.430.148]

yattāvat bhedasya parāpekṣatvāt akṣajajñānagamyatā nāstīti — tadayuktam — abhedasya sutarāṃ parāpekṣatvāt | mṛtpiṇḍātprabhṛti ghaṭakarparacūrṇaparyantakāryaparamparāparicchede tadanugatamṛdrūpatāgrahaṇe ca sati mṛdastadabhinna
rūpatvamavadhāryeta , nānyathā ||

[9,2.430.149]

bhikṣavastvācakṣate cākṣuṣaṃ vyāvṛttasvalakṣaṇagrāhi , nābhedaviṣayaṃ ,
abhedasya parāpekṣatvāditi || abhedasya bhedādhīnatvam

[9,2.430.150]

ayamasmādanya itīyaṃ parāpekṣā pratītiriti cet — ayamasminnanusyūta
itīyamapi parāpekṣaiva ||

[9,2.430.151]

tadatra bhavān bhikṣavaśca dvāvapi durgrahopahatau | bhedābhedagrahaṇanipuṇamakṣajamiti parikṣitametadvistarataḥ sāmānyacintāyām | aṅgulicatuṣṭayaṃ hi pratibhāsamānamitaretaraviviktarūpamapyanugatarūpamapi prakāśata
ityuktam || vyāvṛttiranuvṛttirvā parāpekṣā'stu vastuṣu | asaṅkīrṇasvabhāvāstu bhāvā bhāntyakṣabuddhiṣu || pratyakṣaṃ bhedābhedobhayaviṣayakam

[9,2.430.152]

yadapyuktaṃ "āhurvidhātṛ pratyakṣaṃ , na niṣeddhṛ" iti — tadapyasādhu — "vidhātṛ" iti ko'rthaḥ ? idamapi — vastusvarūpaṃ gṛhṇāti nānyarūpaṃ niṣedhati | pratyakṣamiti cet — maivam — jñānaṃ tarhi na tadbhavet ||

[9,2.430.153]

anyarūpaniṣedhamantareṇa tatsvarūpaparicchedasyāpyasampatteḥ | pītā
divyavacchinnaṃ hi nīlaṃ nīlamiti gṛhītaṃ bhavati , netarathā | tathā cāha"tat paricchinatti , anyadvyavacchinatti" iti ||

[9,2.430.154]

bhāvavadabhāvamapi gṛhītuṃ prabhavati pratyakṣamiti ca sādhitamasmābhirevaitat | tasmāditaretaraviviktapadārthasvarūpagrāhitvānnābhedaviṣayaṃpratyakṣam || śabdānumānayoḥ bhedābalambanatvam

[9,2.430.155]

śabdānumānayostu saṃbandhagrahaṇādhīnasvaviṣayavyāpārayoḥ bhedamantareṇa svarūpameva nāvakalpata iti tāvubhāvapi bhedaviṣayāveva | viśeṣaviṣayatvābhāve'pi liṅgasāmānyasya taditaravilakṣaṇasya paricchedāt bhedaviṣayamanumānam ||

[9,2.430.156]

śabdasya tu padātmanaḥ tadvadādivācyabhedarūpasya tu parasparoparaktapadārthapuṃjasvabhāvaḥ , itarapadārthaviśeṣitānyatamapadārtharūpo vā vākyārtho
viṣaya iti pūrvameva nirūpitam | ataḥ sarvathā na bhedasya pramāṇabādhitatvam ||

[9,2.430.157]

nāpyabhedagrāhi kiṃcana pramāṇamasti yathoktenaiva nyāyena || abhede na śrutiḥ pramāṇam

[9,2.430.158]

yastu āgamaḥ paṭhitaḥ "ekamevādvitīyam" "neha nānāsti kiṃcana"
ityādiḥ — tasyārthavādatvānna yathāśruta evārtho grahītavyaḥ || arthavādānāṃ sarveṣāṃ na svārthe prāmāṇyam

[9,2.430.159]

nanu ! siddhe'pyarthe vedasya prāmāṇyamabhyupagatameva bhavadbhiḥ — bāḍhamabhyupagatam | kintu "dhūma evāgnedivā dadṛśe nārciḥ" ityevamādīnāṃ pratyakṣā
diviruddhārthābhidhāyināmarthavādānāṃ mukhyāṃ vṛttimapahāya gauṇyāpi vṛttyā
vyākhyānamāśritam | evamidamapi vacanaṃ itarapramāṇaviruddhamarthamabhidadhat anyathā vyākhyāyate ||

[9,2.430.160]

ye tu pramāṇāntaraviruddhārthānuvādino na bhavanti arthavādāḥ , teṣāmastu
svarūpe prāmāṇyaṃ "vāyurvai kṣepiṣṭhā devatā" ityevamādīnām ||

[9,2.430.161]

tasmāt sukhaduḥkhāvasthābhede'pi nāvasthāturātmano bhedaḥ , dehendriyādi
nānātve'pi vā na tasya nānātvamityevaṃ yathākathaṃcidayamarthavādo yojanīyaḥ | abhedopadeśī tu tatparaḥ śabdaḥ vidhirūpa iha nāstyeva | evamāgamabalādapi nādvaitasiddhiḥ || avidyāsvarūpādyanupapattiḥ

[9,2.430.162]

yatpunaḥ avidyādibhedacodyamāśaṅkyāśaṅkyaparihṛtam — tatrāśaṅkā
sādhīyasī | samādhānaṃ tu na peśalam | tattvānyatvābhyāmanirvacanīyeyamavidyeti ko'rthaḥ? anādinā prabandhena pravṛttā''varaṇakṣamā | yatnocchedyāpyavidyeyaṃ asatī kathyate katham ||

[9,2.430.163]

astitve ka enāmucchindyāditi cet — kātarasantrāso'yam | satā
meva hi vṛkṣādīnāṃ ucchedo dṛśyate , nāsatāṃ śaśaviṣāṇādīnām | tadiyamucchedyatvādavidyā nityā mā bhūt , satī tu bhavatyeva || nityaṃ na śakyamucchettuṃ sadanityaṃ tu śakyate | asattvamanyat , anyā ca padārthānāmanityatā || avidyā bhāvarūpāpi

[9,2.430.164]

na ca tattvāgrahaṇamātramavidyā , saṃśayaviparyayāvapyavidyaiva | tau
ca bhāvasvabhāvatvāt kathamasantau bhavetām ? grahaṇaprāgabhāvo'pi nāsa
nniti śakyate vaktum , abhāvasyāpyastitvasamarthanāditi sarvathā nāsatī
avidyā || asattve ca niṣiddhe'syāḥ sattvameva balādbhavet | sadasadvyatirikto hi rāśiratyantadurlabhaḥ ||

[9,2.430.165]

sattve ca dvitīyāyā avidyāyā bhāvānnādvaitam || jīvasya kalpitatvāsaṃbhavaḥ

[9,2.430.166]

yattu brahmaṇaḥ satataprabuddhatvāt avidyākṣevatā neti jīvānāmavidyāspadatvamabhihitam , avidyoparame brahmaṇi parame ta eva ghaṭākāśavallīyanta
iti ca — tadapi na caturaśram — ākāśāvacchedahetoḥ ghaṭāderghaṭamānatvāt |
avidyāyāstvasattvāt tatkṛtaḥ paramātmano'vaccheda iti viṣamo dṛṣṭāntaḥ |
avacchedakābhāvācca jīvavibhāgakalpanā'pi niravakāśaiva || adidyāyā anāditvāsaṃbhavaḥ

[9,2.430.167]

yacca itaretarāśrayatvaṃ parihartumanāditvamāveditaṃ avidyāyāḥ — tatra
bījāṅkuravat , vādyantaropagatasaṃsāravacca tasyāḥ satyatvameva syāt |
anādiprabandhapravṛttatve sattve cāsyāḥ pratikūlahetvantaropanipātakṛtamapākaraṇamucitam | ekātmavādināṃ tu tadatidurghaṭamityanirmokṣa eva syāt |
yathā''ha bhaṭṭaḥ — "svābhāvikīmavidyāṃ ca nocchettuṃ kaścidarhati | vilakṣaṇopapāte hi naśyet svābhābikaṃ kvacit || na tvekātmā'bhyupāyānāṃ heturasti vilakṣaṇaḥ"

[9,2.430.168]

(ślo. vā. 1.1.5 saṃba 86) iti || avidyāyā na bandhanivartakatvasaṃbhavaḥ

[9,2.430.169]

yatpunaḥ avidyaiva vidyopāya ityatra dṛṣṭāntaparamparodghāṭanaṃ kṛtaṃ —
tadapi kleśāya , nārthasiddhaye | sarvatropāyasya svarūpeṇa sattvāt | asataḥ
khapuṣpāderupāyatvābhāvāt | rekhāgakārādīnāṃ tu varṇarūpatayā sattvaṃ
yadyapi nāsti ; tathāpi svarūpataḥ sattvaṃ vidyata eva || satyasyaiva sarvatra nivartakatvam

[9,2.430.170]

nanu ! gakāro'yamiti gṛhyamāṇaḥ sa rekhāsanniveśaḥ arthapratyāyako
bhavati , na cāsau tena rūpeṇāsti — maivam — svarūpeṇa sato'rthasya rūpānta
reṇāpi gṛhyamāṇasya kūṭakārṣāpaṇāderiva vyavahārahetutā dṛśyate ca , yuktā
ca | yastu svarūpata eva nāsti , na , tasya svātmanā parātmanā vā
vyavahārāṅgatā samasti | rekhāsanniveśaśca svarūpeṇa sanniti varṇātmatvenāsannapi tatkāryāya paryāpnuyāt | na tvayam avidyāyāṃ nyāyaḥ , svarūpāsattvāttasyāḥ ||

[9,2.430.171]

sarpādau tu sarpādisvarūpavat tadjñānasyāpi tatkāryatvamavagatam ||

[9,2.430.172]

ata eva śaṅkāviṣasyāpi svaśāstreṣu cikitsāmupadiśanti ||

[9,2.430.173]

evaṃ "vanaguhākuharadeśādeṣa nissṛtaḥ kesarī saroṣamita evābhivarttate" ityasatye'pyukte yadbhīrūṇāṃ palāyanādi , śūrāṇāṃ ca sotsāhamāyudhodyamanādi satyaṃ kāryamupalabhyate , tatra siṃhajñānasya tatkāryatvāt nāsata
evopāyatvam ||

[9,2.430.174]

etena pratibimbadṛṣṭānto'pi pratyākhyātaḥ , khaṅgādeḥ mukhādikāluṣya
kalpanākāraṇasya tatra sadbhāvāt | iha tu tadabhāvāditi || ekātmavāde baddhamuktādivyavasthānupapattiḥ

[9,2.430.175]

yadapi baddhamuktavyavasthāsiddhaye pādavedanādyudāhṛtam — tadapyevamapākṛtam — avacchedakasya pādādeḥ tatra tāttvikatvāt | iha tu bhedakalpanābījamadvaitavādināṃ durghaṭamiti bahuśaḥ pradarśitam ||

[9,2.430.176]

tadatrāyaṃ vastusaṅkṣepaḥ — avidyāyāmasatyāṃ sarva evāyaṃ yathodāhṛto
vyavahāraprakāraḥ tatkṛta iti nāvatiṣṭhate | satyāṃ tu tasyāṃ nādvaita
miti | ata evāha sūtrakāraḥ "saṅkhyaikāntāsiddhiḥ pramāṇopapattyanupapattibhyām" (nyā. sū. 4.1.4) iti || ātmādvaitavādanirākaraṇopasaṃhāraḥ

[9,2.430.177]

yadi tāvadadvaitasiddhau pramāṇamastiḥ tarhi tadeva dvitīyamiti nādvaitam |
atha nāsti pramāṇam , na tarāmadvaitam , aprāmāṇikāyāḥ siddherabhāvāditi || mantrārthavādotthavikalpamūlamadvaitavāda parihṛtya tasmāt | upeyatāmeṣa padārthabhedaḥpratyakṣaliṅgāgamagamyamānaḥ || śabdādvaitavādanirākaraṇam

[9,2.430.178]

etena śabdādvaitavado'pi pratyuktaḥ — "anādinidhanaṃ brahma śabdatattvaṃ yadakṣaram | vivartate'rthabhāvena prakriyā jagato yataḥ"

[9,2.430.179]

(vā. pa. 1.1) iti ||

[9,2.430.180]

ucyate — tatra anādinidhanapadaniveditāpūrvāparāntarahitā vastusattā nityatvam , brahmapadapratipāditaṃ ca vyāpitvamityubhayamapi śabdasya
prāgeva nirastam | niravayavaśca sphoṭātmā śabdaḥ pratikṣipta eva || śabdavivartavādopanyāsaḥ

[9,2.430.181]

yattu nityaṃ vyāpi ca kiṃciducyate , tat śabdatattvamityatra kā
yuktiḥ | āha — śabdopagrāhyatayā ca śabdatattvam ||

[9,2.430.182]

tathā hi sarvapratyaya upajāyamānaḥ nānullikhitaśabdaḥ upajāyate |
tadullekhavirahiṇaḥ anāsāditaprakāśasvabhāvasya pratyayasyānutpannanirviśeṣatvāt | evamīdṛśamityādiparāmarśapramuṣitavapuṣi vedane vedanātmakataiva na bhavet || sarvapratyayānāṃ śabdānuviddhatvam

[9,2.430.183]

ye'pi vṛddhavyavahāropayogavaidhuryādanavāptaśabdārthasaṃbandhaviśeṣavyutpattayaḥ bāladārakaprāyāḥ pramātāraḥ , te''pi nūnaṃ "yat" "sat" "tat" "kim"
ityādiśabdajātamanullikhanto na pratiyanti kimapi prameyam | ataḥ
śabdonmeṣaprabhāvaprāptaprakāśasvabhāvatvāt sarvapratyayānāṃ śabdānuviddhaṃ
bodhakatvamiti sarvaṃ śabdatattvamityavadhāryatām | (vā. pa. 1. 134) tadāha — "na so'sti pratyayo loke yaśśabdānugamādṛte | anuviddhamiva jñānaṃ sarvaṃ śabdena gamyate iti ||"

[9,2.430.184]

evamanabhyupagame tu saṃvidaḥ prakāśaśūnyatayā anadhigataviṣayaḥ sarva
evāndhamūkaprāyo lokaḥ syāt | āha ca (vā. pa. 1.125) — "vāgrūpatā cedutkrāmedavabodhasya śāśvatī | na prakāśaḥ prakāśeta sā hi pratyavamarśinī iti ||"

[9,2.430.185]

ataḥ krameṇa tāvadevaṃ bodhyase , śabdākhyaviśeṣaṇānuvedhaviśeṣā
bhavāt sarvaṃ nirvikalpakam indriyajaṃ savikalpakaṃ vā jñānaṃ śabdaviśiṣṭa
marthamavadyotayati gauḥ śuklo gacchatīti , jātiguṇakriyāvacchinnaviṣayāva
bhāsini pratyaye śabdaviśiṣṭa evārthaḥ sphuratīti budhyasva || arthānāṃ śabdātmakatvasamarthanam

[9,2.430.186]

evaṃ cedboddhumavatīrṇo'si śabdākhyaviśeṣaṇānuraktasya tasya viśeṣyasya
svarūpaṃ pṛṣṭaḥ śabdenaiva darśayasi , śabdāparityāgalabdhaprakāśasvarūpayaiva
vā'nubhūtyā'nubhavasīti so'pi viśeṣyaḥ śabdarūpa eveti jānīhi | tadevaṃ
śabda evārthopārūḍhaḥ pratibhātīti vyavatiṣṭhate ||

[9,2.430.187]

itthamiyantamadhvānaṃ cetprāpto'pi tadadhunā yadupārūḍhaḥ śabdaḥ prakāśate ,
tasya pṛthak pradarśayitumanubhavituṃ cāśakyatvāt śabda eva tathā tathā
pratibhātīti śabdavivarta evāyamarthaḥ , nānyaḥ kaściditi pratipattumarhasi ||

[9,2.430.188]

yathā cāyamindriyajeṣu pratibhāseṣu prakramaḥ , tathā śābdeṣvapi
pratyayeṣu śabdaviśiṣṭo vā'rthaḥ pravibhāti , śabdo vā'rthārūḍhaḥ , śabda
evārtharūpeṇa vivartata iti gṛhyatām ||

[9,2.430.189]

ataśca śabdabrahmedamekam avidyopādhidarśitavicitrabhedam , avidyoparame yathāvasthitasvarūpaṃ prakāśata iti yuktam || śabdavivartavādanirāsaḥ

[9,2.430.190]

atrābhidhīyate — na khalu prakāratrayamapīdamupapadyate , padapadārthasaṃbandhavyutpattivirahiṇām anavāptaśabdayojanāvairūpyasvarūpamātrapratiṣṭha
viśuddhavastugrahaṇapravaṇendriyajapratyayadarśanāt | vṛddhavyavahāraparicayādhigataśabdārthasaṃbandhasaṃskṛtadhiyāmapi śabdasmaraṇasaṃskāraprabodhahetubhūtaprathamodabhūtaviśuddhavastvavabhāsasyāparihāryatvāt | yatra hi vastuni niviśamānaḥ śabdaḥ śabdavidvyavahāreṣu yo'vadhṛtastaddarśane tatsaṃskāraprabodhāt sa
hi smṛtipathameti , nānyatheti || pratyayānāṃ na śabdānuviddhatvam

[9,2.430.191]

sāmānyaśabdeṣvapi "yat" "tat" "kiṃ" ityādiṣu viśeṣaśabdeṣviva
saiva vārtā | teṣāmapi vyutpattyupayogavirahe vividhavanavihāri vihaṅgakūjitādivadarthapratītihetutvānupapatteḥ ||

[9,2.430.192]

savikalpakadaśāyāmapi na vācakaviśiṣṭaṃ vācyaṃ mecakaguṇakhacitamiva kuvalayamavalokayati loka iti vistaraśaḥ pratyakṣalakṣaṇe parīkṣitametat | āha ca (ślo. vā. pratyakṣa. 172) — "na śabdābhedarūpeṇa buddhirartheṣu jāyate | prākśabdādyādṛśī buddhiḥ śabdādapi hi tādṛśī iti ||"arthena sākaṃ śabdabhānāsaṃbhavaḥ

[9,2.430.193]

saṃjñitvamātramadhikamadhunā dhvanisannidhāne buddhisadhirohati , na tadvi |
śiṣṭo'rthaḥ | tasya hi na netreṇa , na śrotreṇa , nobhābhyāṃ , na kevalaṃ manasā
vā grahaṇamupapadyate , atiprasaṅgāt | śabdo hi anekadharmake dharmiṇi eka
taradharmāvadhāraṇābhyupāyo bhavati | na tatrātmānamāropayati | na hi
dīpendriyaprabhṛtayaḥ pratītyupāyāḥ tadupeye rūpādāvātmānamāropayanti |
ata eva tadupāyatvabhramakṛtastadabhedavādo'pi na yuktaḥ || na hyupāyādabhinnatvaṃ tadupeyasya yujyate | rūpasya na hyabhinnatvaṃ dīpādvā cakṣuṣo'pi vā || arthasya śabdavivartatvābhāvaḥ

[9,2.430.194]

api ca — yadi śabdādabhinno'rthaḥ pratibhātyeva , ko'dhyāsārthaḥ? abhede'pi śabdamayameva viśvamiti , tatrāpi ko'dhyāsārthaḥ ? adhyāsa
bhramastu vaiyākaraṇānāṃ ekākāranirdeśadoṣanirmitaḥ | yathā''ha (ślo. vā.
pratyakṣa 182) — "gaurityeva hi nirdeśaḥ vācyastadbuddhivācinām"

[9,2.430.195]

iti | "kastvayā dṛṣṭo'rthaḥ" iti pṛṣṭo vakti "gauḥ" iti"kīdṛśaṃ te jñānamutpannam — " "gauḥ" iti | "kīdṛśaṃ śabdaṃ prayuktavānasi — " "gauḥ" iti | tata eṣā bhrāntiḥ | vastutastu viviktā evaite śabdajñānārthāḥ | taduktam (ślo. vā. pratyakṣa. 185) — "gavi sāsnādisadrūpā gādirūpābhidhāyake | nirākārobhayajñāne saṃvittiḥ paramārthataḥ iti ||"nānārthakasthale śabdārthayorabhedāsaṃbhavaḥ

[9,2.430.196]

evaṃ indriyajeṣviva śābdeṣvapi pratyayeṣu na śabdasvarūpamadhyasyatīti
yuktam | yadi ca śabdaḥ svarūpeṇārthaṃ pratipādayati , tadā akṣaśabdasyaikyāt devanavibhītakarathākṣeṣu tulyā pratītiḥ syāt | na cākṣaśabdāḥ
bhinnā iti vaktavyam , svarūpapratyabhijñānānapāyāt | taduccāraṇe
cārthatravyāṃ saṃśayadarśanāt ||

[9,2.430.197]

bhavatiśabdayośca suptiṅantayoḥ tulyarūpatvāt | adhyāsapakṣe tulyārthapratītihetutvaṃ prāpnoti | tathā ca siddhasādhyabuddhiḥ saṃvedyamānā'pi
nihnūyeta | evamagādityaśva iti , ajāvaya ityādāvapi draṣṭavyam || śabde arthādhyāsaḥ viruddhaśca

[9,2.430.198]

śabdasya siddharūpatvāt tadadhyāsenārthabuddhāviṣyamāṇāyāṃ "yajeta" "dadyāt" "juhuyāt" ityādau na kvacit sādhyabuddhirbhavet , siddhādhyāsena sādhyabuddherananurūpatvāt ||

[9,2.430.199]

jātiguṇakriyāśabdāśca gauḥ śuklo gacchatītyādayaḥ kena kāraṇena
niyatamadhyāsamanurundhata iti nāvagacchāmaḥ | śabdasyārthānapekṣanisargasiddhavaiśvarūpyakalpanābījābhāvāt | pratiniyataśabdavṛtteśca kasyaci
llakṣaṇasyānupalakṣaṇāt | vṛkṣaplakṣaśabdayośca ghaṭapaṭaśabdayoriva svarūpabhedā
viśeṣāt , arthānapekṣitvācca viśeṣaṇaviśeṣyabhāvasāmānādhikaraṇye śabdādhyāsavādino na bhavetām | na hyekatra vastuni vācye kvacidanayoḥ śabdayorvṛttiḥ ||

[9,2.430.200]

etena nīlotpalamapi pratyākhyātam || śabdavivartavāde sāmānādhikaraṇyāsaṃbhavaḥ

[9,2.430.201]

tatraitatsyāt — na nīlaguṇaviśeṣitamidaṃ utpalaṃ nāma kiṃcidasti
viśeṣyam , api tu tat nirastāvayavārthaṃ aśvakarṇādivat arthāntaramevedaṃ ; vyutpattiprakāramātraṃ tu viśeṣaṇaviśeṣyabhāvavarṇanamiti — tadetadasamīcīnam — anubhūyamānāvayavārthapratītinihnavanirmittānupalambhāt |
aśvakarṇādau hi yuktamarthāntaratvaṃ ; tatra hi nāśvārthaḥ , na karṇārthaḥ |
niravayavavākyārthavādaśca prāgeva vistareṇa nirasta ityalaṃ punaruktālāpena || śabdavivartavāde paryāyapadānāṃ sāmānādhirakaraṇyaṃ syāt

[9,2.430.202]

atha śabdadvayādhyāsamātranibandhanameva sāmānādhikaraṇyaṃ "vṛkṣaḥ" "plakṣaḥ" ityucyate — tadapi na cāru — vṛkṣastaruritiparyāyayorapi tatsaṃbhave
sati sāmānādhikaraṇyaprasaṅgāt ||

[9,2.430.203]

api ca paryāyeṣu "hastaḥ" "karaḥ" "pāṇiḥ" ityādiṣu śabdarūpabhedādhyāsapakṣe arthabuddhibhedaḥ prāpnoti | na cāsāvastīti nādhyāsaḥ ||

[9,2.430.204]

kiṃca saṃbandhagrahaṇanirapekṣo'pi śabdaḥ svasāmarthyamanurudhyamānaḥ
svādhyāsena buddhiṃ vidadhyāt | tadapekṣāyāṃ vā kasya kena saṃbandha iti na
budhyāmahe — śabdādarthasya pṛthagvyavasthitātmanaḥ tvanmate durlabhatvāt |
śabdavyatiriktārthopagame vā kimanena śabdādhyāsasamarthanāḍambareṇa ? viramyatām ato mṛgatṛṣṇānusaraṇaraṇikāt || śabde arthādhyāsāsaṃbhavaḥ

[9,2.430.205]

api cādhyāsaḥ kvacitsādṛśyādbhavati , śuktāviva rajatasya |
kvacidanurāgādbhavati , lākṣāyā iva sphaṭike | śabdārthayormūrtāmūrtatayā'tidūrabhinnasvarūpayoḥ sādṛśyaṃ tāvadanupapannam | anurāgo'pi tata eva
durghaṭaḥ , pṛthagdeśatvāt , bhinnendriyagrāhyatvācca || śabdārthayorbimbapratibimbabhāvāsaṃbhavaḥ

[9,2.430.206]

pratibimbavarṇanamapi na sundaram , dūradeśatvena śabdārthayoḥ prāptyabhāvāt | aprāptayośca pratibimbe dvārakodyānanivāsivāsudevasundarīvadanatāmarasāni sāgarataraṅgapavanaparicayacaladalakalatikālāṃcchitāni
svaccheṣu jyotsnāvadātadyutiṣu tuṣāragirigahvaragatatuhinaśilākarpūradarpaṇeṣu pratibimbitāni dṛśyeran ||

[9,2.430.207]

atha sarvagatatvena śabdānāmarthadeśe prāptirabhidhīyate , tarhi sakalaśabdasārthasādhāraṇyāt atyantamadhyāsasāṅkaryam anavadhāryamāṇaviśeṣaniyamakāraṇamāpadyata ityalamatiprasaṅgena | sarvathā na saṃbaddhaḥ śabdādhyāsavādaḥ || vivartavāda evāsamarthanīyaḥ

[9,2.430.208]

vivartavādo'pi na samaṃjasaḥ | tathā hi — "vivartate'rthabhāvena" iti
ko'rthaḥ ? na tāvadarthātmanā śabdaḥ pariṇāmamupayāti , kṣīramiva dadhirūpeṇa , pariṇāmitvena vikāritayā vā kṣīrāderivānityatvaprasaṅgāt |
tathābhāve'pi ca nādvaitasiddhiḥ dadhna iva kṣīravikārasya , śabdavikārasyārthasya tato'nyatvāt | anyatvācca bādhakāraṇakāluṣyādyupaplavavirahapratītisamarpitabhedatvāt || arthapratibhāsasyāyathārthatvapakṣanirāsaḥ

[9,2.430.209]

athārthapratibhāsamasatyamapīndrajālavadupadarśayati śabda ityayaṃ vivarto'rthaḥ , so'pi na yuktaḥ | bāhyasya vastunaḥ padābhidheyasya jātivyaktyādeḥ ,
vākyavācyasyāpi bhāvanādeḥ pūrvaprasādhitatvāt | avayavavyādeścādūra evāgre samarthayiṣyamāṇatvāt | na cendrajālamāyādivadayathārthatāyāmiha kimapi kāraṇamutpaśyāmaḥ || arthānāṃ mithyātvapakṣanirāsaḥ

[9,2.430.210]

athārtharūpeṇa śabdaḥ śuktiriva rajatākāratayā'vabhāsata itīyaṃ
vivartavāco yuktiḥ — iyamapi na sādhīyasī — śuktikā hi rajatavatprakāśata iti śakyaṃ vaktum , śukterākārasārūpyeṇa tathā'vabhāsasambhavāt | iha tu śabdārthayoratyantavisadṛśavapuṣorākārasamāropakāraṇānavadhāraṇāt kathamitararūpeṇetarasyāvabhāsaḥ | śuktikārajatādiṣu ca
bādhakavaśāt tathātvamavagatam | iha tu na bādhakaṃ kiṃcidbhavati ,
bhaviṣyati veti varṇitam || śabdānuvedho'pi na sādhīyaḥ

[9,2.430.211]

atha svānuvedhamajahat satyāmasatyāṃ vā'rthabuddhimādadhāti śabdatyayaṃ vivartārthaḥ — eṣo'pi saṃpratyeva pratikṣiptaḥ | śabdānuvedhavirahiṇīnāṃ prācuryeṇa pratipattīnāṃ pradarśitatvāt | na cānyaḥ kaścidvipaściccetasi vivartate vivartaprakāraḥ ityavācakamucyate — "vivartate'rthabhāvena"
iti || śabdasya jagatsraṣṭṛtvanirāsaḥ

[9,2.430.212]

atha śabdabrahmaiva sṛjati jagadityayaṃ vivartaprakāra ucyate — so'pi
na samyak — acetanatvena śabdasya īśvarasyeva sraṣṭṛtvānupapatteḥ | na ca
paramāṇuvadasya kāraṇatvam , avayavasamavāyitvena pṛthivyādeḥ kāryasya
grahaṇāt ||

[9,2.430.213]

atha "vijñānamānandaṃ brahma" ityāgamavacanamanusaratā vibhutvamiva
cetanatvamapi śabdabrahmaṇo varṇyate — tarhi īśvarasyaiva śabdabrahmeti nāma kṛtaṃ
syāt || brahmadvaividhyanirāsaḥ

[9,2.430.214]

yadapyucyate — "dve brahmaṇī veditavye śabdabrahma , paraṃ ca yat | śabdabrahmaṇi niṣṇātaḥ paraṃ brahmādhigacchati"
iti — tadāpi brahma subhikṣamatyantamalaukikam | ekatarasya brahmaṇaḥ
kālpanikatvāt | akālpanikatve vā kathamadvaitavādaḥ | tasmāt kṛtamanena śabdabrahmaṇā | svasti parasmai brahmaṇe bhūyāt ||

[9,2.430.215]

avidyāmāyāvinirmitavividhabhedaprathanakalpaśca sattādvaitadūṣaṇāvasara
eva nivārita iti śabdādvaitamapi tadbadasamaṃjasamiti siddham || jagataḥ brahmopādānatvanirāsaḥ

[9,2.430.216]

etena paramātmopādānatvamapi pratyuktam | paramātmano nisarganirmalasya evaṃprāyakaluṣavikārakāraṇatvānupapatteḥ ||

[9,2.430.217]

asatyameva vikārajātaṃ avidyātaḥ paramātmani vibhātītyetadapi
dūṣitam | ataḥ sarvathā nādvaitapakṣaḥ kaścidanavadyaḥ || aikātmyavāde'nupapattayaḥ

[9,2.430.218]

atha sarvaprāṇināmeka evātmā , na nānātmānaḥ — itīdṛśamucyate —
tadapyapramāṇakam — ekasmin sukhini na sarve sukhinaḥ , ekasmin duḥkhite
na sarve duḥkhitāḥ iti vyavasthādarśanāt | ātmaparavyavahārasya ca sarvajanapratītisiddhasya durapahnavatvāt | anyadṛṣṭe ca sukhaduḥkhasādhane vastuni
smaraṇānusandhānapūrvakecchādveṣādikāryajātasyānyatrānupalambhāt | ekasmiṃśca vītarāge mokṣamāsāditavati saṃsāriṇāmanyeṣāmānantyadarśanāt ||

[9,2.430.219]

ahaṃpratyayasya pratyagātmavṛtteḥ paratrāsambhavāt | jagadvaicitryasya
ca puruṣabhedaniyatadharmanibandhanasyānyathānupapatteḥ | ātmabhedasya vispaṣṭasiddhatvāt ||

[9,2.430.220]

taptalohasphuliṅkaghaṭākāśa pādavedanādidṛṣṭāntakadambakasya ca niṣedhaḥ
kṛta eveti ekātmavādo'pi na yuktimānityalaṃ vistareṇa || śabdavivartavādopasaṃhāraḥśabdasyāyaṃ vivartaḥ kathamakhilamiti prasphurattadviviktasvākāro'rthaprapaṃcaḥ kathamiva vikṛtiḥ brahmaṇo vedṛśī syāt | tasmānnānātmatattvo paricitasadasatkarmapākānusāraprādurbhūteśvarecchāvaśavicaladaṇuprodbhavo bhūtasargaḥ || vijñānādvaitavādaḥevaṃ sthiteṣu sarveṣu tūṣṇīmadvaitavādiṣu | vidvānādvaitavādī tu punaḥ pratyavatiṣṭhate ||

[9,2.430.221]

satyamanupajananamanapāyamaparimitamadvayaṃ brahma na yuktimaditi yukta
eva tadanabhyupagamaḥ | vijñānameva tu kṣaṇikaṃ upajananāpāyadharmakaṃ anādisantānaprabandhapravṛtamidaṃ tathā tathā'vabhātīti na tato'dvitīyamartharūpaṃ nāma
kiṃcidastīti paśyāmaḥ || vijñānādvaitasamarthanam

[9,2.430.222]

nanu ! pratyakṣādinā pramāṇena parasparavisadṛśapadārthasvarūpasaṃvedanasya
darśitatvāt kathaṃ vijñānasyāyamavabhāsaḥ , arthābhāve tatsvarūpānupapatteḥ |
grāhyagrahaṇaṃ hi nāma vijñānaṃ bhavati , na grahaṇagrahaṇamiti ||

[9,2.430.223]

ucyate — idaṃ tāvatparīkṣyatām | yadetat pratyakṣavijñānaṃ "nīlamidam" "pītamidam" ityutpadyate , tatra kimeka ākāraḥ prakāśate , uta dvitayamiti || ākāradvayānupalaṃbhaḥ

[9,2.430.224]

yadi dvitayamavabhāti ayamartho nīlam , idaṃ tajjñānamiti , tat
kimatra vicāryate , jitaṃ bhavadbhiḥ | jitasya yadāpadyate tadasmāsu
vidhīyatām ||

[9,2.430.225]

atha eka evāyamākāraḥ prathate , tarhyasti vicārāvasaraḥ | kasyāyamākāraḥ , kimarthasya , kiṃ jñānasyeti | sa caivaṃ vicāryamāṇa ākāraḥ
yadyarthasyeti tadbhavanto jeṣyanti | jñānākārapakṣe tu vayaṃ jeṣyāma
iti || jñānasyāvarjanīyatvam

[9,2.430.226]

kiṃ tāvadatra yuktam | jñānasyāyamākāra iti | kutaḥ ? kalpanātāvadihālpīyasīti | arthākārapakṣe hi arthasya jaḍātmanaḥ prakāśā
yogāt grāhyatvamanyathā na syāditi grāhakāntarakalpanā'vaśyaṃbhāvinīti
kalpanādvaiguṇyam ||

[9,2.430.227]

athārtha eva grāhyātmā yaḥ , sa eva grāhaka iti — kathyate , sa tarhi
prakāśa eveti saṃjñāyāmeva vivādaḥ syāt | bāhyābhyantarakṛto viśeṣaṃ
iti cet , aho viśeṣajño devānāṃpriyaḥ | grāhakādvicchinnatā hi
grāhyasya bāhyatā | na śarīrāpekṣiṇo bāhyatā bhavati | yadā ca grāhyādarthāt avyatirikta eva grāhaka iṣyate , tadā'sya na tato vicchinnateti
abāhyatvāt jñānameva taditi kathaṃ na nāmni vivādaḥ ||

[9,2.430.228]

ubhayasiddhatvāt jñānasya tasyāyamākārī bhavitumarhati | jñāne hi
na kecana vivadante | atastasyaivāyamākāra iti yuktamanekakalpanāto
hyekārthakalpanā jyāyasīti || jñānasyāvaśyakatve hetvantaram

[9,2.430.229]

ataśca jñānasyāyamākāraḥ | jñānaṃ hi prakāśakam aprakāśasyārthasya bhavadbhirabhyupagamyate | tataśca arthāt prathamataramasya grahaṇena bhavitavyam | agṛhītasya dīpādeḥ prakāśasya prakāśakatvādarśanāt | utpanneṣvapi ca ghaṭādiṣvartheṣu prakāśavaikalyādvā , pratibandhavaidhuryādvā bhavatyagrahaṇam | jñānasya tūtpannasya sataḥ na kiṃcidgrahaṇe pratibandhakaḥ | na ca
prakāśakāntarāpekṣaṇam , svata eva dīpavat prakāśasvabhāvatvāt |
ataḥ yadaiva tasyotpādaḥ , tadaiva grahaṇamavaśyaṃ bhavet | na cet kālāntare'pi
na syāt || jñānasya svaprakāśatvam

[9,2.430.230]

kiṃ hi tasya kālāntare bhaviṣyati , kiṃ vā tadā nābhūt ; yena
tat kālāntare grahīṣyate , tadā ca na gṛhyata iti | jñānāntareṇa kālāntare
tadgrahīṣyata iti cet , tadapi kena grāhīṣyate ? anyeneti cet , tadapyanyeneti ko'vadhiḥ ? śrama iti cet , kāmaṃ śrānto viraṃsyati bhāvan , arthaṃ tu
na gṛhītavāneva , prakāśāgrahaṇe tatprakāśyaparicchedāyogādityevaṃ na kadācidarthagrahaṇaṃ syāt | tasmādarthagrahaṇavādināpi pūrvaṃ jñānagrahaṇamavaśyāśrayaṇīyam | yathoktaṃ — "apratyakṣopalambhasya nārthadṛṣṭiḥ prasidhyati iti ||"prathamaṃ jñānasyaiva bhānam

[9,2.430.231]

ataścaitadevam — jñānapṛṣṭhena cottarakālabhāvipratyavamarśadarśanāt |"jñāto mayā'yamarthaḥ" iti hi pratyavamṛśantaḥ pramātāraḥ prathamaṃ jñānagrahaṇamanumodante | na hyagṛhītaviśeṣaṇā viśeṣyabuddhirbhavati | tasmādapi pūrvaṃ
jñānagrahaṇamiti siddham ||

[9,2.430.232]

jñānaṃ ca gṛhyamāṇaṃ ākārarahitaṃ grahītumaśakyamiti balāt sākārameva tat grahītavyam | sākāre ca jñāne gṛhīte sati dvitīyakāraṇābhāvāt kuto jñānātirikto bāhyo'rthaḥ? jñānasya viṣayasaṃbandhātsākāratvam

[9,2.430.233]

itaśca sākāraṃ jñānam , ākāravattāmantareṇāsya pratikarmavyavasthānupapatteḥ | kalpayitvā'pi bāhyamartham avaśyamākāravattā vijñānasya
viṣayaniyamasiddhaye vaktavyā | nīlajñānaṃ hīdaṃ anekasannidhāne samupajāyamānaṃ kathamakhilataditarapadārthaparihāreṇa kevalanīlālambanatāmavalambeta ? bodhasvabhāvatāyāḥ sarvān pratyaviśiṣṭatvāt | pravṛttirapi
prekṣāpūrvakāriṇāṃ kathaṃ tadekaviṣayaiva syāt | na ca nīlajanitatvakṛta
eṣa tadadhigamaniyama iti kathayitumucitam , ālokalocanādikārakāntarajanitatvasyāpi bhāvena tadviṣayatvaprasaṅgāt | ato nīlākārataiva
nīlaviṣayatvavyavasthāhetuḥ na nimittāntaram | āha ca — "tatrānubhavamātreṇa jñānasya sadṛśātmanaḥ | bhāvyate'nātmanā yena pratikarma vibhajyate iti ||"jñānasyaiva pramāṇatvaṃ phalatvaṃ ca

[9,2.430.234]

ata eva ākāragrahaṇamevātiśayamāśritya tamabarthasamarthane sati sādhakatamaṃ jñānameva pramāṇaṃ bhaviṣyati | aparathā kārakātiśayadarśanābhāve
tattatsādhakatamatvasya durupapādatvāt | sākārajñānasākṣī ca laukiko'pi
dṛśyate vyavahāraḥ | evaṃ ca vaktāro bhavanti laukikāḥ , "nīlo'rtho'yaṃ ,
yato'tra tadākāraṃ jñānamutpannam" , iti | tena pratikarmaniyamānyathānupapatteḥ avaśyaṃ sākārameva jñānam || itthaṃ satyapi bāhye'rthe jñānasyākārakalpanā | bhavedeveti tatraiva santuṣya sthīyatāṃ varam || vijñānavādina sauṃtrāntikakhaṇḍanam

[9,2.430.235]

ye tu bruvante — jñānasya svataḥ svacchatvabhāvatvena nīlapītādyavabhāsaḥ paropādhireva bhavitumarhati , sphaṭikasyeva lākṣādinā'ruṇimādyanuvedhaḥ | ataḥ pṛthagananubhūyamāno'pi bāhyo'rthaḥ sākārajñānāvabhāsānyathā'nupapattyā'numīyate | yathokataṃ — "bāhyasiddhiḥ syādvyatirekataḥ"iti ||

[9,2.430.236]

tadidamanupapannam — anvayānupalabdheḥ — "arthe hi sati sākāraṃ nirākāraṃ tadatyaye | nityānumeyabāhyārthavādī jñānaṃ kva dṛṣṭavān ||"

[9,2.430.237]

lākṣāsphaṭikādau tu tathā yuktam , tadanuraktasphaṭikaśakalāvalokanāt | iha punaḥ — arthena rajyamānaṃ hi nirākāraṃ nisargataḥ | jñānaṃ na khalu paśyāmaḥ lākṣayā sphaṭikaṃ yathā || ākāradvayaṃ tu anubhavaviruddham

[9,2.430.238]

ākāradvayapratibhāso hi nāstītyuktam | abhyupagame vā sudusta
ramanavasthādūṣaṇam | arthākāraśca pratyakṣaḥ , tatkṛtaśca jñānākāraḥ pratyakṣaḥ
ityucyamāne , arthākārastāvat sākāreṇa jñānena gṛhītaḥ | sa idānīṃ
jñānākāro'pi grāhyatvāt sākārajñānāntaraṃ bhavet | tadapi sākāraṃ
jñānāntaraṃ tathābhūtajñānāntaragrāhyameva syādityaniṣṭam ||

[9,2.430.239]

atha svaprakāśaṃ tat sākāraṃ jñānamiṣyate , tena jñānāntarānapekṣaṇāt nānavastheti ; tarhi svaprakāśasākārajñānavyatiriktārthākārānavabhāsāt tadevāstu , kuto dvitīya idānīmarthākāraḥ || viṣayamithyātve'pi jñānasyākārasaṃbhavaḥ

[9,2.430.240]

na cānyathānupapattyā'pi tatkalpanā yuktimatī | na hi rājaśāsanamidaṃ arthenākāravatā bhavitavyamiti | jñānameva nīlādyākāraṃ yadi
bhavet ko doṣaḥ syāditi | nīlādyākārayogāt arthassa bhavediti cet ,
saṃjñāyāṃ vivāda ityuktam | dvitīyasyābhāvāt svacchatvāt jñānasya
kāluṣyamanyakṛtaṃ yuktamiti cet , avidyāvāsanākṛtaṃ tadbhaviṣyati | svataḥ
svacchamapi jñānamanādyavidyāvāsanāvibhavopanatamanekākārakāluṣyarūṣitavapuriva prakāśate ||

[9,2.430.241]

jñānavāsanābhedasantānayośca bījāṅkuravadanāditvānnātra paryanuyogasyāvasaraḥ — "kuto vāsanā pravṛttā" iti | tasmādanādivāsanāvaicitryaracitajñānavaicitryopapatteḥ kṛtamanumeyenāpi bāhyenārtheneti jñānasyaivāyamākāra iti siddham || jñānātiriktārthanirākaraṇam

[9,2.430.242]

ataśca jñānasyaivāyamākāraḥ , jñānena vinā hi na kvacidartharūpamupalabhyate | jñānaṃ tvartharahitamapi gandharvanagaramāyādiṣu vispaṣṭamupa
labhyate ityanvayavyatirekābhyāmapi jñānākāratvamavagacchāmaḥ | yadi ca
jñānādarthaḥ pṛthagavasthitātmā bhavet , jñānamantareṇāpyasāvupalabhyeta ; na
caivamasti | tasmādabheda eva jñānārthayoḥ | yadāha — "sahopalambhāniyamādabhedo nīlataddhiyoḥ iti ||"ākārasya jñānārthamelanakṛtatvanirāsaḥ

[9,2.430.243]

na ca jñānārthasaṃsargadharma ākāro bhavitumarhati | yadi hi pṛthagarthamanākāraṃ , pṛthakca jñānamānākāra upalabhya , saṃsṛṣṭayorjñānayorākāravattā
mupalabhemahi , tata imamākāraṃ saṃsargadharmaṃ pratipadyemahi | na tvayamasti
kramaḥ | artharahitatve'pi ca smaraṇasvapnādijñānānāmākāravattvamastītyuktam | ataḥ kathaṃ saṃsargadharma ākāraḥ? arthākārāṇāṃ kalpitatvamāvaśyakam

[9,2.430.244]

api ca nakṣatraṃ tārakā tiṣya iti kathamekasminnarthe parasparaviruddhaliṅgasamāveśaḥ ? ||

[9,2.430.245]

parivrājakakāmukakauleyakānāṃ ca kathameka eva vanitārūpo'rthaḥ kuṇapa
iti kāminīti bhakṣyam iti ca pratibhāsatritayaviṣayatāmanubhavet ? ||

[9,2.430.246]

dārā iti kathamekaiva strīvyaktiḥ puṃvacanabahuvacanaviṣayatāṃ
yāyāt ? ||

[9,2.430.247]

ṣaṇṇagariti ca kathaṃ bahanāmanyaliṅgānāmekatā strīliṅgatā ca
bhavet ? ||

[9,2.430.248]

hrasvadīrghayośca kathaṃ parasparāpekṣagrahaṇayorarthenaikatara ākāraḥ pāramārthikaḥ syāt ? ||

[9,2.430.249]

jñānānāṃ tu bhinnatvāt vicitravāsanābhedasahakārirūpānuvidhānena
jāyamānānāṃ na kiṃcidapi virodhaḥ ||

[9,2.430.250]

tasmāt jñānamevedaṃ sarvatra tathā tathā pratibhāti , na tadvyatirikto
'rtho nāma kiṃciditi jñāna eva caikatrāyaṃ pramāṇaprameyapramitivyavahāraḥ
parisamāpyate | tasya hi viṣayākāratā prameyam , grāhakākāratā prāmāṇam , svasaṃvittiśca phalamiti | yathoktam — "yadābhāsaṃ prameyaṃ tat pramāṇaphalate punaḥ | grāhakākārasaṃvittyoḥ trayaṃ nātaḥ pṛthakkṛtam iti ||"

[9,2.430.251]

tadidaṃ anādyavidyāvāsanāvilāsaviparyāsitatattvadarśanatayā jñānameva
grāhyagrāhakasaṃvittibhedavadiva lakṣyate | avidyāviratau tu svacchameva tatsaṃpadyate , na kiṃcidveti ||

[9,2.430.252]

taduktam — "nānyo'nubhāvyo buddhyā'sti tasyā nānubhavo'paraḥ | grāhyagrāhakavaidhuryāt svayaṃ saiva prakāśate ||

[9,2.430.253]

tathā — "avibhāgo'pi buddhyātmā viparyāsitadarśanaiḥ | grāhyagrāhakasaṃvittibhedavāniva lakṣyate ||"ityartharūparahitaṃ saṃvinmātraṃ kiledamiti paśyan | parihṛtya duḥkhasantatiṃ abhayaṃ nirvāṇamāpnoti || vijñānādvaitanirāsaḥ

[9,2.430.254]

atrābhidhīyate — na khalveka eva bodhātmā grāhyagrāhakatayobhayasvabhāvo bhavitumarhati | grāhyagrāhakarūpayoritaretaravisadṛśatvena ekatra
samāveśānupapatteḥ | tathā hi — nīlajñānam , pītajñānam , śuklajñānamiti
nīlapītādyupajananāpāye'pyanuvartamānabodharūpatayā nīlādivilakṣaṇamanvayavyatirekābhyāmavadhāryate ||

[9,2.430.255]

api ca jñānam ahaṃkārāspadam ānandādisvabhāvaṃ svakarmaṇi ca
savyāpāramiva bhavadbhirabhyupagatam | arthastu naivamātmaka iti kathamanayorabhedaḥ || pratīyamānaḥ ākāraḥ arthasyaiva

[9,2.430.256]

yadyapi jñānamidam , ayamartha ityevamākāradvayapratibhāso nāsti, tathāpyayameko'pyākāraḥ pratibhāsamānaḥ prakāśya eva pratibhāti , na
prakāśakaḥ | idaṃ nīlamiti grāhakādvicchinna eva grāhyākāro'vabhāsate ,
na tvahaṃ nīlamiti tadaikyenāvabhāso'sti iti ||

[9,2.430.257]

api ca prakāśyasya nīlādeḥ prakāśakabodhādhīnaṃ yuktaṃ nāma grahaṇam | bodhasya tu tadgrāhakasya tadā kiṃkṛtaṃ grahaṇamiti cintyam | na
bodhāntaranibandhanam , anavasthāprasaṅgāt | nāpi svaprakāśaṃ jñānam , ahaṃ
nīlamityapratibhāsāt || arthasya prakāśasaṃbhavākṣepaḥ

[9,2.430.258]

nanu ! naiva grāhyagrāhakayoranyatvamiti | yo'yaṃ grāhyāvabhāsa iti
bhavatā'bhyupagataḥ , sa eva grāhakāvabhāsaḥ | grāhakādanyo'hi grāhyaḥ
jaḍātmā bhavet | grāhakastu prakāśasvabhāvaḥ , grāhakatvādeva | dvayapratibhāsaśca nāstītyuktam | tatrānyatarasya pratibhāsane jaḍaprakāśayoḥ
katarasyāvabhāsituṃ yuktamiti cintāyāṃ , balāt prakāśa eva prakāśate , na
jaḍaḥ | nirākāraśca na prakāśaḥ prakāśata iti tasmin sākāre prakāśyamāne kuto jaḍātmā tadatirikto'rthaḥ syāt || arthaprakāśe jñānaprakāśāsaṃbhavapradarśanam

[9,2.430.259]

tadidamapeśalam — upāyenopeyanihnavasyāśakyakaraṇīyatvāt | rūpasya
hi prakāśakaṃ cakṣuḥ | na cakṣureva prakāśatāmityuktvā rūpamapahnotuṃ
śakyate | tadidamarthasya mūrtidravatvakāṭhinyādidharmaviśeṣitātmanaḥ tadviparītasvacchasvabhāvaṃ jñānaṃ prakāśakam , na tadeva cakṣurvat tadā'vabhāsitumarhati ca || jñānānavabhāse'pi arthaprakāśasaṃbhavaḥ

[9,2.430.260]

nanu ! cakṣurvat upāyatvaṃ jñānasya prakāśasvabhāvatvāt | cakṣurjanyo hi prakāśo nāma jñānamucyate , na cāgṛhītaḥ prakāśaḥ prakāśyaṃ
prakāśayatīti — satyam — vakṣurjanyaḥ prakāśaḥ jñānamiṣyate | sa tu prakāśaḥ
rūpādiviṣayaprakāśaḥ , na prakāśaprakāśaḥ | na hi cakṣuṣā prakāśaḥ
prakāśyate , api tu rūpaṃ prakāśyate | tatra yadrūpamucyate , sa viṣayo grāhyaḥ ;
yattatprakāśate ityucyate , sa prakāśaḥ jñānaṃ grāhakam | tadutpattimātreṇa
ca rūpaṃ prakāśitaṃ bhavatīti na prakāśo grahaṇamapekṣate || jñānaprakāśe bāhyaviṣayānavabhāsaprasaṅgaḥ

[9,2.430.261]

nanu ! uktamatra nānupalabdhāyāṃ buddhāvarthaḥ prakāśate — "apratyakṣopalambhasya nārthadṛṣṭiḥ prasidhyati"

[9,2.430.262]

iti — tadayuktam — apratyakṣopalambhasya ca pratyuta arthadṛṣṭiḥ prasiddhyati | upalambhotpāda eva arthadṛṣṭiḥ , na punarupalambhadṛṣṭiḥ ||

[9,2.430.263]

nanu ! upalabdheragrahaṇe tadutpādanutpādayoḥ aviśeṣāt , anutpannopalambhasyāpyarthaḥ pratyakṣaḥ syāditi sarvasarvajñatvaprasaṅgaḥ — tadidamatisubhāṣitam — arthaprakāśātmaiva khalūpalambhaḥ | sa kathamutpannādanutpanno na
viśiṣyeta | tasmāt arthapratyakṣīkaraṇātmakatvāt jñānasya tadutpāda
evārthapratyakṣatā , na tadgrahaṇamiti agṛhītameva jñānamarthaprakāśakamiti
yuktamaṃ || jñānāgrahaṇa evārthagrahaṇam

[9,2.430.264]

yattu upāyatvāt jñānasya pūrvaṃ grahaṇamucyate — tat , cakṣurādibhiranaikāntikamityuktam || gṛhītaṃ yadi ca jñānaṃ bhavedarthaprakāśakam | dhūmavaddīpavadveti vaktavyaṃ , yadi dhūmavat || bhavedarthānumeyatvaṃ tattvayaiva ca dūṣitam | ākāradvayasaṃvittivirahānna ca dīpavat || ghaṭaṃ dīpena paśyāmītyasti dvitayavedanam | na tu jñānena vijñeyaṃ jānāmīti dvayagrahaḥ || svaprakāvastvasaṃbhavaḥ

[9,2.430.265]

yadapi prakāśatvāt jñānasya pradīpavat pūrvaṃ grahaṇamuktam — tadapivyākhyeyam — prakāśatvāditi ko'rthaḥ ? prakāśayatīti prakāśaḥ , tasya
bhāvaḥ prakāśatvamiti — tat cakṣurādibhiranaikāntikamuktameva ||

[9,2.430.266]

atha prakāśanaṃ prakāśaḥ , tarhi prakāśatvāditi asiddho hetuḥ | na hyartha
grahaṇakāle buddheḥ prakāśanamasti ||

[9,2.430.267]

atha prakāśaśabdo bodhaparyāya eva | prakāśatvāt bodharūpatvādityarthaḥ , tadā sādhanavikalo dṛṣṭāntaḥ , pradīpasya bodharūpatvābhāvāt | ataśca svasaṃvedanapakṣo na yuktiyuktaḥ , svataḥ prakāśasya kasya
cidapyadṛṣṭatvāt || svaprakāśapadārthasvarūpam

[9,2.430.268]

nanu ! jñānaśabdadīpāḥ trayaḥ svaparaprakāśā ityāhuḥ — tadayuktam —
śabdadīpayoḥ svagrahaṇe'rthaprakāśane ca sāmagryantarasavyapekṣatvāt | śabdaḥ
arthaprakāśane samayagrahaṇamapekṣate , svaprakāśane tu śrotram | dīpo'pi
cakṣurādyapekṣa eva gṛhyate , grāhayati cārtham ||

[9,2.430.269]

iyāṃstu viśeṣaḥ — ghaṭādigrahaṇe ālokasāpekṣaṃ cakṣuḥ pravartate |
ālokagrahaṇe tu nirapekṣamiti | naitāvatā dīpasya svaprakāśatā syāt | itthaṃ ca mārjārādinaktaṃcaracakṣurapekṣayā sarva eva ghaṭādayaḥ svaprakāśāḥ
syuḥ ||

[9,2.430.270]

jñānasya paraprakāśakatvameva dṛśyate , na svaprakāśakatvam , arthaprakāśakāle tadaprakāśasya darśitatvāt || mudhaiva nasmādbhaṇitasta etetrayaḥ prakāśāḥ svaparaprakāśāḥ | pradīpabodhadhvanināmadheyāḥvibhinnasāmagryabhivedyavedakāḥ ||

[9,2.430.271]

ātmapratyakṣavādināṃ tu avasthābhedena grāhyagrāhakāṃśayorbhedo vidyata
eveti sarvathā na svaprakāśaṃ jñānam || arthagrahaṇavelāyāṃ na jñānagrahaṇasaṃbhavaḥ

[9,2.430.272]

yadapyabhihitaṃ — utpadyamānameva jñānaṃ anapekṣatvāt , apratibandhatvācca
tadaiva gṛhyate , na vā kadāciditi — tadapyasāṃpratam — tadānīṃ tadgrahaṇasāmagryabhāvāt || na cāvibandhamātreṇa pratītiravakalpate | upāyaviraheṇāpi tadā jñānasya na grahaḥ ||

[9,2.430.273]

na ca jaiminīyā iva vayaṃ jñānaṃ nityaparokṣamācakṣmahe | "jñāto mayā'yamarthaḥ" iti kālāntare tadviśiṣṭārthagrahaṇadarśanāt || śuklaḥ paṭa iti jñāne yathā'sau bhāti tadguṇaḥ | tathā jñāto'rtha ityatra bhātyartho dhīviśeṣaṇaḥ || na viśeṣye ca saṃvittiḥ agṛhītaviśeṣaṇā | nānusāyadhiyaṃ vetthaṃ pratīyeta kramāgrahāt ||

[9,2.430.274]

na ca nityaparokṣā buddhiḥ anumātumapi na śakyata iti ca vicāritameva ||

[9,2.430.275]

tadalamanayā kathayā | kimiti śākyasutsṛjya śrotriyamidānī
manuyuṃjmahe || jñānāgrahaṇe'pi viṣayagrahaṇam

[9,2.430.276]

ataśca yaduktaṃ jñānapṛṣṭhāvamarśadarśanāt jñānagrahaṇapūrvakamarthagrahaṇamiti — tanna sārvatrikam , api tu kvacideva jñānaviśiṣṭārthasaṃvedanāt
tathā'bhyupagamyate | tasmāt arthagrahaṇāt pūrvaṃ jñānasyānavabhāsāt nirākārāvasāyavirahācca jñānasyaivāyamākāra iti kadāśāpralapitametadaruṇāmbarāṇām || arthasya kalpanīyatvaṃ na

[9,2.430.277]

yatpunarabhyadhāyi — jñānākārapakṣe kalpanā'lpīyasīti — tatra yathoktanītyā pratyakṣagamye bāhye grāhye'rthākāre kalpanoktiḥ kīdṛśī | kīdṛśaṃ
vā tadalpatvam mahattvaṃ veti || arthāpalāpe jñānasyāpyapalāpaḥ syāt

[9,2.430.278]

ubhayasiddhatvamapi yadavādi jñānasya — tatra yadi pramāṇāyattā vastusthitiḥ , artho'pyubhayasiddha eva | icchādveṣanibandhanāyāṃ tu vastusthitau
jñānamapi kathamubhayasiddhaṃ syāditi yatkiṃcidetat || jñānākāramantarāpi pratikarmavyavasthāsiddhiḥ

[9,2.430.279]

yatpunaridamabhihitaṃ — abhyupagamyāpi bāhyamarthaṃ apratyākhyeyaḥ pratikarmavyavasthāsiddhaye jñānasyākārayoga iti — tadapi na sāṃpratam — pratikarmavyavasthāyāḥ prakārāntareṇāpyupapatteḥ ||

[9,2.430.280]

yadyapi anekasannidhāne nīlajñānamupajāyate | yadyapi ca bodhasvarūpatvamaśeṣasādhāraṇam , tathāpi nīlenaiva karmakārakeṇa tadupajanitamiti
nīlaniṣṭhamevāvatiṣṭhate | cakṣurādinā'pi tajjanitamiti cet — satyaṃ
janitam — na tu karmaṇā satā | nīlena tu karmabhūtena tadutpādyata iti
tadekaviṣayameva bhavati | kuta eṣa niyama iti cet , vastusvabhāvakṛta
eva | ākārapakṣe'pi samāno'yaṃ paryanuyogaḥ ||

[9,2.430.281]

yaducyate — kimiti nīlameva karmakārakam , kimiti vā karmaviṣayameva
jñānamiti — tatra vastusvabhāvairuttaraṃ vācyam ||

[9,2.430.282]

ākāramapi ca jñānamupādadānaṃ karmakārakasyaiva kathamupādadīta , na
kārakāntarasya ? ityatrāpi vastusvabhāva eva śaraṇamiti || jñānaṃ prati viṣayasya kāraṇatvam

[9,2.430.283]

arthasya ca jñānajanakatvaṃ anvayavyatirekābhyāmavagamyate || yadā hi devadattārthī kaścidvrajati tadgṛham | tatrāsannihitaṃ cainaṃ gatvā'pi na sa paśyati || kṣaṇāntare sa āyāntaṃ devadattaṃ nirīkṣate | tatra tatsadasattvena tathātvaṃ vetti taddhiyaḥ ||

[9,2.430.284]

anāgate devadatte na devadattajñānamudapādi , tasminnāgate ca tadutpannamiti tadbhāvabhāvitvāt tajjanyaṃ tadavasīyate | itthaṃ ca tajjanyatvenaiva
tatra niyamasiddheḥ alamākārakalpanayā ||

[9,2.430.285]

etena puruṣapravṛttirapi niyataviṣayā vyākhyātā | sādhakatamatvaṃ tu
sāmagryāḥ pramāṇasāmānyalakṣaṇe nirṇītameva ||

[9,2.430.286]

yastu lokiko vyapadeśa udāhṛtaḥ so'pi vyabhicarati |"nīlo'rtho'yam , yatastadviṣayaṃ jñānamutpannam" ityapi na vyapadiśanti
laukikāḥ ? tasmādarthe satyapi sākāraṃ jñānameṣitavyamiti yaduktaṃ —
tadanupapannam || sahopalaṃbhāt na jñānārthayorabhedaḥ

[9,2.430.287]

yadapyavarṇi — "sahopalaṃbhaniyamādabhedo nīlataddhiyoḥ"

[9,2.430.288]

iti — tadapi bālabhāṣitamiva naḥ pratibhāti , abhede sahārthānupapatteḥ ||

[9,2.430.289]

atha "ekopalaṃbhaniyamāt" iti hetvartho vivakṣitaḥ — tadayamasiddho
hetuḥ , nīlādigrāhyagrahaṇasamaye tadgrāhakānupalambhāt | grāhakākārānu
vedharahitatadvicchinnabāhyagrāhyamātrapratibhāsa evāyaṃ "nīlamidam"
ityādiḥ darśitaḥ || sahopalaṃbho'pyasiddhaḥ

[9,2.430.290]

kvacicca grāhyākārānuparśliṣṭakevalagrāhakāvamarśanamarpi dṛśyate — "na smarāmi , mayā ko'pi gṛhīto'rthastadā" iti | tadevamitaretaravibhaktajñānārthākārasaṃvedanāt katham ||"ekopalambhaniyamādabhedo nīlataddhiyoḥ"

[9,2.430.291]

ityucyate | "nīlataddhiyoḥ" iti vadatā bhavatā'ṣyeṣa bheda eva
nirdiśyate ||

[9,2.430.292]

paramatānuvādamātrametaditi cet — na — abhede pṛthaṅnirdeśasyāpyaghaṭamānatvāt | tasmādapi na jñānasyāyamākāraḥ || jñānārthayoḥ bhedaḥ anubhavasiddhaḥ

[9,2.430.293]

yadapyuktaṃ — asatyapi bāhye'rthe svapnagandharvanagaramāyādiṣu jñānasyākāravattā dṛśyata iti tasyaivāyamākāro yukta iti — tadapi durāśāmātram — sarvatra jñānādvicchinnasva grāhyākārasya pratibhāsanāt ||

[9,2.430.294]

tathā hi — bhramajñāneṣu catuṣṭayī gatiḥ — ātmakhyātiḥ , asatkhyātiḥ ,
akhyātiḥ , viparītakhyātirvā ||

[9,2.430.295]

tatra "rajatamidam" iti sāmānādhikaraṇyenaikārthapratibhāsāt , tanmate
ca saṃvitteraparokṣatvāt rajatādhigamābhimānena tadarthinastatra pravṛtteḥ ,
bādhakapratyayasya tathāvidhabodhaniṣedhaparatvena prādurbhāvāt na tāvadakhyātiriti prāgeva (pra. saṃ. 456) prāsādhitametat || asatkhyātinirāsaḥ

[9,2.430.296]

asatkhyātirapi nāsti , ekāntāsataḥ svapuṣpādeḥ pratibhāsāyogāt |
deśakālavyavahitānubhūtapūrvapadārthaviṣaya eva bhrānto'pi pratyayaḥ prāṇabhṛtāṃ
bhavati , na tvatyantāsadarthaviṣayaḥ || sarveṣāṃ bhramāṇāṃ sālambanatvam

[9,2.430.297]

tathā hi — dvividhā bhrāntiḥ — bāhyendriyajā , mānasī ca | tatra
bāhyendriyaje bhramajñāne viṣayadoṣāt , indriyadoṣādvā samutpadyamāne na
kvacit nirālambanatā dṛśyate | bhāsvararūpasādṛśyena hi viṣayadoṣeṇa
śuktikā rajatamiti parisphurati | marusthalīpatitotphalitaṃ ca
sāvitraṃ tejaḥ taralataraṅgasārūpyeṇa paya iti cakāsti | indriyadoṣādapi
pittopahatarasanasya tiktatayā śarkarā'vabhāsate | timirasīmantitanayanavṛtteḥ
candramaṇḍalamekamapi dvidhā pratibhāti | timirakaṇanikaravivaraviracita
prasṛtāśca nayanaraśmaya eva sūryāśusaṃvalitāḥ santaḥ sūkṣmatayā keśakūrcakākārāḥ
pratibhāntīti || mānasavibhramāṇāmapi sālambanatvamantaḥkaraṇadoṣeṇa vibhramo yastu jāyate | asatyapi mahelādau puṣpeṣumuṣitātmanām ||

[9,2.430.298]

so'pi kaścit viṣayadoṣasahāyo bhavati | sa cālambana
eva (pra. saṃ. 228) || tasyāḥ pāṇiriti jñānaṃ yathā bhavati kutracit | komalānilakallolavellite bālapallave || anapekṣitatattulyapadārthasyaiva yā punaḥ | mānasī manmathonmādamahimnā māninīmatiḥ ||

[9,2.430.299]

tasyāmapi rāgādivāsanābalopaplavamānasmṛtyupasthāpitadeśakālavyavahitopalabdhapurandhrīrūpādisamullekhaḥ , na tvekāntāsataḥ kharaviṣāṇāderiva ||

[9,2.430.300]

pratibhānidrādimanodoṣajanmani svapne'pi dṛṣṭapūrvasyaiva tasyākārasyollekhaḥ || jālajvalāgaḍadvahnidravadravyādidarśane | rūpamanyasthamanyatra vetti na tvasadeva tat || tadevaṃ bhrāntibodheṣu nāstyatyantāsatāṃ prathā | deśakālānyathātvaṃ tu kevalaṃ bhāti vastunaḥ || asatkhyātivāde viśeṣaḥ

[9,2.430.301]

nanu ! tatrāsato'rthasya pratibhāse deśāntarādiṣu sattvaṃ kvopayujyate ?
deśāntare hi san asan vā tatra tāvannāstyeva so'rthaḥ | na ca dvayorasattvayoḥ kiṃcidviśeṣaḥ | deśakālāvapi kiṃ santāvasantau vā pratibhāsete
iti vikalpanāyāṃ tathā tayorapi tulyo doṣaḥ — maivam — bhavato'pyasatkhyātivādinaḥ kiṃ sarvatraiva tadarthāsattvaṃ saṃmatam , uta taddeśa eva ? tatrāsannidhānamātreṇa tāvat ka iva tava svārthaḥ ? sarvatrāsatastu pratibhāse
kutastya eṣa niyamaḥ — yat asattvāviśeṣe'pi rajatādyevāsat pratibhāti , na kharaviṣāṇādīti ||

[9,2.430.302]

ayaṃ tu dvayorasattvayorviśeṣaḥ — deśāntarādiṣu sato'rthasya smaraṇādyupāroheṇa pratibhāsamānatā yujyate , na tvekāntāsata iti | evaṃ deśakālayorapi sadasattvavikalpacodyaṃ parihartavyam ||

[9,2.430.303]

ataśca kiṃcidapi nātyantāsadarthagrāhi jñānamastīti kiṃ dṛṣṭāntabalena
sarvatrārthaśūnyatā kalpyeta ? tasmānnāsatkhyātiḥ || ātmakhyātinirāsaḥ

[9,2.430.304]

ātmakhyātestu nirākaraṇāya so'yamiyān kaliḥ vartate | tatra ca
bahuśaḥ kathitaṃ — grāhakādvicchinnameva grāhyamavabhāsate "nīlamidam" iti , na
tu tadabhedena "nīlamaham" iti | bhrāntijñāneṣu tadarthāsannidhānāt
bhāntatvamastu , nātmatattvagrahaṇamiti ||

[9,2.430.305]

yaccocyate — "yadantarjñeyarūpaṃ tat bahirvadavabhāsate"

[9,2.430.306]

iti — seyaṃ viparītakhyātirevāṅgīkṛtā syāt | tadvaraṃ saiva tapasvinī sādhīyasī || arthasya jñānarūpatvāsaṃbhavaḥ

[9,2.430.307]

atha kathyate — grahakāt satyaṃ vicchinnaṃ grāhyaṃ ; tattu jñānarūpameveti — tatra vicchinnamiti priyamāveditam | jñānatve tu tasya kā yuktiḥ ?
na ca jñānayoḥ yugapadutpannayoḥ kramabhāvinorvā grāhyagrāhakabhāva upapadyate | yaugapadye savyetaragoviṣāṇavat grāhyagrāhakaniyamābhāvāt |
kramapakṣe'pi pūrvamuttarasya grāhakaṃ cet — tadutpattitadgrahaṇakālapratīkṣaṇāt
kṣaṇikatāṃ jahyāt | uttaramapi yadi pūrvasya grāhakaṃ tadāpi saiva vārtā |
tāvatkālamavasthitimantareṇa tadgrāhyatānupapatteḥ | na ca jñānatvaṃ nāma
sāmānyaṃ grāhyagrāhakayoranugatam , gotvamiva śābaleyādau , vibhāti |
ato vicchinnaścet grāhakāt grāhyāṃśaḥ , so'rtha eva bhavediti na
jñānasyāyamākāraḥ || ākārasya saṃsargadharmatvābhāvaḥ

[9,2.430.308]

yattu saṃsargadharmaḥ ākāro na bhavatīti bhāṣitaṃ , tadyuktameva — na kuṇḍadadhivat kaścit saṃsargo'styarthabodhayoḥ | tatkṛtākāravattā vā prāganākārayostayoḥ ||

[9,2.430.309]

tadevaṃ śākyoktayuktiśakaladaurbalyāt sarvatra vicchedapratibhāsāt jñānasya sdato vaivitryānupapatteḥ arthasyaivāyamākāra iti siddham || ekasminnarthe na viruddhākārollekhaḥ

[9,2.430.310]

yattu arthākārapakṣe coditaṃ — ekatrārthe nakṣatraṃ tārakā tiṣya
iti parasparavirūddhākārasamāveśo na yukta iti — tatrocyate — anupapannamiti naḥ kva saṃpratyayaḥ , yat na pramāṇenāvagataṃ viruddhamapi tadavabuddhyāmahe , yadekatra niviśamānaṃ na paśyāmaḥ | tadiha yadyabādhitena jñānena
vispaṣṭamākāratrayamekatra gṛhyate , tat kathamanupapannaṃ syāt ? kathaṃ vā
viruddhamiti || nānākāreṣvanyatamasya kalpitatvasaṃbhavaḥ

[9,2.430.311]

athaikaṃ samyakpramāṇapariniścitarūpaṃ , itarat kālpanikamiti pratīyate — tadevamastu , ko dīṣaḥ ? dṛṣṭaśca citrādāvanekavarṇasamāveśaḥ | na
caikatra virodhaṃ avirodhaṃ vā dṛṣṭavā sarvatra tatkalpanamucitam | abādhitāvagatinibandhanā hi vastusthitayo bhavanti , na kalpanānirmitāḥ || śabdasādhutvaṃ vyākaraṇādhīnamapi vā vastutādrūpyasadasattānapekṣayā | śabdaprayogasādhutvaṃ anvākhyāyeta kevalam ||

[9,2.430.312]

"dārāḥ" iti naikasyāḥ strīvyakteḥ puṃstvaṃhuvaṃ tva vā vidyate |
śabdastveṣa tatra prayujyamānaḥ sādhurbhavati || nārthāsaṃsparśitā cāsya tāvatā vyavatiṣṭhate | yathaitadātmakaṃ vastu tathā śaknoti bhāṣitum || sarvasya vastunaḥ anekarūpasvamparivrāṭprabhṛtīnāṃ ca kuṇapādipratītayaḥ | arthasyānekaśaktitvāt nāvahantyarthaśūnyatām || kiṃ na bhakṣayituṃ śakyā nārī kauleyakena sā | kiṃ vā na śamayatyeṣā kāmino madanajvaram || śavādvā kena rūpeṇa sā viśiṣyeta yoginaḥ | dhītrayaṃ tu na sarveṣāṃ abhāvāt sahakāriṇaḥ ||

[9,2.430.313]

pratiprāṇiniyatānekavidhavāsanābhedasahakārisāpekṣo hi tasya
tasya jñānasyātmalābha iti na sarveṣāṃ sarvasārūpyeṇa jñānam || arthānāṃ vāsanākalpitatvāsaṃbhavaḥ

[9,2.430.314]

yadyevaṃ vāsanābheda eva vividhapratibhodbhavaheturbhavati , kiṃ arthakalpanayā ? ayi sādho ! kimadyāpi na pariharasau suciraṃ guṇitāṃ
kalpanāvācoyuktim | na hyarthaḥ kalpyate , api tu pratibhāsata eva |
bahurūpasya tu tasya ekatamarūpaparicchedaniyame kimarpi vāsanādi kāraṇaṃ
kvacit kalpyate | kastāvatā'rthanihnavasyāvasaraḥ || vāsanāyā durnirūpatvam

[9,2.430.315]

yaccoktaṃ vāsanābheda eva jñānavaicitryakāraṇam , itaretarakāryakāraṇabhāvaprabandhaśca bījāṅkuravadanādiḥ jñānayāsanayoriti — tadapyaghaṭamānam — keyaṃ vāsanā nāma ? jñānādavyatiktā cet , sā'pisvaccharūpatvāt na jñānakāluṣyakāraṇaṃ bhavet | jñānavyatiriktā
cedvāsanā tadvaicitryahetuśca so'rtha eva paryāyāntareṇoktaḥ syāt || vāsanāyāssaṃskākārarūpatvam

[9,2.430.316]

api ca vāsanā nāma viṣayānubhavasamāhitaḥ saṃskāra iti loke
prasiddhiḥ | saṃskāraśca yadanubhavaghaṭitaḥ , tatraiva kvacidavasare smaraṇamupajanayati | na punarasadeva vaicitryamidamīdṛśamāvahati ||

[9,2.430.317]

kiṃca bhikṣupakṣe kṣaṇikatvena jñānānāṃ grāhyagrāhakabhāva iva vāsyavāsakabhāvo'pi nirākartavyaḥ | sthāyino hi bhāvāstilādayaḥ sthāyibhireva campakādibhiḥ vāsyante | na tūtpadya sapadyeva vinaśyadbhiḥ jñānaiḥ
tādṛṃśyeva jñānānīti || niranvayavināśācca na tadaṃśo'nuvartate | yataḥ kathaścidvāsyeta pūrveṇa jñānamuttaram || vāsanāvāde'vyavasthāpattiḥ

[9,2.430.318]

api ca ekatra devadattasantāne vāsanātaḥ sahasrāṇi jñānavaicitryakārīṇi bhaveyuḥ | na hi govāsanāto hastijñānamudeti || anantatve'pi khalvāsāṃ ārambhe niyamaḥ kutaḥ? asamaṃjasakāritve vyavahārasya viplavaḥ || dhūmajñānasamutpāde dhūmavāsanayā kṛte | kiṃ tadā na jalajñānaṃ janayejjalavāsanā ||

[9,2.430.319]

vāsanāśca vāsanāsantānārambhahetava eva bhaveyuḥ , na punaranubhavajñānamādhātumudyaccheyuḥ | sadṛśāt sadṛśotpattiriti hi bhavatāṃ
darśanam || vāsanāyā āśrayānupapattiḥ

[9,2.430.320]

api ca na nirādhārā vāsanā āsate | na ca bhavatpakṣe tadādhāraḥ
kaścana saṃbhavati , bhaṅguratvena , jñānasya tadāśrayatvānupapatteḥ | ekajñānāśritatve sarvāsāṃ vāsanānāṃ tadvināśe nāśaḥ syāt | prativāsanamāśrayābhede tadānantyenāniyamaśca śataśākhaḥ || ālayavijñānapravṛttivijñānabhedanirāsaḥ

[9,2.430.321]

na cālayavijñānaṃ nāma kiṃcidasti | satyapi tasminnaśeṣavāsanāsahasrasamāśraye tatkṣaṇikatvāt , sakṛdeva tathāvidhavāsanākusūlajñānavināśaḥ
syāt | punarutpāde'pi kathaṃ tathāvidhaṃ jñānameva samutpādyeta | ta tu
gavāśvādijñānakramaniyamo bhavet iti sarvathā saṅkaṭo'yaṃ panthāḥ |
tasmāt mṛgatṛṣṇikaiṣā tapasvināṃ vāsanāta eva lokayātrāliddheḥ kiṃ
bāhyenārtheneti || kṛtamativācālatayā ciramapi nipuṇairnirūpyamāṇo'taḥ | arthasyaiva na buddheḥ sidhyati nīlādirākāraḥ || ekaśca bodhaḥ pramitipramāṇaprameyarūpāṇi kathaṃ bibharti? bhinnaṃ pramāṇāt phalamabhyadhāyipranyakṣacintāvasare purastāt || śūnyavādibhiḥ avayavātiriktāvayavikhaṇḍanam

[9,2.430.322]

ye tu bruvate — tiṣṭhatu tāvat pramāṇamārgaṃ iti prameyameva vikalpayanto na brāhmamarthaṃ kaṃcana nirapavādaṃ pratipadyāmahe | tathā hi — na tāvadayaṃ
avayavī ghaṭādiravakalpate , avayavavyatirekeṇāvayavino'nupalambhāt | yo hi
yasmādvyatiriktaḥ , saḥ tadadhiṣṭhitadeśavyatiriktadeśādhiṣṭhāna upalabhyate ,
ghaṭadiva paṭaḥ | na caivamavayavebhyaḥ pṛthagdeśo dṛśyate avayavī | tadagrahaṇe
ca tadbudhyabhāvāt | ghaṭāgrahaṇe'pi paṭo gṛhyate , natvavayavānupalabdhāvavayavīti kathaṃ sa tebhyo bhidyeta || sarvāvayavairnendriyasannikarṣaḥ

[9,2.430.323]

avayavagrahaṇānupapatteśca | na hi sarve tadavayavāḥ śakyante grahītuṃmarvāgbhāgavartina eva gṛhyeran , na madhyaparabhāgagatā iti ||

[9,2.430.324]

budhyā vibhajyamāne cānupalambhāt | yadā hi paṭaṃ pāṇau nidhāya
budhyā vivinākti , eṣa tantuḥ eṣa tanturiti , tadā prācyādaṃcalātprabhṛti
praticīnamaṃcalaṃ yāvadviviṃcayannasau tantusantatimeva kevalāmupalabhate , na
tato'tiriktaṃ paṭāvayavinam || avayinaḥ vṛttyanupapattiḥ

[9,2.430.325]

vṛttyanupapatteśca | naikatrāvayave kārtsnyenāvayavī vartate , tadanyeṣvavṛttiprasaṅgāt | naikadeśenavartate , svārambhāvayavavyatiriktadeśābhāvāt |
abhyupagame vā'navasthāprasaṅgāt | yairapyekadeśairavayaveṣvasauvartate , teṣvapi
kathaṃ vartate anyairekadeśaiḥ teṣvapi anyairiti nāstyantaḥ | asaṃbaddhastvekadeśairavayavīti kathaṃ tadvāreṇa svārambhakairapi saṃbadhyeta | tasmādabhayyapi
nāsya vṛttiravayaveṣviti || dhāraṇākarṣaṇādikaṃ nāvayavinaḥ , kintu saṃdhātasyaiva

[9,2.430.326]

dhāraṇākarṣaṇādi tu anārabdhakārye kāṣṭhamūlakakārpāsādāvapi dṛśyata
ityanaikāntikam | ekākārātu pratītivikalpamātram | ekadeśāvasthānādinimittamāśritya karituragapadātiprabhṛtiṣviva seneti , dhavakhadirapalāśādiṣviva vanamiti , saṃciteṣvabhavayaveṣveva ghaṭha ityādibuddhirbhaviṣyatī
tyevāvayavāvayavaparyālocanayā'ṇusaṃcayamātramevāvaśiṣyate , nānyat || saṃghāto'pinātiriktaḥ

[9,2.430.327]

saṃcayo'pi ca vyatiriktāvyatiriktatayā cintyamāno nāstyevetyaṇava
evāvaśiṣyante | paramāṇavo'pi — "ṣaṭkena yugapadyogātparamāṇoṣṣaḍaṃśatā"

[9,2.430.328]

ityevaṃ vikalpyamānā viplavanta eva | na ca tairatisūkṣmaireṣa vyavahāro'bhinirvartyata iti | tasmādvāhyasya prameyasyaiva nirūpyamāṇasyānupapatteḥ vijñānamātramevedamityabhyupagamanīyam || avayavātiriktāvayavisādhanam

[9,2.430.329]

te'pyevaṃ vadantaḥ prāktanebhyo'pi bhikṣubhyaḥ kṛpaṇatarā iva lakṣyante |
apūrvaṃ eṣa tarkamārgaḥ , yatra pratītimutsṛjya tarjanīvisphoṭanena vastuvyavasthāḥ
kriyante || dṛḍhena cetpramāṇena bādhādirahitātmanā | gṛhīta evāvayavī kimebhirbālavalgitaiḥ || atha nāsti pramāṇena kena cittadupagrahaḥ | etadevocyatāṃ vṛttivikalpaiḥ kiṃ prayojanam ||

[9,2.430.330]

na ca śaknuyaḥ pade pade vayamebhirabhinavamalpamapi kiṃcidapaśyadbhiḥ
tadeva punaḥpunaḥ pṛcchadbhiḥ śākyahatakaissaha kalahamatimātraṃ kartum || avayavini pramāṇopanyāsaḥ

[9,2.430.331]

savikalpakaṃ pratyakṣaṃ pramāṇamiti sādhitam | nirvikalpakenāpi
śabdollekhamātrarahitaṃ savikalpakagrāhyameva vastu gṛhyata iti ca darśitam |
ekākāraviṣayavyatirekeṇa ca tadbuddherekakāryatvaikadeśādyanyathāsiddhiniba
ndhanatvamapi na kiṃcidvaktuṃ śakyata ityapi varṇitam | kvacidvā pṛtanāvanādau bādhakopanipātāt ekāvagatimithyātvāt , na sarvatra mithyātvakalpanā yuktetyapyuktam | kiṃ vā tadasti , yatsāmānyasamarthanāvamare
nākathitam | tasmāttayaiva nītyā'vayavyapi siddha eva , tadgrāhiṇaḥ
pratyakṣasya nirapavādatvāt || avayavinyākṣepānāṃ parihāraḥ

[9,2.430.332]

yattu deśabhedenāgrahaṇāt , tadagrahe tadbuddhyabhāvāditi — tatrāvayavāśritatvameva nimittaṃ , nāsattvam || deśabhedena hi jñānaṃ , taddeśasya kathaṃ bhavet | na hi kaścit svatantro'sau api tvavayavāśritaḥ || yāvatāṃ grahaṇo'pyasmin buddhirbhavati tāvatām | apekṣate'sau grahaṇaṃ na sarveṣāmiti sthitiḥ || vivicyamāneṣvaṃśeṣu yuktastadanupagrahaḥ | tadāvayavināśo hi buddhau viparivartate ||

[9,2.430.333]

avayavavavibhāgo hyavayavino vināśahetuḥ | tasmin buddhyā
samullikhyamāne'vayavivināśo'pi nānullikhito bhavediti kathamavayavī
tadānīṃ gamyeta? avayaveṣu avayavinaḥ vyāptajyavartamānatvamvṛttiścāvayaveṣvasya vyāsajyaiveti gamyate | na pratyavayavaṃ tasya samāptirvyaktijātivat || vyāsajya vartamāno hi na khalvavayavāntaraiḥ | vartate , tadasaṃvitteḥ , kintu vartata eva saḥ ||

[9,2.430.334]

tathā cāhuḥ — "vartata iti brūmaḥ , anāśritasyānupalaṃbhāt" || vṛttirevaṃvidhā'nyatra kvadṛṣṭeti yaducyate | pratyakṣadṛṣṭa evārthe dṛṣṭāntānveṣaṇena kim ||

[9,2.430.335]

tasmāt pratyakṣata evāvāyavavṛtteravayavinaḥ upalabdheḥ na tadvattau
vikalpānāmavasaraḥ || avayavigrāhakapramāṇasyānanyathāsiddhatvam

[9,2.430.336]

sraksūtrādivṛttirapi tathā darśanādabhyupagatā | tadiyamavayavivṛttirapīdṛśī dṛśyamānā kimiti nihnūyate | na cāvayavigrāhiṇaḥ pratyakṣasya
kaścidapavādaḥ samasti || aduṣṭakāraṇodbhūtaṃ anāvirbhūtabādhakam | asandigdhaṃ ca vijñānaṃ kathaṃ mithyeti kathyate ?

[9,2.430.337]

na ca senāvanavadavayavigrahaṇaṃ abhidhātumucitam , abādhitatvāt ,
senādau bādhakasadbhāvāt? senādivailakṣaṇyaṃ paṭāderavayavinaḥ

[9,2.430.338]

api ca gajavājipadātipīlupalāśaśiṃśapādidarśanasya tatra ghaṭamānatvāt , tatsamavāye senāvanādipratītirupapadyetāpi | iha tu kiṃsamudāyaviṣayaḥ paṭapratyaya iti cintyam | tantusasudāyālambana iti cet , tantu
pratyaya idānīṃ kimālambanaḥ ? so'pi svāvayabālambana ityevamavayavāvayavanirūpaṇe paramāṇavaḥ , pattyaśvaśamīśiṃśapādisthānīya vaktavyāḥ | teṣāṃ
ca tadvat grahaṇamanupapannaṃ , atīndriyatvāditi na tadālambano'vayavipratyayaḥ |
tasmādavayavī pratyakṣagrāhyo'stīti siddham || paramāṇūnāṃ pramāṇasiddhatvam

[9,2.430.339]

paramāṇavo'pi kāryānumānapariniścitanityaniravayavasvarūpāḥ
santīti pūrvameva samarthitam | ato na ṣaṭkayogādinā sāvayavatvameṣā
upapādayituṃ pāryate | mūrtatvamapyanityatāyāmaprayojakamiti darśayiṣyate || śūnyavāde pramāṇābhāvaḥ

[9,2.430.340]

ataḥ prameyaparyālīcanavartmanā'pi śūnyavādasamarthanaṃ na suśakam | prameyavicāre'pi hi pramāṇavṛttameva parīkṣyate | ataśca pramāṇacarcāto
vibhyadbhiḥ prapalāyya yā prameyakathāvīthī tathāgataibalambitā tasyāmapi
saiva bhīṣaṇamukhī pramāṇacarcikaivopanatā || sarvatī vipadāṃ mārgaṃ ādeśayitumudyate | vidhau vidhuratāṃ yati prapalāpya kva gamyate || tasmāt pramāṇato'śakye śakye vā vastunirṇaye | evaṃprāyamayuktaṃ vaḥ kuśakāśābalambanam || evaṃ niṣphalamutsṛthya śūnyavādabakavratam | bāhyenaivārthajātena vyavahāro vidhīyattam || vairāgyajananāyāpi na kṣaṇikavādādyāvaśyakatā

[9,2.430.341]

atha asthāśaithilyajananāya "sarvaṃ śūnyaṃ" "sarvaṃ kṣaṇikaṃ" "sarvaṃ nirālambanaṃ" ityupadiśyate — tarhi kimanena mṛṣodyena ! satyapyātmani , satsvapi
sreṣu padārtheṣu viṣayadoṣadarśanadvāreṇa bhavatyeva vivekavatāṃ vairāgyamiti
tadupajananāya śūnyavādādivarṇanaṃ vakraḥ panthāḥ | pratyuta prājño mumukṣuḥ
kṣaṇikanairātmyaśūnyatādivacanaṃ yuktibādhitamavabudhyamānaḥ vaṃcanāmayamiva
tadupadeśamāśaṅkate || sa eṣa buddhiśūnyānāṃ śūnyavādaparigrahaḥ | pratāraṇaparāṇāṃ vā na tu tattvārthadarśinām || tasmātparīkṣyamāṇo'yaṃ śabdādyadvaitapakṣavat | vijñānādvaitapakṣo'pi gandharvanagarāyate || apavargaparīkṣopasaṃhāraḥtadevamadvaitadṛśāna dṛśyatejanasya niḥśreyasasaṃpadāgamaḥ | ato yathoktātmasutattvacintayākṛtī vyavasyedapavargasiddhaye || sāṃkhyoktaprakriyāyāḥ ḍapasaṃhāraḥsāṅkhyairyastvapavargasādhanavidhāvuktaḥprakṛtyātmanoḥanyatvāvagamo'bhyupāya iti sa prāgeva nirvāsitaḥ | ajñā śaktimati vikārabahulā badhnātyakiṃcitkaraṃbhūyo na prakṛtiḥ pumāṃsamiti vā kastāṃ niyantuṃ kṣamaḥ || puṃsā na kiṃcidapi bandhanidhānabhūtaṃatyalpamātramapi karma kṛtaṃ kadācit | mathnāti taṃ prakṛtireva niraṅkuśaiṣāmattā kareṇuriva padmavanāni bhūyaḥ || jainādyuktaprakriyāyā upāsaṃhāraḥkacaniluṃcanadikpaṭadhāraṇakṣitidharākramaṇakramapūrvakam | kṣapaṇakāstvapavargamuśantyamīhyatitarāṃ paramārthavidastu te || lomnāṃ nityasaṃbhavāt khalatayomokṣaṃ kṣaṇātprāpnuyuḥsaṃsāroparamo digambaratayā sadyastiraścāṃ bhavet | muktāḥ syuḥ giriśṛṅgavāsina ime śaśvattadārohaṇātjantūnāmapavargavartma nikaṭaṃ kenedṛśaṃ darśitam || tasmādātmajñānaṃ santaḥ mokṣaprāptau hetuṃ prāhuḥ | tīrthe tīrthe taccācāryaiḥ taistairuktaṃ saṃjñābhedaiḥ || pātañjalaprakriyopasaṃhāraḥyadapīha kecida vikalpamīśvara — praṇidhānamāhurapavarga sādhanam | idamātmadarśanamavādi tairapiprathito hi pūraṣaviśeṣa īśvaraḥ || gautamoktaprakriyaiva sādhīyasīdṛṣṭā vādyantarāṇāṃ gatiriyamiyatī nāpavargasya mārgaṃspraṣṭuṃ draṣṭuṃ samarthāsta iti ciramiha śvabhra eva bhramanti | nedīyāneṣu tasmādbhavamarupatitaiḥ akṣapādopadiṣṭaḥpanthāḥ kṣemāyā mokṣādhigamasamucitaḥ kṣipramālambanīyaḥ || || iti śrī bhaṭṭajayantakṛtau nyāyamañjaryāṃ navamamāhnikam ||

{2.10}

<daśamamāhnikam — saṃśayaparīkṣā>

<saṃśayalakṣaṇam>

[10,2.522.1]

saṃśayādeḥ padārthagaṇasya pramāṇaprameyapadasaṃgṛhītasyāpinyāyapravṛttiprayo
janatayā pṛthagvyutpādanīyatvasya prāgeva samarthitatvāt , prathamasūtre ca prameyā
nantaraṃ saṃśayoddeśāt — uddeśānukrameṇa tasya lakṣaṇaṃ pratipādayitumāha — "samānānekadharmopapattervipratipatterupalabdhyanupalabdhyavyavasthātaśca
viśeṣāpekṣo vimarśaḥ saṃśayaḥ || nyā. sū.. 1.1.23 ||" (nyā. sū.)

[10,2.522.2]

nanu ! saṃśayasya samānadharmopapattyādikāraṇabhedena paṃcavidhatvāt
sāmānyasakṣaṇam , vibhāgaḥ , viśeṣalakṣaṇāni ca vaktavyāni | tatra
sāmānyalakṣaṇevibhāge ca sūtradvayam , viśeṣalakṣaṇārthaṃ ca paṃcānāṃ tatpramedānāṃ sūtrapaṃcakamityevaṃ sapta sūtrāṇi praṇetuṃ yuktāni | ekaṃ cedaṃ sūtraṃ
śrūyate | tatkathametadbhaviṣyati — ucyate — satyamāha bhavān | kiṃ tvekamevedaṃ
sūtram āvṛttinyāyamāśritya saptadhā kalpayiṣyate || sūtravibhāgaḥ

[10,2.522.3]

tatra ācāryāstāvadevaṃ vyācakṣate — samānadharmopapatteḥ , upalabdhyanupalabdhyavyavasthāto viśeṣāpekṣo vimarśaḥ saṃśayaḥ , itīyatsūtraṃ sāmānyalakṣaṇā
pratipādakam | samānānekadharmopapatteḥ , vipratipatteḥ , upalabdhyanupalabdhyavyavasthātaśceti vibhāgasūtram | punaśca samānadharmopapatteḥ upalabdhyanupalabdhyavyavasthāto viśeṣāpekṣovimarśaḥ saṃśaya ityetadeva sūtraṃ prathamasya
saṃśayasya viśeṣalakṣaṇapratipādakamiti || sūtrasya sāmānyaviśeṣalakṣaṇaparatvam

[10,2.522.4]

nanu ! etadeva sūtraṃ sāmānyalakṣaṇārtham , iyadeva cedayamanyūnānatiriktaṃ viśeṣalakṣaṇārthamiti kathametat — ucyate — viśeṣasmaraṇakāraṇabhūta
sādhāraṇadharmagrahaṇāt , viśeṣāgrahaṇāt , viśeṣāsmṛteśca saṃśayo bhavatīti
pratyātmavedanīyaṃ tāvadetat | sūtre viśeṣāpekṣa ityanena padena viśeṣasmaraṇamupadiṣṭam | upalabdhyanupalabdhyavyavasthāpadena ca viśeṣāgrahaṇamitīyattāvat dvayoraṇi sāmānyaviśeṣalakṣaṇayoḥ tulyam | samānaśabdastvākṣiptasāmānyavacanaḥ san tatsāmānyalakṣaṇamāha | anugatasāmānyatracanastu viśeṣalakṣaṇamiti || sāmānyaviśeṣalakṣaṇapratipādanaprakāraḥ

[10,2.522.5]

kathaṃ punarayamevākṣiptasāmānyavacanaḥ , kathaṃcānugatasāmānyavacana iti — ucyate — saṃśayotpattyaiva samānadharyamātramākṣipyate , yadgṛhyamāṇaṃ viśeṣasmaraṇabījasaṃskārodbodhanimittatāṃ pratipadyate , tadvyatirekeṇa saṃśayānutpādāt ||

[10,2.522.6]

tathā hi — viruddhaviśeṣāvamarśasvabhāvastāvatsaṃśayaḥ | na ca viruddhaviśeṣāṇāṃ puro'vasthite dharmiṇi sannihitānām avamarśanam , viruddha
tayaivaikatra sannidhānābhāvāt | ataḥ smṛtyupārūḍhānām avamarśanam |
smṛtiśca nākasmādudbhavatīti yatsahacaritānāṃ teṣāṃ viśeṣāṇāṃ pūrvaṃ paryāyeṇa grahaṇaṃ vṛttam , taddarśanasaṃskāraprabodhadvāreṇa smaraṇakāraṇamavaśyamevāśrayaṇīyam | tattu anugataṃ vā bhavatu , vyāvṛttaṃ vā , vipratipattyātmakaṃ
vā , āntaram upalabdhyanupalabdhyavyavasthārūpaṃ vetyevamākṣiptasāmānyavācini samānaśabde paṃcasādhāraṇarūpāvagamāt sāmānyalakṣaṇārthatā ||

[10,2.522.7]

yadā tvanugatameva dharmam ārohapariṇāhādisvabhāvamācaṣṭe samānaśabdaḥ , tadāviśeṣalakṣaṇārtha iti || sūtrayojānāpradarśanam

[10,2.522.8]

tatra cetthaṃ sūtrayojanā — samāno dharmaḥ pariṇāhādiḥ | tasya guṇatvena pratidravyamanyatve'pi tulyarūpāvagativiṣayīkṛtatvāt samānatvamupapadyate | tasyopapattiḥ upalabdhiḥ | athāpi sattā upapattiśabdenocyate | sā'pyupalabdhyadhīnasthitireva bhavatīti sarvathā samānadharmopalabdheḥ
saṃśaya ityuktaṃ bhavati || saṃśayasya dharmiviṣayakatvam

[10,2.522.9]

nanu ! samānadharmaḥ arthāntaraṃ dharmiṇaḥ | na cārthāntare dṛṣṭe'nyatra
saṃśayo bhavitumarhati — na — arthāntaraviśeṣatvāt | arthāntaraviśeṣastu dharmyevocyate , arthāntareṇa pariṇāhādinā viśeṣyata iti tasminneva — sādhāraṇa
dharmādhyāsitavapuṣi dharmiṇi nayanapathavartini tadgataviśeṣāvamarśātmā tatraiva
saṃśayo jāyate | yo'yamūrdhvatvaviśiṣṭo dharmī dṛśyate , saḥ sthāṇurvāsyāt ,
puruṣoveti nārthāntaratvaṃ dūṣaṇam || saṃśayakāraṇāntaram

[10,2.522.10]

tathāpi vakrakoṭaratvakaracaraṇādiviśeṣadarśinaḥ na dṛṣṭaḥ saṃśaya iti
kāraṇāntaramucyate — upalabdhyanupalabdhyavyavasthāta iti | viśeṣāgrahaṇā
dityarthaḥ | kathaṃ punarupalabdhyanupalabdhyavyavasthāta ityanena viśeṣāgrahaṇamucyate — itthamucyate — idantayā'nidantayā vā tatropalabdhiḥ na vyavatiṣṭhate ,
anupalabdhirvā — iti | viśeṣagrahaṇe hi sati tadvyavasthānaṃ saṃbhavati —
sthāṇurayam , na puruṣa iti vakrakoṭarādiyiśeṣagrahaṇe | śiraḥpāṇyādiparicchede tu — puruṣo'yam , na sthāṇuriti || saṃśayakāraṇāntaram

[10,2.522.11]

evamanena padena viśeṣāgrahaṇamuktam | tathāpi preṅkhārūḍhasya
sādhāraṇadharmadarśinaḥ viśeṣānupalabhamānasyāpi na dṛṣṭaḥ saṃśaya iti kāraṇāntaramucyate — viśeṣāpekṣa iti | viśeṣasmṛtyapekṣa ityarthaḥ || sautraṃ viśeṣapadaṃ viśeṣasmṛtiparam

[10,2.522.12]

nanu ! viśeṣāpekṣa iti śrūyate , na viśeṣasmṛtyapekṣa iti — satyam —
aśrūyamāṇamapi tatsmaraṇaṃ saṃśayaprastāvādavagamyate | smaryamāṇatvena hi
viśeṣāṇāṃ saṃśayotpattāvapekṣā , nānabhūyamānatayā ; anubhūyamāneṣu hi teṣu
saṃśayacchedo bhavati , na saṃśayaḥ ||

[10,2.522.13]

apekṣāśabdārthanirūpaṇādeva vā smṛtirlabhyate | viśeṣāṇāṃ apekṣā —
ākāṅkṣā | te cānupalabhyamānāḥ pūrvānubhūtāśca ākāṅkṣyante itīyaṃ sā
teṣāṃ smṛtiḥ | saṃpratyupalabhyamāneṣu ekāntānanubhūteṣu vā teṣvākāṅkṣā'nupapatteḥ || viśeṣāgrahaṇasya saṃśayakāraṇatvam

[10,2.522.14]

nanu ! samānadharmopapatteḥ viśeṣasmṛteśceti — kāraṇadvayamevāstu kiṃ
vaśeṣāgrahaṇena | api ca — viśeṣasmaraṇādeva nanvākṣiptastadā'grahaḥ | grahaṇaṃ smaraṇaṃ caiva bhavetāṃ yugapatkatham ||

[10,2.522.15]

astyetat — kintu nātidūragatāyāṃ nijapramadāyāṃ anurāgavataḥ
kāminaḥ samānadharmadarśane , tadgataviśeṣādarśane , tadanusmaraṇe ca
sanyapi na bhavatyeva saṃśayaḥ | ataḥ saṃśayotpattyavyabhicāre deśakālavyavahitaviśeṣāgrahaṇasiddhaye padāntaramupādīyate deśāntare kālāntare vā ciradṛṣṭānāṃ viśeṣāṇāmidānīmagrahaṇaṃ saṃśayakāraṇam , na viśeṣāgrahaṇamātram |
evamamunā padatrayeṇa saṃśayalakṣaṇamidamuktam || saṃśayakāraṇānāṃ melanāsaṃbhavaparihāraḥ

[10,2.522.16]

nanu ca ! saṃbhūya kārakaiḥ kāryamārabhata iti nyāyāt samānadharmopalabdhiviśeṣānupalabdhi — tatsmṛtilakṣaṇakāraṇatrayajanye saṃśaye jñānayaugapadya
māpadyate | kramabhāvitve hi buddhīnāṃ naikakāryotpattau yugapadvyāpāraḥ
samasti | viśeṣāśca bahavo'pi saṃbhavantīti tatsmaraṇānyapi yugapadbhū
yāṃsi bhaveyuḥ — naitadevam — samānadharmagrahaṇānantaraṃ pūrvopajātavividhaviśaiṣānubhavaparamparopacita pīvarasaṃskāradvārakamekameva tadviṣayaṃ smaraṇaṃ bhaviṣyati — yathā varṇānāmarthapratītau varṇitam || viśeṣānupalabdhiḥ prāgabhāvarūpā

[10,2.522.17]

upalabdhyanupalabdhyavyavasthāsūcitā ca viśeṣānupalabdhiḥ anupalabdhireva , na sā jñānātmikā , kintu jñānānutpāda iti tat tṛtīyaṃ kāraṇamapi
bhavanna jñānātmakamiti dve eva jñānātmake kāraṇe — samānadharmagrahaṇam ,
viśeṣasmaraṇaṃ ca | tayoḥ prathamaṃ samānadharmagrahaṇaṃ vinaśyadavasthaṃ , viśesmaraṇaṃ ca dvitīyamavinaśyadavasthaṃ saṃśayamupajanayataḥ | īdṛśayośca jñānayoḥ
yaugapadyamaviruddhamiti śāstre sthitam ||

[10,2.522.18]

evaṃ samānadharmagrahaṇāt viśeṣāgrahaṇāt viśeṣasmṛteśca saṃśaya iti
padatrayeṇa saṃśayalakṣaṇamanavadyamucyata iti || pakṣāntareṇa saṃśayasūtravyākhyānam

[10,2.522.19]

tadetadācāryavyākhyānamarocayantaḥ pare'parathā vyācakṣate — sāmānyalakṣaṇaṃ tāvat vimarśapadenaiva pratipādyate | na hi paryāyoccāraṇamātramidaṃ
vimarśaḥ saṃśayaḥ iti | kintu saṃśaya iti lakṣyapadam , vimarśa iti
lakṣaṇapadam | pramāṇapadavacca nirvacanasavyapekṣam etatpadaṃ lakṣaṇapratipādanakṣamaṃ bhavati | viruddhārthāvamarśo vimarśaḥ sthāṇurvā , puruṣo veti |
iyatā ca sajātīyasaṃśayapaścakānugataṃ vijātītebhyaḥ pramāṇādibhyo vyavaccinnaṃ sāmānyalakṣaṇamuktaṃ bhavati | saṃśayītpādakakāraṇaparigaṇanaṃ puna
rindriyārthasannikarṣotpannagrahaṇavadihāpi nopayujyate , kāraṇāntarāṇāmapi
ātmamanasyannikarṣādīnāṃ aparihāryatvāt ||

[10,2.522.20]

athānyāsādhāraṇakāraṇanirdeśaścikīrṣitaḥ , tenāpi kī'rthaḥ ?
sāmānyalakṣaṇasya pratipipādayiṣitatvāt , tasya ca vimarśapadādeva siddhatvāt || vyākhyānāntarasya kliṣṭatvam

[10,2.522.21]

upalabdhyanupalabdhyavyavasthāpadapratipādyamānaviśeṣāgrahaṇavarṇanaṃ cātīva
kliṣṭamiti , punaśca viśeṣalakṣaṇaprasaṅge yathāśrutameva tadvyākhyeyamityatibhāraḥ ||

[10,2.522.22]

evaṃ vimarśapadena vijātīyavyavacchedakāriṇi sāmānyalakṣaṇe varṇite"samānadharmopapatteḥ" ityekameva padaṃ sajātīyasaṃśayāntaravyavacchedakāri
viśeṣalakṣaṇakṣamaṃ bhavatīti tatrāpi padatrayayojanaṃ nopāyujyata iti ||

[10,2.522.23]

atra vyākhyānadvaye'pi kataratsādhviti tadvidaḥ pramāṇam || anekadharmopattipadārthavivaraṇam

[10,2.522.24]

"anekadharmopapatteḥ" ityatrāpi tripadaparigrahaṇenaina lakṣaṇamācāryā varṇayanti | anekadharmopapatteḥ upalabdhyanupalabdhyavyavasthāto viṣeṣāpekṣa
ityasādhāraṇadharmagrahaṇāt viśeṣagrahaṇāt viśeṣasmṛteśca saṃśaya ityarthaḥ |
ekaikapadopādānaphalaṃ ca pūrvavadatrāpi darśayitavyam | na cendriyamanassaṃyogādikāraṇāntaraparigaṇanacodanaṃ yuktam , teṣāṃ sarvabuddhijanmasutulyatvāt | ihāsādhāraṇasaṃśayajñānakāraṇopadeśaprastāvāditi || saṃśayasūtravyākhyāne pakṣāntaram

[10,2.522.25]

anye tu sāmānyalakṣaṇasampādite vijātīyavyavacchede kevalasajātīyavyavacchinnalakṣaṇapradhitapādananipuṇamanekadharmopapattipadameva pūrvavadvarṇayāṃcakruḥ ||

[10,2.522.26]

nanu ! anekadharmaśabdena kathamasādhāraṇo dharma ucyate ? — evamucyate — samānajātīyamasamānajātīyaṃ cānekam | tasmātparāvṛtto dharmaḥ aneka
dharma iti ||

[10,2.522.27]

yadvā kimanayā kliṣṭakalpanayā ! astyayamekaśabdaḥ samānaparyāyaḥ |
tatra spaṣṭa eva nañsamāsenāsamānadharmaḥ anekadharmaḥ sādhāraṇadharma ucyate
eveti || asādhāraṇadharmasya saṃśayakāraṇatvākṣepaḥ

[10,2.522.28]

bhavatvevam ! asādhāraṇadharmasya tu kathaṃ saṃśayakāraṇatvamiti cintyam |
viruddhaviśeṣānusmaraṇakāraṇakaṃ hi saṃśayamāhuḥ | viśeṣāṇāṃ ca smaraṇahetoḥ
saṃskārasya tadudbodhakaṃ bhavati , yena sahaite pūrvaṃ paryāyeṇopalabdhāḥ | asādhāraṇadharmasya tu asādhāraṇadharmatvādeva na kenacitsaha pūrvaṃ grahaṇamabhavat | bhāve tu asādhāraṇadharmataiva hīyetetyataḥ kathamasau tatsmṛtihetuḥ |
vyāvṛttatayaiva tu smṛtihetutve'sya trailokyasmaraṇanimittatā prasajyeta , tato'pi vyāvṛttatvāditi || asādhāraṇadharmasya saṃśayakāraṇatvanirūpaṇam

[10,2.522.29]

naiṣa doṣaḥ — prakārāntareṇāsya smṛtihetutvāt | iha hi keṣucitkeṣucit asādhāraṇadharmā dharmiṣu bhavantaḥ tadgatasādhāraṇadharmāntarasahacaritā
bhavanti | tadyathā pṛthivītvagandhatvādayo dharmāḥ pṛthivyāmasādhāraṇāssantaḥ ,
snehavattvādidharmāśca tathaivāpsu dravyatvasahacāriṇo dṛṣṭāḥ | rūpādiṣu
rūpatvādidharmāḥ guṇatvasahacāriṇaḥ , utkṣepaṇādiṣu utkṣepaṇatvādidharmāḥ
karmatvasahacāriṇaḥ | evaṃ prakṛte'pi dharmiṇi kasmiṃścidasādhāraṇo dharma
upalabhyamānaḥ kenāpi sādhāraṇadharmāntareṇa sahacarito bhavatīti bhavati
viśeṣānusmṛtidvāreṇa saṃśayasādhanam || anekadharmasya samānadharmādviśeṣaḥ

[10,2.522.30]

nanu ! evaṃ tarhi vyāvṛttatvādeva samānadharmādeṣa saṃśayaḥ , nānekadharmāditi — maivam — anekadharma evāsau tena vartmanā viśeṣān smārayan
saṃśayajanmane kalpate | asati hi tasmin kimālambanaṃ vyāvṛttatvaṃ
syādityalamatisūkṣmekṣikayā ||

[10,2.522.31]

tasyodāharaṇaṃ bhāṣyakāreṇa darśitaṃ śabde vibhāgajatvam | yathā hi
pṛthivyādau pṛthivītvādiḥ vyāvṛtto dharmaḥ dravyatvādyanugatadharmasahacārī dṛṣṭaḥ
evaṃ śabde vibhāgajatvaṃ dharmaḥ kenacit dravyatvādīnāmanyatamena dharmeṇa
sahacaritaḥ syāditi saṃśayaḥ || vibhāgajavibhāgavimarśaḥ

[10,2.522.32]

nanu ! vibhāgajatvamasādhāraṇo na bhavatyeva śabdadharmaḥ , vibhāgajavi
bhāge'pi bhāvāt | tathā ca prayogaḥ — "guṇaḥ śabdaḥ , vibhāgajatvāt"
vibhāgajavibhāgavat iti — tatra kecidāhuḥ satyamasti vibhāge'pi
vibhāgajatvam | śabde tu viśeṣo vivakṣitaḥ ||

[10,2.522.33]

dvividho hi vibhāgajo vibhāgaḥ — kāraṇavibhāgapūrvakaḥ , kāraṇākāraṇavibhāgapūrvakaśca | kāraṇaṃ samavāyikāraṇamatrābhipretam | kāraṇavibhāgapūrvakastāvat tantuvibhāgāt tantvākāśavibhāgaḥ ||

[10,2.522.34]

kāraṇākāraṇavibhāgapūrvakastu aṅgulyākāśavibhāgāt hastākāśavibhāgaḥ ; hastākāśavibhāgādapi śarīrākāśavibhāga iti ||

[10,2.522.35]

śabdastu niyamenaiva kāraṇavibhāgapūrvakavibhāgaprabhavaḥ — vaṃśadalavibhāgāt dalākāśavibhāgaḥ ; dalākāśavibhāgāccāsamavāyikāraṇāt śabdo
niṣpadyata ityanena viśeṣeṇāsyedṛśavibhāgajatvasyāsādhāraṇatvaṃ śabdadharmasyocyata iti || vibhāgajavibhāgānaṅgīkārapakṣaḥ

[10,2.522.36]

anye tu vibhāgajaṃ vibhāgamamṛṣyamāṇāḥ yathāśrutasyaiva śabde vibhāgajatvasyāsādhāraṇadharmatāmācakṣate ||

[10,2.522.37]

nanu ! kimiti vibhāgajaṃ vibhāgaṃ te na mṛṣyante ? asti hyayaṃ
tatsiddhau nyāyaḥ — yadā hyavayave karmotpannaṃ avayavāntarādvibhāgaṃ karoti , natadākāśādideśāt | yadā tvākāśādideśāt , na tadā'ayavāntarāditi
sthitiḥ || vibhāgajavibhāgasyāvaśyakatā

[10,2.522.38]

kiṃ kṛtā punariyaṃ sthitiriti cet — ucyate — yā hyavayavakriyā
nabhobhāgavibhāgakāriṇī , nāsau dravyārambhakasaṃyogapratipakṣabhūtaṃ vibhāgamārabhamāṇā dṛśyate , dinakarakiraṇaparāmarśopajanitakamaladalavikāsakārikriyāvat | tadeva kathamiti cet — kamalasya mukulavikāsadaśayoḥ pratyabhijñāyamānatvenāvināśaniścayāt ||

[10,2.522.39]

iyaṃ tu pāṭyamānavaṃśadalakriyā dravyārambhakasaṃyogapratidvandvibhūta
vibhāgārambhikā , dravyānāraṃbhaka saṃyogapratidvaṃdvivibhāgajanikopalabhyate
iti nāsau nabhaso vibhāgamārabhetetyata eṣā sthitirastīti vibhāgajavibhāgakalpanā kriyate || vibhāgasyaiva saṃyoganāśakatvam

[10,2.522.40]

saṃyogāntaṃ karmeti tāvat sthitam | anyathā hi tasya kālāntarasthāyitvaṃ , nityadravyasamavetasya ca nityatvaṃ syāt | tasmāt karmaṇo'cirajīvitvāt tadvināśakena saṃyogena bhavitavyam | uttarastu saṃyogaḥ
pūrvasaṃyogoparame sati jāyate , nānyathā | na ca vibhāgavyatiriktaḥ
kaścana saṃyogasya hantā samasti || karma tūttarasaṃyogajanmanirjñātakauśalam | na hi prāktanasaṃyogavināśāya prakalpate ||

[10,2.522.41]

tasmāt vibhāgenaiva saṃyogavirodhinā bhavitavyam ||

[10,2.522.42]

yadadhikaraṇo vibhāgaḥ tadadhikaraṇameva saṃyogamupaśamayati , na tvaṅgulivibhāgaḥ kuṇḍabadarasaṃyogopamardāya prabhavatītyataḥ na vaṃśadalavṛttivibhāgaḥ
dalākāśasaṃyogamupahantumalamiti nūnaṃ dalākāśasaṃyogavairiṇā dalākāśavibhāgena bhavitavyam || vibhāgajavibhāgasyāvarjanīyatvam

[10,2.522.43]

tadidānīṃ tasyotpattikāraṇacintāyāṃ kriyāyāṃ — vaṃśadalavibhāgamātro
pajanane caritārthatvāt , taṃ nirmāya vibhāgāntaranirmāṇe viramya vyāpārāsaṃvedanāt , avaśyaṃ vaṃśadalavibhāga eva pratyāsannatayā dalākāśavibhāgārambhako'bhyupagamanīyaḥ | evamanabhyupagame karmanityatvaprasaṅgāditi || vibhāgajavibhāgakhaṇḍanam

[10,2.522.44]

atra vadanti | na karmanityatvaṃ anabhyupagamyamāne'pi vibhāgaje
vibhāge bhaviṣyati ; uttarasaṃyogasya karmavināśahetorastitvāt | pūrvasaṃyogānuparame kathaṃ tadutpāda iti cet ; bāḍham ! uparata eva pūrvasaṃyogaḥ |
kastasyoparamaheturiti cet — karma hyuttarasaṃyoganimittaṃ yadupeyate | tadeva pūrvasaṃyogadhvaṃsakāri bhaviṣyati || na yajjanane śaktaṃ aśaktaṃ tadvināśane | heturdahanasaṃyogaḥ pākajotpādanāśayoḥ ||

[10,2.522.45]

yathā ca vibhāge'dhikaraṇaniyamaḥ , yadādhāro vibhāgaḥ , tadādhārameva
saṃyogaṃ niruṇaddhi ; tathā kamaṃṇyapi niyamaḥ | karmāpi svāśrayasya yadanya
diksaṃyoganibandhanaṃ , tat tadviruddhadigvṛtteḥ saṃyogasyopamardakamiti nātiprasaṅgaḥ | evaṃ karmāviṣṭasyottarasaṃyogadarśanamadūṣaṇaṃ , vigantarasaṃyogasya
tenopamardanāt || ekasyobhayakāritve'doṣaḥ

[10,2.522.46]

api ca yadeva karma vaṃśadalanavibhāgakāri kathyate , tadeva dalākāśavibhāgakāri bhaviṣyati | ko doṣaḥ ?

[10,2.522.47]

nanu ! vyomavibhāgakāri karma , na dravyārambhakasaṃyogapratyanīkabhūtavibhārambhakaṃ , ambhoruhakarmavat ityuktam — satyamuktam , ayuktaṃ tu —
śatapatrapatrakarmaṇo'pi dravyārambhakasaṃyogapratikūlavibhāgārambhakatvāt | tacca
karma kuḍmalakamalāt vikacakamalasyānyatvaniścayānniścitam || kamalakuḍmalakusumayorbhedaḥ āvaśyakaḥ

[10,2.522.48]

nanu ! tadevedamaravindamiti saṃdehaviparyayarahitatāmarasapratyabhijñādarśanāt kathaṃ saṃkocavikāsadaśāmātrabhedāt tadanyatvamiti kṛtamanayā durā
śayā | śarīre'pi suspaṣṭopalabhyamānaśaiśavayauvanavārdhakādidaśābhedabhinna
svarūpe pratyabhijñānadarśanāt | na ca śarīrakuśeśayayoḥ viśeṣaleśamatikṛśamapi paśyāma iti kutastadekatvam ||

[10,2.522.49]

bhavatu vā puṇḍarīkasyāvināśaḥ ! nidarśanamātramidaṃ tu varṇitam , na
tu pratibaddhaḥkaścana heturastītyabhyadhāyi , yena vaṃśadalakarmaṇaḥ kokanadapallavakarmasāmyaṃ kalpyeta | kriyātvaṃ tvaprayojakameva , tatkarmaṇāṃ vicitrakāryahetutvāt || avayavāvayavivibhāgayoraikyam

[10,2.522.50]

yadi vā nānyo vaṃśadalavibhāgaḥ , nānyaśca tatkāryo dalākāśavibhāgaḥ | kintu — eka eva vibhāgo'yaṃ bhedo'syāśrayabhedataḥ | ekatra deśe'vasthānāt vyomno vaṃśadalasya ca || samānadeśe vṛttitvaṃ mūrtānāṃ hi viruddhyate | vyomnassarvagatatvāttu vidyate tatra sannidhiḥ || ekadeśāśrayatve tu yadekasmādvibhāgakṛt | tadevānyata ityasti na vibhāgo vibhāgajaḥ || atiriktavibhāganirākaraṇam

[10,2.522.51]

apare punaḥ vibhāgajavibhāgaparākaraṇopārūḍharabhasāḥ saṃgirante —
tiṣṭhatu tāvat dūrata eva vimāgajo vibhāgaḥ | karmajo'pi na vibhāgo nāma
kaścidasti | saṃyogavirodhini tasminnabhyupagamyamāne mudgarādivat pūrva
siddhatā'vaśyaṃbhāvinī | tataśca pūrvasiddho vibhāgaḥ saṃyogamunmūlayatīti
ghaṭamudgarayoriva saṃyogavibhāgayorekatra yugapadupalabdhirbhaveta | na caivamasti |
tasmāt saṃyogābhāvaviṣaya eva vibhaktapratyaya iti na vibhāgālambanatāṃ
pratipadyate ||

[10,2.522.52]

satyapi vibhāge tasmin kṣaṇe saṃyogasyāvināśāt na bhavati vibhaktapratibhāsaḥ | kṣaṇāntare ca saṃyogavināśe sati bhavatītyanvayavyatirekābhyāṃ saṃyogābhāvaviṣaya evāvasīyate ityato na pratyakṣagamyatā nibhāgasya |
saṃyogabhaṅgaliṅgena ca tatparikalpanakriyeva taṃ hinastīti purastādupapāditam || kāraṇatrevidhyam

[10,2.522.53]

kathaṃ tarhi vibhāgajatvaṃ śabdasya bhāṣyakāra udāhṛtavān ? ucyate —
trividhaṃ kāraṇaṃ kāryotpattiṃ prati vidhatte — samayāyikāraṇaṃ , asamavāyikāraṇaṃ , nimittakāraṇaṃ cetiḥ tatra samavāyikāraṇaṃ taducyate , yatrāśritaṃ
kāryamupalabhyate — yathā paṭasya tantavaḥ ||

[10,2.522.54]

asamavāyikāraṇaṃ tu dvividham — kāryaikārthasamavāyalakṣaṇayā pratyāsattya |
pratyāsannaṃ , kāraṇaikārthasamavāyalakṣaṇayā vā saṃbaddham | tatra kāryaikārthasamavāyena pratyāsannaṃ yathā — paṭasya tantusaṃyogaḥ | kāraṇaikārthasamavāyena
tu pratyāsannaṃ yathā — paṭarūpasya tanturūpamiti || asamavāyikāraṇe viśeṣaḥ

[10,2.522.55]

avadhṛtakāraṇaṃ ca tadasamavāyikāraṇamāśrayaṇīyaṃ , ato buddhijanmani
satyapyekārthamamavāye nānyeṣāmātmaguṇānāmicchādīnāsamamavāyikāraṇatvaṃ ,
api tvavaghṛtasāmarthyasyātmamanassaṃyogasyaiveti ||

[10,2.522.56]

samavāyyasamavāyivyatiriktaṃ tu kāryotpattau nirjñātasāmarthyaṃ yat
kāraṇaṃ tat nimittakāraṇamucyata iti || vibhāgasyāvaśyakatā

[10,2.522.57]

evaṃ sthite śabdasya nityatve niraste , kāryatve ca sādhite tadutpattau
ākāśaṃ tāvat samavayikāraṇam | nimittakāraṇāni tu bhūyāṃsi
santyeva | asamavāyikāraṇaṃ tu cintyam | taccākāśāśritamavaśyam |
anyathā pratyāsattyabhāvāt | tadguṇāntarāṇāṃ ca vibhutvādīnāṃ anavadhṛtaśaktitvāt vaṃśadalapāṭanasamanantaraṃ ca śabdotpādadarśanāt evaṃ
manyāmahe || kriyā yadaiva saṃyogaṃ hanti vaṃśadalāśritam | tadaiva gagane kaṃcit karotyatiśayaṃ dhruvam || ākāśātiśayo yaśca kriyājaḥ śabda kāraṇam | asau vibhāganāmeti śabde tajjanyatocyate ||

[10,2.522.58]

tadevametat yathāgamamācāryamatamabhihitamasmābhiḥ || kīdṛśo vibhāgaḥ śabdahetuḥ

[10,2.522.59]

etacca matimadbhivicāraṇīyam — kimākāśātiśayamātraṃ kiṃcit
asamavāyikāraṇam , uta yathā mudgaradaṇḍasaṃyogakārye śabde bherīgaganasaṃyogasyāsamavāyikāraṇatvam , evaṃ vaṃśadalavibhāgakārye tasmin dalagaganavibhāgasyeti | dalākāśavibhāgo'pi kiṃ dalavibhāgajaḥ , uta karmaja
eveti ||

[10,2.522.60]

sarvathā kaścidasādharaṇo dharmaḥ saṃśayaheturudāhartavya itīyatā naḥ
prayojanam || vipratipatteḥ saṃśayajanakatvam

[10,2.522.61]

virūddhā pratipattiḥ vipratipattiḥ | astyātmetyeke , nāstyātmetyapare |
seyaṃ vipratipattirūpalabhyamānā — viśeṣasmaraṇadvāreṇa saṃśayamāvahati |
na ceha kaścidanugato vyāvṛtto vā dharmaḥ saṃśayakāraṇaṃ , api tu vipratipattireveti | kiṃ tatrāpi tripadaparigraheṇa lakṣaṇavarṇanam , ekenaiva vā
padeneti pūrvavadācāryadvayamatamanusaraṇīyam || upavyabdhyalavasthayā saṃśayaḥ

[10,2.522.62]

upalabdhyavyavasthātaḥ khalvavapi bhavati saṃśayaḥ | saccodakamupalabhyate
yathā hradādiṣu | kvacidasacca bhāskarakaranikarapratiphalanataralitāsu
marusthālīṣu | tadevamupalabdhekhyavasthitatvāt kvacidupalabhyamāne bhavati
saṃśayaḥ — kimidaṃ sadupalabhyate , kimasaditi || anupalabdhyavyavasthāyā saṃśayaḥ

[10,2.522.63]

anupalabdhyavyasthātaśca bhavati saṃśayaḥ | kiṃcidasadeva nopalabhyate
nabhaḥsamādi | kiṃcitsadapi nopalabhyate mṛdantaritaśaṅkumūlajalādi |
tadanyatrānupalabhyamāne saṃśete pumān , kimidamasadeva nopalabhyete , uta
saditi || avyavasthāyāḥ svarūpam

[10,2.522.64]

avyavasthaśabdenātra pūrvaṃ paryāyeṇa pravṛttasadasadāśritaviśeṣādarśanaṃ
sūcitam ; idānīṃ punaḥ arthakriyāsamarthatādirviśeṣadarśanaśūnyacetasāṃ
upalabdhyanupalabdhimātropapatteḥ saṃśayo bhavatīti varṇyate | na caivaṃ
sati sarvatrānāśvāsa iti śaṅkanīyam , yathānubhavaṃ saṃśayābhyupagamāt |
sarvatra ca tadutpādakaviśeṣāgrahaṇatatsmaraṇādikāraṇasānnidhyāsaṃbhavāditi ||

[10,2.522.65]

atrāpi padatrayeṇa ekena vā padena lakṣaṇopapādanaṃ pūrvavaddraṣṭavyam || sautrapadānāṃ na paunarūktyam

[10,2.522.66]

nanu ca ! upalabdhyanupalabdhī sadasato ; samāna eva dharma iti pūrveṇa
gatārthatvam — naitat — pūrvanirdiṣṭasyordhvatvāderdharmasya jñeyasthatvāt , upa
labdhyanupalabdhyīśca jñātṛsthatvāt ||

[10,2.522.67]

ata eva ca mānasamimaṃ saṃśayamācakṣate , na bāhyadharmisaṃbaddhasādhāraṇordhvatādidharmādhigamādhīnasaṃśayavat bāhyendriyajam || upalabdhyanupalabdhyavyavasthayorviśeṣaḥ

[10,2.522.68]

nanu ca ! upalabdhitvaṃ anupalabdhitvaṃ vā'tra saṃśayakāraṇam |
taddhi na jñātari vartate , kintu buddhāviti kathamayaṃ viśeṣaḥ — satyamevam — asamānadharmo'pyupalabdhitādikaḥ yadāśritaḥ , taddhi boddhari vartate | ato
viśeṣāt pṛthageva kathyate | yathā hyasādhāraṇatāśrayaḥ , evaṃprakārameva ca
viśeṣamāśritya kiṃcit paṃcavidhatvaṃ vipaṃcyate ||

[10,2.522.69]

paramārtatastu sarvatrānugatasaṃbandho duṣpariharaḥ , viśeṣasmaraṇajanyatvātsaṃśayasya | viśeṣāṇāṃ ca yena saha pūrvaṃ darśanamabhūt , tasminnanupalabhya
māne smaraṇāsaṃbhavāt | atastasyānekaviśeṣānugāmitvāt samānatvamaparihāryam | ata eva cākṣiptasāmānyavācinaṃ samānaśabdaṃ sāmānyalakṣaṇe vyācakhyurācāryā ityalamativistareṇa || iti paṃcavidhaḥ prapaṃcitaḥmuninā darśita eṣa saṃśayaḥ | phalavadvyavahārahetutāṃanumānāṅgatayā vibharti yaḥ || anumānirapekṣa eva vākila dṛṣṭe viṣaye'rthasaṃśayaḥ | vahati vyavahāravartanīṃiti pūrva ca vicāritaṃ budhaiḥ ||

[10,2.522.70]

iti saṃśayaparīkṣā — atha prayojanaparīkṣā"yamarthamadhikṛtya prarvatate tatprayojanam || 1.1.24 ||" (nyā. sū.)

[10,2.522.71]

yamityatra deśakālapuruṣadaśābhedabhinnaprayojanaviśeṣavyāptaye vīpsā
draṣṭavyā | arthaḥ — arthyamānaḥ ucyate , na vasturūpa eva , abhāvasyāpi prayo
janatvasaṃbhavāt | adhikāraḥ — arthasya vyavasāyaḥ | yaṃ yamarthaṃ āptavyaṃ
hātavyaṃ vā'dhikṛtya vyavasāyaḥ pravartate , tatprāptaye parihārāya vā ceṣṭate
puruṣaḥ — tat prayojanamiti || phalasya dvividhatvam , āpekṣikatvaṃ ca

[10,2.522.72]

tacca gauṇamukhyabhedena dvividham | mukhyaṃ sukhaprāptiḥ , duḥkhaparihāraśca |
tatsādhanaṃ tu gauṇam | sukhasādhanamapi candanadhanasārahāramahilādi prāptavyatvāt mukhyatvena yadā vivakṣitaṃ bhavati , tadā tadavāptyupāye gauṇatā
draṣṭavyā ||

[10,2.522.73]

tacca prayojanaṃ deśakālapuruṣaśābhedādavyavasthitaṃ bhavati | tadyathā
grīṣme marusthale niśātamalātakanikaramiva kirati kiraṇamiṣeṇa pūṣaṇi ,
tṛṣāturasya tuṣārakaṇotkaradanturamambu paramaṃ sukhasādhanam , tadeva śiśire
sakalajagatkampakāriṇi dāruṇasamīraṇaśithilīkṛtanīreṣu kāśmīreṣu
śleṣmopacayajanitajaḍimajaṭharaśikhinaḥ khedāya jāyate | tasyādaniyata
evāyaṃ sukhaduḥkhasādhanabhāvo bhāvānām ||

[10,2.522.74]

yadyapi ca yadekadā sukhasādhanamiti viditamupayuktam , atikrāntaṃ
vastu tat — tathāpi tajjātīyatvaliṅgāvadhṛtasukhasādhanabhāve bhāvāntare'di
pravartanta eva tadarthinaḥ || prayojanasya pravartakatvākṣepasamādhāne

[10,2.522.75]

nanu ! prayojanasya pravartakatvamayuktam , sadasadvikalpābhyāmanupapatteḥ | sattve karṇanāsādivat — na tadarthā pravṛttiḥ | asattve tu khapuṣpā
divat na tarām — naiṣa doṣaḥ — īpsājihāsāviṣayīkṛtasya tasya pravarta
katvāt | na hi tat khapuṣpādivadasādhyam | nāpi śiraḥpāṇyādivat
siddhameva | adi tu sādhyatvena buddhyupārūḍhaṃ tat pravartakamiti sarvalokasākṣikametat | tasmāt icchāviṣayīkṛtaṃ tat pravartakamiti yuktam || itthaṃ pravartakatve prayojanasyopapadite muninā | bhagnā bhavanti sarve prerakapakṣāḥ parābhihitāḥ || prayojanamato'khilaividhivacobhirādiśyateprayojananibandhanāstanubhṛtāmaśeṣāḥ kriyāḥ | krimerapi yathā tathā kimapi jīvitaṃ bibhrataḥprayojanabahiṣkṛtaṃ na khalu ceṣṭitaṃ dṛśyate || vaitaṇḍikaḥ prayatate nijapakṣasiddhyaitāṃ caiṣa veda parapakṣaniṣedhalabhyām | tasmādiyaṃ svamatasādhanavarjitā'piyuktā prayojanavatī bhavituṃ vitaṇḍā ||

[10,2.522.76]

iti prayojanaparikṣā — atha dṛṣṭāntaparīkṣā"laukikaparīkṣakānāṃ yasminnarthe buddhisāmyaṃ sa dṛṣṭāntaḥ
|| 1.1.25 ||" (nyā. sū.)

[10,2.522.77]

laukikaparīkṣakau vādiprativādinau dṛṣṭāntalakṣaṇaprastāvādveditavyau | na tu mūrkhapaṇḍitau , prakṛtāsaṅgateḥ | tayośca saṅgatyabhāvāt |
tayośca yasminnarthe — bhāvasvabhāve abhāvātmake vā buddhisāmyaṃ — prayojyaprayojakabhāvavyavasthitasādhyasādhanadharmādhikaraṇatve — sādhyavyāvṛttipūrvakasādhanadharmavyāvṛttatāyāṃ vā tulyarūpā buddhiḥ sa dṛṣṭāntaḥ | tasya tathāvidhadharmādhāratvaṃ tadrahitatvaṃ vā vakṣyamāṇādudāharaṇalakṣaṇānmantavyam || śiṣṭamanyato grāhyam

[10,2.522.78]

yathā cānumānalakṣaṇe tatpūrvakaṃ iti pratibandhagrahaṇopāyamātraṃ pratipāditam , tatsvarūpaṃ tu avayavalakṣaṇe nirṇītaṃ "udāharaṇasādharmyāt sādhya
sādhanaṃ hetuḥ" "tathā vaidharmyāt" iti ; evamiha vādiprativādiprasiddhimātraṃ dṛṣṭāntasya darśitam | rūpaṃ tu tasya dvividhamapi tatraiva vakṣyate"sādhyasādharmyāttaddharmabhāvī dṛṣṭānta udāharaṇam" "tadviparyayādvā viparītam"
iti ||

[10,2.522.79]

anityaḥ śabdaḥ kṛtakatvāt , yat kṛtakaṃ tadanityaṃ dṛṣṭama — yathā ghaṭa
iti sādharmyadṛṣṭāntaḥ | yatpunaranityaṃ na bhavati ; tat kṛtakamapi na bhavatyeva — yathā''kāśa iti vaidharmyadṛṣṭāntaḥ | yathoktalakṣaṇavaikalyāttu dṛṣṭāntābhāsatā bhavati || ābhāsabhedavibhavaḥ kathayiṣyate tuteṣāmudāharaṇalakṣaṇavākprasaṅge | ābhāsatā vacanadoṣakṛtā'pi kācitastīti sā'vayavalakṣaṇa eva vācyā || dvividho'pi dṛṣṭāntaḥ sudṛṣṭibhiryatnato'dhigantavyaḥ | sa hi niścalaḥ phalanidheḥ anumānamahātaroḥ skandhaḥ ||

[10,2.522.80]

iti dṛṣṭāntaparīkṣā — atha siddhāntaparīkṣā"tantrādhikaraṇābhyupagamasaṃsthitiḥ siddhāntaḥ || 1.1.26 ||" (nyā. sū.)

[10,2.522.81]

tantryate'nena padārthasthitiriti tantraṃ pramāṇamucyate | adhikaraṇam — āśrayaḥ | tantram adhikaraṇaṃ yasya saḥ , tantrādhikaraṇaḥ , pramāṇamūlaka
ityarthaḥ | abhyupagamaḥ — svīkāraḥ , tasya saṃsthitiḥ itthaṃbhāvavyavasthā
dharmaniyamaḥ — idamitthamiti ; idamiti sāmānyanirdeśaḥ , itthamiti
viśeṣanirdeśaḥ | evaṃ ca tantrādhikaraṇābhyupagamasaṃsthitiḥ — pramāṇamūlābhyupagamaviṣayīkṛtaḥ sāmānyaviśeṣavānarthaḥ siddhānta iti sāmānyalakṣaṇamuktaṃ bhavati || sūtravyākhyāne pakṣāntaram

[10,2.522.82]

anye tu vyācakṣate — tantram — itaretarasaṃbaddhasyārthasamūhasyopadeśaḥ
śāstram | adhikriyate ityadhikaraṇaṃ pakṣa ucyate | abhyupagamaḥ , yathokta
eva | saṃsthitiśabdaḥ pratyekamabhisaṃbadhyate | tantrasaṃsthitiḥ adhikaraṇasaṃsthitiḥ , abhyupagamasaṃsthitiḥ ityanena tantranirdeśasāmyāt sarvatantraprati
tantrasiddhāntayoḥsūcanam | itarābhyāṃ padābhyāṃ uttarayoḥ adhikaraṇabhyupāgamasiddhāntayoriti || etādvyākhyāne nyūnatā

[10,2.522.83]

etattu apavyākhyānam | na hyevaṃ siddhāntacatuṣṭayānugataṃ kiṃcitsāmānyalakṣaṇamuktaṃ bhavati | na cedaṃ vibhāgārthaṃ viśeṣasakṣaṇārthaṃ vā sūtram ,
tatpratipādanasyottarasūtraiḥ kariṣyamāṇatvāt | uktasya ca punarvacane prayojanābhāvāt | ataḥ pūrvaprakrameṇaiva siddhāntasya sāmānyalakṣaṇavarṇanaṃ
śreyaḥ || siddhāntavibhāgaḥ , lakṣaṇāni ca

[10,2.522.84]

tasya svakaṇṭhena vibhāgamāha — "sa caturvidhaḥ sarvatantrapratitantrādhikaraṇābhyupagamasaṃsthityarthāntarabhāvāt || 1.1.26 ||" (nyā. sū.)

[10,2.522.85]

catuṣprakāro hi siddhāntaḥ — sarvatantrasiddhāntaḥ , pratitantrasiddhāntaḥ
adhikaraṇasiddhāntaḥ , abhyupagamasiddhānta iti ||

[10,2.522.86]

tatra — "sarvatantrāviruddhaḥ svatantre'dhikṛto'rthaḥ sarvatantrasiddhāntaḥ ||" (nyā. sū.)

[10,2.522.87]

atra tantraśabdena śāstramuccate svaśāstre ya upadiṣṭo'rthaḥ , sarvaśāstrāvirūddhaśca sa sarvatantrasiddhāntaḥ | yathā — cākṣuṣaṃ pramāṇamiti ||

[10,2.522.88]

nanu atrāpi vividante | brahmavādināṃ hi sarvaiveyaṃ avidyā |
avidyā ca kathaṃ pramāṇamiti — na — vyavahārāvasthāyāṃ tairapi tatprāmāṇyā
bhyupagamāt saṃkhyālakṣaṇaviṣayavipratipattistu pratiśāstraṃ bhavatu |
cākṣuṣaṃ pramāṇaṃ itīyati sarvavādināmavivādaḥ || pratitantrasiddhāntalakṣaṇam

[10,2.522.89]

tantre adhikṛto'rtha iti varthate | yathā'smākarmāśvarecchāpreritaparamāṇunirmitāni samānatantre kaṇavratamate tathaiva siddhāni , paratantre ca saṃkhyā..śāstre tathā nābhyupagamyanta iti ||

[10,2.522.90]

yathā vā guṇatrayātmikāyāḥ prakṛteḥ mahadahaṅkarādirūpeṇa bhūtasarga
ti sāṃkhyānāṃ svatantrasiddho'rthaḥ ; samānatantre'pi pātaṃjale yogāśātre siddha
eva , paratattre tu vaiśeṣikādimate na siddha iti ||

[10,2.522.91]

nanu ! asya kathaṃ pramāṇamūlatā — sthāne praśnaḥ , satyametat —
āsmākīne hi pratitantrasiddhānte pramāṇamūlatvaṃ yathārthameva | sāṃkhyasiddhāntasya tu pramāṇa — mūlatvābhāve'pi paratantratvakhyāpanāyodāhṛtaḥ | tadarbhiprāyeṇa vā'sya pramāṇamūlatā vaktavyeti || adhikaraṇasiddhāntalakṣaṇam"yatsiddhāvanyaprakaraṇasiddhaḥ
sā'dhikaraṇasiddhāntaḥ || 1.1.30 ||" (nyā. sū.)

[10,2.522.92]

prakriyata iti prakaraṇaṃ — pakṣa ucyate | yasyārthasya siddhau satyāṃ
prakaraṇāntarasiddhiḥ bhavati — so'dhikaraṇasiddhāntaḥ , tadadhikaraṇānāmarthāntarāṇāṃ siddheḥ ||

[10,2.522.93]

kaḥ punaḥ "yatsiddhau" iti sarvanāmnā pratyavamṛśyate , pakṣaḥ heturvā ?
kiṃcātaḥ ? pakṣaḥ kathaṃ pakṣāntarasiddhaye kalpate | hetunā hi pakṣasiddhiḥ
kriyate , na pakṣeṇa hetoḥ | hetostvadhikaraṇasiddhāntatve kathaṃ siddhāntāśrayā
nyāyapravṛttiriti taduddeśaprayojanaṃ varṇitam | nyāyo hi hetureva | sa eva
cādhikaraṇasiddhāntaḥ | na ca heturhatvāśraya iti || siddhasādhyabhāva āpokṣika eva

[10,2.522.94]

ucyate — ubhayathā'pyadoṣaḥ | heturapi kvacit pakṣībhavati , pakṣo'pi hetūbhavatyeva | tatra tāvadāṃjasyena hetvadhīnā pakṣasiddhiriti hetureva
sarvanāmnā'vamṛśyate | tatsiddhāvanyaprakaraṇasiddheḥ sa evādhikaraṇasiddhāntaḥ ||

[10,2.522.95]

kathaṃ tarhi tadāśrayā nyāyapravṛttiḥ ? — ucyate — heturapi tadanyatarāsiddha iva sādhyamānatvāt pakṣībhavan nyāyāntarāśrayatāṃ pratipatsyate ||

[10,2.522.96]

api vā — pakṣa eva sarvanāmnā'vamṛśyamānaḥ bhavatvadhikaraṇasiddhāntaḥ | sa ca spaṣṭa eva nyāyasyāśrayaḥ | sa ca sidhyan pakṣāntarāṇyākṣipanneva siddhyatītyadhikaraṇasiddhāntatāṃ bhajate ||

[10,2.522.97]

tasyodāharaṇaṃ — indriyavyatiriktaḥ jñātā , darśanasparśanābhyāmekārthagrahaṇāditi | atra indriyavyatirikte jñātari siddhyati , tadanuṣaṅgīṇya
rthāntarāṇyapi siddhyanti — nānā indriyāṇi , niyataviṣayāṇi ; guṇavyatiriktaṃ dravyaṃ — ityevamādīni || abhyupagamasiddhāntanirūpaṇam"aparīkṣitābhyupagamāt tadviśeṣaparīkṣaṇaṃ
abhyupagamasiddhāntaḥ || 1.1.31 ||" (nyā. sū.)

[10,2.522.98]

atra "aparīkṣitābhyupagamāt" iti yathāśrutapaṃcamīnirdeśamanurudhyamānāḥ , pramāṇamūlābhyupagamaviṣayīkṛto'rthaḥ siddhāntaḥ — iti ca sāmānya
lakṣaṇamanusarantaḥ kecit evaṃ vyācakṣate — dharmiṇaḥ śabdādeḥ nityānityatvavicāracarcāyāṃ aparīkṣitasyaiva — ākāśaviśeṣaguṇatvādidharmaparīkṣārahitasyaivā'bhyupagamaḥ kartavyaḥ | tato'parīkṣitābhyupagamāt kiṃ
siddhyati ? — ucyate — tadviśeṣaparīkṣaṇamiti | tadgatanityānitvatvaparīkṣaṇaṃ
hi sāmānyena dharmiṇyupādīyamāne vyomaviśeṣaguṇatvādidharmaparīkṣārahite
satyupapadyate | yadi punarākāśaviśeṣaguṇatvaviśiṣṭaḥ śabdaḥ dharmitvenopādīyate paraṃ pratyasiddhaviśeṣaṇaḥ pakṣo bhavediti ||

[10,2.522.99]

evamapi kṛte yadi purodharmiṇaṃ vikalpayet — kīdṛśasya sataḥ śabdasya
bhavatā nityatvaṃ sādhyate — dravyasya , guṇasya veti | sa evaṃ vikalpayanarthāntaragamanāttāvat parājita eva bhavati | jitamapyenaṃ punarjetuṃ sva
buddhyatiśayacikhyāpayiṣayā , parabuddhyavajñayā ca vādī bravīti — astu
dravyaṃ śabda iti || pūrvoktavyākhyānanirākaraṇam

[10,2.522.100]

etattu vyākhyānaṃ na buddhyāmahe | evaṃ vyācakṣāṇānāmeṣāṃ abhyupagamasiddhānta iti ko nu vyavasita iti | yadi tāvat anityaḥ śabda
iti dravyatvaguṇatvādiviśeṣarahitaḥ śabdākhyadhaminirdeśo yaḥ prathamamupāttaḥ , sa evābhyupagamasiddhāntaḥ | tatra abhyupāgamārthaḥ krīdṛśaḥ , kaśca
pratitantrasiddhāntādasya viśeṣaḥ ||

[10,2.522.101]

athāstu dravyaṃ śabda iti svabuddhyatiśayābhimānena paścādabhyupagamyamānadravyatvaviśiṣṭaśabdanirdeśaḥ abhyupagamasiddhāntaḥ , tarhi sūtram , "aparīkṣitābhyupagamāt" iti na yojitam , anyatraiva taissūtrārtho nīta iti ||

[10,2.522.102]

tasmādevaṃ vyākhyāyate — aparīkṣitābhyupagama eva svamatikauśalyena
kriyamāṇaḥ abhyupagamasiddhāntaḥ — astu dravyaṃ śabda iti | pramāṇamūlābhyupagamaviṣayīkaraṇaṃ tu sāmānyalakṣaṇe prauḍhavādyabhiprāyeṇaiva yojyam | dravyatvamapi pramāṇamūlaṃ śabdasya bhavatu ; tathāpi tasyānityatvamiti | kila
niravayavaṃ dravyaṃ anityamiti nāstyeva , śabdasya tu tādṛśasyāpyanityatvamahaṃ sādhayāmīti ||

[10,2.522.103]

kathaṃ tarhi paṃcamī ? kiṃ paṃcamyā ! vastu tāvadīdṛśaṃ yathā vyākhyatamasmābhiḥ || abhyupagamāt ityatra pañcamyarthaḥ

[10,2.522.104]

paṃcamyapi cetthaṃ yojyate | kimarthaṃ punarayamaparīkṣita eva śabdagatadra
vyatvābhyupagamaḥ kriyata iti pṛcchate uttaraṃ paṃcamyā'bhidhīyate — yasmādaparī
kṣitābhyupagamāt tadviśeṣānityatvaparīkṣaṇamavakalpate , tasmādaparīkṣitābhyu
pagamo'pi abhyupagamasiddhānta iti | na tu tadviśeṣaṇaparīkṣaṇameva sāmā
nādhikaraṇyanirdeśāt abhyupagamasiddhānta iti mantavyaṃ , parīkṣaṇasya siddhāntāśritatvāt | tasmāt tadviśeṣaparīkṣaṇārthaḥ aparīkṣitābhyupagamaḥ
prauḍhavādinā kriyamāṇaḥ abhyupagamasiddhānta iti sūtrārthaḥ | itthameva ca
tatra tatra pravādukānāṃ vyavahāraḥ || imāśca siddhāntabhidāścatasraḥnyāyapravṛtteḥ prathamaṃ nimittam | pravartate naiva parīkṣakāṇāṃanāśritā nyāyakathā kadācit ||

[10,2.522.105]

iti prayojanaparikṣā — nyāyāvayavaparīkṣā

[10,2.522.106]

iha hi svayamavagatamarthaṃ anumānena parasmai pratipādayatā sādhanīyasyārthasya yāvati śabdasamūhe siddhiḥ parisamāpyate , tāvān prayoktavyaḥ |
tameva ca parārthānumānamācakṣate nītividaḥ || parārthānumānanirākaraṇapūrvapakṣaḥ

[10,2.522.107]

nanu ! naiva parārthānumānaṃ nāma kiṃcidastiḥ vaktrapekṣayā ; śrotrapekṣayā
vā tadanupapatteḥ || vaktrānvamāyi sa hyarthaḥ nedānīmanumīyate | śrotuḥ svārthānumānaṃ tat vākyāvagatihetukam || yathā pratyakṣato dhūmaṃ dṛṣṭavā'gnimavagacchati | tathā tadīyādvacanāditi kasya parārthatā || āgamastveṣa bhidyeta kaścidarthopadeśakaḥ | kaścittatpratyayopāyanyāyamārgopadeśakaḥ || iti || parārthānumānasādhanam

[10,2.522.108]

satyam — na paramārthataḥ parārthamanumānamupapadyate | kintu dvividhaḥ
pratipattā | svayamavagatayathāprakṛtaliṅgavyāptikaḥ , tadviparītaśca | tatra
svayamavadhṛtapratibandhaṃ prati nopadiśyata evamanumānam , svata eva tasya..tītyupapatteḥ | anavadhṛtavyāptikasya tu vyāptireva vyutpādyata iti taṃ
prati parārthamanumānaṃ tadupadeśakaṃ vākyamevākhyāyate | tathā hi — vaktrā svapratyayenedaṃ na hi vākyaṃ prayujyate | paro madvacanādeva tamarthaṃ buddhyatāmiti || kiṃ tvenamanumānena bodhayāmīti manyate | so'pi tadvacanānnaiva tamarthamavabuddhyate || kintu vyāptimato liṅgāt svayaṃ tattu na paśyati | tatpratītyabhyupāyatvāt parārthamidamucyate ||

[10,2.522.109]

ataśca śrotuḥ svārthānumānamevedam | vaktā tu tathā paraṃ pratipādayan
parārthānumānaṃ prayuṅkta ityucyate || parārthānumānasya pramāṇatvamna cānuvādamātraṃ tat vakturityupapadyate | yato vyāpriyate samyak parasya pratipattaye ||

[10,2.522.110]

tenānadhigatārthopadeśakatvāt nānuvādamātram | svāvagamāpekṣayā tvanuvādatve nedānīmāptavacanaṃ ananuvādarūpaṃ kiṃcidbhavet , sarvasya svopalabdhipūrvakatvāditi ||

[10,2.522.111]

tasmāt parārthānumānavākyopapatteḥ tadekadeśāḥ avayavā yuktā iti
lakṣyante ||"pratijñāhetūdāharaṇopanayananigamanānyavayavāḥ || 1.1.32 ||" (nyā. sū.)

[10,2.522.112]

etacca sūtramekameva sāmānyalakṣaṇamavayavānāmabhidhatte , vibhāgaṃ ca
pramāṇānāmiva — "pratyakṣānumānopamānaśabdāḥ pramāṇāni" iti | tatra
avayavāḥ , bhāgāḥ , aṃśāḥ , ekadeśāḥ ityevaṃ avayavaśabdaḥ sādhanīyārthapratipattiparyantavacanakalāpaikadeśatvamavayavānāṃ sāmānyalakṣaṇamācaṣṭe || nyāyasya vākyasamudāyarūpatvam

[10,2.522.113]

yadyapi caikavadanavinirgatānāṃ nisargabhaṅgurāṇāṃ adīrghāyuṣāṃ aparihāryakramajanmanāṃ varṇānāṃ drumāṇāmiva pāramārthikassamūho na samattyeva ;
tathāpi siṣādhayiṣitārthapratipādanarūpaikakāryopayogamūlīkṛtātmanāṃ teṣāṃ
kālpanikaḥ kalāpaḥ pūrvameva vākyakalpanāvasare samarthita iti tadbhāgā api
saṃbhavantyeva || padānāmapi vākyatvam

[10,2.522.114]

na ca padānāmevānumānavākyāvayavatvam , api tu "khaṇḍavākyānām"
ekaikena padena pratijñodāharaṇādīnāmabhidhātumaśakyatvāt | hetuvacanaṃ tu
ekamapi padaṃ kvacidbhavati — kṛtakatvāt — iti | tadapi vā saviśeṣaṇaṃ
prayujyamānaṃ padasamudāyenaiva pratipādyate — vastutve sati kṛtakatvāt —
iti ||

[10,2.522.115]

udāharaṇavacanamapi "ghaṭavat" ityālasyādeva prayuṃjate | taddhi vyāptipradarśanāya evaṃ vaktavyam — yat kṛtakaṃ tat anityaṃ dṛṣṭaṃ , yathā ghaṭaḥ —
iti ||

[10,2.522.116]

tasmādavayavānāmavayatvameva lakṣaṇaṃ , na padatvam ||

[10,2.522.117]

vibhāgo'pi pratijñādipadasannidhāvavayavaśruterevāvagamyate , pratijñādayaḥ
paṃcāvayavāḥ , na nyūnāḥ nātiriktā iti || avayavasaṃkhyāvimarśaḥ

[10,2.522.118]

nanu atra vivadante kecit nūnatāmavayavānāmācakṣate | tryavayavaṃ
dvyavayavaṃ vā sādhanavākyaṃ vadantaḥ ||

[10,2.522.119]

anye tu jijñāsā , saṃśayaḥ , śakyaprāptiḥ , prayojanam , saṃśayavyudāsa
iti paṃcabhissaha pratijñādīn daśāvayavānāhuḥ || pakṣāntaranirākaraṇam

[10,2.522.120]

ucyate — nyūnatā yathā'vasaraṃ pratisamādhāsyate | ādhikyamapyayuktam ,
jijñāsādīnāṃ aśabdasvabhāvatvena vākyāvayavatvāyogāt ||

[10,2.522.121]

tathā hi — apratīyamāne'rthe pratītiprayojanasya pravartikā jijñāsā |
sā cecchāsvabhāvatvādāntaraḥ pramātṛdharmaḥ na vākyāvayavaḥ ||

[10,2.522.122]

arthakriyāsādhane'rthe vimarśaḥ saṃśayaḥ — kimevamayam , ayathaivamiti | so'pi jñānātmakatvānna vākyāvayavaḥ ||

[10,2.522.123]

pramātuḥ pramāṇāni pravartamānāni prameyamarpayituṃ pārayantīti sambhāvanā śakyaprāptiḥ | sā'pi tathaiva na vākyāvayavaḥ ||

[10,2.522.124]

prayojanaṃ saṃśayitasya nirṇayaḥ kathaṃ vākyāvayavatāṃ spṛśet ||

[10,2.522.125]

saṃśayavyudāsastu pratyakṣopālambhaḥ | sa ca vacanasvabhāvatve'pi na
sādhanavākyasyāvayavatvaṃ pratipadyate ||

[10,2.522.126]

tadime saṃśayādayaḥ prakaraṇapravṛttihetavo bhavanti , na vākyāvayavā
iti sūktaṃ "pratijñāhetūdāharaṇopanayanigamanānyavayavāḥ" iti || pratijñālakṣaṇam

[10,2.522.127]

teṣām — "sādhyanirdeśaḥ pratijñā || 1.1.33 ||" (nyā. sū.)

[10,2.522.128]

pratijñeti lakṣyanirdeśaḥ | sādhyanidaśa iti lakṣaṇam | śuddhasya
dharmiṇo vā , dharmasya vā , dvayorvā svatantrayoḥ , dharmiviśiṣṭasya vā dharmasya
sādhyatvānupapatteḥ dharmaviśiṣṭo dharmī sādhya ityanumānalakṣaṇe nirṇītametat |
tasya nirdeśaḥ — parigrahavacanaṃ pratijñeti || pratijñālakṣaṇasya duṣṭatvākṣepaḥ

[10,2.522.129]

nanu ! sāvadhāraṇatvādvākyānāṃ kiṃ sādhyanirdeśa eva pratijñetyavadhāraṇam , uta pratijñaiva sādhyanirdeśa iti ||

[10,2.522.130]

yadi sādhyasideśa eva pratijñetyavadhāryate , tadā yata evakārakaraṇam ,
tato'nyatrāvadhāraṇamiti pratijñā niyamyate , sādhyanirdeśaṃ mā hāsīriti ,
sādhyanirdeśastvaniyamita iti pratijñāmapahāyāpi bhavedityativyāpakaṃ
lakṣaṇam ||

[10,2.522.131]

atha pratijñaiva sādhyanirdeśa ityavadhāryate , tataḥ sādhyanirdeśo niyamyate
pratijñāṃ mā tyākṣīditi | pratijñā tvaniyamiteti sādhyanirdeśamapahāyāpibhavediti sādhyanirdeśena pratijñāyā avyāptatvāt avyāpakaṃ lakṣaṇamiti || uktadoṣaparihāraḥ

[10,2.522.132]

tadetadayuktam | na hi sarvaṃ vākyaṃ sāvadhāraṇaṃ bhavati | yathā"eṣa panthāḥ srughnaṃ gacchati" iti | na hi tatra — eṣa eveti , srughnameveti vā
gacchatyeveti vā niyantuṃ śakyata iti ||

[10,2.522.133]

athāpi avadhāraṇamamaśyāśrayaṇīyaṃ , tadbhavatu — sādhyanirdeśa eva pratijñati | na cātivyāptiḥ , pratijñāmapahāyānyatra sādhyanirdeśasyādarśanāt |
aniyamito'pyasāvanyatra na ca dṛśyate eveti | tasmāt sādhyatirdeśa
eva pratijñeti sthitam | tadyathā — anityaśśabda iti || viśeṣaṇasya svaviruddhadharmamātravyāvartakatvam

[10,2.522.134]

nanu ! atrāpi kimanitya eva śabdaḥ , ityavadhāraṇam , uta śabda
evānitya iti | tatra anitya eva śabda ityukte , tadgatadharmāntaratiraskārāt , kṛtakatvamapi tatra na bhavedityasiddho hetuḥ | śabda evānityaḥ
iti tvavadhāryamāṇe ghaṭādāvanityatvapratiṣedhādanvayaśūnyatā hetoḥ syāditi — naiṣa doṣaḥ — niravadhāraṇasyāpi vacanaprayogasya darśitatvāt | anitya
eva śabda ityavadhāraṇe vā nānityatvavyatiriktatadaviruddhakṛtakatvādyaśeṣa
dharmāntaraniṣedhastatra vidhīyate | kintu , tadviruddhanityatvamātraniṣedha eva — anitya eva śabdaḥ , na nitya ityarthaḥ | taduktam (ślo. vā. anu. 55) — "niyamastadviruddhācca kalpyate , nāvirodhinaḥ"

[10,2.522.135]

iti || tasmānna hetorasiddhatvam || pratijñāvākyavaiyarthyaśaṅkā

[10,2.522.136]

nanu ! sādhanavākye pratijñāvacanamasamaṃcatam , asādhanāṃgavacanatvāt |
hetudṛṣṭāntavacanābhyāṃ hi sādhyasiddheḥ te eva vaktavye | na ca svapratipattāvupalabdhaṃ sarvameva parasmai ākhyeyam | ākhyāne vā dharmimātramākhyāyatām | svapratipattau hi pūrvaṃ parvatādeḥ śuddhasya dharmiṇo grahaṇam | siṣādhayiṣitahutavahādidharmaviśeṣarūṣitavapuṣaḥ evamabhyupagame'numānavaiphalyaprasaṅgāt | ataḥ kathaṃ prathamameva sādhyadharmādhyāsitasvarūpadharminirdeśakaraṇam ||

[10,2.522.137]

api ca vivādādeva pratijñārthau labhyate iti kiṃ svakaṇṭhoktena tena
prayojanam || pratijñāvākyasyāvaśyakatā

[10,2.522.138]

ucyate — svapratipattimanusaratā parasya pratipattirutpādanīyeti svapratipattau prathamamupalabdho dharmī tāvat ākhyeya eva | anucyamāne hi
dharmiṇi niradhikaraṇo hetuḥ kvasādhyaṃ sādhayet | dharmiṇyanavacchinne ca
dharmamātre'numānamanarthakam , avivādasiddhatvāt ; asti hi yatra kvacit
anityatvamiti ||

[10,2.522.139]

āśrayāsiddhaśca dharminirdeśādvinā heturnavediti avaśyanirdeśyo
dharmo ||

[10,2.522.140]

yadyapi dharmimātradarśanameva prathamamabhūt ; tathāpi kiṃ sādhayitumeṣa
hetuḥ prayukto bhavet ityupaplavaśamanāya sādhyadharmanirdeśo'pi kartavyaḥ |
śabdaḥ kṛtakatvāditi hi prayujyamānaṃ tadidaṃ andhapadamivāsādhanaṃ bhavet || udāharaṇādinā pratijñāyā nānyathāsiddhiḥ

[10,2.522.141]

atha vyāptipradarśanapravaṇena "yat kṛtakaṃ tadanityaṃ dṛṣṭaṃ" iti dṛṣṭāntavacasā , "tasmādanityaḥ" iti nigamanavacanena vā viraṃsyati sa upaplava
iti — "tathāpi śrotṛbubhutsoparamapariśramaphale sādhanavākye sādhanādhigamākāṅkṣāsaṃpādanāya sādhyaṃ nirdeṣṭavyam" | na hi śabda ityetāvatyukte tatra
sādhanamākāṅkṣati kaściditi sādhanavacanāvasaratatprayogasāphalyotpādanāyaiva nūnaṃ "anityaḥ śabdaḥ" iti pratijñāvacanaṃ prayoktavyam || pakṣapratipakṣaparigraha eva pratijñā

[10,2.522.142]

yacca vivādādeva pratijñārthasya labdhatvamabhidhīyate ; tadabhyupagamanameva śabdāntareṇa pratijñāyāḥ | yataḥ viruddho vādaḥ vivādaḥ | eka āha"nityaḥ śabdaḥ" ; itarastu "anityaḥ" ityāha | so'yaṃ pakṣapratipakṣaparigraho
vivādaḥ pratijñaiva | sa tu pakṣapratipakṣaparigrahaḥ tadahareva bhavatu , dināntare
veti kimanena viśeṣeṇa | aparihāryaṃ pratijñāvacanamiti || pakṣābhāsānāṃ pratijñātvāsaṃbhavaḥ

[10,2.522.143]

pratijñaiva ca pakṣa ityucyate | tadevaṃvidhe pakṣalakṣaṇe pradarśite balāt
pakṣābhāsāḥ pratikṣiptāḥ bhavanti | tadyathā — "anuṣṇo'gniḥ" iti pratyakṣaviruddhaḥ pakṣaḥ | "na rūpagrāhi cakṣuḥ" iti anumānaviruddhaḥ ||

[10,2.522.144]

śabdaviruddhastu bahuśākhaḥ — "brāhmaṇena surā peyā" ityagāmaviruddhaḥ |"janayitrī me vandhyā" "pitā me brahmacārī" iti dharmidharmapadayoreva vipratiṣedhāt svavacanaviruddhaḥ | "na candraḥ śaśī" iti lokaprasiddhiviruddhaḥ ||

[10,2.522.145]

upamānaviruddhastu — "na gavayapadavācyo'yaṃ gosadṛśaḥ" iti |
aprasiddhaviśeṣaṇaḥ "nabhaḥkusumakṛtāvataṃsaḥ caitraḥ" iti | aprasiddhaviśeṣyaḥ"sugandhi gaganakamalam" iti | aprasiddhobhayaḥ "khapuṣpakṛtaśekharaḥ vandhyāsutaḥ" iti || siddhasāsya pakṣābhāsata

[10,2.522.146]

yatrāpi viśeṣyaṇayorūbhayorapi pramāṇantarataḥ svarūpaṃ niścitameva , tannirdeśo'pi pakṣābhāsa eva — "śītaṃ tuhinaṃ , uṣṇo'gniḥ iti"
sādhyatvābhāvena anumānaprayogāvasaravirahāditi | iyameva ca sā
siddhasādhyatocyata iti || sarveṣāmapi hetudoṣatvamevaṃ

[10,2.522.147]

ye caite pratyakṣaviruddhatādayaḥ pakṣadoṣāḥ , ye ca vakṣyamāṇāḥ sādhanavikalatvādayo dṛṣṭāntadoṣāḥ , te vastusthityā sarve hetudoṣā eva | prapaṃcamātraṃ tu pakṣadṛṣṭāntadoṣavarṇanam | tathā cābādhitatvaṃ hetulakṣaṇamevoktam |
dṛṣṭāntaduṣṭatayā ca hetoreva lakṣaṇaṃ anvayavyatirekayoranyat hīyata iti ,
sarve ca te hetudoṣā eva || ata eva ca śāstre'smin muninā tattvadarśinā | pakṣābhāsādayo noktāḥ hetvābhāsāstu darśitāḥ || kaściddhetvanapekṣo'pi pakṣamātrapratiṣṭhitaḥ | bodho'numānārūpasya svāvākyādikṛto yathā || hetuparīkṣā

[10,2.522.148]

evaṃ lakṣaṇako heturiti tatsvarūpāvadhāraṇaṃ sati tadabhidhāyakaṃ vacanaṃ
mukhameva lakṣyate ityarthātmakahetulakṣaṇaṃ tāvaducyate — "udāharaṇasādharmyātsādhyasādhanaṃ hetuḥ || 1.1.34 ||
iti ||" (nyā. sū.)

[10,2.522.149]

nanu ! arthātmako hetuḥ anumānam | tacca lakṣitameva pūrvam — "tatpūrvakaṃ trividhamanumānam" iti — satyam — tatra"tatpūrvakaṃ" iti sarvanāmnā parāmṛṣṭapratyakṣamūlatopavarṇanena pratibandhaparicchedopāyamātranirūpaṇaṃ
kṛtam | iha tu pratibandhasvarūpamapi pratipādyate || sūtre pāṭhabhedaḥ

[10,2.522.150]

tatrā hi arthātmake hetau lakṣye paṃcamīmapāsya "uvāharaṇasādharmye
sādhyasādhanaṃ hetuḥ" iti sūtraṃ paṭhanti | vyācakṣate ca sādharmyaṃ heturityucyamāne gandhavattvāderasādhāraṇahetoḥ sādhyadharmivyaktibhedavṛttitvena sādharmyarūpasaṃbhavāt , viruddhasya ca pakṣavipakṣavṛtteḥ tatsādharmyasvabhāvattvāt hetutvaṃ
prasajyata iti tannivṛttyarthaṃ udāharaṇagrahaṇam | udāhriyate'smin sādhyasādhanayoḥ prayojyaprayojakabhāva ityudāharaṇaṃ dṛṣṭāntaḥ | tena sādharmyaṃ
kasyeti prakṛtatvāt pratyāsatteśca sādhyadharmiṇa ityavagamyate | udāharaṇasādharmye sādhyadṛṣṭāntadharmisādhāraṇo dharmo heturiti nāsādhāraṇādau tathāviprasaktiriti || sādhyasādhanadalaprayojanam

[10,2.522.151]

evamapi prameyatvāderanaikāntikahetoḥ tathā bhāgāsiddhasyānityatvasiddhaye caturvidhaparamāṇupakṣīkaraṇe gandhavattvādeḥ prakaraṇasamakālātyayāpa
diṣṭayośca udāharaṇasādharmyasaṃbhavāt hetutvaṃ bhavediti tadvyavacchedāya sādhya
sādhanagrahaṇam | sādhyadṛṣṭāntadharmiṇośca samāno dharma sādhyo'pyanityatvādiḥ bhavatyeveti tasyāpi hetutā mā prasāṅkṣīditi sādhyasādhanagrahaṇam | liṅgasāmānyalābhārthaṃ sādhyasādhanaṃ yadudāharaṇasādharmyaṃ sa
heturiti ||

[10,2.522.152]

sādhyasādhanaśabdena ca pratibandho lakṣyate | sa ca savyabhicārādiṣu nāstīti na te hetavaḥ | pratibandhaśca paṃcalakṣaṇaka ityekaikalakṣaṇāpāyakṛtahetvābhāsapaṃcakanirdeśādeva sūtritavānācāryaḥ || udāharaṇasādharmyadalaprayojanam

[10,2.522.153]

nanu ! evaṃ tarhi sādhyasādhanagrahaṇameva hetulakṣaṇamastu | taddhi
sakalahetvābhāsavyudāsasamarthamiti kimudāharaṇasādharmyagrahaṇena — na — samānajātīyavyavacchedārthatvāt | ahetavo hi vijātīyāḥ | tadvyavacchedaḥ
sādhyasādhanagrahaṇāt | samānajātīyasya kevalavyatirekiṇaḥ vyavacchedāya
udāharaṇasādharmyagrahaṇamiti || kevalānvayihetuvimarśaḥ

[10,2.522.154]

tatkiṃ kevalānvayī heturiti lakṣyatvena vivakṣitaḥ — na — tathāvidhasya
hetorabhāvāt | anvayavyatirekavāneva lakṣyaḥ | tatrodāharaṇasādharmya
vaidharmyasaṃbhave tu sati sādharmyamapyastyeveti | na sāvadhāraṇaṃ vā viśeṣavidhirūpeṇaivedasudāharaṇasādharmyagrahaṇaṃ kevalānvayilakṣaṇaṃ varṇanīyamiti || hetusāmānyalakṣaṇam

[10,2.522.155]

nanu ! yadi dvividho heturiṣyate , tarhi sāmānyalakṣaṇamādau vaktavyam
tato viśeṣalakṣaṇamiti — ucyate — sādhyasādhanagrahaṇameva pratibandhasūcakaṃ
sāmānyalakṣaṇaṃ bhaviṣyati | udāharaṇasādharmyagrahaṇaṃ tu anvayavyatirekiṇo
lakṣaṇam | uttarasūtraṃ ca kevalavyatirekiṇaḥ | kevalānvayī heturnāstyevetyevaṃ paṃcamīmupekṣyārthātmakahetulakṣaṇamācakhyuḥ || prasiddhasautrapāṭhanirvāhaḥ

[10,2.522.156]

api vā bhavatu tatrāpi saṃśayavyavacchedaphalaḥ paṃcamīpāṭhaḥ | kaścidevamabhidadhīta "sādhyasādhanam" iti paryāyapaṭhanamātrametat , na hetulakṣaṇam | api ca yatraiva vṛṣṭāntadharmiṇi hetudharmaprayuktatayā sādhyadhamo'vadhāritaḥ , tatraiva punaḥ asābupalabhyamānaḥ tamupasthāpayatu | dharmyantare tu
tadupalambhāt bhavatu saṃśayaḥ , kiṃ tat sādhyāvinābhūtamiha hetossattvaṃ ,
utānyatheti | tasyedamuttaramucyate "udāharaṇasādharmyāt" iti || pañcamyarthavarṇanam

[10,2.522.157]

ayamarthaḥ — deśakālavyaktiviśeṣāṇāṃ vyabhicārāt na teṣu pratibandhāvadhāraṇam , api tu sāmānyadharmayoreva || vyaktibhedāśrayatve hi naiva vyāptigraho bhavet | dṛṣṭānte'pyabhyanujñaivaṃ bhavatā dīyate katham ||

[10,2.522.158]

tadabhyanujñānāttu sāmānyena vyaptigrahaṇamaṅgīkṛtameva bhavati |
tasmiṃśca sati udāharaṇasādharmyāt sādhyasādhanameva bhavati , na saṃśayaḥ ;
saṃśayasya viśeṣāgrahaṇakāraṇakatvāt | iha ca udāharaṇasādharmyapadopāttaṃ
liṅgasāmānyameva viśeṣo gṛhyata iti kutaḥ saṃśayaḥ || hetoḥ pañcalakṣaṇakatvam

[10,2.522.159]

sādhyasādhanapadamapi na paryāyamātram , api tu paṃcalakṣaṇakapratibandhasūcanena hetoḥ hetutvasamarthanārthameva | kasmāt heturheturbhavati , sādhyasādhanatvāt , gamakatvādityarthaḥ | sādhyasādhanatā cāsya paṃcalakṣaṇakāt
pratibandhādvinā na nirvahatīti asau sādhyasādhanapadena lakṣyate | so'pi ca
prayojyaprayojakabhāvagarbhaḥ sādhanatāṅgatāmetīti tathāvidha eva sūcyate ||

[10,2.522.160]

ata eva cāprayojaka evaikaḥ paramārthato hetvābhāsa iti vakṣyate ||

[10,2.522.161]

tadidamīdṛśaṃ sādhyasādhanatvaṃ hetoḥ kuto bhavatīti — "udāharaṇasādharmyāt" iti saṃśayaṃ vyavacchindantyā paṃcamyā kathyate || diṅnāgoktadūṣaṇoddhāraḥ

[10,2.522.162]

ataśca yaducyate paraiḥ — "sādharmyaṃ yadi hetuḥ syāt na vākyāṃśo na paṃcamī"

[10,2.522.163]

iti — tadidamanupapannam — paṃcamyā arthātmakatve hetāvanupayogāt |
tatrāpi vā tasyāssamarthitatvāt | vākyāṃśe lakṣaṇāntarakaraṇāt | taccedamidānīmucyate udāharaṇasādharmyāt sādhyasādhanaṃ hetuḥ | yathoktādudāharaṇasādharmyāt vivakṣādikrameṇa yadvacanaṃ pravartate , sa hetuḥ ||

[10,2.522.164]

yadyapi ca jñānasyāpyudāharaṇasādharmyāt kamaṃbhūtāt , karaṇātmakādvā
bhavatyabhinirvṛttiḥ , tathāpi vākyāvayavakaraṇasāmarthyāt vacanamavasīyate ||

[10,2.522.165]

yadi vākyāvayavakaraṇamidam , kimarthaṃ tarhyarthavyutpādanam ? — uktamatra , tadaupayikatvāditi ||

[10,2.522.166]

sādhyasādhanagrahaṇaṃ vacanalakṣaṇe kimartham ? hetvābhāsavacananirasanam arthātmakahetunirasanādeva hi siddham — na hetvābhāsavacanavyavacchedārthaṃ tat | kintu hetuvacanaviśeṣapratipattyartham | na svarūpamātranirdeśakaṃ
vacanam — "kṛtakatvam" ityevamādi prayoktavyam ; api tu hetuvibhaktyantaṃ "kṛtakatvāt" iti , "kṛtakatvena" iti "kṛtako'yamasmāt" iti
bā'bhidhātavyam | evaṃ hi tat sādhyasādhanaṃ bhavatīti ||"tathā vaidharmyāt || 1.1.35 ||" (nyā. sū.)

[10,2.522.167]

udāharaṇagrahaṇamanuvartate , sādhyasādhanamiti ca | etacca tathāśabdo
pādānasāmarthyādgamyate — udāharaṇavaidharmyāt sādhyasādhanaṃ hetuḥ | atrāpyarthātmakahetūpūrvakanvāt tadvacanasyārthātmaka eva hetuḥ prathamaṃ prayujyata
iti tallakṣaṇāya pūrvavat paṃcamīpāṭhaśūnyameva sūtraṃ varṇayanti | "vaidharmyaṃ
hetuḥ" ityucyamāne pakṣavaidharmyasyāpi vipakṣavṛtteḥ aśeṣāśvavyaktipakṣīkaraṇe — turagā ime , viṣāṇitvāt — ityevamāderhetutvaṃ syāt iti
udāharaṇagrahaṇam ||

[10,2.522.168]

tathāpyasādhāraṇādeḥ udāharaṇavaidharmyasya hetutā prasajyata iti pūrvavat
sādhyasādhanagrahaṇaṃ pratibandhasūcakaṃ sakalahetvābhāsavyavacchedakaṃ yojanīyam ||

[10,2.522.169]

tasmādeva sakalahetvābhāsavyavacchedasiddheḥ udāharaṇavaidharmyagrahaṇaṃ samāna
jātīyānvayavyatirekihetuvyavacchedāya vyākhyeyam || anvayavyatirekivailakṣaṇyaṃ kevalavyatirekiṇaḥ

[10,2.522.170]

nanu ! yaidharmyaśabdaḥ kevalānvayinameva hetuṃ avyatirekaṃ vyavacchettumalam , tasya vardhamyaṃśūnyatvāt | anvayavyatirekiṇastu hetoḥ udāharaṇasādharmyavat tadvaidharmyasyāpi bhāvāt kathamanena vyāvartanam ? ucyate — vaidharmyaśabdopādānāt kevalānvayino yathā | nivṛttirgamyate tadvat anvayavyatirekiṇaḥ || sādhyasādhanaśabdo hi pratibandhopalakṣaṇaḥ | vyākhyātaḥ pratibandhaśca vyatirekānvayātmakaḥ || vaidharmyasādhane'pyasmin sa eva yadi varṇyate | pūrvatrakathanādvyarthaṃ vaidharmyagrahaṇaṃ bhavet || kevalavyatirekākhyapratibandhābhidhitsayā | vaidharmyavacanaṃ tasmāt saphalaṃ vyavatiṣṭhate || adhyāhṛtaivakāraṃ vā tadvyudāsāya paṭhyatām | viśeṣavidhirūpeṇa vyākhyānaṃ vā vidhīyatām || kevalānvayihetuśca na kaścidupalabhyate | tena pūrvokta evāsya vyavacchedyo bhaviṣyati || pūrvasūtre'vadhāraṇābhāvaḥ

[10,2.522.171]

nanu ! evaṃ tarhi anenaiva nyāyena pūrvasūtraṃ kevalātvayilakṣaṇārthaṃ syāt ;
yatheha vaidharmyaṃgrahaṇaṃ sādharmyavyavacchedakam , evaṃ tatra sādharmyagrahaṇaṃ vaidharmyavyavacchedāya syāditi — uktamatra — na kevalānvayī nāma hetuḥ saṃbhavatītyalakṣaṇīya evāsau | tadevamanvayavyatirekavato hetoḥ lakṣaṇāya pūrvasūtram | idaṃ tu kevalalyatirekilakṣaṇāyeti sthitam || pañcamyantapadapāṭhapakṣaḥ

[10,2.522.172]

arthātmakahetulakṣaṇapakṣe'pi paṃcamīpāṭhaḥ pūrvavat saṃśayaparākaraṇaphalatvena
varṇanīyaḥ | vacanātmakahetulakṣaṇe'pi tathaiva sūtraṃ yojyam | yathoktavaidharmyāt pravṛttaṃ vacanaṃ sādhyasādhanaṃ hetuvibhaktyantaṃ prayoktavyamiti || kevalavyatirekinirākaraṇam

[10,2.522.173]

tadetadākṣipanti — lakṣye sati lakṣaṇaṃ vaktavyaṃ bhavati | kevalavyatirekī tu nāma na samastyeva heturiti kasyedaṃ lakṣaṇamucyate | pratibandhena hi
hetorgamakatvamuktam | pratibandhaśca paṃcalakṣaṇako vyākhyātaḥ | ekaikalakṣaṇavirahanibandhanāśca paṃcahetvābhāsā bhaviṣyanti | tat pakṣadharmatvavirahiṇaivāsiddhasya hetoranvayaśūnyasyāpi na hetutā yuktā | kevalavyatirekamātraśaraṇena hetunā sādhyasiddhau tathāvidhasiddhisubhikṣasaṃbhavāt yat yasmai
rocate , sa tatsarvaṃ sādhyet | asādhāraṇasya vā kimiti hetutvaṃ vyatirekavato'pineṣyate || kevalavyatirekavyāpterasādhakatvam

[10,2.522.174]

api ca — anvayasyāparicchedāt vyatireke'pi saṃśayaḥ | sādhyābhāvakṛtā tasmāt vyāvṛttiruta vā'nyathā ||

[10,2.522.175]

anvaye hi kvacidgṛhīte'nyatra hetuvyāvṛttiravagamyamānā sādhyavyāvṛttikṛtaiveti avadhāryate , netarathā | itthameva ca sandigdhavyatirekatā
vyāvartate , nānyatheti || sandigdhavyatireke ca sādhyasādhanatā katham | lakṣyābhāvādataścedaṃ kathyate tasya lakṣaṇam || kevalavyatirekyabhāve sūtranirvahiḥ

[10,2.522.176]

tasmānna sādhyasādhanagrahaṇena hetudvayasāmānyalakṣaṇamabhidhāya , udāharaṇasādharmyagrahaṇena anvayavyatirekiṇo lakṣaṇam , udāharaṇavaidharmyagrahaṇena
ca kevalavyatirekiṇo varṇanīyam | api tu sūtradvayenaikasyaivānvayavyatirekavato hetorlakṣaṇaṃ vyākhyeyam | anvayavyatirekayorgamakāṅgatvāt ekenānvayanirūpaṇaṃ , apareṇa ca sūtreṇa vyatirekavyutpādanam | ata eva bhāṣyakāraḥ "kimetāvaddhetulakṣaṇam" ? netyucyate — "tathā vaidharmyāt" ityekavākyatayaiva vyākhyātavān | udāharaṇamapi ca sūtradvaye tulyameva anvayavyatirekihetoruktavān "utpattidharmakatvāt" iti || kevalavyatirekisādhanam

[10,2.522.177]

atra vadanti — yadi vayaṃ kaṃcana śuṣkameva kevalavyatirekiṇaṃ hetumupagacchema , tata evamanuyujyemahi | kintvanvayavyatirekavāneṣu hetuḥ kvacit
sādhyaviśeṣe viśeṣaṇavaśāt kevalavyatirekitāmabalambata iti brūmaḥ |
tadyathā — icchādigataṃ kāryatvamātmasiddhau | tatra hi kāryatvamātraṃ
āśritatvamātreṇa vyāptamupalabdhamanvayavyatirekayuktameva , ghaṭādeḥ kāryasyāśritasya dṛṣṭatvāt | yatra cāśritatvaṃ nāsti , tatra kāryatvamapi nāstyeva ,
vyomādau | so'yamanvayavyatirekavāneva hetuḥ yadā paridṛśyamānaśarīrādyāśrayavyatiriktāśrayāśritatve sādhye "dehādiṣu bādhakopapattau satyāṃ kārya
tvāt iti saviśeṣaṇaḥ prayujyate , tadā kevalavyatirekī saṃpadyate | dehādi yatiriktasyāśrayasyātmano nityaparokṣatvenānvayānupalambhāditi ||

[10,2.522.178]

dṛśasya cānvayamūlasya tasyāṃ daśāyāṃ kevalavyatirekitāmupagatasyu
hetutvopagamāt na pūrvoktadoṣāvasaraḥ | na hīdṛśā hetunā sarvaḥ sarvaṃ
sādhayitumutsahate | na cāsādhāraṇasya hetutvaṃ itthaṃ sthite prasajyeta |
paṃcalakṣaṇatvamapi pūrvāśrayāpekṣamasya bhaviṣyati || kevalavyatirekiṇi doṣoddhāraḥ

[10,2.522.179]

yacca sandigdhavyatirekitvamāśaṅkitaṃ — tadapyanvayavyatirekamūle
kevalavyatirekiṇi niravakāśam , kāryasyāśritasyopalambhāt , aśritatvavyā
vṛttyā vyomādau ca kāryatvavyāvṛttidarśanāt | idānīṃ ghaṭādau śarīre
vā saviśeṣavyāvṛttirdṛśyamānā viśiṣṭāśrayavyāvṛttikṛtaivāvagamyata
iti na sandigdho vyatirekaḥ | etaccātmasiddhiprasaṅge nirṇītamiti
nirapavādaḥ kevalavyatirekī heturastyeva lakṣya iti tallakṣaṇārthamuttarasūtram |
anvayavyatirekihetulakṣaṇārthaṃ pūrvasūtram | kevalānvayī heturnāstyeva |
sāmānyalakṣaṇe tu anumānalakṣaṇavat , sādhyasādhanapadādvā'vagantavyam || bhāṣyavirodhaparihāraḥ

[10,2.522.180]

bhāṣyākṣarāṇi tu kāmamupekṣiṣyāmahe | athavā yathā karthacidvā
vyākhyāsyāmaḥ | kevalavyatirekiṇaṃ tvīdṛśamātmādiprasādhane paramamastramupekṣituṃ na śaknuma iti ayathābhāṣyamapi vyākhyānaṃ śreyaḥ || udāharaṇanirūpaṇam"sādhyasādharmyāttaddharmabhāvī dṛṣṭānta udāharaṇam || 1.1.36 ||" (nyā. sū.)

[10,2.522.181]

yathā "tatpūrvakamanumānaṃ" ityatra pratibandhagrahaṇopāyamātraṃ pratipāditam ,
iha tu pratibandhasvarūpamudāharaṇasādharmyamuktam | evaṃ "laukikaparīkṣakāṇāṃ
yasminnarthe buddhisāmyaṃ sa dṛṣṭāntaḥ," ityatraṃ vādiprativādipratipannatvaṃ dvividhasyāpi dṛṣṭāntasya sāmānyalakṣaṇamuktam | iha tu prayojyaprayojakabhāvavyavasthitasādhyasādhanadharmādhikaraṇatvamekasya , dvitīyasya ca tadrahitatvaṃ
lakṣaṇamupapādyate || udāharaṇasūtravivaraṇam

[10,2.522.182]

tatra "sādhyasādharmyāttaddharmabhāvī" iti sādharmyadṛṣṭāntasya lakṣaṇam | vacanādhikāre'pi arthātmakadṛṣṭāntacintanaṃ tadaupayikatvāt hetuvat
kartavyam ||

[10,2.522.183]

sādhyaḥ — dharmaviśiṣṭo dharmī , tena sādharmyaṃ — samāno dharmaḥ — liṅgasāmānyaṃ yat udāharaṇasādharmyaṃ pūrvamuktaṃ , tadeva dviṣṭhatvādubhābhyāṃ vyapadiśyate iti iha ca sādhyasādharmyapadenoktam | tasmāt sādhyasādharmyāt yaḥ
taddharmabhāvī — tasya — sādhyasya dharmaḥ — nityatvādiḥ yasmin bhavati , saḥ
taddharmabhāvī | paṃcamyā prayojakatvamucyate | hetu dharmaprayukto hi sādhyadharmaḥ yatrāsti , saḥ sādharmyadṛṣṭānta ityarthaḥ | sa eva ca vacasaḥ karmatāṃ
pratipadyamānaḥ udāharaṇaṃ bhavatītyarthavacanavācinoḥ dṛṣṭāntodāharaṇaśabdayoḥ
sāmānādhikaraṇyamaviruddham ||

[10,2.522.184]

dṛṣṭānta evānvayakhyāpakena vacanenocyamānaḥ udāharaṇaṃ —
ityukte sati tadabhidhāyakaṃ vacanaṃ udāharaṇaṃ bhavatyeva | yadyat kṛtakaṃ ,
tattadanityaṃ dṛṣṭaṃ — yathā ghaṭa iti || kāryeṇa kāraṇānumānasyāpi saṃgrahaḥ

[10,2.522.185]

nanu ! evaṃ yatra hetukṛtā sādharmyavattā , yathā — jaladharonnamanavṛṣṭyādau ,
tādṛśa evaṃ dṛṣṭānta upadiṣṭo bhavet — na yatra sādhyadharmakṛtā hetusattā , yathā
dhūmānumāna iti — adarśanajño devānāṃpriyaḥ — nātrotpattyapekṣayā prayojyaprayojakabhāvo vivakṣitaḥ , kintu jñaptyabhiprāyeṇa | jñaptau ca dhuma evāgneḥ
prayojakatāṃ pratipadyate | na hi dhūmāgnyoḥ kāryakāraṇabhāvena gabhyagamakabhāvaḥ | kintu nityasāhacaryeṇaiva niyamanāmnā saṃbandhenetyasakṛduktam || kāraka — jñāpakarūpahetudvaividhyamdhūmaḥ svarūpato nāma jāyatāṃ jātavedasaḥ | agnistu nākṣipatyenaṃ sa eva hyagnimākṣipet || prayojakatvamagneśca paṃcamyā yadi kathyate | yatra yatrāgnirityevaṃ tannirdeśaḥ prasajyate || yasya prayojakatvaṃ hi cikhyāpayiṣitaṃ bhavet | yacchabdena ca pūrvatra sa hi nirdeśamarhati || bhavedevaṃ ca hetutvaṃ dhūmaṃ prati vibhāvasoḥ | na ca tadyujyate vaktuṃ anaikāntikadoṣataḥ || prayojakatvamicchanti tasmānnotpattyapekṣayā | api tu jñaptyabhiprāyaṃ hetorevocitaṃ ca tat ||

[10,2.522.186]

tasmāt hetudharmaprayuktaḥ sādhyadharmaḥ yatra khyāpyate , sa sādharmyadṛṣṭāntaḥ | tadvacanamudāharaṇamiti siddham || vaidharmyodāharaṇam"tadviparyayādvā viparītam || 3.2.37 ||" (nyā. sū.)

[10,2.522.187]

"dṛṣṭānta udāharaṇaṃ" iti vartate | taditi sādhyasādharmyaparāmarśaḥ |
tacca yadyapi pūrvasūtre liṅgasāmānyaṃ vyākhyātam — tathāpyubhayasya saṃbhavādihānumeyasāmānyaṃ sādhyasādharmyaṃ draṣṭavyam | tadviparyayāt — sādhyābhāvāt , tadviparītaḥ — ataddharmabhāvī — sādhanarahitaḥ yo dṛṣṭāntaḥ , sa
vaidharmyadṛṣṭāntaḥ pūrvavat vacasaḥ karmatāmāpadyamānaḥ vaidharmyodāharaṇaṃ bhavati |"viparītaṃ" ityudāharaṇāpekṣayā napuṃsakaliṅganirdeśaḥ || vaidharmyadṛṣṭānte viśeṣaḥ

[10,2.522.188]

kimarthaṃ punaḥ sādhyābhāvāt sādhanābhāvo vaidharmyadṛṣṭānto varṇyate , na
punaḥ sādharmyadṛṣṭāntasthityā sādhanābhāvādevaṃ sādhyābhāva iti — uktamatra — "vyāpyavyāpakabhāvo yaḥ sādhyasādhanadharmayoḥ | sa eva vaiparītyena mantavyastadabhāvayoḥ iti ||"

[10,2.522.189]

kiṃ kāraṇam ? sādhanadharme hi dhūme sādhyadharmeṇāgninā vyāpte'nagniḥ
tatra niveśamalabhamāno'nyatrānavakāśādadhūma eva niviśate | evaṃ sādhyadharmābhāve'nagnau sādhanadharmābhāvenādhūmena vyāpte sati dhūmastatrālabdhāvakāśaḥ ananyagatitvādagnāveva niviśata iti || sādharmyadṛṣṭāntādvaidharmyadṛṣṭāntavaiparītyam

[10,2.522.190]

yadi tu sādharmyadṛṣṭāntavat tathaiva vyāpyavyāpakabhāvaḥ khyāpyate —
ssādhanābhāve sādhyaṃ nāstīti — tadā dhūmābhāvenānagninā vyāptena agni
tatrālabdhaniveśaḥ dhūmamevābalambeteti syāt | na caitannirvahati , adhūme'pi
vahnidarśanāt ityevaṃ sapakṣaikadeśavṛtterhetutvamapi prasiddhaṃ hīreta , vyāptivaidhuryāditi ||

[10,2.522.191]

api ca dhumābhāvenāgnyabhāve vyāpte kathyamāne satyadhūmo niyamito
bhavati "anagniṃ mā hāsīt" iti | agnistvaniyamita iti svātantryādadhūmavaddhūmamapi spṛśediti vyabhicārāt pratibandho viplaveta |
taduktam — "yadā tu sādhyābhāvena hetvabhāvo viruddhyate | tadā sādhyaṃ tato dṛṣṭaṃ avatiṣṭheta sādhane ||"evaṃ niyavitaṃ sādhyaṃ sādhane khyāpitaṃ bhavet | sādhanaṃ tu svatantratvāt sādhyābhāve'pi saṃbhavet || samavyāptikasthale'pi tulyo nyāyaḥ

[10,2.522.192]

tasmāt yatrāpi samavyāptikau sādhyasādhanadharmāviti sapakṣaikadeśavṛttitvenāhetutvamāśaṅkyate , tatrāpi sādhanadharmasya vipakṣāt vyāvṛttimabhidhitsatā sādhyābhāve sādhanābhāvo darśayitavyaḥ | yatrānityatvaṃ nāsti ,
tatra kṛtakatvamapi nāsti , yathā''kāśa iti ||

[10,2.522.193]

yo'pyavidyamānavipakṣo hetuḥ , so'pi sutarāṃ tato vyāvṛtto bhavati ,
tadabhāvāttatrāvṛtteriti | ataśca sarvapadārthānityatvavādī evamapi vaidhamyadṛṣṭāntaṃ pradarśayan na vāryate — yatra nityatvaṃ nāsti , tatra kṛtakatvamapi nāsti
yathāśaśaviṣāṇādāviti ||

[10,2.522.194]

te ete sādharmyavaidharmyodāharaṇe anvavyayatirekavati hetāvubhe api
saṃbhavantī viklpena prayoktavye | ekenaiva vyāpteḥ pradarśanāt kimanyena
kṛtyam || ubhayavidhavyāptyorāvaśyakatā

[10,2.522.195]

kecittu vyāptisauṣṭhavapradarśanāya dvayorapi prayogamicchanti | sa
bhavatu , mā vā bhūt | nedaṃ mahadvimardasthānam ||

[10,2.522.196]

nanu ! hetūdāharaṇādhikamiti nigrahasthānamidamādiṣṭam — na —
samānajātīyābhiprāyaṃ tadbhaviṣyati | sādharmyadṛṣṭantānekatve vaidharmyadṛṣṭattānekatve vā tannigrahasthānamityāstāmetat || saḥdhyarmyaṃ dṛṣṭāntābhāsāḥ

[10,2.522.197]

itthai sādharmyavaidharmyadṛṣṭāntasvarūpe vyutpādite basāttallakṣaṇarahitā
dṛṣṭāntābhāsā bhavanti | tatra sādhyavikalaḥ , sādhanavikalaḥ , uthayavikala
iti vastudoṣakṛtāstrayaḥ sādharmyadṛṣṭāntābhāsāḥ | ananvayaḥ , viparītānvaya iti dvau vacanadoṣakṛtau | yathā "nityaḥ śabdaḥ amūrtatvāt" ityatra"bruddhivat" iti sādhyavikalo dṛṣṭāntaḥ | "paramāṇuvat" iti sādhanavikalaḥ"ghaṭavat" iti ubhayavikalaḥ | vyomni nityatvānmūrtatvaṃ vidyata inya
nanvayaḥ | yadamūrtaṃ tannityamiti vaktavye , yannityaṃ tadamūrtamiti viparītānvaya iti || vaidharmyadṛṣṭāntābhāsāḥ

[10,2.522.198]

vaidharmyadṛṣṭāntābhāsā api paṃcaiva sādhyāvyāvṛttaḥ , sādhanāvyāvṛtta ubhayāvyāvṛtta iti vastudoṣāstrayaḥ | avyatirekaḥ viparītavyatireka iti vacanadoṣau dvau | yathā tatraiva hetau — yatra nityatvaṃ nāsti , tatrāmūrtatvamapi nāsti ,
yathā paramāṇuṣviti sādhyāvyāvṛttaḥ | yathā buddhāviti sādhanāvyāvṛttaḥ |
yathā''kāśa ityubhayāvyāvṛttaḥ | nityatvāmūrtatve ghaṭe na vidyete ityavyatirekaḥ | "yatra nityatvaṃ nāsti , tatrāmūrtatvanapi nāsti" iti vaktavye, "yatrāmūrtatvaṃ nāsti tatra nityatvamapi nāsti" iti viparītavyatireka
iti ||

[10,2.522.199]

ete ca vastuvṛttena hetudoṣā eva , tadanuvidhāyitvāt | ata eva
hetvābhāsavat sūtrakṛtā nopadiṣṭāḥ | asmābhistu śiṣyahitāya pradarśitā
evam || upanayalakṣaṇam"udāharaṇāpekṣaḥ tathetyupasaṃhāse na tatheti vā
sādhyasyāpenayaḥ || 1.1.39 ||" (nyā. sū.)

[10,2.522.200]

udāharaṇam ātmalābhe apekṣata iti — udāharaṇāpekṣaḥ pakṣadharmīpasaṃhāraḥ upanayaḥ | dvividhaścāsau — tatheti , na tatheti vā , udāharaṇadvai
vidhyāt | tatra sādharmyodāharaṇāpekṣaḥ tathetyudanayaḥ | yat kṛtakaṃ
tadanityaṃ dṛṣṭaṃ , yathā ghaṭaḥ , na ca tathā kṛtakaḥ śabdaḥ iti | vedharmyodāharaṇāpekṣastu na tathetyupanayaḥ — yannityaṃ , tadakṛtakaṃ dṛṣṭaṃ — yathā''kāśaḥ
na ca tathā kṛtakaḥ śabda iti | atrāpi niṣedhadvayayogādvidhireva
gamyate || sautrapadavaiyarthyaśaṅkāparihārau

[10,2.522.201]

nanu ! "sādhyasya" ityavācakaḥ sūtrāvayavaḥ | pakṣadharmopasaṃhārohyupanayaḥ , na sādhyopasaṃhāraḥ | sādhyo hi dharmaḥ , dharmī vā syāt na
taryīranyatarasyāpyayamupasaṃhāra iti — ucyate — sādhyo dharmyeva , na dharma
iha vivakṣitaḥ | tatrāyaṃ hetorupasaṃhāraḥ — "tathā ca kṛtakaḥ śabdaḥ" iti |
seyaṃ sādhyasyeti saptamyarthe ṣaṣṭhī mantavyā | sādhye dharmiṇi hetorupasaṃhāraḥ
upanaya iti || ṣaṣṭhyāḥ saptamyarthasaṃbhavaḥnanvādhāravivakṣāyāmiha prāpnoti saptamī | saṃbandhamātre vā vācye kathamādhāratocyate || naitat , saṃbandhasāmānye'pyukte bhavati dharmiṇā | yogo viśeṣacintāyāṃ tasya tvādhāratā bhavet || viśeṣe'ntarnigūḍhe ca prāyaḥ ṣaṣṭhīprayujyate | śeṣo nāmāvivakṣaiva kārakāṇāmiti sthitiḥ || tathā ca rājñaḥ puruṣaḥ brāhmaṇasya kamaṇḍaluḥ || taroḥ śākheti sarvatra viśeṣo'ntarvyavasthitaḥ ||

[10,2.522.202]

ataśca "dharmāya jijñāsā — dharmajijñāsā | sā hi tasya jñātumicchā(śā. bhā. 1.1.1) itivat saṃbandhamātrasamarpikā'pi se'yaṃ ṣaṣṭhī viśeṣayarya"
vasānā bhaviṣyatīti sūktaṃ sādhyasyopasaṃhāra iti || upanayasya vyarthatvākṣepaḥ

[10,2.522.203]

nanu ! upanayavacanamanarthakam | pakṣahetudṛṣṭāntavacanaiḥ kiṃ na paryāptam ? yadarthamupanayavacanamuccāryate | yadi dharmiṇi hetoḥ sattvasiddhaye
tadabhidhānam — tadaiṣa vṛthaiva śramaḥ | pakṣadharmavacanenaiva "kṛtakatvāt" ityevamādinā siddhatvāt ||

[10,2.522.204]

atha sādhyadṛṣṭāntadharṇiṇoḥ sāmyāpādanāya taduccāraṇaṃ , tadapi
na caturaśram — "udāharaṇasādharmyāt" ityanenaiva gatārthatvāt | udāharaṇasādharmyavacanaṃ hi hetuvacanameva bhavet ||

[10,2.522.205]

atha svapratipattau tadarthadarśanāt paraṃ prati tadvacana — tatrāpi parāmarśajñāne vivadante ||

[10,2.522.206]

api ca svayaṃ dadhibhakṣaṇasamanantaraṃ yadi kadācidanumeyamatirupajāyate ,
tat kimaparasmai tadupadiśyatām || pratijñādīnāṃ krame'pyākṣepaḥ

[10,2.522.207]

yo'pyayaṃ pratijñāhetūdāharaṇopanayanigamanaprayogakrama āśrīyate , so'pi
svaprakriyānurāgunirmita eva , na vastubalapravṛttaḥ | tathā hi — yadyat
kṛtakam , tattadanityaṃ dṛṣṭam , kṛtakaśca śabda itīyato vananāt ko nāma
śabdānityatāṃ nāvagacchet | tvamevātra satyavratadhanaḥ pramāṇam | ḍiṇḍikarāgaṃ parityajyākṣiṇīnimīlya cintaya tāvat , kimiyatā'rthaṃ buddhyase
na vā | tasmāt svaprakriyāpakṣapātamapāsya paṃcāvayavamevaṃ kramakaṃ vākyaṃupekṣya yathoktameva vākyaṃ prayuṅkṣveti || upanayasyāvaśyakatāvarṇanam

[10,2.522.208]

atrocyate — idaṃ tāvat bhavān pṛṣṭo vyācaṣṭām | kiṃ svapratipattimanusarantaḥ parapratipādanāya vākyaracanāṃ kurmaḥ , uta parahṛdayānuvarthaneneti |
tatra parābhiprāyasya vaicitryāt parokṣatvācca duravagamatvena na vidmaḥ kiṃ
vidadhmahe ? kiṃ bhuvamutkṣipāmaḥ ? kimaratninā paraṃ pīḍayāmaḥ ? uta
hastasaṃjñayā vyavaharāmaḥ ? āho hetumātrameva kevalaṃ prayujmahe ? kiṃ vātryavayavaṃ vākyamabhidadhmaḥ ? uta paṃcāvayavādapi vākyādabhyadhikamākhyānakamasmai (varṇayamaḥ? ) ityevamanavasthitatvāt parābhiprāyasya svaprati
pattimevānusaratā paraḥ pratyāyyaḥ || pratijñādikramasya yuktatvam

[10,2.522.209]

tatra svapratipattau parvatādidharmī prathamaṃ dṛṣṭa iti sa pratijñāya kathyate |
tato'pi dhūmādiliṅgamupalabdhamiti hetuvacanena tadāvedyate | tato yatra
dhūmastatrāgniḥ yathā mahānasaḥ iti vyāptismaraṇamabhavaditi dṛṣṭāntavacasā
tadabhidhīyate | tataḥ "tathā cāyaṃ dhūmaḥ" iti parāmarśajñānamudapādīti
tadupanayavacanena pratipādyate | tataḥ "tasmādatrāgniḥ" ityanumeyajñānamupajāyate iti nigamanena taducyate | tataḥ "parapratipatti"paryavasānāt kimanyadupadiśyamānamiti | na ca dadhithakṣaṇasadṛśaṃ ato'nyatamamapi bhavitumarhati , anumeyapratipattāvupādayatvāt || sarvairupanayasyāparityājyatā

[10,2.522.210]

yeṣāmapi mate parāmarśajñānaṃ nāti , tairapyupanayavacanamavaśyamevāparihāryam ; anumeyapratipattaye dṛṣṭānte darśitaśaktireva hetuḥ prabhavati nānyatheti | ato yadyapi pakṣadharmavacanena hetudharmisaṃbandhamātramupapāditam —
tathāpi adhunā dṛṣṭhānte darśitaśaktidharmaḥ saḥ tasmin dharmiṇi tathāvidho
hetuḥ syāt , na vati asiddhyāśaṅkāśamanamupanayavacanamantareṇa na bhavatyevetyavaśyaṃ prayoktavyaṃ taditi | svapratītyanusaraṇena ca vākyaracanāyāḥ
sthatatvāt kramo'pi yathokta upayujyate || avayavadvayavādanirāsaḥ

[10,2.522.211]

ata eva ca "yat kṛtakaṃ , tadanityaṃ dṛṣṭaṃ" ityabhidhānaṃ anupapannam ,
anavagate dharmiṇi , tadvartini ca hetau prathamameva vyāptismaraṇāsaṃbhavena tadvacanāyogāt | tadidamavayaviviparyāsavacanaṃ aprāptakālanigrahasthānamupadekṣyāmaḥ ||

[10,2.522.212]

api ca "yat kṛtakaṃ , tadanityaṃ dṛṣṭaṃ , kṛtakaścaśabdaḥ" ityetāvadeva
prayoktavyamiti vadatā bhavatā "kṛtakaśca śabdaḥ" itīdamupanayavacanamanu
jñātam kṛtakatvāditi pakṣadharmavacanaṃ tu nihnutam | "kṛtakaśca śabdaḥ"
ityetāvadeva hetuvacanamiti cet — na — prayojakasya paṃcamyādinā nirdeśārhatvāditi yatkiṃcidetat || ekāvayavavādanirāsaḥ

[10,2.522.213]

yadapyucyate (pra. vā. 3.26) — "...viduṣāṃ vācyo hetureva hi kevalaḥ"

[10,2.522.214]

iti — tadapyacāru — vidvadbhirvittvādeva hetorapi prajñānāt | apūrvā ime
vidvāṃsaḥ , ye pratijñādyavayavacatuṣṭayasyārthaṃ jānanti , hetuvacanasya tu na
vindantīti | tasmāt parāśayasya sarvathā durbodhatvāt pūrvoktenaiva krameṇa
svānubhavasākṣikeṇa vākyaracanāṃ kṛtvā paraḥ pratyāyya iti || nigamanalakṣaṇam"hetvapadeśāt pratijñāyāḥ punarvacanaṃ nigamanam || 1.1.. ||" (nyā. sū.)

[10,2.522.215]

hetuḥ dṛṣṭāntadharmiṇi nirjñātaśaktiḥ sādhye dharmiṇi apadiśyate'neneti hetvapadeśa — upanayaḥ | tasmāt — hetvapadeśāt pravṛttaṃ prartijñāyāḥ punarvacanaṃ nigamanam | nigamyate'nene pūrvoktāḥ avayavāḥ — ekatra sādhye'rthe
samarpyante — niyojyanta iti nigamanam | "tasmāt kṛtakatvādanityaḥ
śabdaḥ" iti | tadidaṃ nigamanaṃ sādharmyavaidharmyabhedena hetoḥ dṛṣṭāntasya ca
tadapekṣiṇaśca "tathā" "na tathā" ityupanayasya dvaividhye'pi pratiśāvacanavattulyameva bhavati || nigamanalakṣaṇākṣepaḥ

[10,2.522.216]

nanu ! pratijñāvacanameva tāvat asādhanāṅgavacanatvāt apārthakam |
tasyā eva punarvacanaṃ nigamanamadhunā saphalaṃ bhaviṣyatīti keyaṃ kathā ? "pratijñāyāḥ punarvacanam" iti ca na vācako granthaḥ ; sādhyanirdeśo hi pratijñā
siddhanirdeśastu nigamanamiti ||

[10,2.522.217]

vācake vā granthe , paunaruktyādeva nigamanasya vaiphalyam | svapratipattau
ca parāmarśajñānāntaraṃ sādhyāvagatireva bhavantī dṛśyate | sā parasyāpyupanayavacanaśravaṇasamanantaramupajāyata eveti kiṃ taduktyā prayojanam || uktākṣepaparihāraḥ

[10,2.522.218]

ucyate — pratijñāyāstāvat sāphalyaṃ samarthitameva | tasyāścedaṃ punarvacanaṃ siddhasādhyabhede satyapi dharmidharmanirdeśamātrasāmyāducyate | siddhasādhyabhedādeva ca na paunaruktyakṛtāphalyam | svapratipattaye ca parāmarśajñānānantaraṃ sādhyabuddhirutpannā sā parasmai kathyamānā na niṣprayojanā
bhavati || asmāddhetoridaṃ sādhyaṃ ahamajñāsiṣaṃ yathā | tathā tvamapi jānīhi mā sma vighno'tra te bhavet ||

[10,2.522.219]

evamukte saṃśayānasya saṃśayaḥ śābhyati , viparyastamateśca viparyayaḥ |
tadarthaścāyaṃ parārthānumānopanyāsaśramaḥ | tadidaṃ — viparīta prasaṅgapratiṣedhārthaṃ nigamanamāhuḥ || asādhāraṇyanirāsakatvapakṣaḥ , tannirāsaśca

[10,2.522.220]

ye tu yathāśrutasādhyanirdeśātmakapratijñāpunarvacanasamarthanalobhādadyāpi pratijñāyāḥ siddhimabudhyamānāḥ asādhāraṇāśaṅkāvyavacchedāya
nigamanavacanamicchanti — te na samyagabhyayuḥ — asādhāraṇāśaṅkāyāḥ dṛṣṭāntavacanenaiva nirastatvāt | viśeṣasya hi hetutvasaṃbhāvanāyāmasādhā
raṇāśaṅkā syāt | "yat kṛtakaṃ , tadanityaṃ" iti tu dṛṣṭāntavacasā
sāmānyasya hetutve kathite kathamasādhāraṇatvamāṅkyeta ?

[10,2.522.221]

yadi punarupanayavacanena sādhye dharmiṇi hetorupasaṃhārāt asāthāraṇatvamāśaṅkyeta , tanpunardṛṣṭāntadharmivṛttitvamasya darśayitavyam | tasmin
darśite punaḥ tadvṛttitvāt dharmiṇyasiddhatvamāśaṅkanīyam | punastadvyāvṛttaye dharmiṇi hetorupasaṃhāro vidheya ityevamasādhāraṇāsiddhāyaśaṅkābhyāṃ
gacchediti na kadācit sādhyapratītirbhavediti nāsādhāraṇaśaṅkāvyudāsāya
tatprayogaḥ , kintu pūrvarītyaiveti || tasmādvivakṣite'rthe yathoditakramaniveśino'vayavān | ekatra saṃghaṭayituṃ nigamanavacanaṃ prayoktavyam || parārthānumānaparamaphalam

[10,2.522.222]

ta ime pratijñādayo nigamanaparyantāḥ paṃcāvayavāḥ yathāsaṃbhavamāgamādipramāṇānugṛhītāḥ parasparānuṣaktāśca svārthaṃ sādhyanti | tatra mukhyayā
vṛttyā pratipādyenānumānenaiva sarve'vayavā anugṛhyante | prapaṃcāya tu pramāṇāntarānugraha eṣāmucyate ||

[10,2.522.223]

pratijñāyāstāvadāgamo'nugrāhakaḥ upeyate , upadeśasvabhāvatvāt |"anityaḥ śabdaḥ" iti vaktā tu evaṃvidhe viṣaye ṛṣivadasvatantratvāt |
anumānamupadiśati | pratijñāvacanaṃ tu tacchāyānupātitvāt | śabdaprāmāṇyasiddhyarthe vā śāstre tatpratijñāyāḥ śabdaviṣayatvādāgamānugṛhītatvamucyate ||

[10,2.522.224]

hetuvacanamanumānenānugṛhyate ||

[10,2.522.225]

udāharaṇaṃ tu pratyakṣeṇa , tanmūlatvādvyāptipāricchedasya ||

[10,2.522.226]

"yathā gauḥ , tathā gavayaḥ" itivat "yathā ghaṭastathā śabdaḥ" ityanayā
cchāyayā upamānakāraṇabhūta vanecarādivacanasadṛśatvāt upamānaṃ upanayasyā
nugrāhakamabhidhīyate ||

[10,2.522.227]

nigamanasya tu sarvāvayavānāmekatra niyojanārthatvāt sarvapramāṇānugrāhyataiva || pratijñādīnāṃ prayogakramaḥ

[10,2.522.228]

itaretarānuṣaktatvāt pratijñāṃ vinā nirāśrayo heturbhavediti sā pūrvaṃ
prayoktavyā "anityaḥ śabdaḥ" iti | tato hetuṃ parojijñāsata iti hetuvacanamuccāryate "kṛtakatvāt" iti | hetau śrute kvāsya vyāptiravadhṛteti darśayitumudāharaṇamucyate "yat kṛtakaṃ , tadanityaṃ dṛṣṭaṃ — yathā ghaṭaḥ" iti | evamukte īdṛśo nirjñātaśaktireṣa hetuḥ sādhye dharmiṇi bhavet , na vetyasiddhatāśaṅāmapākartumupanayaḥ prasajyate | tataḥ "amunā krameṇa tavāpi sādhyapratīti
rbhavatu" iti sarvāvayavānekatra sādhye'rthe samarthayituṃ nigamanamabhidhīyate |
anyatamamavayavamantareṇa sakalamidamanuṣaktārthavākyaṃ syāditi paṃcāvayavameva
yathopadiṣṭakramakaṃ vākyaṃ prayoktavyam || avayavaparīkṣopasaṃhāraḥityārabdhopakāraḥ tadanuguṇaphalaiḥ āgamādipramāṇaiḥatyonyāpekṣiṇo'mī niyatamavayavāḥ sādhayantyarthajātam | yaścaiteṣāṃ prameye vacasi ca caturastasya jātiprayogaprāyaiḥ śakyo na pakṣaḥ kṣapayitumiti hivyāharadvṛttikāraḥ || || ityavayavaparīkṣā || || iti śrī bhaṭṭajayantakṛtau nyāyamañjaryā daśamamāhnikam ||

{2.11}

<ekādaśamāhnikam — tarkādiparīkṣā>

<tarkalakṣaṇam>

[11,2.584.1]

avayavānantaraṃ prathamasūtre tarkasyoddeśāta uddeśānukrameṇa tasya
lakṣaṇamāha — "avijñātatattve'rthe kāraṇopapattitaḥ tattvajñānārthamūhastarkaḥ
|| 1.1.40 ||" (nyā. sū.)

[11,2.584.2]

"avijñātatattve'tha" iti sāmānādhikaraṇyanirdeśāt artha eva anyapadārthaḥ , na puruṣaḥ | puruṣāṃ hi ṣaṣṭhyā niradekṣyata "avirjñātaṃ tattvaṃ asya"
iti | tattvapadopādānena dharmiṇaḥ sāmānyadharmamānnaviśiṣṭasya vijñātatvaṃ
sūcayati | "kāraṇopapattitaḥ" iti saṃśayajñānollikhyamānapakṣadvayānyatarapakṣotthāpanānukūlakāraṇāvalokanaṃ tarkasyotthāpakamāha | ata eva
avijñātatattve'rthe bhavantāvapi bubhutsāvimaśauna tarkatāṃ prāpnutaḥ | "tattvajñānārtham" iti sākṣātpramāṇatāmasya nirasyati | pramāṇānugrahaṃ tu viṣayapariśodhanadvāreṇa vidadhat tattvajñānāya kalpate | "tarkaḥ , ūhaḥ" iti
paryāyapadopādānasya prayojanaṃ vakṣyāmaḥ || ni kṛṣṭasūtrārthaḥ

[11,2.584.3]

tenāyaṃ sūtrārthaḥ — avijñātatattve — sāmānyato jñāte dharmiṇi ekapakṣānukūlakāraṇadarśanāt tasmin saṃbhāvanāpratyayaḥ bhavitavyatāvabhāsaḥ taditarapakṣaśaithilyāpādanena tadgrāhakaṃ pramāṇaṃ anugṛhṇat — sukhaṃ pravartayan tattva
jñānārthaṃ ūhastarka iti | yathā vāhakelipradeśādau ūrdhvatvaviśiṣṭadharmi
darśanāt puruṣeṇānena bhavitavyamiti pratyayaḥ || tattvajñānārthadalaprayojanam

[11,2.584.4]

nanu ! "tattvajñānārtham" ityukte sati sāmārthyādavijñātatattvatā —
labhyata eveti kimarthaṃ kaṇṭhena punaranūdyate — bāḍham — kintu kvacidviṣaye
jñātatattve'pi pūrvatarkeṇāvasṛṣṭe sati , uttarakālaṃ "tarkito mayā'yamartha" iti
smaryamāṇatarkaviśeṣaṇatayā gṛhyamāṇaḥ viśeṣaṇībhūtastarkaḥ tattvajñānārtho
bhavatīti tadyudāsāya punaravijñātatattvagrahaṇam | mārgaśodhanadvāreṇa tarkasya
tattvajñānārthatvamiha vivakṣitam | tacca avijñātatattve'rthe saṃbhavatīti || tarkasyātiriktatvākṣepaḥ

[11,2.584.5]

nanu ! naiva saṃśayanirṇayāntarālavartītarkapratyayaḥ kaścidasti |
tathā hi — yadi tāvādanavagataviśeṣasya | saṃbhavatyasau pratyayaḥ , tarhi saṃśaya
eva bhavet | avagataviśeṣasya bhavan nirṇayatāmeva spṛśet | "puruṣa eva"
iti evakārārthāsamunmeṣarahito'pi pratyayaḥ nānirṇayo bhavitumarhati |
turagaparisaraṇasamucitadeśadarśanamapi yadi sthāṇupakṣaṃ sthagayitumalamiti
manyate , tat karacaraṇādinaraviśeṣadarśanavat tannirṇayakāraṇameva syāt |
atha tasyāmapi turagaviharaṇabhuvi niśi nikhanati kaścana sthāṇumiti
śaṅkase , yadyevaṃ sthāṇupakṣānapāyāt punaḥ saṃśaya eva syāt — iti na tṛtīyaḥpakṣaḥ samastīti — lakṣyābhāvāt kasyedaṃ lakṣaṇamiti || tarkasyātiriktatvanirūpaṇam

[11,2.584.6]

ucyate — na khalu svamatiparikalpitavikalpavitānena pratyātmavedanīyāḥ pratītayo'panetuṃ śakyāḥ | tathā hi — "sthāṇurvā , puruṣo vā" iti
pratītirekā , "puruṣa evāyaṃ" ityanyā ? anyā ca"puruṣeṇānena bhavitavyaṃ" iti
madhyavartinī tṛtīyā saṃbhāvanāpratītiḥ , svahṛdayasākṣikaiva || sāmyena hi samullekhaḥ saṃśaye pakṣayordvayoḥ | nirṇaye tvitaraḥ pakṣaḥ spṛśyate na manāgapi || tarkastvekataraṃ pakṣaṃ vibhātyutthāpayanniva | narasaṃbhāvanābījavājivāhanadarśanāt ||

[11,2.584.7]

vāhakelipradeśaviśeṣadarśanaṃ hi puṃsi saṃbhāvanāmātramupajanayitumalaṃ , na
tu śiraḥpāṇyādiviśeṣadarśanavat sarvātmanā sthāṇupakṣāpasāraṇena puruṣasya
nirṇayāya prabhavati | ato'yamagṛhītaviśeṣasyaiva bhavati pratyayaḥ , na tu
saṃśayaḥ ; ekatarapakṣānukūlakāraṇopapattyat jāyamānatvāt || tarkasyānirṇayarūpatvam

[11,2.584.8]

kathaṃ punaḥ pāṇipādādipuruṣaviśeṣavat aśvavāhanadeśaviśeṣaḥ
viśeṣakāryaṃ na kuryāt | karaṇe vā sthāṇupakṣotsāraṇāt nirṇaya evāyamiti — kasyaiṣa paryanuyogaḥ — yathā hi śiraḥpāṇyādidarśane sati puruṣanirṇayo
bhavati , na tathā turagavahanadarśane sati | ananuyojyāśca padārthāḥ "evaṃbhavata" "evaṃ mā bhūta" iti | yathā ca deśāntare spardhamāna eva sthāṇupakṣa āste , na tathā vāhakeḍibhūmau , api tu śithilībhavati | saṃbhavatpramādatvācca na sarvātmanā nivartate || tarkaḥ na saṃśayarūpaḥ

[11,2.584.9]

nanu ! yadi na nivartate , tarhi spardhatām | mā vā spardhiṣṭa | sthitastāvat sthāṇupakṣa iti saṃśaya evāyamiti — maivam — na sthāṇupakṣaḥ sarvātmanā nivartate , nāpyāste | evamevāyaṃ triśaṅkuriva lambamānaḥ pratyā
yāntaranirvṛttaye prabhavatīti tathā vidhapratyayānubhavādeva parikalpyate |
vāhakelipradeśadarśane hi yathā puruṣaviśeṣāḥ smaraṇapathamavataranti , na tathā
sthāṇuviśeṣāḥ | ubhayaviśeṣasmaraṇajanmā ca saṃśaya iti so'yaṃ vāhakeli
pradeśaviśeṣaḥ śithilayati sthāṇupakṣaṃ , na sarvātmanocchinattīti | tatdarśanāt bhavati pratyayāntaramūharūpaṃ puruṣeṇānena bhavitavyam , itītyalamativistareṇa || bhāṣyoktodāharaṇavimarśaḥ

[11,2.584.10]

yattu bhāṣyakāreṇa tarkodāharaṇamabhyadhāyi — janmocchedadarśanātkṛtakatatkāraṇapratyaya iti — na taddhṛdayaṅgamam — tena krameṇa nirṇaya
evāsau tatkāraṇatathātvaṃ na tarka iti ||

[11,2.584.11]

athavā kāryodāharaṇatvādasya tatrāpi saṃśayanirṇayāntarālavartī tarkapratyayo draṣṭavyaḥ | sa udāharaṇaṃ bhaviṣyati || ūhādipadaprayojanam

[11,2.584.12]

ūha iti paryāyābhidhāne kiṃ prayojanam ? lakṣaṇapratipādanameva —
tarkasya lakṣaṇam , yat ūharūpatvam | itarastu sūtre kāraṇaviśeṣāya
phalanirdeśaḥ | "kāraṇopapattitaḥ" iti kāraṇanirdeśaḥ | "avijñātatattve'rthe" iti viṣayanirdośaḥ | "tattvajñānārthaḥ" iti phalanirdeśaḥ ||

[11,2.584.13]

api ca tarkaśabdaṃ kecit anumāne prayuṃjate | yathā smṛtikārāḥ
paṭhanti — "ārṣaṃ dharmopadeśaṃ ca vedaśāstrāvirodhinā | yastarkeṇānusandhatte sa dharmaṃ veda netaraḥ iti ||"

[11,2.584.14]

tadihāpi tarko'numānaṃ mā vijñāyītyūhagrahaṇam | ūho'tra tarka ucyate
nānumānam | tattvajñānārthatā'pyasya pramāṇānugrāhakatvena , na sākṣāt |
tathaiva cārthaṃ sādhayitumeṣa vāde prayujyate , hṛdayaśuddhiprakāśanārtham || sāṃkhyapakṣanirākaraṇam

[11,2.584.15]

kāpilāstu buddhidharmamūhamāhuḥ | saḥ tatsiddhāntaprasiddhasattvarajastamorūpaprakṛtiprabhavabhuvanasargādivyavahāranirākaraṇavartmanā pūrvameva
nirastaḥ || mīmāṃsasaṃmatohapradarśanā

[11,2.584.16]

jaininīyāstu bruvate — yuktyā prayoganirūpaṇamūha iti | iha hi
kiṃcidupadiṣṭadṛṣṭādṛṣṭasvabhāvasakaletikartavyatākalāpaṃ karma bhavati |
yathā "āgneyo'ṣṭākapālaḥ" iti darśapūrṇamāsakāṇḍe paṭhitam | kvacit
punaḥ pradhānakarmamātramupadiśyate , itikartavyatā tu kācana nāmnāyate |
yathā "sauryaṃ caruṃ nirvapedabrahmavarcasakāmaḥ" iti ||

[11,2.584.17]

tatra vicāryate — kimitikartavyatāvirahitayathāśrutapradhānamātrasaṃpādanena tatra śāstrārthaprayogaḥ parisamāpyate , uta tadapi setikartavyatākaṃ
pradhānamanuṣṭhe yamiti ||

[11,2.584.18]

tatra apūrvaprayuktatvena dharmāṇāṃ pratikaraṇaṃ bhede sthite niraṅgasya
pradhānasyānanuṣṭheyatvāt vidhyantādhikaraṇasiddhāntanyāyena prākṛtavat
vaikṛtakarma kartavyamiti setikartavyatākaṃ tadanuṣṭhīyate | evaṃ sāmānyātideśe sthite sati kasya vaikṛtasya karmaṇaḥ kutaḥ prakṛteḥ dharmā adhigantavyā
iti cintāyāṃ , drayadevatādicodanāsārūpyaparyālocanopanatahṛdayasannidhānaprākṛtakarmaviśeṣasaṃbandhina eva tatra dharmā bhavitumarhantīti sthāpite , yugapadupanipatadanargalacodakavyāpāropanītanikhilākhaḍamaṇḍalavidhyantakāṇḍādhi —
gamyadharmaprabandhaprāptau satyāṃ te dharmāḥ kathaṃ prayoktavyā iti yuktyā
prayoganirūpaṇaṃ ūha ucyate , yena itthaṃ prayoktavyā iti dharmā vyavasthāpyante || mīmāṃsakamate tarkatraividhyam

[11,2.584.19]

sa ca trividhaḥ mantrasāmasaṃskāraviṣayaḥ | mantraviṣayastāvat yathā'traiva saurye carau prakṛtivadbhāvena agnneyāt , "agnaye tvā juṣṭaṃ nirvapāmi"
iti nirvāpamantraḥ prāptaḥ kathaṃ prayoktavya iti vicāraṇāyāṃ — uccāraṇamātreṇa mantrāṇāmanupayogāt prayogasamavetadravyadevatādiprakāśanadvāreṇa tadupayogasya vyavasthitatvāt , iha va prākṛta evāyaṃ "agnaye juṣṭaṃ" iti prayujyamāno mantraḥ prayogasamavetasyārthasyāprakāśanāt asaṅgato bhavet |
sarvātmanā cotsṛjyamāne mantre mantraprakāśitakarmānanuṣṭhānāt na prakṛtivat kṛtaṃ bhavedityagnipadoddhāreṇa sūryapadaprakṣepeṇa mantraḥ ūhenetthaṃ prayoktavya
iti gamyate "sūryāya tvā juṣṭaṃ nirvapāmi" iti ||

[11,2.584.20]

nanu ! ūhapravaranāmadheyānāmamantratvāditthamapi na mantreṇa smṛtaṃ
karma kṛtaṃ syāt — naitat — "ekadeśavikṛtamananyavadbhavati" iti nyāyāt || sāmarūpohaḥ

[11,2.584.21]

sāmaviṣayastu "gītayassāmāni" iti sthite kvacitkarmaṇi "rathantaramuttarayorgāyati" "bṛhaduttarayorgāyati" iti śruteḥ sā bṛhadrathantaragītiḥ
yasyāmṛci yonibhūtāyāmutthitā , tato'nyasyāmapi prayujyate | tādṛgakṣarāpāye'pi sā gītiḥ ṝgantarākṣareṇvapi pratyabhijñāyate "rathantaramanena
ślokena gītam" iti vyavahāradarśanāt || saṃskārarūpohaḥ

[11,2.584.22]

saṃskāraḥ khalvapi prākṛtau "prokṣitābhyāmulūkhalamusalābhyāmavahanti"
iti saṃskāraścoditaḥ kvacicca vikṛtau śrūyate "nakhanirbhinnaścarurbhavati"
iti | tatrolūkhalamusalayoḥ prakṛtau puroḍāśāpekṣitatuṣakaṇavipramokapūrvakataṇḍulībhāvasaṃpādanadvāreṇopayogāt vikṛtāvapi tatkāryāpannānāṃ nakhānāṃ
prokṣaṇākhyaḥ saṃskāraḥ kriyata iti | so'yaṃ trividha ūhaḥ || tanmate ūhasya pañcavidhatvapakṣaḥ

[11,2.584.23]

kecittu paṃcavidhamūhamācakṣate | "dharmasyārthakṛtatvāt," "dravyaguṇasaṃskāravyatiriktakramapratiṣedhe codanānubandhaḥ samavāyāt (jai. sū. 9.2.12 , 40)
iti sūtramanusarantaḥ | etattu pratanyamānamatiprasaṅgamāvahati | trividhameva cohaṃ yājñikā anumanyanta iti || mīmāṃsakoktohanirākaraṇam

[11,2.584.24]

atra vadanti — so'yamūhaśabdaḥ śrotriyairanumāne prayuktaḥ | yathā
smṛtikāraiḥ tatra tarkaśabdaḥ "yastarkeṇānusagdhattai" iti | tathāhi — vaikṛtaṃ
karmaṃ dharmita — tsamavetārthaprakāśakamantraprayoganirvartyam — iti — sādhyo dharmaḥ ,
karmatvāt — prākṛtakarmavat iti | prākṛteṣu ca karmasu tathā tathā vyāptigrahaṇat sarvo'yamanumānamārga eva | nakhāḥ prokṣaṇīyāḥ , prayogopayogi
taṇḍulanirvartakatvāditi ||

[11,2.584.25]

sāmasu tu spaṣṭameva vacanamasti "rathantaramuttarayorgāyati" iti |
tadabhāve'pi mantrasaṃskārasamānayogakṣematvameva || mīmāṃsakoktohaḥ śabda eva vā

[11,2.584.26]

api ca śabdapṛṣṭhasthitanyāyasahasravyutpādanātmake mīmāṃsāśāsattannyāyalabhyo'rthaḥ codanārtha eveti sthāpitam | ataśca yathoktohalabhyasyārthasya codanārthatā mātivatiṣṭeti so'yamūhaḥ śabda evāntarbhāvaṇīyaḥ |
pramāṇāntaragocaro vā dharmaḥ syāt | nyāyaviśeṣātmakastūhaḥ nānumānādarthāntaraṃ syāt | "agnaye — "ityasya sthāne "sūryāya" iti padasya prayoga
ūhasya phalam ; nohaḥ | tasmānna yājñikaiḥ pramāṇādarthāntaramūha uktaḥ ||

[11,2.584.27]

iha tu pūrvoktayā nītyā pramāṇavyatirikta ūhaḥ upapāditaḥ | śrotri
yāstu tadanabhijñatayā nyāye nyāyaphale ca ūhaśabdamupacaritavanta ityalaṃ
śāstrantarodgāragahanābhiḥ kathābhiḥ || tadeṣa mīmāṃsakakalpyamānaḥnohaḥ pramāṇavyatirekameti | pramāṇasandehadaśāntarāḍavartī tu tarkaḥ kathito'tra śāstre |

[11,2.584.28]

iti tarkaparīkṣā — nirṇayaparīkṣā

[11,2.584.29]

tarkānantaraṃ nirṇayo bhavati , paṭhitaśceti sa lakṣyate — "vimṛśya pakṣapratipakṣābhyāmarthāvadhāraṇaṃ nirṇayaḥ || 1.1.41 ||" (nyā. sū.)

[11,2.584.30]

avadhāraṇaṃ nirṇaya ityucyamāne mithyāvadhāraṇamapi tathā syādityarthagrahaṇam | indriyādijanitamapi tattvāvadhāraṇamastyeva | nyāyoparamahetostu nirṇayasyoddeśāt sa evānumānajanyo lakṣaṇīya iheti pakṣapratipakṣā
bhyāmityuktam || pakṣapratipakṣaśabdārthaḥekādhikaraṇau dharmau tulyakālau virodhinau | pṛthakparigrahau pakṣapratipakṣāvudāhṛtau ||

[11,2.584.31]

na tarhi tābhyāṃ nirṇayaḥ , tayoranyataraviṣayo hi bhavati nirṇayaḥ ,
na tatkaraṇaka eveti — satyam — iha tu pakṣapratipakṣaśabdābhyāṃ tadviṣayau
sādhanatadupālambhau lakṣyete | tau ca tasmin karaṇameva | kimartha punaḥ
lakṣaṇā''śrīyate "sādhanopālambhābhyāṃ" ityeva kathaṃ na sūtritam ? eva
mabhidhīyamāne punastayorviṣayo mṛgyaḥ | lakṣaṇāprayoge tu so'pyavagato
bhavet | mukhyamabhidhāya taditaro lakṣyate || pakṣapratipakṣayoḥ nirṇayāṅgatvam

[11,2.584.32]

bhavatvevam ! dvābhyāṃ tu kathaṃ nirṇayaḥ , ekameva hi sādhanaṃ nirṇayāya
kalpate — evametat — na dvitīyamapi sādhanaṃ nirṇayanimittamācakṣmahe , kintu
tadupālambhasa dhanaṃ ca , sādhanopālambhaśca — sādhanopālambhau , tābhyāṃ
nirṇayaḥ ||

[11,2.584.33]

etaduktaṃ bhavati — svapakṣe sādhanamadhigacchan , parapakṣasādhane ca
dūṣaṇamutprekṣamāṇaḥ svapakṣaṃ pramātā nirṇayatīti ||

[11,2.584.34]

na khalvevaṃ na jāne | kintu upālambhasya ka iva nirṇayajanmani
vyāpāraḥ | sa hi parapakṣasādhanamevocchindyāditi — astyetat — taducchedadvāreṇāpi tu svapakṣasādhanābhimānamāviṣkurvan kalpata eva nirṇayāyeti
yuktaḥ dvayorapi kāraṇabhāvaḥ || arthapadaprayojanam

[11,2.584.35]

nanu ! idānīmarthagrahaṇamanarthakamiva | na hyevaṃvidhasādhanādhīnajanmā
nirṇayābhāsaḥ saṃbhavati | sādhanopālambhalakṣaṇārthāvapi pakṣapratipakṣaśabdau viṣayama..dituṃ na śaknuta ityuktameveti ko'rtho'rthagrahaṇena ?
ucyate — pakṣapratipakṣayostu dvayoḥ anyatarārthe'vadhāraṇaṃ bhavati , nobhayatra |
sa eva ca paramārthato'rthaḥ , itarastu bhrāntikalpita iti pradarśanāyārthapadopādānam ||

[11,2.584.36]

lakṣyamāṇasādhanopālambhaniṣṭhatvāttu pakṣapratipakṣaśabdayoḥ viṣayanirdeśārthaṃ arthapadamityeke || vimṛśyetipadaprayojanam

[11,2.584.37]

"vimṛśya" iti kimartham ? vastusvarūpakathanārthameva | anumānakāraṇako hi nirṇayaḥ iha lakṣyata ityuktam | anumānaṃ ca saṃśayaviṣaye
pravartata iti tarkānantaramapi | anenaivāśayena asyopādānam | saṃśayādanantaraṃ tarkaḥ , tarkādūrdhvaṃ ca nirṇayo dṛṣṭaḥ pravartamānaḥ | atassa
tatpūrvaka iṣyate || nirṇaye tu samutpanne bubhutsā vinivartate | ata eva hi manyante tadantaṃ nyāyacintanam || sūtre niyamatrayavivakṣā

[11,2.584.38]

bhavatvevam , idantu cintyatām — kva niyamaḥ , kiṃ vimarśe ? kiṃ pakṣapratipakṣayoḥ ? kiṃ nirṇaye ? iti | traye'pi ca nopapadyata iti | na vimṛśyaiva
nirṇayaḥ , avimṛśyāpi bhāvāt | na pakṣapratipakṣābhyāmeva , indriyāderapi
tadutpādāt | na nirṇaya eva , tarkasyāpi kvacidanivṛtteḥ — uktamatra , uddeśasūtre
tattvajñānapadopādānāt pramāṇapadena ca tatphalākṣepāt na nirṇayamātreṇoddiṣṭena kimapi prayojanam | viśiṣṭastu nirṇayaḥ lakṣyatvena vivakṣitaḥ || parīkṣāviṣayo yo hi nirṇayo nyāyanirmitaḥ | niyamatrayamapyetat tasminna hi na yujyate || saṃśayābhāve'pi vicārapravṛttiḥ

[11,2.584.39]

sa hi vimṛśyaiva bhavati , vimarśapūrvakatvāt parīkṣāyāḥ | anumānaṃ ca
saṃdigdhe viṣaye pravartata iti prāyeṇa tadvyavahāraḥ ||

[11,2.584.40]

yadyapi kvacidasaṃdigdhe'pi viṣaye dṛṣṭaṃ pravartamānamanumānamanalārthitāyāmatarkitopanataparvatanitambanirgatadhūmadarśanena kṛśānukalpamiva ; tathāpi
vastuyogyatāvaśena saṃdigdhaviṣayamevānumānamicchanti nyāyavidaḥ | prakṛtaśca nirṇayaḥ pakṣapratipakṣābhyāmeva nirṇaya eveti na śakyate niyantum ,
anyathā nyāyānuparamāditi | śāstre tu vināpi saṃśayādasti nirṇayaḥ ||

[11,2.584.41]

yadyapi ca tatrāpi sūtrakṛtā sarvaparīkṣāṇāṃ saṃśayapūrvakatvamupadeśātideśābhyāmabhyadhāyi , tathāpi nāsau śāstrīyo nirṇayaḥ , parīkṣākāryatvāt || śāstrīyanirṇayeṣu viśeṣaḥ

[11,2.584.42]

yastu śāstrata eva kvacidviṣayanirṇayaḥ , sa vimarśavarjamutpadyate |
vāde'pi vimarśarahito bhavati nirṇayaḥ | ubhau niścitau vādaṃ kurutaḥ ,
saṃdigdhasya tatrānadhikārāt | kathaṃ tarhyeṣa pravādaḥ "saṃśayacchedo vādasya
phalam" iti ? prathamamubhayorapi niścitayorvādapravṛttau antarāle balādāpatati yuktidvayopanipātakṛtaḥ saṃśaya iti vastunirṇayāvasānatvādvādasya
saṃśayacchedaphalatvamācakṣate || nirṇayaparīkṣopasaṃhāraḥyadyapyaniścitamatiḥ kurute na vādaṃśrutvā tathāpi parakīyanayaprayogam | antarmatadvayabalābalacintanenasaṃśayya nirṇayati nūnamasau svapakṣam ||

[11,2.584.43]

iti nirṇayaparīkṣā — vādaparīkṣā

[11,2.584.44]

nyāyaparīkṣādvārakavastuvicārayogyāḥ kathā vādināṃ bhavanti — vādaḥ ,
jalpaḥ , vitaṇḍeti | tatra vādastāvaducyate — "pramāṇatarkasādhanopālambhaḥ siddhāntāviruddhaḥ
pañcāvayavopapannaḥ pakṣapratipakṣaparigraho vādaḥ || 1.2.1 ||" (nyā. sū.)

[11,2.584.45]

pakṣapratipakṣau vyākhyātau | tayoḥ parigrahaḥ — abhyupagamaniyamaḥ |
eko vakti "nityaḥ śabdaḥ" iti | aparastu "anityaḥ śabdaḥ" ityāha |
so'yaṃ pakṣapratipakṣaparigraho vādaḥ | etacca rūpaṃ kathātraye'pi sādhāraṇamiti viśeṣamāha — pramāṇatarkasādhanopālambha iti | pramāṇaiḥ tarkeṇa ca
sādhanam , upālambhaścāsmin kriyate iti pramāṇatarkasādhanopālambhaḥ |
na tvīdṛśī vitaṇḍā , tasyāḥ pratipakṣasādhanopanyāsaśūnyasvabhāvatvāt || kathāsu parārthānumānameva pramāṇam

[11,2.584.46]

nanu ! pratyakṣādeḥ pramāṇasya parapratītyanupāyatvāt na tena vāde
sādhanopālambhau śakyakriyau | tarkasya tu pratītisādhanatvamapi tāvat na
saṃbhavati , saṃbhavanāpratyayasvabhāvatvāt | kimuta parapratyāyanāṅgateti na
tarāṃ tasya sādhanopālambhahetutvam | satyamevam — iha tu na pramāṇaśabdena
pratyakṣāderabhidhānam ; api tu pramāṇamūlā avayavāḥ ucyante | taiśca
siddhyupālabdhī kriyete | evaṃ tarkasya tu svataḥ sādhanopālambhakaraṇakauśalaśūnyātmano'pi pramāṇānugrāhakatvāt pāramparyeṇa taddhetorāśayaśuddhipradarśanārthamupādānam || pañcāvayavopapannadalaprayojanam

[11,2.584.47]

yadyevaṃ pramāṇapadenaiva tanmūlāvayavapratipādanāt paṃcāvayavopapannagrahaṇamatiricyate ||

[11,2.584.48]

tatra ke cidācakṣe — pramāṇatarkasādhanopālambha iti vādalakṣaṇe , chala
jātinigrahasthānasādhanopālambha iti ca jalpalakṣaṇe śravaṇāt , vāde sarvātmanā chalādiniṣedhaprasaktau katipayanigrahasthānodbhāvanābhyanujñānārthaṃ paṃcāvayavopapannagrahaṇam ||

[11,2.584.49]

anena ca hīnaṃ — anyatamenāpyavayavena nyūnam , hetūdāharaṇābhyāmadhikaṃ — adhikamiti nyūnādhikayorudbhāvanamanujñāyate | siddhāntāviruddhagrahaṇenāpi — "siddhāntamabhyupetya tadvirodhī viruddhaḥ" iti viruddhākhyahetvābhāsodbhāvanamanujñātam — ityevaṃ vāde trīṇi nigrahasthānānyudbhāvanīyāni || vāde codanīyanigrahasthānāni

[11,2.584.50]

anye vadanti — viruddha eva hetvābhāso vāde codyate , nānaikāntikādi
riti | kathametat yujyate ? "nigrahasthānebhyaḥ pṛthagupadiṣṭā hetvabhāsā
vāde codanīyā bhaviṣyanti" iti — bhāṣyakāravacanāt pramāṇapadena ca
tanmūlāvayavākṣepāt pramāṇābhāsamūlanirāse sati sakalahetvābhāsodbhāvanamapi tatra siddhamiti ||

[11,2.584.51]

siddhāntāviruddhagrahaṇena "siddhāntamabhyupetyāniyamāt kathāprasaṅgaḥ
apasiddhāntaḥ" ityapasiddhāntākhyanigrahasthānābhyanujñānamityevamaṣṭau nigrahasthānāni vāde udbhāvyanta iti — tadanupapannam — na hi trīṇi vā aṣṭau
vā vāde nigrahasthānāni codanīyānīti codanārvaidikī , rājaśāsanaṃ vā |
vastupariśuddhisādhanaṃ sarvameva tatra prayogārham | ayaṃ tu viśeṣaḥ — jalpe
kasyāṃcidavasthāyāṃ buddhipūrvakamapi chalādiprayogaḥ kriyate | vāde tu natathā teṣāṃ prayogaḥ | bhrāntyā tu kathaṃcitprayuktānāmavaśyamudbhāvanam ;
anudbhāvane vastupariśuddherabhāvāt || svamatena dalaprayojanam

[11,2.584.52]

kathaṃ tarhīdaṃ padadvayaṃ — siddhāntāviruddhaḥ , paṃcāvayavopapanna iti |
apasiddhāntādisamyagdūṣaṇadikpradarśanena evaṃprakāravastuśuddhyanuguṇanigrahasthānajātābhyanujñānārthamevetyabhiyuktāḥ | apratibhāvikṣepādayo hi na
vāde parājayahetavaḥ , kṣaṇāntareṇāpyāgatya anusmṛtya ca sādhanamupālambhaṃ
vā tatra pravadanna parājīyate | pratijñāhānyādi tu samyakparājayakāraṇamakhilamābhyāṃ padābhyāmabhyanujñātamatreti || pramāṇatarkadalaprayojanam

[11,2.584.53]

nanu ! idānīṃ pramāṇatarkagrahaṇamapārthakam , paṃcāvayavopapannapadenaiva
pramāṇamūlāvayavopadeśāt , vastupariśuddhyanuguṇanigrahasthānābhyanujñānācca
kimiva noktam — na — abhiprāyanairmalyanivedanadvārakavādajalpavivekapratipādanārthatvāt | svapratipattisādhanamapi pratyakṣādi vāde prayoktumucitaṃ ,
āśayaśuddhimupadarśayitum | "atra vastuni mama prathamaṃ tarkaḥ itthaṃ pravṛtta
āsīt , tataḥ pramāṇamidaṃ pravṛttam" ityevamādyapi tatra vaktavyam | ata
eva cānyatarapakṣanirṇayāvasāna eva bhavati vādaḥ | na jalpavat alīkadūṣaṇāḍambaraviracitaparaparibhavaparyavasāno'pīti tathā buddhipūrvamābhāsānāmaprayoga iti nirmatsarakathātvamasyoktamiti akaluṣākūtakathanāya pramāṇa
tarkapadam || pramāṇatarkadalaprayojanāntaram

[11,2.584.54]

api ca sādhanopālambhavyatiṣaṅgapratipādanamapi tasya phalam |
ubhāvapi parasparamanubandhena vādibhyāṃ parīkṣyamāṇau pakṣapratipakṣau vādatāṃ
prayojayataḥ , na tu svaguhe śāstre vā vivicyamānau | pramāṇaireva vāde , chalādibhireva jalpe vyavahāra iti niyamaśaṅkānirasanamapi tatpadopādānaprayojanamuktamanyairiti kṛtamativistareṇa | sarvathā vādalakṣaṇaṃ sustham || vādaṃ tu nirṇayaphalārthibhireva śiṣyasabrahmacārigurubhiḥ sahavītarāgaiḥ | na khyātilābharabhasaprativardhamānaspardhānubandhavidhurātmabhirārabheta ||

[11,2.584.55]

iti vādaparīkṣā — jalpaparīkṣā"yathoktopapannaḥ chalajātinigrahasthānasādhanopālambhaḥ jalpaḥ || 1.2.2 ||" (nyā. sū.)

[11,2.584.56]

yathoktopapannagrahaṇena sarvātideśe vādajalpayoraviśeṣa iti śaṅkamānāḥ kecana pakṣapratipakṣaparigrahamātrātideśameva vyācakṣate | iyatastu
pūrvasūtrānuvṛttyāpi siddheḥ mandaphalameva "yathoktopapanna"vacanaṃ bhavediti
samastāditideśa eva varam | na ca tatrāpi vādajalpayoḥ sāmyam , gamyamānārthānatideśāt | śrauta evārthaḥ atidiśyate , na gamyamānaḥ |
tatkṛta eva ca tayorbhedaḥ ||

[11,2.584.57]

tathā ca pramāṇatarkasādhanopālambha ityatra gamyamāno'rthaḥ abhiprāyaniyamaḥ | sa nātidiśyate | siddhāntāviruddhaḥ paṃcāvayavopapannaḥ ityatrāpi buddhipūrvakajātyādiprayogapratiṣedhatadudbhāvananiyamarūpaḥ gamyamāno'rthaḥ |
so'pi nātidiśyata iti kutastayoravivekaḥ | ata eva ca buddhipūrvaka
prayogānujñānāya chalajātinigrahasthānasādhanopālambha ityuktam || jalpe chalāderabhyanujñānam

[11,2.584.58]

bhavatvevam ! chalādīnāṃ tvasaduttaratvāt kathamiva sādhanopāsambhahetutvam | parapakṣapratikṣepadvārakamiti cet — na — asaduttaratvena pratikṣepe
'pi teṣāmasāmarthyāt | evamapi ca sādhanagrahaṇamanarthakameveti — satyamevedam — kintu kasyāṃcidavasthāyāṃ svapratipattisādhanopahitatattvajñānarakṣāyai tānyapi vyāpriyante | yadā jānannapi parapakṣakaśimānam ,
svapakṣedraḍhimānaṃ ca kvacidavasare paraprayukte sādhane dūṣaṇaṃ sapadi na paśyati ,
svapakṣasādhanaṃ ca jhaṭiti na smarati , tadā chalādibhirapyupakramya paramabhibhavati , ātmānaṃ ca rakṣatīti || chalādiprayogaphalam

[11,2.584.59]

nanu ! yadi paro'pi chalādīni jānīyāt , teṣu cānurūpamuttaramabhidadhīta , kathaṃ jīyeta ? pratyuta jayatyeva — satyam — tathāpyekāntaparājayāt varaṃ saṃdeha iti yuktameva tatprayogeṇa sphuṭāṭopakaraṇam ||

[11,2.584.60]

nanu ! īdṛṃśi prayojanāni jigīṣato janasya jānapadasadasi bhavanti |
tasyāpi na nipuṇamatipariṣadi | mumukṣostu dūrāpetaiva katheyamiti kathamiha mokṣaśāstre jalpādyupadeśaḥ ? — naitedevam — mumukṣorapi kvacitprasaṅge
tadupayogāt | tathoktaṃ "tattvādhyavasāyasaṃrakṣaṇārthaṃ jalpavitaṇḍe , bījaprarohasaṃrakṣaṇārthaṃ kaṇṭakaśākhāvaraṇavat" (nyā. sū.. 4.5...) iti || vitaṇḍādiprayogakālaḥ

[11,2.584.61]

yadi hi kvacidāśrame sukhamāsīnaṃ anekaśiṣyagaṇopāsyamānaṃ rahasyatattvamupadiśantaṃ śāntamānasamācārya anāryaḥ kaścidvipaścidāgatya duradhigatakatipayākṣaracayajanitagurutaragarvagadgadayā girā "bhostapasvin ! kiṃvyākhyāyate ? huṃ ! ānvīkṣakī ! saralamatipriyeyaṃ vidyā | kva vedāḥ !
kvavedaprāmāṇyam ! kvātmajñānam ? kvāpavargaḥ ? ityādi mandaṃ mandaṃ
vihasya sahasā duṣṭamedha iva prakaṭitākāṇḍadaṇḍakāśaḍambaravitrāsitāśramamṛgavargamudgrāhayan ākulayati , tadā jagajjālamindrajālapaṇḍitavilasitamiti jānannapyācāryaḥ yadi tamupekṣate , tiraskaroti , sadyaḥ samyaksādhanāpratibhāse'pi yadi chalādibhirenaṃ na śamayati ; tadā tasmin gate
tata utthāya śiṣyagaṇā brūyuḥ "kaṣṭamasthāne" kliṣṭāḥ smaḥ || yo'sāvasmākamācāryaḥ prakhyāto nyāyavittamaḥ | adya tvāgatya so'nyena paṇḍitena parājitaḥ || tacchrutvā jana itaro'pi satpathāsthāśaithilyātsapadi tameva mā'nuyāsīt | tannūnaṃ paribhavabhūmikāmasabhyonetavyaḥ sadasi sa vāvadūkapāśaḥ || tadvidhānaghaṭane nirargalaṃjalpamastramupadiṣṭavān muniḥ | ānuṣaṅgikamapi prayojanaṃtasya rāgijanatāsu varṇitam ||

[11,2.584.62]

iti jalpaparīkṣā — vitaṇḍāparīkṣā"sa pratipakṣasthāpanāhīno vitaṇḍā || 1.2.3 ||" (nyā. sū.)

[11,2.584.63]

sa eva yathoktalakṣaṇakaḥ jalpaḥ vitaṇḍā bhavati | ko viśeṣa iti
cet — āha — pratipakṣasthāpanāhīna iti | uttarapakṣavādī vaitaṇḍikaḥ |
prathamavādī prathamasādhyamānapakṣāpekṣayā | tatpakṣaḥ hastipratihastinyāyena
pratipakṣa ityucyate | tamasāvabhyupagacchatyeva , na tatra sādhanamupadiśati ,
parapakṣamevākṣipannāste | tarhi sādhanādvinā pakṣo'pi so'sya nāstye
veti || sthāpanāpadaprayojanam

[11,2.584.64]

pratipakṣahīno vitaṇḍetyucyatām , kiṃ sthāpanāgrahaṇena ? — na — abhyupagamamātreṇa tadbhāvāt | tamanabhmupagamya pralapataḥ kastasya śṛṇuyāt |
aupacāriko vā paramataparākaraṇarūpa evāsya pakṣaḥ | tasmin hi sati
svapakṣo hi tasya siddhyediti | paramatākṣepapravaṇapravṛtteśca balāt dvitīyapakṣavādyeva vaitaṇḍika iti | tadevaṃ pakṣo'syāstīti , sādhanaṃ tu nāstīti
samyaksūtritaṃ "sa pratipakṣasthāpanāhīno vitaṇḍā" iti || ityudāhṛtamidaṃ kathātrayaṃyatparasparaviviktalakṣaṇam | sthūlamapyanavalokya kathyatevāda eka iti śākyaśiṣyakaiḥ ||

[11,2.584.65]

iti vitaṇḍāparīkṣā — hetvābhāsaparīkṣā

[11,2.584.66]

pakṣadharmatvādīni paṃca lakṣaṇāni hetoruktāni | teṣāmekaikāpāyāt
paṃca hetvābhāsā bhavantīti tān darśayitumāha — "savyabhicāraviruddhaprakaraṇasamasādhyasamātītakālā
hetvābhāsāḥ || 2.2.4 ||" (nyā. sū.)

[11,2.584.67]

atra hetvābhāsaśrutireva nirvacanasahitā sāmānyalakṣaṇaṃ bodhayati — "ahetavaḥ hetuvadābhāsanta iti hetvābhāsāḥ" iti | lakṣaṇaikadeśayogācca
hetuvadābhāsanaṃ , ahetorapyupapadyate | sakalalakṣaṇāpāye'pi paṃcamīnirdeśādiḥ
bhramaheturityeke ||

[11,2.584.68]

savyabhicārādipadaparyantavartinī tu saiva śrutiḥ vibhāgamavagamayati ,
pramāṇaśrutivadityuktam | pakṣadharmatādilakṣaṇānāṃ ca kramaniyamābhāvāt
sādhyasamaviruddhasavyabhicārātītakālaprakaraṇasamā hetvābhāsā iti pāṭho
nāśritaḥ || hetvābhāsasaṃkhyāvimarśaḥ

[11,2.584.69]

nanu ! traya eva hetvābhāsā iti śākyāḥ — na — pratyakṣāgamabādhitasya ca hetoḥ pūrvaṃ pradarśitatvāt ||

[11,2.584.70]

nanu ! ekasyaiva rūpadvayavaikalyāt kathaṃ na ṣaṣṭhādayaḥ tatprabhedāḥ syuḥ
yathā "anityaḥ śabdaḥ cākṣuṣatvāt" iti | eṣa hi pakṣe vṛttyabhāvādasiddha
ucyatām , uta sāmānyādeḥ vipakṣādapracyutaḥ savyabhicāraḥ , uta jātyantarameva tābhyāmiti — naitadevam — ekaikarūpāpāyanimittabhedapaṃcakapratipādane kṛte
dvitrirūpāpāyāt na rūpāntaramavatarati , kintu teṣāmeva samāveśaḥsyāt ||

[11,2.584.71]

api ca prathamagṛhītānyatamarūpavaikalyalabdhaikahetvābhāsarūpe'smin
kiṃ rūpāntaranirūpaṇenetyāstāmetat || aprayojakahetorasiddhāvantarbhāvaḥ

[11,2.584.72]

nanu ! aprayojako nāma ṣaṣṭho hetvābhāsaḥ samastīti na punarapi
paṃcatvam — na — tasyānyathāsiddhatvena asiddha evāntarbhāvaṃ vakṣyāmaḥ |
avāntarabhedavivakṣāyāṃ tu hetvābhāsānāmiyattāniścayaḥ na śakyakriyaḥ , na ca
saprayojana iti paṃcaiva hetvābhāsā iti siddham || savyabhicāralakṣaṇam

[11,2.584.73]

teṣāṃ savyabhicārastāvaducyate — "anaikāntikaḥ savyabhicāraḥ || 1.2.5 ||" (nyā. sū.)

[11,2.584.74]

vyabhicāraḥ ekatra vyavasthā'niyamaḥ | tena saha vartata iti savyabhicāraḥ — vipakṣādapracyuta ityarthaḥ | ekasmin ante bhavan aikāntikaḥ | tadviparyāyādanaikāntika iti sa evārthaḥ | evamiha lakṣyalakṣaṇapadayoḥ yathākāma
mabhyupagamaḥ , na pratyakṣādivat vyavasthayā ||

[11,2.584.75]

savyabhicārapade lakṣyābhidhāyini lakṣaṇavacanamanaikāntikapadam ,
anaikāntikapade tu lakṣyavācini savyabhicārapadaṃ — lakṣaṇapratipādakaṃ prasiddhyaprasiddhivibhāgāpekṣayā pikakokilavat draṣṭavyam | "pikaḥ kokilaḥ"
ityukte yasya pikaśabdārthaḥ prasiddhaḥ , sa tataḥ kokilaśabdārthamavabhotsyate |
prasiddhakokilaśabdārthastu pikaśabdārthamiti || anaikāntikapadārthaḥ

[11,2.584.76]

āha , bhavatvevam ! idaṃ tu cintyatām | "anaikāntikaḥ" iti
kimayaṃ paryudāsaḥ , prasajyapratiṣedho vā ? kiṃcātaḥ ? paryudāsapakṣe svapakṣaniyatādaikāntikādanyaḥ yaḥ , sa evānaikāntika iti sa evaiko hetvābhāsaḥ
syāt | prasajyapratiṣedhe tvaikāntikābhāvasya nivṛttirūpasya hetvābhāsatā
bhavet , na lakṣyatvenābhimatasya vipakṣavṛtteḥ hetvantarasya prameyatvāderiti —
ucyate — praśna evāyamanupapannaḥ | saṃśayāno hiparaṃ pṛcchati | saṃśayaścobhayathā darśanādbhavati | na ca nāmapada saṃbaddhasya nañaḥ dvayī vṛttirdṛṣṭā | "aśrāddhabhojī" ityādau hi bhujinā nañ saṃbadhyate , "śrāddha
na bhuṅkte" iti ; na tu nāmnā śrāddheneti || nāmapadasaṃbaddhanañaḥ paryudāsa evārthaḥ

[11,2.584.77]

ākhyātenāpi prayojyamānaḥ kvacit prakaraṇasāmarthyānurodhāt
pratyayārthasaṃbandhamavadhūya dhātvarthameva kevalamāliṅgan paryudāsavṛttirbhavati — "nekṣetodyantamādityam" iti | na tu nāmnā saṃbadhyamānaḥ kvacidapiparyudāsavṛttimullaṅghya prasajyapratiṣedhamātraparatāmabalambamāno dṛśyate |
abrāhmaṇādau sarvatra tadanyāvagatidarśanāt iti kutastyaḥ saṃśayaḥ || paryudāsapakṣoktadoṣaparihāraḥ

[11,2.584.78]

athavā kimanayā'vāntaracintayā ! yathā pṛṣṭaṃ kṛta evottaramucyate |
ekasminnanityapakṣe nityapakṣe vā niyataḥ ekāntikaḥ ekapakṣavṛttirucyate |
tato'nyaḥ pakṣadvayavṛttiḥ anekāntiko bhavati | evaṃ na sarve hetvābhāsāḥ
pakṣadvayavṛttaya iti na saṃkhyāhāniḥ ataḥ paryudāsapakṣe tāvanna doṣaḥ || pratipedhārthakatve'pi na doṣaḥ

[11,2.584.79]

prasajyapratiṣedhe'pi — aikāntiko na bhavati yaḥ , sa evāheturiti na
nivṛttimātraparatvam | aśrāddhabhojīti kṛtā puruṣa ucyate , na śrāddhabhojanābhāvamātram | evamihāpi taddhitenaikāntaniyatatāpratiṣedhaviśiṣṭaḥ
heturevocyate , nābhāvamātram — ityevamubhayathā'pi na doṣaḥ ||

[11,2.584.80]

tasyodāharaṇaṃ — nityaḥ śabdaḥ prameyatvāt — iti | eṣa hi nityānityapakṣayoranyatarasminnapi na niyata iti vipakṣavṛttitvādanaikāntika
ukto bhavati || paroktānaikāntikavibhāgavimarśaḥ

[11,2.584.81]

nanu ! ṣaṭprakāraḥ parairanaikāntika iṣyate | sapakṣaikadeśavṛttiḥ vipakṣa
vyāpī , vipakṣaikadeśavṛttiḥ sapakṣavyāpī , ubhayapakṣaikadeśavṛttiḥ , ubhayapakṣavyāpīti sādhāraṇaḥ catuṣprakāraḥ | asādhāraṇaḥ viruddhāvyabhicārī
ceti | sa kathamiha na nirdiśyate — ucyate — sapakṣavyāptyādibhedadarśanaṃ
tāvat aprayojanakam , aśakyaṃ ca ; hetvābhāsānāmavāntarabhedānantyāt |
vipakṣādvyāvṛttiryasya nāsti , sa savyabhicāraḥ — ityanyatamaheturūparahitatvamanaikāntikalakṣaṇamiha vivakṣitam | taccoktameva | kimavāntarabhedaparigaṇanena ||

[11,2.584.82]

asādhāraṇaviruddhāvyabhicāriṇau tu na saṃsta eva hetvābhāsāviti na
vyākhyāyete || asādhāraṇānaikantiko nātiriktaḥ

[11,2.584.83]

nanu ! sādhāraṇavadasādhāraṇasyāpi gandhavattvādeḥ saṃśayahetutvadarśanāt
kathamasaṃbhavaḥ ? anekadharmopapatteśca saṃśayaḥ bhavadbhirapi vyākhyāta eva — naitadevam — ubhayaviśeṣasahacaritadharmadarśanaṃ hi tadanusmaraṇayuktena saṃśayamupajanayati | asādhāraṇastu asādhāraṇatvādeva na tatsahacaraḥ kadācidupalabdha
iti kathaṃ saṃśayahetuḥ ?

[11,2.584.84]

kathaṃ tarhyanekadharnopapatteriti varṇyate ? varṇitametat | vastuno hi
viśeṣadharmaḥ kaścidasādhāraṇaḥ kenāpi dharmāntareṇa sahacarito dṛṣṭaḥ , so'ya
śabde vibhāmagajatvākhyo dharmaḥ kenaciddharmāntareṇa dravyatvena guṇatvena vā sahacarito bhaveditītthamanekadharmopapatteḥ saṃśayo varṇitaḥ ||

[11,2.584.85]

tadihāpi gandhavattvamasādhāraṇameva yadi saṃśayahetutayā varṇyate , tarhi
sādhāraṇāt vastudharmatvādeva saṃśayo bhavet , nāsādhāraṇāt gandhavattvāt |
na hi tannityānityayoranyatareṇāpi sahacaritamupalabdham | vastudharmastu
dharmāntarānuyāyī dṛśyata iti vastudharmatvameva tatkāraṇam | ataḥ "nityā
bhūḥ , gandhavattvāt" ityasādhāraṇānaikāntikaḥ na vaktavyaḥ || viruddhāvyabhicāro'pi nātiriktaḥ

[11,2.584.86]

viruddhāvyabhicaryapi na vācya eva , ekatra dharmiṇi parasparaviruddhadvayaprayojakahetudvayopanipātasyānupapatteḥ ||

[11,2.584.87]

nanu ! "pratyakṣo vāyuḥ , sparśavattvāt , ghaṭavat" "apratyakṣo vāyuḥ ,
arūpatvāt , ākāśavat" ityasti hetudvayasannipātaḥ | ta eva ca viruddhāvyabhicāryucyata iti — atra tāvat etadeva vaktavyam — ko'yamapūrvaḥ prāmāṇikavyavahāraḥ īdṛśaḥ , yat anumānena pratyakṣatvamapratyakṣatvaṃ vā sādhyata
iti | indriyajapramitiviṣayo hyarthaḥ pratyakṣo bhavati | sa eṣa vāyuḥ
yadīndriyaje pratyaye pratibhātyeva , kimanumānena | atha tatra na pratibhāti
tathāpi kimanumāneneti || viruddhāvyabhicāriṇo'prayojakatvam

[11,2.584.88]

kiṃca anayoranyataro hetuḥ avaśyamaprayojakaḥ , vastunaḥ dvairūpyānupapatteḥ |
hetau ca prayukte tadguṇadoṣaparīkṣaṇameva prativādī vidhattām , ko'vasaraḥ
pratihetūpanyāsasya | viḍambanārthastaṭupanyāsa iti cet — na — viḍambanopanyāsasya jātyuttaraprakāratvāt | iha ca hetvābhāsāḥ vāstavā evānumānadoṣāḥ | ekatra prayojakavṛddhahetudvayasamāveśāsaṃbhavasyoktatvāt | kathaṃ
tarhi prakaraṇasama iti cet , tatraiva viśeṣaṃ vakṣyāmaḥ || viruddhāvyabhicāriṇaḥ vipratipattirūpatvaṃ vā

[11,2.584.89]

atha hetuprayogarahitobhayavādiparigṛhītapakṣapratipakṣopanyāsamātraṃ
viruddhāvyabhicāriṇo rūpamucyate , so'yaṃ vipratipatteḥ saśayo bhavati , na
hetvābhāsādasmāditi ||

[11,2.584.90]

api ca , yadi saṃśayajanakatvaṃ anaikāntikalakṣaṇamucyeta — kāmamasādhāraṇasya vā viruddhāvyabhicāriṇo vā yathā tathā saṃśayahetutāmadhiropya kathyatāmanaikāntikatā , na tu saṃśayajanakatvaṃ tallakṣaṇam , indriyā
derapi tajjanakatvena tathābhāvaprasakteḥ | api tu pakṣadvayavṛttitvamanaikānti
kalakṣaṇam | sa tu pakṣadvayavṛttitvāt saṃśayamapi janayatīti vastusvabhāvo
'yam | ataḥ asādhāraṇaviruddhāvyabhicāriṇoḥ kathaṃcitsaṃśayahetutve'pi
pakṣadvayavṛttyabhāvat nānaikāntikavarge'ntarbhāvaḥ | kva tarhi tāvantarbhaviṣyataḥ ?
jātyuttarāṇāmānantyāt teṣviti vakṣyāmaḥ || tasmādasādhāraṇasaṃjñakasyahetorviruddhāvyabhicāriṇo vā | vipakṣavṛttitvamatarkayantaḥvadantyanaikāntikatāṃ na tadjñāḥ || viruddhalakṣaṇam"siddhāntamabhyupetya tadvirodhī viruddhaḥ || 1.2.6 ||" (nyā. sū.)

[11,2.584.91]

sapakṣavipakṣayoḥ vṛttyavṛttī hetorlakṣaṇam | te yasya viparyaste dṛśyete ,
yaḥ sapakṣe na vartate , vipakṣe ca vartate , saḥ sādhyaviparyayasādhanāt viruddho
bhavati ; so'yamucyate — siddhāntamabhyupetyeti ||

[11,2.584.92]

siddhāntaśabdaḥ yadyapi dharmaviśiṣṭe dharmiṇi vyākhyātaḥ , ayamitthamityabhyupagamaviṣayīkṛto'rthaḥ siddhānta iti — tathāpīha tadekadeśasādhyadharmaviṣayo lakṣyate | taṃ siddhāntaṃ sādhyadharmamabhyupagamya yo viruṇaddhi —
vyāhanti — tadviparyayaṃ sādhayati sa viruddha ityarthaḥ || sūtrārthavarṇanam

[11,2.584.93]

nanu samānakartṛkayoḥ ktvāpratyayaḥ smaryate | iha ca hetoracetanasyābhyupagamena kartṛtvāsaṃbhavāt puruṣastatkartā bhavet | "siddhāntaṃ ca viruṇaddhi
hetuḥ" iti bhinnakakatṛtvamucyate — ucyate samānakartṛkatvasiddhaye hetorevābhyupagame kartṛtvamupacārādvarṇayiṣyate | hetubalāt puruṣeṇābhyupagamaḥ kriyamāṇaḥ hetunava kṛto bhavati | evaṃ ca sa evābhyupagantā , sa eva viruṇaddhīti na bhinnakartṛkatvam ||

[11,2.584.94]

nanu ! upacāraparigrahaścedabhimataḥ , tadatra tritayaṃ vaktavyam — mukhye'rthe pramāṇabādhaḥ , nimittam , prayojanaṃ ceti | mukhye'rthe pramāṇabādhaḥ ,
ukta eva hetoracetanatvam | nimittamapyasti hetusādhanako hyabhyupagama
iti | prayojanaṃ tu viśeṣaviruddhānāṃ hetvābhāsatvanivāraṇam ||

[11,2.584.95]

siddhāntaśabdasyāpi samudāyavācinaḥ yadekadeśe'vasthāpanaṃ , tasyāpi
viśeṣaviruddhavyavaccheda eva phalam || viśeṣaviruddhasya na hetvābhāsatā

[11,2.584.96]

viśeṣaviruddhānāṃ hi hetvābhāsatvābhyupagame sarvānumānocchedaprasaṅgaḥ
na hi tathāvidho heturiha jagati kaścidavāpyate , yaḥ sādhyasiddhaye'bhidhīyamānaḥ dharmasya vā dharmiṇo vā viśeṣaṃ na kaṃcana bādhate | tathāhi — "anityaḥ śabdaḥ , kṛtakatvāt" iti sakalatākikagṛhaprasiddha eṣa hetuḥ
anityatāṃ sādhayannapi "yadyatkṛtakam , tattadaśrāvaṇaṃ dṛṣṭam" | yo yaḥ kṛtakaḥ
sa sa vyomaviśeṣaguṇo na bhavati iti dharmiṇo viśeṣaṃ bādhata evetyahetuḥ
syāt | na caivaṃ yuktamiti na viśeṣaviruddho nāma hetvābhāsaḥ abhyupagantavyaḥ ; kintu sādhyasvarūpaviparyayasādhana eveti || paroktaviruddhavibhāgasyāyuktatā

[11,2.584.97]

ata eva yathā tīrthāntare varṇyate — viruddhaścatuṣprakāraḥ — dharmasvarūpaviparītasādhanaḥ , dharmisvarūpaviparītasādhanaḥ , dharmaviśeṣaviparītasādhanaḥ ,
dharmiviśeṣaviparītasādhana iti | tatheha neṣyate , atiprasaṅgasya darśitatvāt iti | asyodāharaṇaṃ — "nityaḥ śabdaḥ , kṛtakatvāt" ityādi || viruddhasya vyabhicārivailakṣaṇyam

[11,2.584.98]

nanu ! ekaikalakṣaṇāpāyāt paṃca hetvābhāsā ityuktam | asya ca
hetorubhe lakṣaṇe na staḥ | yathā hyasya sapakṣe vṛttirnāsti , tathā vipakṣādapi
vyāvattiḥ | yadi hi sapakṣādiva vipakṣādapi vyāvṛtta eṣa bhavet gandhavattvavadasādhāraṇa eva syāditi — satyamevam — vipakṣādavyāvṛttiḥ vyabhicāraṃ
prati prayojakatāṃ pratipadyate | pratipakṣagāmī hi vyabhicarita ityucyate |
sapakṣe vṛttivicchedastu viparyayasiddhau prayojaka iti satyāmapi vipakṣavṛttau
sapakṣavṛttivicchedanibandhanamevāsya viruddhatvamucyate | vipakṣādapracyutaḥ
svasādhyameva na sādhayet | sapakṣe tvavartamāno'sau viparītamapi sādhayatīti
tallakṣaṇāpāyakṛtamevāsya viruddhatvamācakṣata ityalaṃ sūkṣmekṣikayā |
tadidamuktaṃ "siddhāntamabhyupetya tadvirodhī viruddhaḥ" iti || apasiddhāntādīnāṃ viruddharūpatvapakṣaḥ

[11,2.584.99]

anye tvanyathā vyācakṣate — kila sādhyadharmaviparyayasādhakavat apasiddhāntapratijñāvirodhādayo'pi siddhāntavirodhinaḥ saṃgṛhītuṃ yuktā eva |
te caivaṃ vyākhyāyamāne na saṃgṛhītāḥ syuḥ | ktvāpratyayasiddhāntaśabdau
ca na samanvitau syātām | tasmādabhyupagatasiddhāntavirodhī iti sūtrārthe
varṇite , abhyupagataṃ siddhāntaṃ yo viruṇaddhi , sa viruddhaḥ | tatkālopātta
pratijñāviṣayīkṛtaṃ vā'vasarāntaravyavasthāpitaṃ vetyetatsaṃgrahaśca kṛto bhaviṣyati | siddhāntaśabdaśca na saṅkocito bhaviṣyati | ktvāpratyayastu
asaṅgatatvādupekṣyata eva , bhinnakartṛkatvāt ānantaryasya gamyamānasya
cānupayuktatvāditi || etatpakṣasya bhāṣyānuguṇatvam

[11,2.584.100]

tathā ca bhāṣyakāreṇa aviśeṣeṇa pūrvābhyupagatasiddhāntaviruddhamevodāharaṇamuktaṃ "so'yaṃ vikāro vyakterapaiti , nityatvapratiṣedhāt |
apeto'pyasti vināśapratiṣedhāt" iti | atra hi pratiṣiddhanityadharmatvādityayaṃ hetuḥ vyakterapeto'pi vikāro'pyastītyamuṃ siddhāntaṃ viruṇadi
anena vā viruddhyata iti || uktapakṣe'svārasyam

[11,2.584.101]

etattvahṛdayaṅgamamiva vyākhyānam | apasiddhāntapratijñāvirodhādeḥ
nigrahasthānasūtre hetvābhāsebhyaḥ pṛthagupadeśāt kimiha tatsaṅgraheṇa |
pratyuta , saṅgraha eva doṣaḥ | yo hi "mīmāṃsako'ham" ityabhyupagamya"anityaḥ śabdaḥ , kṛtakatvāt , ghaṭavat" iti brūyāt , na tasyāyaṃ hetuḥ
viruddho bhavet , api tu apasiddhāntanaivāsau nigṛhyeta | tasmāt
sādhyaviparyayasādhana eva viruddha ucyate , na tu pūrvābhyupagatasvasiddhāntaviruddhaḥ || uktapakṣasya sūtrānanuguṇatvam

[11,2.584.102]

na ca nirabhiprāya eva sūtrakṛtā ktvānirdeśaḥ kṛtaḥ , kintu tataḥ pratīyamānamānantaryamapyapekṣamāṇena | yo hi siddhāntamabhyupetya pratijñāya
tatsidhyarthatayopādīyamānaḥ tameva viruṇaddhi , sa viruddho hetvābhāsa
iti prāktanameva vyākhyānamanavadyam || ataḥ pratijñāviparītasādhanātviruddhatāmeti na heturanyathā | viśeṣabādhādinibandhanaṃ punaḥcahuprakāratvamasuṣya neṣyate || sapratipakṣalakṣaṇam"yasmāt prakaraṇacintā sa nirṇayārthamupadiṣṭaḥ prakaraṇasamaḥ
|| 1.2.7 ||" (nyā. sū.)

[11,2.584.103]

ekaikalakṣaṇāpāyanimittahetvābhāsapaṃcakapratijñānāt , asatpratipakṣatvalakṣaṇavaikalyāt kila prakaraṇasamo nāma hetvābhāso vaktavyaḥ | sa ca
na saṃbhavati , sapratipakṣasya hetorabhāvāt | advyātmakatvāddhi vastūnāmekatra parasparavirodhidharmadvayaprayojakahetusamāveśo nāstītyasakṛduktam | ataṃ
eva hi viruddhāvyabhicārī nirastaḥ | anumānaviruddhamanumānaṃ ca neṣyata eva |
tatkutaḥ sapratipakṣo hetvābhāsaḥ ? ataśca lakṣyābhāvāt kasyedaṃ lakṣaṇamityatrāha — yasmādityādi || sūtravyākhyānam

[11,2.584.104]

vicāryamāṇau prāguktalakṣaṇakau pakṣapatipakṣau prakaraṇam | tasya
cintā saṃśayāt prabhṛtyānirṇayāt yadyapi bhavati , tathāpīha vimarśātmikaiva
gṛhyate | sā yasmāt bhavati ||

[11,2.584.105]

kasmācca sā bhavati ? viśeṣānupalambhāt | sa eva viśeṣānupalambhaḥ yadi nirṇayārthamupadiśyate , tatprakaraṇamanativartamānatvāt prakaraṇasamo bhavati | nityaḥ śabdaḥ , anityadharmānupalabdheḥ , ākāśavat | anityaḥ
śabdaḥ , nityadharmānupalabdheḥ , ghaṭavat — iti | so'yaṃ sapratipakṣo heturiha lakṣyo
vidyate || viruddhahetudvayāsamāveśe'pi tathā prayogaḥ

[11,2.584.106]

na ca dravyātmakāni vastūni , pramātārastu rūpameṣāṃ niyatamavadhārayitu
maśaknuvanta evaṃ bhrāmyantīti ||

[11,2.584.107]

tathā hi — ekastadviśeṣānupalabdheḥ pakṣadharmānvayavyatirekātpaśyaṃstatheti sādhyaṃ budhyeta , tathaiva paraṃ pratyāyayediti | itaro'pi dvitīya
viśeṣānupalabdheḥ sādhanatāṃ buddhvā pratyavasthānaṃ ca karotīti svapratipattisākṣika evaiṣa prakaraṇasamo hetvābhāsaḥ || sapratipakṣasya itaravailakṣaṇyam

[11,2.584.108]

tathā ca na tāvadayaṃ samyagghetuḥ , pratipakṣopahatatvena svasādhyopasthānasāmarthyaśūnyatvāt | hetvābhāso'pi bhavan na tāvadasiddhaḥ , sādhye dharmiṇi
śabde'nupalabhyamānanityadharmatvasya hetoḥ sadbhāvāt | nāpi viruddhaḥ , sādhya ,
viparyayasādhananimittabhūtasapakṣavṛttyaviyogānupapatteḥ | nāpyanaikāntikaḥpakṣadvayasādhāraṇatvānavadhāraṇāt | saṃśayajanakatvaṃ tu na tasya lakṣaṇamityuktameva || sapratipakṣasyānatiriktatvākṣepaḥ

[11,2.584.109]

nanu ! ekasmin pakṣe niyataḥ aikāntika , tadviparyayādanaikātikaḥ |
sa cāyaṃ nityānityapakṣayoranyataratrāpi na niyata iti anaikāntika eva
syāt | api cāhuḥ — "aprāmāṇyaṃ tridhā bhinnaṃ mithyātvājñānasaṃśayaiḥ"

[11,2.584.110]

(ślo. vā. 1.1.2 ślo 54)

[11,2.584.111]

iti | tatra yathā indiyāderabodhakatvādvā saṃśayaviparyayasvabhāvāvabhāsasamutpādanadaurātmyādvā bhavatyaprāmāṇyavyavahāraḥ , evamanumānamapi tenaiva
vartmanā pramāṇābhāsatāmabalambate || hetvābhāsatraividhyākṣepaḥ

[11,2.584.112]

tatrāsiddhastāvadalabhamāno dharmiṇi vṛttiṃ tatra sādhyadharmadhiyamādhātu
manadhikṛta ityajñānaphalatvādaprāmāṇyaphalamanubhavati ||

[11,2.584.113]

viruddhastu viparyayasādhana iti bhavanta eva pratipannāḥ ||

[11,2.584.114]

saṃśayajanakastvanaikāntiko bhavitumarhati | na tu pāribhāṣikavipakṣa
vṛttitvameva tasya lakṣaṇamucitam | ubhayamapi cānyatarapakṣaniyamavirahitatanuriti kimiti na bhavati vimarśamupadadhadanaikāntika iti traya eva
hetvābhāsāḥ || sapratipakṣasyātiriktatvasādhanam

[11,2.584.115]

ucyate — na phalaniyamena lakṣaṇaniyamaḥ kartuṃ śakyate | yadyapi dvividhaṃ trividhaṃ
bhavatyapramāṇaphalam , tathāpi na trilakṣaṇake liṅge'vinābhāvaḥ parisamāpyate , api tu paṃcalakṣaṇaka iti prasādhito'yamarthaḥ | tadvaikalyācca
hetvābhāsānāmapi paṃcatvameva | phalaṃ tu dvividhamastu , trividhaṃ vā | na hyapratipattijanakaṃ kiṃcilliṅgamupalabhāmahe | na cāpratipattiḥ prayatnajanyā ,
prāgabhāvasya nisargasiddhatvāt — ityalamavāntaracintanena || sapratipakṣasyānekāntikavailakṣaṇyasū

[11,2.584.116]

na phalāpekṣaḥ liṅgalakṣaṇaniyamaḥ | tatra yathā pakṣadharmarahitatvamasiddhalakṣaṇam , evaṃ vyatirekavaikalyaṃ anaikāntikalakṣaṇam | eṣa ca
hetuḥ pakṣadharmānvayavyatirekāṇāmanyatamenāpi rūpeṇa na vikala iti kathamanai
kāntikatāṃ pratipadyeta | vyastatāyāṃ hi sarvāṇyetāni santi lakṣaṇāni |
samastastu nopanyasta eva hetutvena nityānityadharmānupalabdheriti || sapratipakṣasya saṃśayajanakatvam

[11,2.584.117]

nanu ! yadyasya pakṣadharmānvayavyatirekā nirapavādāḥ santi , kathaṃ tarhi
na heturevāyam | itarasyapi pakṣadharmānvayavyatirekāṇāṃ nirapavādānā
masaṃbhavāt so'pi na kathaṃ hetuḥ ? astviti cet — na — vastunaḥ dvairūpyānupapatteḥ |
evamimau hetū pakṣadvaye'pi buddhiṃ janayantau saṃśayamāvahataḥ , nānaikāntikavat
vipakṣavṛttitveneti hetvābhāsāntaratvam ||

[11,2.584.118]

evaṃvidhasya cāsya prakaraṇasamasya viruddhāvyabhicārīti nāma yadi
kriyate — tadapi bhavatu | na punaranaikāntikaprabhedatāmabalambate , tallakṣaṇāsaṃsparśāt | ubhayapratītijanakau hīmau hetū bhavataḥ , nobhayapakṣavṛttīti || sapratipakṣasya bādhādvailakṣaṇyam

[11,2.584.119]

nāpyayaṃ kālātyayāpadiṣṭaḥ , pratyakṣāgamayoranyatarasyāpi bādhakasyānu
palambhāt | anumānaṃ tu nānumānasya bādhakaṃ bhavituṃ kṣamamityuktam | na
cetaretaravādyapekṣayā'nayorasiddhatvamabhidheyam , saṃśayajanakatve'nubhavasiddhe
sati viśeṣānupalabdherapratyākhyeyatvāt || sapratipakṣasthale parasparapratighātāsaṃbhavaḥ

[11,2.584.120]

nanu ! niścitasya sādhanaprayogādhikārāt kathaṃcittāvat sādhanaṃ
prayuṃjīta | niścitatve ca taddharmānupalabdhyoḥ parasparamasiddhatvaṃ sthitameva — naitadevam — anyataradharmānupalabdhereva pakṣadharmatvānvayavyatirekāt
paśyannasau niścitatāṃ prāptaḥ , na dvitīyadharmānupalabdheḥ asiddhatāṃ buddhyamānaḥ | ata eva bhrāntimūla eṣa hetvābhāsaḥ | dvitīyadharmānupalabdhisiddhatvaniścaye tu samyagghetureva syāt | tadasiddhatvānavadhāraṇe'pyasau
svasya hetostrairūpyadarśanāt niścitamatirbhūtvā sādhanaṃ prayuṃjāna itareṇa tathaiva
niścitamatinā pratiprayoge kṛte , tasyāpi trairūpyamupalabhamānaḥ saṃśayamadhi
gacchatītyalaṃ prasaṅgena ||

[11,2.584.121]

tadevaṃ asiddhādilakṣaṇavaiparītyāt pratītyanuguṇaḥ prakaraṇasamo nāmāsaddho hetvābhāsaḥ || sapratipakṣaviṣaye pakṣāntaram

[11,2.584.122]

apare punaḥ udāharaṇāntaramasya vyāharanti — nityaḥ śabdaḥ , pakṣasapakṣa
yoranyataratvāt , ākāśavat | anityaḥ śabdaḥ , pakṣasapakṣayoranyataratvādeva , ghaṭavaditi ||

[11,2.584.123]

nanu ! pakṣasapakṣayoranyataraḥ pakṣo vā syāt , sapakṣo vā syāt , na
tṛtīyaḥ | na hi mitrāvarupayoranyataraḥ somo bhavatumarhati | tatra pakṣenyatara
śabdavācye'nanvayaḥ | na hi śabdākhyaḥ pakṣaḥ dharmī dharmyantare vartate | sapakṣe
tvanyatamābhidheye pakṣadharmatā nāsti | na hyākāśādiḥ sapakṣaḥ śabdākhye
dharmiṇi vartate || anyataratvaṃ na pratyekamātram

[11,2.584.124]

ucyate — na pakṣatvāditi hetuḥ prayuktaḥ , sapakṣatvāditi vā ; yenaivaṃ
syāt ; pakṣasapakṣayoranyataratvāditi | tacca dvayorapi kimapi sādhāraṇaṃ rūpam | na hi varuṇo yaṣṭavyaḥ" iti yādṛśī buddhiḥ , tādṛśyeva"mitrāvaruṇayoranyataro yaṣṭavyaḥ" iti | viśeṣaniṣṭhatāyāṃ tu balādāpādyamānāyāṃ sakalānumānocchedaḥ | na cānyataratvaṃ śabdamātrāropitaṃ rūpamavāstavamiti vaditumucitaṃ arthāsaṃsparśitāyāḥ pratikṣiptatvāt ||

[11,2.584.125]

anyataratvādityasiddho heturiti cet , kila pakṣa evāyaṃ , na pakṣasapakṣayoranyatara iti — tadayuktaṃ — yata evāyaṃ pakṣaḥ , tata evāyaṃ pakṣasapakṣayoranyataraḥ | na hyapakṣaḥ pakṣasapakṣayoranyataraḥ syāt | na hyavaruṇo mitrāvaruṇayoranyatara ityuktameva ||

[11,2.584.126]

pakṣo'pi ca bhavanneṣaḥ na pakṣatvādityanena rūpeṇa — hetūkriyate , kintu
anyataratvāditi | itthaṃ ca hetūkaraṇe naiko'pi doṣa iti || sapratipakṣodāharaṇāntaram

[11,2.584.127]

aparamudāharaṇam — "san sarvajñaḥ , itaratadviparītavinirmuktatvāt" "ghaṭavat" "asan sarvajñaḥ , itaratadviparītavinirmuktatvāt , kharaviṣāṇavat"
iti atrāpyākṣepapratisamādhānaprakāraḥ pūrvavadanusaraṇīyaḥ ||

[11,2.584.128]

dharmyasiddhatādi ca yatnataḥ paricintanīyam ||

[11,2.584.129]

evaṃjātīyakaṃ tūdāharaṇaṃ nānumodante matimantaḥ | yatra hi hetunā
svayamarthaṃ samyagasamyagvā'numāya pramātā parapratyāyanāya tameva hetuṃ
prayuṃjīta , sa prayujyamānaḥ vastubalapravṛttatayā hetūbhavati , hetvābhāsībhavati vā || uktānumānayoḥ anudāharaṇatvam

[11,2.584.130]

tathā hi — ārohapariṇāhavati puro'va'sthite dharmiṇi sthāṇugataviśeṣānupalambhāt ekasya puruṣa iti bhavati pratītiḥ , itarasya tu puruṣagata
viśeṣānupalabdheḥ sthāṇuriti bhavati matiḥ | evaṃ ca yadā'sāvekaḥ puruṣatva
siddhaye paraṃ prati sthāṇudharmāgrahaṇaṃ hetutvena brūyāt , itaro'pi puruṣadharmāgrahaṇena sthāṇutāṃ pratiṣṭhāpayan pratyavatiṣṭheta , tadā svapratītyanusaraṇapurasmarasādhanābhidhānāt bhrāntisaṃbhavācca yuktaṃ tathāvidhodāharaṇakīrtanam |
evaṃ "nityaḥ , śabdaḥ anityadharmānupalabdheḥ ākāśavat ; anityaḥ śabdaḥ ,
nityadharmānupalabdheḥ , ghaṭavat" ityapi draṣṭavyam || sapratipakṣahetvorvastivatvāvaśyakatā

[11,2.584.131]

yastu na vastumūlaḥ kevalotprekṣāmātrābalambanaḥ svapratītiṣu na dṛṣṭapūrvaḥ , kiṃ tadupanyāsena ?

[11,2.584.132]

etena sadvitīyaprayogā api pratyuktāḥ | yathā kvacit sādhanaprayoga
kṛte sati tatraivaṃ paraḥ pratyavatiṣṭhate — prastutasādhyadharmādhikaraṇatvaśūnyadharmighaṭānyatarasadvitīyo ghaṭaḥ , anutpannatvāt , kuḍyavaditi | yathā prastutena
siṣādhayiṣitena dharmeṇa śūnyaḥ yaḥ prakṛto dharmī ghaṭaśca , tayoranyatareṇa
sadvitīyo'yaṃ ghaṭākhyo dharmī , tatra hetuḥ anutpannatvam , tasya kuḍyādau
vyāptiriti || kevalasvabuddhikalpitatvasyāsapratipakṣatā

[11,2.584.133]

satyaṃ vadata , yadyasti loke kvacidīdṛśaḥ pratītikramaḥ — ghaṭaśca dharmī ,
dharmighaṭayoranyatareṇa sadvitīya ityatra anyataraśabdaḥ sāmānyavacano'pi
dharmiṇi vyākhyeyaḥ | na hi ghaṭa eva ghaṭena sadvitīyo bhavitumarhati ityalamalīkakalpanākauśalapratyākhyānena || samyagvā yadi vā 'nyathā vidadhate ye hetavaḥ saṃvidaṃdṛṣṭāḥ svātmani te prayoktumucitāḥ kāmaṃ parajñaptaye | ye tu svapratipattimeva na tathā kartuṃ kṣamāḥ kalpanāsāmarthyotthitavastuśūnyaghaṭanāḥ kiṃ tatprayoge phalam || anubhavāsiddhahetoḥ na sapratipakṣatvam

[11,2.584.134]

ye tu sūkṣmotprekṣaṇakṣamaprajñātiśayābhimānadurvidagdhāḥ tathāvidhānapi
prayuṃjate — kṛtakaracanācāturyaṃ taiḥ pradarśitamātmanaḥbhavati na punaśśuddhiḥ kācitprameyadiśaḥ kṛtā | kvacidavasare evaṃprāyāḥ parabhramakāriṇaḥkila saphalatāṃ dadhyuḥ jalpe yathā kathitaṃ purā || tatra tvetān kathayati paraḥ prājñamānī yadā vātasyākhyeyo nipuṇamatinā pūrvanītyā samādhiḥ | drādhīyasyā tadalamanayā tārkikammanyagoṣṭhyāhetvābhāsaḥ prakaraṇasamastveṣa nirṇīta eva || asiddhalakṣaṇam"sādhyāviśiṣṭaḥ sādhyatvātsādhyasamaḥ || 1.2.8 ||" (nyā. sū.)

[11,2.584.135]

anyataravādiprasiddhaṃanyataraṃ prati yat sādhayitumupādīyate , tat
sādhyam | tadaviśiṣṭo hetuḥ sādhyasamaḥ ||

[11,2.584.136]

kathaṃ sādhyena tulyatā hetoriti cet , āha — sādhyatvāditi | yathā
sādhyamasiddhatvāt sādhyam , tathā tatsidhyarthamupātto heturapiyaḥ asiddhatvāt
sādhyaḥ , saḥ sādhyāviśiṣṭatvāt sādhyasama ucyate ||

[11,2.584.137]

etaccānyatarāsiddhasyaiva lakṣaṇam | yathā mīmāṃsakaṃ prati "anityaḥ śabdaḥ
kṛtakatvāt , ghaṭavat" iti | na cākṣuṣatvāderubhayāsiddhasya sādhyatvaṃ saṃbhavatītyataḥ sakalāsiddhabhadasaṅgrahāya "sādhyatvāt" ityetatpadarahitaṃ "sādhyāviśiṣṭaḥ" ityevāsiddhalakṣaṇamupavarṇanīyam || sādhyasya rūpadvayam

[11,2.584.138]

sādhyasya ca rūpadvayamasti , asiddhatvaṃ sādhyatvaṃ ca | tatrāsiddhatvameva bhavati tavaviśiṣṭatvakāraṇaṃ ihāśrīyate sarvāsiddhabhedasādhāraṇam
na tu sādhyatvamanyatarāsiddhyekalagnamiti | evaṃcāsiddhatvamevāsiddhasya
lakṣaṇamuktaṃ bhavati | pakṣadharmatvaṃ yasya nāsti , sādhye dharmiṇi yo na
vartate — hetuḥ so'siddha iti || asiddhā anekavidhāḥ

[11,2.584.139]

tasya tu bhūyāṃso bhedā bhavanti — hetusvarūpe tāvat anyatarasya
vādinoḥ , dvayorvā ajñānam saṃdehaḥ , viparyaya iti | tathā tadāśraye'pi
dharmiṇi ekasya vā , dvayorvā tathaivājñānasandehaviparyayā iti | bhūyasi ca
pakṣīkṛte'rthe tadekadeśe kvacidvṛttiḥ , — taditaratrāvṛttiriti | ekadeśavṛttāvapi dvayorekasya vā tathaivājñānasaṃśayaviparyayā ityevaṃ prakārabhedodāharaṇa —
varṇanamalpaprayojanamiti na prastūyate || anyatarāsiddheḥ sarvasaṃpratipannatvam

[11,2.584.140]

anyatarāsiddhe tu na vivadante , pramāṇasyāpakṣapātitvāt | yadi tāvat
kṛtakatvaṃ śabde pramāṇato niścitaṃ , tarhi mīmāṃsakasyāpi tārkikasyeva
tatsiddhameva | atha tatrakṛtakatvaniścayanipuṇaṃ nāstyeva pramāṇam , tadā
tārkiko'pi tūṣṇīmāstām | dvayorapyasau cākṣuṣatvādivat na siddho
hetuḥ | vāṅmātreṇa tvasiddhikathanamasāṃpratam , atiprasaṅgāditi || asiddhasyānityadoṣatvam

[11,2.584.141]

satyamevaṃ — na sarvadā'nyatarāsiddhasya hetvābhāsatvaṃ samabhidadhmahe |
kintu kiṃcitkālamiti | yadaikena vādinā hetau prayukte dvitīyo vadati, "māṃ prati na siddha eṣa hetuḥ" iti | tadā hetoḥ prayoktrā tatsādhanamabhidheyam | anabhidhānātsa parājīyate | sādhane tu tenokte tadasiddhatodbhā
vanavādī parājīyata iti yāvattatsiddhau nopanyastaṃ sādhanaṃ , tāvadevāsau
anyatarāsiddhaḥ | anantaraṃ tu samyagghetuḥ ubhayāsiddho vā bhaviṣyatīti || vyadhikaraṇāsiddhisvarūpam

[11,2.584.142]

vyadhikaraṇāsiddhistu yathoktabhedāntargata eva | yathā "nityaḥ śabdaḥ
kākasya kārṣṇyāt" iti ||

[11,2.584.143]

kvacitpunaśca vyadhikaraṇāsiddho'pi bhavati gamaka ityeke | tadyathā
bahalabahalaḥ pracalajaladharaśyāmalavapuḥ ambaratalamākrāman dhūmaprabandhaḥ kṣoṇī
dhrakandarādipradeśadharmatvānavadhāraṇe'pi tatra gamayitumalamanalamiti
yadā vā "agnimāneṣu deśaḥ , dhūmopalabdheḥ" iti prayujyeta , tadā upalabdhe ,
rātmadharmatayā vaiyadhikaraṇye'pi gamakatā'stīti || anyathāsiddhasya nātiriktatvam

[11,2.584.144]

anye tu anyathāsiddhatvaṃ nāma tadbhedamudāharanti | yasya hetoḥ
dharmiṇi vṛttirbhavantyapi sādhyadharmapravṛttā na bhavati , so'nyathāsiddhaḥ |
yathā — "anityāḥ manaḥparamāṇavaḥ , mūrtatvāt , ghaṭavat" iti ||

[11,2.584.145]

nanu ! kathamayamanyathāsiddha ucyate ? kimiti saddhetureva na bhavati ?
kiṃ paramāṇuṣu mūrtatvaṃ na vartate ? kiṃ ghaṭādāvanityatayā vyāptaṃ na dṛśyate ?
kimākāśādeḥ khapuṣpādervā vipakṣānna pracyavate ? kiṃ pratyakṣeṇāgamena vā
bādhyate ? kiṃ pratipakṣeṇa prabādhyate ? yenābhāsatāṃ bhajate — na — pratibandhābhāvāt || anyathāsiddhasyāprayojakatvam

[11,2.584.146]

nanu ! paṃcānāṃ pratibandhalakṣaṇānāṃ katamadasya ślathībhūtam ? nānyatamasyāpi śaithilyaṃ brūmaḥ | tatkiṃ paṃcasvapi lakṣaṇeṣu na parisamāptaḥ
pratibandhaḥ ? na na parisamāptaḥ | kā tarhīyaṃ viḍambanā — paṃcasu lakṣaṇeṣu
pratibandhaḥ parisamāpyate , tāni cāsya santyeva | na caiṣa pratibandhaḥ iti
kaitavam — ucyate — prayojyaprayojakabhāvena sādhyasādhanadharmayoḥ dhūmāgnivat pratibandho'vadhāryate | sa cātra prayojyaprayojakabhāvo nāstīti | ata
evāyamanyathāsiddhaḥ aprayojaka iti kathyate || aprayojakatvanirṇayakramaḥ

[11,2.584.147]

kathaṃ punarasyāprayojakatvamavagatam — ucyate — mūrtatvaṃ hi sarvagatetaradravyaparimāṇaviśeṣādidharmaḥ vastusvabhāvamātranibandhanaḥ na kṛtakatvādi
vadanityatāṃ prayoktumutsahate | tathā hi paramāṇuṣu siddheṣu satsu tatra varta
mānaṃ mūrtatvaṃ anityatāṃ sādhayet , anyathātvāśrayāsiddhatāmupeyāt |
sidhyanta eva ca sāvayavakāryānumānamārgeṇa , loṣṭapravibhaṃgāvabhāsamāna
bhāgaparamparāparikalpanakrameṇa vā paramāṇavo niravayavāḥ siddhyanti |
sāvayavatve hi tadavayavāḥ paramāṇavo bhaveyu , na te | teṣāmapyavayavāntaraparikalpanāyāmapi avayavānāmānantyāviśeṣat sarṣapasya merośca sāmyamāpadyate | na ca tadasti | tadevaṃ niravayaveṣu paramāṇuṣu nisargasiddhamanāśritatvam | ataśca āśrayavināśāvayavavibhāgādivināśakāraṇābhāvāt , svābhāvikavināśavādanirākaraṇācca kathaṃ paramāṇūnanityatā
spṛśet | mūrtatvaṃ tu vastudharmatvādbhavadapi prameyatvāt na prayojakam ||

[11,2.584.148]

iyāṃstu viśeṣaḥ — prameyartva ubhayapakṣasparśādanaikāntikaṃ bhavadaprayo
jakam | idaṃ tu mūrtatvaṃ anityavyatiriktastvantaraparicayavirahitamapi na
prayojakamiti || mūrtatvahetoranaikānkitvākṣepaḥ

[11,2.584.149]

nanu ! idamapi prameyatvavat vipakṣavṛttyeva mūrtatvam | kva vipakṣe
vartate ? — paramāṇuṣveva | nanu teṣāṃ pakṣīkṛtatvāt kathaṃ vipakṣatā — na..ṣecchānurodhena vastu viparivartate | vipakṣo hi nāma sa ucyate , yaḥ
siṣādhayiṣitadharmaviparītadharmādhyāsitatayā dṛḍhapramāṇasiddhaḥ | paramāṇavaścaite'nantaranirdiṣṭanītikrameṇa nirṇītanityatvāḥ paramārthato vipakṣā
evānityatvavādinaḥ | sa tu rāgadveṣakaluṣitahṛdayatayā yadi tāvat pakṣatayā bravīti , bravītu nāma | na tu suspaṣṭāsiddhanityatānāṃ vipakṣabhāvo
nivartata iti || tasyānaikāntikatvāsaṃbhavaḥ

[11,2.584.150]

tadidamanupapannam — anena krameṇa dhūmānumānasyāpyanaikāntikatvaprasaṅgāt | dhūmo hi mahībhṛti hutavahavirahitavapuṣi vipakṣe vartata eva | na
tatra citrabhānorabhāvo niścita iti cet — kinnu khalu sadbhāvo'sya tatra
gṛhītaḥ , tathā sati vā kṛtamanumānena ||

[11,2.584.151]

atha sattvamasattvaṃ vā nāvadhāritameva dharādhare , dhūmaketostarhi sandigdhā tatra vipakṣatā | niścitavipakṣavṛttivat saṃśayitavipakṣavṛttirapi nānaikāntikatāmativartata iti sarvānumānānāmeva nivāpāṃjalirdattaḥ syāt || pakṣasyāpi sapakṣavipakṣatvākṣepaparihārau

[11,2.584.152]

na ca vādihṛdayaparikalpanopārūḍhasthitirapi pakṣo nāma nāsti |
tadabhāve kimapekṣaḥ sapakṣavipakṣavyavahāraḥ | buddhyārūḍhatvapakṣe'pi na sapakṣa
vipakṣayoḥ pakṣatvam | na ca vastūnāmubhayātmakatā bhavet | kintu
kaṃcikālamatyatarāsiddhivat vimatipathāpatitasya vastunaḥ — pakṣatvamupeyate |
nirṇayajanmā tu vimativiratau nūnamanyataravargapatito'sau bhaviṣyatīti
sarvathā na tasyāṃ daśāyāṃ tenānaikāntikatvodbhāvanaṃ yuktam || pakṣe sādhyasiddhyasaṃbhavākṣepaparihārau

[11,2.584.153]

nanu ! anena pathā pṛthakkṛte sapakṣavipakṣābhyāṃ pakṣena tatrānvayavyatirekayoḥ anyatarasyāpi grahaṇaṃ bhavet | sapakṣe hyanvayo gṛhyate , vipakṣe ca
vyatirekaḥ | eṣa tu tābhyāmarthāntaramiti tatrāgṛhītānvayavyatirekātmaniyame hetuḥ ṣaṇḍha iva sutajanmani na samartha eva sādhyopasthāpane
bhavet ||

[11,2.584.154]

alamanayā ḍimbhabibhīṣikayā | na hi sakalasapakṣavipakṣasākṣātkaraṇakāraṇakekollekhapurassaraṃ vyaptigrahaṇamiti pūrvameva nirṇoto'yamarthaḥ |
na catadvarjamiti vyāptigrahaṇaṃ bhavati , yena ṣaṇḍhasutasāmyacodanāvakāśaḥ
syāt | sāmānyena hi vyāptirgṛhyamāṇā tatrāpi gṛhītā bhavatyeva | tenāpi
ca kālāntare sapakṣavipakṣānyataravargānupraveśinā bhavitavyameva | vimatyavasthāyāṃ tu pṛthageva tābhyāmasāviti na tatra vartamāno heturanaikāntiko
bhavati ||

[11,2.584.155]

etena īśvarādyanumānānāmapyanaikāntikatvamapākṛtaṃ veditavyam
tasmānnānaikāntikatvenāgamakaṃ mūrtatvam , api tvanyathāsiddhatvenaiveti || uktahetorbādhitatvamapi na

[11,2.584.156]

nanu ! evamapi paramāṇuprasādhanānumānamahimahataśaktitayā mūrtatvamanityatvasiddhāvakṣamaṃ jātamiti tataśca kālātyayāpadiṣṭatvāt nānyathāsiddhatāmadhigacchet — naitadevam — kālātyayāpadiṣṭo hi pratyakṣāgamāpahṛtaviṣaya ucyate , "anuṣṇaḥ kṛṣṇadartmā" "madirā dvijaiḥ pātavyā" ityādau |
darśitaḥ "yatpunaranunumānaṃ pratyakṣāgamaviruddhaṃ nyāyābhāsaḥ saḥ" (nyābhā. 1.1.1)
iti | na ca paramāṇuṣu paramāṇutayaiva satataparokṣeṣu pratyakṣamanityatāviparyayagrāhi pravartituṃ śaktam | āgamastu nāstyeveti kutaḥ kālātyayāpadiṣṭatā || anumānenānumānabādhākṣepaḥ

[11,2.584.157]

nanu ! kimidama..nipativacanam , uta vaidikī codanā , yat pratyakṣāgamayoreva bādhakatvam anumānaṃ prati , nānumānāntarasyeti | paramāṇuprasādhanānumānaṃ hi dṛḍhaṃ , adṛḍhasya tadanityatānumānasya mūrtatvāderyadi bādhakaṃ
syāt ko doṣaḥ syāditi ||

[11,2.584.158]

atha manuṣe — niyama evaiṣaḥ , pratyakṣānumānayorvirodhe pratyakṣameva balīya
iti tadevānumānasya bādhakamucitam , nānumānāntaramiti — tadasat — alāta
cakrādau pratyakṣamapyanumānenānanyathāsiddhena bādhyata eva || anumānena pratyakṣasyāpi bādhaḥ

[11,2.584.159]

nanu ! bhramaṇaviratau parimitaparimāṇolmukagrāhi pratyakṣameva tatra
pratyakṣasya bādhakam , nānumānamiti — naivam — anavarataparibhramaṇasamudbhūta
cakrāvabhāsasamaya eva anumānena tatra bhrāntatāniścayāt ||

[11,2.584.160]

pūrvapravṛttaṃ acakrākāratadalātaparichedi pratyakṣaṃ bādhakamiti cet — na —
pūrvapravṛttatvenaivātikrāntatvāt | tasmādanumānameva cakrajñānabādhakam |
evaṃca ananyathāsiddhamanumānamapi pratyakṣasya bādhakaṃ bhavati ||

[11,2.584.161]

yaccānanyathāsiddhatayā mūlastambhabhūtamakhilānumānapratiṣṭhāyatanaṃ pratyakṣa
mapi bādhate , tat anumānasya tapasvinaḥ kathaṃ na bādhakam ? ataśca
pratyakṣāgamagrahaṇasyopalakṣaṇārthatvāt anumānabādhitamapi kālātyayāpadiṣṭameveti || anumānenānumānabādhāsaṃbhavasiddhāntaḥ

[11,2.584.162]

tadetadasamīcīnam — anumānāderbādhyabādhakabhāvānupapatteḥ | sarvatra
khalu pramāṇa bhāsarūpaṃ bādhyate , na tu pramāṇaṃ nāma śakyate bādhitum |
alātacakrādāvapi pratyakṣābhāsasya bādhakamanumānaṃ , na pratyakṣasya | evamatrāpi anumānābhāsasya bādhyatā , nānumānasya ||

[11,2.584.163]

tadidānīmanumānābhāsatvamasya kiṃkṛtamiti cintyatām | svalakṣaṇavaidhuryāditi cet , kimanumānāṃtareṇa bādhakena | tadvādhyatayā tu tadābhāsatvakathanamitarasyāpi tādṛśameva | paramāṇuprasādhanānumānamananyathāsiddham | idaṃ tu mūrtatvamanyathāsiddhamiti cet , āgato'si madīyaṃ panthānam | anyathāsiddhatvādeva tadaprāmāṇye siddhe kiṃ tadbādhayā ||

[11,2.584.164]

anyathāsiddhatvameva kathamiti cet — na ghaṭādau mūrtatvaprayuktamanityatvam , api tu kāryatvaprayuktam | kāryasya hi kāraṇavibhāgādvā ,
tadvināśādvā vināśopapatteḥ kāryatvamevānityatvaprayojarka yuktam , na
mūrtatvam | mūrtatpe tvanityatākṣepiṇi paramāṇutaiva hīyetetyuktam |
tasmānna mūrtatvamanityatāyāṃ kārakaṃ jñāpakaṃ veti bhavatyanyathāsiddham || aprayojakasyāsiddhāvantarbhāvahetuḥ

[11,2.584.165]

bhavatvevam ; asiddhavarge tu kathameṣa heturgaṇyate ? sādhyadharmayuktā
dharmiṇi vṛttirasya nāstīti cet — yadyevaṃ paṃcānāmapi tatprayuktavṛttirahitatvāt asiddha evaiko hetvābhāsaḥ syāt ||

[11,2.584.166]

atha satyapi prayojakatve vipakṣavṛttyādyavāṃtararūpabhedanibandhanānaikāntitvādivyapadeśapaṃcakabhāja ime hetvābhāsā iṣyante ; hanta tarhi prakṛ
to'yaṃ hetuḥ "mūrtatvāt" iti kimanaikāntika ucyatām , atha kālātyayāpadiṣṭaḥ , — āhosvidviruddhaḥ , uta prakaraṇasamaḥ ? iti | naiṣāmanyatamo'pi vaktuṃ śakyate , etallakṣaṇānupapatterini cet ; kāmamasiddho'pi mā
vādi , pakṣe vartamānatvena tallakṣaṇasyāpyanupapatteriti || aprayojakasyātiriktatvamevāstu

[11,2.584.167]

astu tarhi ṣaṣṭha evāyaṃ hetvābhāsaḥ | samyagghetutāṃ tāvadyathoktanayena
nāśnuta eva | na caiteṣvantarbhavati iti balāt ṣaṣṭha evāvatiṣṭhate | kathaṃ
vibhāgasūtramiti cet , atikramiṣyāma idaṃ sūtram | atikrāmantaḥ —
suspaṣṭadṛṣṭamapīmaṃ aprayojakaṃ hetvābhāsamapahnuvīmahi ? na caivaṃ yuktam |
ato varaṃ sūtrātikramaḥ , na vastvatikrama iti ||

[11,2.584.168]

atha vā na sūtrakāraniyamollaṅghanaṃ śreyaḥ | pramādyan khalu parimita
darśī mādṛśaḥ anyathā brūyāt | na nyāyamahodadheḥ pāradṛśvā bhagavānakṣapādaḥ | tadenaṃ hetvābhāsaṃ asiddhavarga eva nikṣipāmaḥ || aprayojakasyāsiddhatvameva

[11,2.584.169]

nanu ! pakṣe vartamānaḥ kathaṃ tatra nikṣeptuṃ śakyate ? yathā sādhyadharmaprayojakatayā pakṣe'pi vartituṃ yuktam , tathā na vartata evāyaṃ tatretyadūraviprakarṣeṇa bhavatyevāyamasiddhaḥ | ata evāyamanyathāsiddha ityucyate | yathā'siddhaḥ siddho bhavati , tathā na siddhaḥ ; anyathā tu siddha ityanayānītyottānavṛttimātralābhe'pyayamasiddhaḥ | evaṃ anyeṣu tu hetvābhāseṣubhaṅgyāpi nāntarbhavatītyuktametat || aprayojakatvaṃ sarvānugataṃ vā

[11,2.584.170]

athavā sarvahetvābhāsānuvṛttamidaṃ anyathāsiddhatvaṃ nāma rūpamiti na
na ṣaṭho'yaṃ hetvābhāsaḥ | tattu kvacit kevalameva dṛśyate | kvacidavyabhi
cārādirupāntarasahacāritam | ataśca vyabhicārādirūpāpekṣameva paṃcatvasupadiṣṭavān muniriti na vibhāgasūtravirodhaityalamativistareṇa || yuktastasmādanyathāsiddhanāmāhetvābhāsaḥ so'yamekaprakāraḥ | yasyottānā vidyamānā'pi pakṣevṛttirna syātsādhyadharmaprayuktā || hetvābhāsakudumbakasya tadidaṃ sarvasya sādhāraṇaṃrūpaṃ yadyapi lakṣaṇāntarakṛtaḥ bhedastathā nānyataḥ | sāmānyaṃ tu viśeṣarūparahitaṃ nāsti pramāṇaṃ yathāmā bhūdatra tatheti nāsya viṣayaścodyasya vastusthitiḥ ||

[11,2.584.171]

iti asiddhaparīkṣā — bādhitalakṣaṇam"kālātyayāpadiṣṭaḥ kālātītaḥ || 1.2.9 ||" (nyā. sū.)

[11,2.584.172]

yathāprāptaṃ hetuprayogakālamatītya yo heturapadiśyate , sa kālātyayāpadiṣṭaḥ — kālātīta ucyate || vyākhyāntaram

[11,2.584.173]

tatra kecidācakṣate | pratijñānantaraṃ hi hetuḥ prayoktuṃ yuktaḥ | tatra
yaḥ pratijñāyāḥ pūrvameva , dṛṣṭāntavacanāderapyūrdhvaṃ vā prayujyate sa kālātyayā
padiṣṭa iti — tadanupapannam — akṣatapratibandhasya sādhyāvagatikāriṇaḥ | kramātikramamātreṇa na hetvābhāsatā bhavet ||

[11,2.584.174]

kiyāṃścaiṣadoṣaḥ , padāntaravyavahitoccāraṇaṃ nāma | vyavahitamapi
yena saha samucitasamayamanvetumadhikṛtaṃ itaradatinikaṭapaṭhitamapi parāṇudya
davīyasā'pi tenaiva saṃbandhamanubhavati | yathā — "athasā pathi gacchantīṃ auṣadhīṃ dīrghalocanām | dṛṣṭa..si ? kedāre yo lunāsi mama priyām iti ||"

[11,2.584.175]

api ca ..takālametat kathitaṃ pṛthageva nigrahasthānam | tacce
punarucyamānaṃ na .. tvārthamāvahati tasmādapavyākhyānametat || vyākhyānāntaram

[11,2.584.176]

apara āha — ..śeṣaṇasya hetoḥ prayujyamānasya yasya viśeṣaṇaṃ kāryakālamatyeti , na ..tamavatiṣṭhate , sa kālātyayāpadiṣṭa iti | yathā"kālāntarasthāyī ..ḥ , saṃyogavyaṅgyatvāt , rūpavat" iti | atra na
vyaṅgyatvamātraṃ .. vivakṣitam , api tu saviśeṣaṇaṃ saṃyogavyaṅyatvam | sa cā.. vyaṃjakaḥ , dṛṣṭāntadharmiṇi rūpe tadavagatiparyanta
sthitirupalabhyate dīpādisaṃyogaḥ | sādhyadharmiṇi tu śabde na tathā'vasthāna
miti dūrato hi dāruparaśusaṃyogavicchinne chetrā punarudyamyamāne paraśvathe
śrūyate śabdaḥ iti tadupalabdhikāle tadatyayāt kālātyayāpadiṣṭo'yaṃ heturiti || vyākhyānāntaranirāsaḥ , svapakṣaśca

[11,2.584.177]

etadapi na saṅgatam — asiddhatvenāsya hetvābhāsāntaratvānupapatteḥ |
tasmādayamartha — hetoḥ prayogakālaḥ pratyakṣāgamānupahatapakṣaparigrahasamaya eva |
tamatītya prayujyamānaḥ — pratvakṣāgamabādhite viṣaye vartamānaḥ kālātyayā
padiṣṭo bhavati | tasyodāharaṇaṃ pūrvameva pradarśitam || uṣṇo na tejo'vayavī kṛtakatvādghaṭādivat | brāhmaṇena surā peyā dravyatvāt kṣīranīravat || yacca kiṃcidabhidheyavatra tatsarvamuktamanumānalakṣaṇe | aprayojakanirūpaṇe punaḥkiṃcanoditamato viramyate || hetvābhāsaparīkṣopasaṃhāraḥhetvābhāsāsta ete'vagatiniyamitānanyasaṃkīrṇarūpāḥnirṇītāḥ paṃcaye'rthe vidadhati mahatīṃ śuddhimabhyasyamānāḥ | pakṣādau vṛttibhedākalanagurutarakleśaniṣpādyamānaiḥtaina yattā tadīyā kvacana phalavatī nādatāstena tadjñaiḥ ||

[11,2.584.178]

iti hetvābhāsāḥ — chalaparokṣā

[11,2.584.179]

tattvādhyavasāyasaṃrakṣaṇaṃ jalpavitaṇḍayoḥ prayojanamuktam | tadaṅgabhūtāni chalajātinigrahasthānāni | yadyapi ca vāde keṣāṃcadabhyanujñānamasti | tathāpi jalpavitaṇḍe eva teṣāṃ prācuryeṇa kṣetramiti tadaupayikatayā
tatsvarūpanirūpaṇaṃ yuktamityuddeśakrameṇa chalasya tāvallakṣaṇamāha — "vacanavighāto'rthavikalpopapattyā cchalam || 1.2.10 ||" (nyā. sū.)

[11,2.584.180]

chalasya bhedavattvāt sāmānyalakṣaṇaṃ , vibhāgaḥ , viśeṣalakṣaṇāni ca
vaktavyāni | tānīha sarvāṇi svakaṇṭhena kila "tatpūrvakamanumānam" ityatra
tricaturākṣarasamarpitāparimitaviṣayavitatānumānalakṣaṇalabdhanirati śayasūtrakaraṇakauśalyasya me kimadhunā śiṣyajanamanaḥkleśakāriṇā saṃkṣiptā
bhidhānadohadeneti manyamānaḥ sūtrakṛduktavān || chalasūtravyākhyānam

[11,2.584.181]

tatra "vacanavighātaḥ" iti sūtraṃ sāmānyalakṣaṇapratipādakam | parasya
vadataḥ vacanavighātaḥ — abhidhānanirodhaḥ chalam | kimāsyapidhānādinā ?
netyāha — arthavikalpopapattyeti | vaktuḥ anabhipretamarthāttadukte vacasi
samāropya tanniṣedhaṃ chalavādī karoti | kathamarthāntarāropaṇamiti cet —
arthavikalpopattyā | vikalpamānārthaghaṭanayetyarthaḥ || nirviśeṣaṃ na sāmānyam

[11,2.584.182]

kimudāharaṇam ? viśeṣalakṣaṇeṣu vakṣyāmaḥ | ihaiva kasmānnocyate ?
asaṃbhavāditi brūmaḥ | na hi nirviśeṣaṃ sāmānyamupapadyata iti | tadudāhriyamāṇaṃ balādviśeṣaniṣṭhamevāvatiṣṭhate ||

[11,2.584.183]

anyeṣvapi "gaurna padā spraṣṭavyā" iti sāmānyopadeśeṣu nāmūrtāyāṃ
ākāśanirviśeṣavapuṣi jātau sparśaprasaktiḥ , tanniṣedho vā'vakalpate |
kintu vyaktiṣveveti viśeṣaviṣaya eva sarvatra kriyāyoga iti tatraivodāharaṇavarṇanaṃ yuktam || viśeṣasyaiva sāmānyadṛṣṭāntatāpi

[11,2.584.184]

kathaṃ tarhi sakalahetvābhāsasārthasāmānyalakṣaṇam , aprayojakatvam anapekṣitasavyabhicāraviruddhādiviśeṣamapyudāharaṇadvāreṇa darśitam — "anityāḥ
paramāṇavaḥ , mūrtatvāt , ghaṭavat" iti — ucyate — pramāṇe tarhi pratyakṣādiviśeṣanirapekṣaṃ pramāṇasāmānyaṃ nodāhṛtam ? nanu ! ayamaparo doṣo'stu | tadapyayuktamevānuṣṭhitam | kimiti nodāhṛtam anapekṣitapratyakṣādiviśeṣaṃ pramāṇasāmānyam — atrocyate — na śakyamudāhartum , asaṃbhavāditi
tannodāhṛtam ; na punarālasyāt pramādādvā | hetvābhāsasamūhatvādhāraṇa
rūpaṃ tvaprayojakatvaṃ tathā saṃbhavādudāhṛtam | na ca tatsāmānyāt atrāpi
tathā'stviti vaktavyam | na hi cākṣuṣeṇa paṃcāśadbhavitumarhati | tasmā
naivaṃ vaktuṃ śakyam || sarvatra naiko nyāyaḥ saṃbhavati

[11,2.584.185]

yathā viruddhādiviśeṣarūparahitamaprayojakatvaṃ hetvābhāseṣu sāmānyarūpaṃ dṛśyate , tathā pramāṇeṣvapi pratyakṣādiviśeṣarūparahitaṃ taddṛśyatām |
yathā vā pramāṇeṣu tanna dṛśyate , tathā hetvābhāseṣvapi mā darśīti vastusvabhāvānāmanuyogakṣetratā'nupapatteḥ ||

[11,2.584.186]

api ca aprayojakatvaṃ sāmānyaṃ viruddhādiviśeṣeṣviva tadrūparahiteṣu
tadviśeṣeṣvapi saṃbhavaddṛśyate | ata eva tadapi svaviśeṣaniṣṭhamevodāhṛtaṃ — "anityāḥ paramāṇavaḥ , mūrtatvāt" iti | na cākāśavadanālambanameva
kiṃcidaprayojakatvasāmānyamiti | tasmāt suṣṭhūktaṃ — "na sāmānyalakṣaṇe
śakyamudāhartum" iti || chalavibhāgaḥ

[11,2.584.187]

evaṃ sāmānyalakṣaṇamabhidhāya chalasya vibhāgamāha — "tat trividhaṃ vākchalaṃ sāmānyacchalamupacāracchalaṃ ca —
|| 1.2.11 ||" (nyā. sū.)

[11,2.584.188]

nigadavyākhyātaṃ sūtram | vibhāgasāmānyalakṣaṇayośca upadeśapaurvāparyaniyamo nāstīti pūrvamevoktam || vākcchalalakṣaṇam

[11,2.584.189]

atha vibhāgakrameṇa lakṣaṇānyāha | tatra — "aviśeṣābhihite'rthe vakturabhiprāthādarthāntarakalpanā vākchalam
|| 1.2.12 ||" (nyā. sū.)

[11,2.584.190]

saṃbhavadviśeṣe'pyaviśeṣasādhāraṇārthasamarpaṇakauśalaśālini śleṣālaṅkāravati śabde prayukte sati , vakturabhipretamarthamapahnutya tato'rthāntaraṃ
parikalpya , tanniṣedhavacanam , vāci nimittabhūtāyāṃ chalaṃ vākchalam ||

[11,2.584.191]

"navakambalo'yaṃ māṇavakaḥ" iti "navaḥ kambalo'sya" "nava kambalā
asya" iti vigrahada śādṛśyamānaviśeṣamapi samāsapadamidaṃ arthadvaye'pyavi
śiṣṭam | tatra abhinavakambalayogaṃ vakturabhipretaṃ pramāṇopapannaṃ ca nihnutya
navasaṃkhyāsaṃbandhamadhyāropya tatpratiṣedhena paraḥ pratyavatiṣṭhate — "kuto'sya
navakambalāḥ?" iti | tadetat sādhāraṇaśabde vāci chalaṃ vākchalamiti || vākchalapratisamādhānam

[11,2.584.192]

yathā ca kasyāṃcidavasthāyāṃ jalpādau chalādiprayogo yukta iti
tadvyutpādanam , evaṃ paraprayuktasyāpi sataḥ chalādeḥ pratisamādhānamabhidheyamiti tadapi vyutpādyate | nava kambalā asyeti mama vivakṣitamiti
kutaḥ pratipannamāyuṣmatā ? kimayamabhinavakambalayogapratipādako na bhavatyeva bahuvrīhiḥ | pakṣadvaye'pi ca saṃbhavati | yadi tāvadarthaprakaraṇādisāmarthyaparyālocanāvasitaniyatābhidheyavṛttiśabdavyavahārābhijño'si , tadarthasiddhamarthamabhinavakambalasambandhameva buddhvā tūṣṇīmāsva | atha śuṣkatārkikakuṭumbakagarbhadāsa iva śabdavṛttānabhijña eva tvam , tarhi pakṣadvayasaṃbhavena saṃśayāno māmeva pṛccha "kiṃ te vivakṣitam" iti | niṣedhakassan
vaktumupakramase || arthadvayasādhāraṇapadaprayogo na doṣāya

[11,2.584.193]

nanu ! tvamapyarthaprātpyādiphalaparyantaśabdaprayogapravṛttaḥ kimiti
sādhāraṇamidamandhapadaprāyaṃ vacaḥ prayuṅkṣe ? ayi bāliśa ! tavaivehedamandhapadam || arthaprakaraṇādhīnaniyatasvārthavṛttitām | yo na janāti śabdānāṃ sa evamapabhāṣate || idamarthadvaye tāvat sādhāraṇapadaṃ bhavet | jātiśabdāḥ punarvyaktisahasrākṣepakāriṇaḥ || spṛśanti niyataṃ vācyaṃ te'pi prakaraṇādinā | brāhmaṇān bhojayetyādau tadvālena na śikṣitam ? || tasmācchabdārthasandehe prayoktā vā sa pṛcchyate | na tvarthāntaramāropya tanniṣedho vidhīyate || sāmānyacchalalakṣaṇam"saṃbhavato'rthasyātisāmānyayogādasadbhūtārthakalpanā
sāmānyacchalam || 1.3.13 ||" (nyā. sū.)

[11,2.584.194]

anivyāpakaṃ sāmānyam — atisāmānyam | tadyogāt — tatsaṃbhavāt
kvacidvyaktārthasya kasya citsaṃbhavataḥ saṃbhāvyamānaniṣpatteḥ vaktrā'bhihitasya sataḥ yā asadbhūtārthakalpanā — vakturanabhipretātisāmānyahetutvakalpanā
tayā ca pratyavasthānaṃ tatsāmānyanimittaṃ chalaṃ sāmānyacchalam ||

[11,2.584.195]

yathā — kvaciducitopacāravacanārādhyamānapraguṇabrāhmaṇakule tatkathābahule rājakule kaścitsujanmā kaṃcidagrajanmānaṃ stauti — "aho nu khalvasau
brāhmaṇaḥ vidyā caraṇasaṃpannaḥ" iti | tasmin prasaṅge tathāvidha evāparaḥ tamutsāhayan kathayati — "saṃbhavati brāhmaṇe vidyācaraṇasaṃpat" iti |
tatra piśunaśchalavādyāha — "yadi brāhmaṇe vidyāvacaraṇasaṃpat saṃbhavati , tarhi
brātye'pi brāhmaṇatvajātyanapāyāt sā bhavet" iti ||

[11,2.584.196]

tatredamativyāpakaṃ brāhmaṇatvasāmānyaṃ yato vidyācaraṇasaṃpadamatyeti ,
spṛśati ca tadyogāt brāhmaṇavyaktau | saṃbhavataḥ vidyācaraṇasaṃpadrūpasyārthasya
vaktrā'bhihitasya sataḥ , tatra vaktranabhimatāmevātisāmānyahetutāmāropya
cchalavādī pratyavatiṣṭhata iti || sāmānyacchalapratisamādhānam

[11,2.584.197]

atrottaraṃ — kena brāhmaṇatvasyātra hetutvamabhihitam , yadanaikāntikīkurvan pratyavasthito'si | saṃbhāvanāvacanamidaṃ stutyarthamupanyastam | vidyācaraṇasaṃpadāṃ pātraṃ hi brāhmaṇaḥ | sati brāhmaṇatve pūrvajanmopacitasukṛtapariṇāmāt bhavati vidyācaraṇasaṃpat | na ca tadeva tasyā heturiti ||
yathā "saṃbhavantyasmin kṣetre śālayaḥ iti kṣetrapraśaṃsāpare vākye prayukte , naivaṃ
vaktumāpadyate "yadi kṣetrameva śālisaṃbhavahetuḥ , tarhi vinā'pi halabalīvardādisāmagrīṃ mahatyavagrahe'pi śālayo'smin bhaveyuḥ" iti | tadidamarthavādagatyanabhijñasya bhavataḥ bhāṣitamityāstāmetat | idaṃ tu bhavantaṃ pṛcchāmi
bho mahātman! svabhāvaśuddhā pariniścitārtha — saṃsparśinī puṇyasahasralabhyā | kenedṛśī sarvajanānukūlākalyāṇinī te niramāyi vāṇī || upacāracchalalakṣaṇam"dharmavikalpanirdeśe'rthasadbhāvapratiṣedhaḥ upacāracchalam
|| 1.2.14 ||" (nyā. sū.)

[11,2.584.198]

abhidhānasya dharmaḥ anekaprakāraḥ | mukhyayā vṛttyā , gauṇyā vā ,
lākṣaṇikayā vā yat arthe pratyāyanaṃ , tadanena vikalpamānena dharmeṇa gauṇena ,
lākṣaṇikena vā nirdeśe — prayoge kṛte , yaḥ arthasadbhāvapratiṣedhaḥ — mukhyārthaniṣedhaḥ , sa upacāranimittaṃ chalaṃ upācāracchalam ||

[11,2.584.199]

yathā "maṃcāḥ krośanti" ityukte , chalavādyāha — "kathamacetanāḥ kāṣṭharacanātmānaḥ maṃcāḥ krośanti ? maṃcasthāḥ puruṣā ete krośanti , na maṃcāḥ"
iti || upacāracchalapratisamādhātam ||

[11,2.584.200]

atra samādhiḥ — vṛddhavyavahārācchabdārthavyutpattiḥ | tatra na kevala
yaiva mukhyayā vṛttyā śabdāḥ pravartavānāḥ dṛśyante , vṛttyantaravyavahārasyāpi
suprasiddhatvāt | na ca nirnimittameva paraśabdaṃ paratra prayuktavanto vayam, sahacāraṇādisūtraniveditanimittanikurumbānyatamanimittapūrvakatvāt asya
prayogasya | sthānādayaṃ tadvadupacāraḥ | sa tvaṃ gauṇalākṣaṇikādiśabdaprayogā
vagatibāhya eva , ya evaṃ pratyavatiṣṭhate || gauṇalakṣiṇakayorbhedaḥ

[11,2.584.201]

gauṇalākṣiṇakayoḥ kathaṃ viśeṣaḥ ? iti cet — ucyate — satyaṃgauṇe'pi lakṣaṇā vidyate | evaṃ sati gośabdaḥ svārthamabhidhāya sāsnādimantaṃ , tadīyān guṇāneva jāḍyamauḍhyatiṣṭhanmūtraṇādīn lakṣayati | na tu
tāvatyetva viramati | sa tu sāmānādhikaraṇyena vāhīke'pi pravartate |"gaurvāhīkaḥ" ityevaṃ prayujyamānaḥ sa gauṇo bhavati ||

[11,2.584.202]

yastu svārthābhidhānānantaraṃ taditaramarthaṃ guṇamaguṇaṃ vā lakṣayatyeva , na
sāmānādhikaraṇyena paratra prayujyate śabdaḥ , sa lākṣaṇiko bhavati "gaṅgāyāṃ
ghoṣaḥ prativasati" iti | tathā coktaṃ "gauṇe hiprayogaḥ , na lakṣaṇā
yām" ityalaṃ śāstrāntarodgāragahanābhiḥ kathābhiḥ || mukhyamarthamatha lākṣaṇikaṃ vāgauṇamapyavagamayya ca śabdaḥ | lokavedavihitaṃ vyavahāraṃsantanoti tadabhijñamatīnām || kuryādākṣepaṃ yaśca bhākte prayogemukhyaṃ matvārthaṃ tatra vakturna doṣaḥ | tena tvātmīyaṃ śabdavṛttānabhijñaṃrūpaṃ vyaktaṃ syādatra vṛddhāḥ pramāṇam || chalabhedākṣepaparihārau

[11,2.584.203]

evaṃ chalasya viśeṣalakṣaṇānyabhidhāya tatparīkṣārthamākṣepaṃ karoti — "vākcchalamevopacāracchalaṃ tadaviśeṣāt || 1.2.15 ||" (nyā. sū.)

[11,2.584.204]

na khalu vāgupacāracchalayoḥ kaścidviśeṣaḥ | anekadhā śabdārthe saṃbhavati
vaktrabhimatādarthādanyasya kalpanaṃ , tatpratiṣedhanaṃ cobhayatrāpi samānam |
avāntaraviśeṣakṛtanānātvābhyupagame ca tadānantyaprasaṅgaḥ ||

[11,2.584.205]

atra samādhimāha — "na tadarthāntarabhāvāt || 1.2.16 ||" (nyā. sū.)

[11,2.584.206]

naitadevam — vākchalamevopacāracchalamiti , tato'rthāntaratvāt | vākchale
hi "navakambalaḥ" iti navasu kambaleṣu , nave ca kambale mukhyārtha eva śabdaḥ"sarāmaḥ" ityādivat | tatastvekataraṃ vakturanabhipretaṃ chalavādinā''ropya
niṣidhyate | upacāracchale tu kāṣṭhasanniveśe mukhyārthe maṃcaśabdaḥ puruṣa
bhaktyā pravṛttaḥ | mukhyamabhidhāya ca gauṇaḥ pratyāyyo bhavati | na tveṣa
kramaḥ sādhāraṇaśabdeṣviti mahān bhedaḥ ||

[11,2.584.207]

vākcchale cārthasattaiva niṣidhyate "kuto'sya nava kambalāḥ" iti |
iha tu sato maṃcasya krośanaśaktirniṣidhyate ||

[11,2.584.208]

samādhirapi sādhāraṇaśabdānabhijñatāṃ parasya pradarśayatā vākchale
vācyaḥ | upacāracchale tu gauṇaśabdavṛttyanabhijñatāmiti mahān viśeṣaḥ || chalatraividhyasamarthanam"aviśeṣe vā kiñcitsādharmyādekacchalaprasaṅgaḥ || 1.2.17 ||" (nyā. sū.)

[11,2.584.209]

chalasya dvitvamabhyanujñāya tritvaṃ bhavatā pratiṣidhyate , yataḥ sāmānyacchalaṃ pārśve kṛtvā vāgupacāracchalayorabhedamabhihitavānasi | yathā cāyaṃ
tadaviśeṣāditi tritvapratiṣedhaḥ , tathā dvitvasyāpi , kiṃcitsādharmyasya
sāmānyacchale'pi bhāvāt ||

[11,2.584.210]

tathā hi — yadi tāvadvāci nimittabhūtāyāṃ idaṃ pravṛttaṃ chalam , idaṃ ceti
tadabhedaṃ manyase , tarhi sāmānyacchalamapi mā pṛthagvocaḥ | tadapi hi na
śarīre manasi buddhau vā pravṛttam , api tu vācyevetiḥ vākchalamevaikasyāt ||

[11,2.584.211]

athaivaṃ satyapi tadviśeṣo dṛśyamānaḥ na parāṇudyate , sāmānyacchalepi na
śabdārtho'nyathākṛtaḥ , kintu sāmānyasya hetutvamanuktamāropitamiti pṛthagiṣyate ; tarhi vāgupacāracchale api bhidyete eveti darśitam | ato yuktaṃchalatritvam ||

[11,2.584.212]

na cānantyam , iyattāniyamakāriṇaḥ nimittatrayasya darśitatvāt |
avāntarabhedakṛtaṃ tu tadānantyamiṣyate eva jātivadityalaṃ prasaṅgena || tasmāt parasparaviviktanijasvarūpaṃīdṛk chalatritayametadihopadiṣṭam | tasya kvacitsvayamapi kriyate prayogaḥvācyaḥ parairabhihitasya tathā samādhiḥ || || iti śrī bhaṭṭajayantakṛtau nyāyamañjaryā ekādaśamāhnikam ||

{2.12}

<dvādaśamāhnikam — jātinigrahasthānaparīkṣā>

<jātisāmānyalakṣaṇam>

[12,2.645.1]

chalānantaraṃ jāteruddeśāt tasyāssāmānyalakṣaṇaṃ tāvadāha — "sādharmyavaidharmyābhyāṃ pratyavasthānaṃ jātiḥ || 1.2.18 ||" (nyā. sū.)vyakhyānāntaram , tannirāsaśca

[12,2.645.2]

atra traikālyasamādisakalaviśeṣasaṃgrahāya sādharmyavaidharmyādipadanirapekṣameva pratyavasthānapadaṃ jātisāmānyalakṣaṇapratipādakamāhu ; ||

[12,2.645.3]

pratīpaṃ avasthānaṃ pratyavasthānam | tāvanmātrameva ca yatkiṃciduttaraṃ
paraprayukte hetau jāyamānatvājjātirityabhidhīyate — tadanupapannam — pratyavava
sthānamātrasya sādharmyādinirapekṣasya jātitve hetvābhāsodbhāvanamapi jātitāmaśnuvīt ||

[12,2.645.4]

atha tasya samyaguttaratvāt iha ca nirviśeṣaṇapratyavasthānamātropapādanāt phalguprāyamasaduttaraṃ jātitvena vivakṣitamityucyate — tathāpi chalasya
jātitvaprasaktiraparihāryaiva | tadvyudāsāya tu "tadanyatve sati" ityādika
yadi kiṃcidadhyāhriyate — tadamuṣya śrūyamāṇasya sādharmyavaidharmyagrahaṇasyai
ko doṣaḥ? sautralakṣaṇasyāduṣṭatvam

[12,2.645.5]

nanu ! traikālyasamādīnāmasaṃgrahaḥ kiṃ na doṣaḥ ? na hi traikālyasamādiṣu sādharmyeṇa vaidharmyeṇa vā pratyavasthānamastīti — naiṣa doṣaḥ —
sādharmyavaidharmyābhyāmityasamāsakaraṇena dikpradarśanasya sūcanāt | sādharmyeṇa vaidhamyaiṇa vā , kathameṣa hetuḥ heturbhavatīti vā , kimanena kriyate iti
vā yadevaṃprakāraṃ pratyavasthānaṃ hetupratibimbavartmanā kriyate , sā jātiḥ
ityucyamāne bhaviṣyati sakalaviśeṣasaṅgrahaḥ | traikālyasamādiṣvapi vā
yādṛśasya tādṛśasya sādharmyavaidharmyaprakārasyaḥ yojayituṃ śakyatvāt | na
hyudāharaṇasādharmyaṃ sādhyasādhanamiha vivakṣitam , tadvaidharmyaṃ vā ; sādharmyādimātraṃ tu | tatrāpi nātyantāya duravagamamiti yathāśrutameva sādharmyavaidharmyābhyāṃ pratyavasthānaṃ jātiriti sāmānyalakṣaṇaṃ yuktam || jātivibhāgaḥ , lakṣaṇāni ca

[12,2.645.6]

atha bhedavattvājjāteḥ caturviśatidhā vibhāgamāha — "sādharmyavaidharmyotkarṣāpakarṣavarṇyāvarṇyavikalpasādhyaprāptyaprāptiprasaṅga_pratidṛṣṭāntānutpattisaṃśayaprakaraṇahetvarthāpattyaviśeṣopapattyupalabdhyanupalabdhinityānityakāryasamāḥ || 5.1.1 ||" (nyā. sū.)

[12,2.645.7]

atra samā iti striyāṃ puṃsi ca tulyatvānnidarśasya , jātyapekṣayā strī
nirdeśo vā pratiṣedhāpekṣayā puṃnnirdeśo vā varṇanīyaḥ | viśeṣalakṣaṇasūtreṣu punaḥ
prāyeṇa pulliṅganirdeśo dṛśyate | sa tu pratiṣedhāpekṣayā teṣu vyākhyeya iti
tadvyākhyānāvasara eva vakṣyāmaḥ || jātyupadeśākṣepaḥ

[12,2.645.8]

nanu ! āstāṃ tāvadviśeṣalakṣaṇavarṇanam | idameva tvādau cintyatām |
kimarthamevaṃvidhamasaduttarajātaṃ śāstre vyutpādyate | evaṃprakārāṇāṃ ca dhūli
prakṣepasadṛśānāṃ sāretaraparīkṣaṇakṣamavicakṣaṇopekṣaṇīyānāmasaduttarāṇāṃ ānantyāt caturviṃśatisaṃkhyāpi kathamiti mahān vismayo'smākam || tattvasaṃrakṣaṇārthamupadeśo'pi na ghaṭate

[12,2.645.9]

yadapi ca tattvādhyavasāyasaṃrakṣaṇaṃ tatprayojanamabhidhīyate — tadapi na
hṛdayaṅgamam — asaduttaropanyāsena tattvādhyavasāyasya saṃrakṣitumaśakya
tvāt ||

[12,2.645.10]

atha vikaṭāṭopaprakaṭanapāṭavopahitāparasaṃmohanadvāreṇa tadrakṣaṇamāsthīyate , tarhi niṣṭhīvanahasitatarjanāṃsamardanakaupīnāvaraṇavidāraṇacaraṇāvasphoṭanādyapi vyutpādyatāmiha mokṣavidyāyām || jātyuttarasyāvasarābhāvaśca

[12,2.645.11]

api cedaṃ vicāryatām — kva jātiprayogaiḥ pratyavastheyam , samyaksādhane pareṇa prayukte , tadābhāse vā ? na tāvatsādhanābhāse , tasya hi yena
nimittenāsiddhatvādinā sādhanābhāsatvamupanataṃ , tadeva tatraprayoktumucitam, ..jātayaḥ | tenaiva ca paraḥ parājīyate | nāpi samyaksādhane , tatra prayuktānāmapi tāsāmakiṃcitkaratvāt | na hi jātiprayogakaluṣitamapi samyaksādhanamasādhanībhavitumarhati || parapakṣe saṃcaśayādhānamapi na phalam

[12,2.645.12]

athaikāntaparājayādvaraṃ saṃdeha iti tābhirupakramyate — tatrāpi na
tathopakramamāṇaḥ kamiva pratyāyayet ? na nītividaḥ , nītividastāvajjānantyeva , "so'yaṃ yathocitamabhivaditumapārayan kimapyālajālamālapituṃ
pravṛttaḥ , iti | śākaṭikādipratyāyanaṃ tu pratyantagahvarajanapadeṣu grāmya
sadasi lābhādikāmasya kasyacit prayojanavadbhavedapi kadācit , na tu
mokṣaśāstre tathāvidhopadeśaḥ peśala iti || jātyuttarasya jalpādyaṅgatayā sārthakyam

[12,2.645.13]

atrābhidhīyate — samāhitametadbhagavatā sūtrakāreṇaiva "tattvādhyavasāyasaṃrakṣaṇārthaṃ , kaṇṭakaśākhāparivaraṇavat" iti vadatā | jalpavitaṇḍāṅgabhūtāni chalajātinigrahasthānāni | taduktaṃ "chalajātinigrahasthānasādhanopālambho jalpaḥ" iti | bhāsyakṛdapyāha — "chalajātinigrahasthānānāṃ pṛthagupadeśa upalakṣaṇārthaḥ | upalakṣitānāṃ svavākye parivarjanaṃ , paravākye ca
paryanuyogaḥ | jātestu pareṇa prayujyamānāyāḥ suvacaḥ samādhiḥ , svayaṃ ca
sukaraḥ prayogaḥ" iti || jātyuttaraprayogakālaḥ

[12,2.645.14]

yadā hi mumukṣoḥ āgamādvā yuktito vā tattvajñānamutpannaṃ , na cādyāpi
bhāvanābhyāsaprasādasamāsāditataddraḍhimātiśayaḥ vartate , tasyāmavasthāyāṃ
yadi kenacit kimapyanumānaprāyamabhidhāya tadākulīkriyeta , tadat'sau
viditayuktyāgamagauravo'pi sapadi tadutpādite tattvajñāne manāgasaṃbhāvanāleśamivādhigacchet | tasmin vā dṛḍhapratyaye'pi tatpārśvavartinaḥ śiṣyāḥ
śithilitāsthā bhaveyuḥ | ato jhaṭiti sa dūṣaṇamapaśyan pratipakṣaṃ
jātiprayogairapyasau śamayedeva , nodāsītetyuktaṃ jalpalakṣaṇe || jātyuttarasya tattvasaṃrakṣakatvam

[12,2.645.15]

paroditā vā jātīḥ pratyabhijñāya tatkṣaṇameva pariharediti sapha
jātivyutpādanam | yathā kvacidaciravyuptasasye saṃpratyudbhidyamānakomalā
ṅkuranikaradanturitasīmani kedāre tadupadravaḥ drutataragāmino yataḥ kutaścana
catuṣpadāddvipādādvā'bhiśaṅkyata iti tatparihārāya samantato nirantarakaṇṭakaśākhāsantatiparicaraṇamādhīyate , evamihāpi jātyādiprayogataduddhāradvārakaṃ tattvādhyavasāyasaṃrakṣaṇaṃ kartavyamiti || jātyuttaraprayogāvakāśaḥ

[12,2.645.16]

yattu vikalpitaṃ — kva jāteḥ prayogaḥ , samyaksādhane , tadābhāseveti —
taducyate — samyagdūṣaṇamapaśyattā kila jātyādi prayoktavyam | taccasaddūṣaṇādarśanaṃ samyaksādhane tadabhāvādeva bhavatu , sādhanābhāse vā , pramādādineveti ko'tra viśeṣaḥ ?

[12,2.645.17]

mumukṣostu jñātatattvasya tatpratikūlavādinā kena cidākṣiptasya tatprayukte tattvapratikṣepa balāt sādhanābhāsaviṣaya eva samyagdūṣaṇamapaśyataḥ
jātiprayogāvasaraḥ | jñātvā'pi sādhanānāmābhāsatāṃ yathā tathā satvarameva
nirbhartsyatāmayaṃ durācāraḥ" iti pārśvasthitasukumāramatiśiṣyajanotsāhajana
nāya jātyādyāḍambaraviracamucitameva mumukṣoḥ | mumukṣuṃ prati ca śāstrārambhāt āṃjasyena tadapekṣayā sādhanābhāsaviṣaya eva jātiprayogaḥ |
ata eva ca bhāṣyakṛtā prathamaṃ sādhanābhāsā eva jātyudāharaṇaṃ darśitam ||

[12,2.645.18]

lābhādikāmānāṃ tu samyaksādhane'pi prayukte yukta eva jātyādyupakramaḥ | itarathā hi nissaṃśaya eva parājayaḥ syādityetacca ānuṣaṅgikaṃ
prayojanamityuktam || capeṭādivarjane hetuḥ

[12,2.645.19]

yatpunarabhihitaṃ — asaduttarakathane kathaṃ na capeṭādikaṃ prayujyata iti —
tadapyasat — tasyātyantamalaukikatvāt | loko hi tadaivaṃ manyeta — nūnameṣa na jānāti vaktuṃ sadṛśamuttaram | anyathā vācamutsṛjya pāṇinā praharet katham || khedayedvādinaṃ yastu hastapādādicāpalaiḥ | sa saṃsadyucyate sadbhiḥ bhaṇḍa eva na paṇḍitaḥ || jātyopakramamāṇastu na tathaiṣa vihasyate | na hi saṃdūṣaṇacchāyā tatrātyantamasaṅgatā ||

[12,2.645.20]

tanna kaupīnavasanāpanayādisāmyaṃ jātyuttarāṇāmiti || jātiprayogalābhaḥ kasya ?

[12,2.645.21]

yattu kastaiḥ pratyāyyata iti — tanna — na sarvaḥ sarvajñakalpo bhavati , na
ca śākaṭikatulyaḥ | santi hi madhyamadaśāvartinaḥ janāḥ ; ta ārādhayiṣyanta ityalaṃ prasaṅgena ||

[12,2.645.22]

yatpunaḥ asaduttarāṇāmānantyāt kathaṃ caturviśatisaṃkhyeti — tatrāpyucyate — satyapyānantye jātīnāmasaṃkīrṇodāharaṇavivakṣayā caturviṃśatiprakāratvamupavarṇitaṃ , na tu tatsaṃkhyāniyamaḥ kṛta iti || sūtrapadayojanākramaḥ

[12,2.645.23]

tadatra sādharmyeṇa pratyavasthānaṃ aviśiṣyamāṇaṃ sthāpanāhetoḥ tatsādharmyasamā jātiḥ | sā ca sādharmyahetau vaidharmyahetau ca prayujyate vaidharmyeṇa
pravartamānaṃ tathaiva vaidharmyasamā jātiḥ | utkarṣāpakarṣābhyāṃ pratyavasthānaṃ
utkarṣāpakaṣaṃsame jātī ityevaṃ sarvatra yojyam ||

[12,2.645.24]

sthāpanāhetutaścāviśeṣyamāṇatvaṃ jātivādyabhiprāyeṇa tāsāṃ draṣṭavyam |
jātivādī hyevaṃ vadati — yathā bhavatprayuktaṃ sādhanaṃ tathedamapi kimiti
na bhavatīti | ata eva hetupratibimbanadvāraka eva jātyupanyāsa
ityuktam || sādharmyavaidharmyasamau

[12,2.645.25]

atha viśeṣalakṣaṇānyāha | tatra — "sādharmyavaidharmyābhyāmupasaṃhāre taddharmaviparyayopapatteḥ
sādharmyavaidharmyasamau || 5. 1. 2 ||" (nyā. sū.)

[12,2.645.26]

pratiṣedhāpekṣayā puṃliṅganirdeśa iti tatra tatra draṣṭavyam | tatra ca
sādharmyeṇa vaidharmyeṇa vā sādhanamabhidhāya siṣādhayiṣitapakṣopasaṃhāre sādhanavādinā kṛte , sādhyadharmaviparyayopapādanāya sādharmyeṇa pratyavasthānamaviśiṣyamāṇaṃ sthāpanāhetutaḥ — sādharmyasamaḥ pratiṣedhaḥ || sādharmyasamodāharaṇam

[12,2.645.27]

udāharaṇaṃ tu — anityaḥ śabdaḥ , prayatnānantarīyakatvāt , yat prayatnānantarīyakaṃ , tat anityaṃ dṛṣṭam , yathā ghaṭaḥ — iti sādharmyeṇa hetau prayukte ,
jātivādī sādharmyeṇaiva pratyavatiṣṭhate — nityaḥ śabdaḥ , niravayavatvāt ,
niravayavaṃ dravyaṃ ākāśādi nityaṃ dṛṣṭamiti | na cātra viśeṣaheturasti ,
ghaṭasādharmyāt prayatnānantarīyakatvādanityaḥ śabdaḥ , na punaḥ ākāśasādharmyānniravayavatvānnityaḥ śabda iti || vaidharmyasamodāharaṇam

[12,2.645.28]

tathā'traiva vaidharmyeṇa | tyavasthānaṃ — nityaḥ śabdaḥ , niravayavatvāt ,
yat punaranityaṃ tat sāvayavaṃ dṛṣṭam , yathā ghaṭādi dravyamiti | na cāsti
viśeṣahetuḥ , ghaṭasādharmyāt pratyatnānantarīyakatvāt anityaḥ śabdaḥ , na punaḥ
ghaṭavaidharmyāt niravayavatvāt nitya iti ||

[12,2.645.29]

vaidharmyahetāvapi sādhanādinā prayukte , anityaḥ śabdaḥ , prayatnānantarīyakatvāt , yadanityaṃ na bhavati , tat prayatnānantarīyakamapi na bhavati ,
ākāśādivat — ityatra etadeva pūrvoktaṃ sādharmyavaidharmyapratyavasthānadvayamudāhartavyamiti ||

[12,2.645.30]

yathā kvacidavasare svayaṃ prayogo jātīnāmupayujyata iti tatsvarūpavyutpādanamupakrāntam evaṃ paraprayuktānāṃ tāsāṃ uttaramapi vaktavyam | atastadvyutpādanārthamāha — "gotvādgosiddhivattatsiddhiḥ || 5. 1. 3 ||" (nyā. sū.)

[12,2.645.31]

sādharmyavaidharmyasamayoridamuttaram | yadi sādharmyamātraṃ vaidha rmyamātra
vā sādhyasādhanaṃ pratijñāyeta , syādiyamanavasthā | bhavecca bhavatprayuktānāmīdṛśāmapi sthāpanāhetoraviśeṣaḥ | viśiṣṭaṃ tu sādharmyaṃ vaidharmya vā prayojakaṃ
mucyamānaṃ naivaṃvidhaiḥ pratyavasthānaiḥ upahanyate | yathā satyapi sattādisāmānyasaṃbandhe , satyapi śuklādiguṇasaṃbandhe , satyapi calanādikarmayoge na
gauḥ tathātvena tatsādharmyāt siddhyati , aśvādivaidharmyādvā , kintu avyabhicāriṇaḥ gotvādisaṃbandhādeva | tathehāpyaskhalitaniyamaṃ sādharmyaṃ ,
vaidharmyaṃ vā sādhyasiddhinibandhanam , na sādharmyādimātramiti || utkarṣādisamāḥ"sādhyadṛṣṭāntayordharmavikalpādubhayasādhyatvāccotkarṣā
pakarṣavarṇyāvarṇyavikalpasādhyasamāḥ || 5. 1. 4 ||" (nyā. sū.)

[12,2.645.32]

dṛṣṭāntadharmaṃ sādhye dharmiṇi yojayan — asantamadhyāropayan utkarṣeṇa
pratyavasthānaṃ yat karoti , sa utkarṣasamaḥ pratiṣedhaḥ | yathā — anityaḥ śabdaḥ
prayatnānantarīyakatvāt , ghaṭavat — ityukte , apara āha — yadi prayatnānantarīyakatvāt , ghaṭavadanityaḥ śabdaḥ , ghaṭavadeva mūrto'pi bhavati | na
cenmūrtaḥ , ghaṭavadanityo'pi mā bhūditi mūrtatvasya dharmāntarasya prasaṃjanamutkarṣasamaḥ || apakarṣasamaḥ

[12,2.645.33]

dṛṣṭāntadharmavikalpanenaiva sādhyadharmiṇi siddhasyāpi dharmasyāpakaṣaṇa
pratyavasthānamapakarṣasamaḥ | pūrvasminneva prayoge , ghaṭaḥ khalu prayatnānantarīyakassan aśrāvaṇo dṛṣṭaḥ , evaṃ śabdo'pi prayatnānantarīyakatvādaśrāvaṇo'stu | na cedaśrāvaṇaḥ , ghaṭavadanityo'pi mā bhūditi sataḥ śrāvaṇatvasyāpasāraṇamapakarṣasamaḥ || varṇyasamaḥ , avarṇyasamaḥ

[12,2.645.34]

khyāpanīyaḥ — varṇyaḥ — pratipipādayiṣitaḥ sādhyadharmaḥ | tadviparyayāt avarṇyaḥ — siddhaḥ dṛṣṭāntadharmaḥ | tāvetau "varṇyāvaṇyau viparyasyan —
itaramitareṇa samīkurvan pratyavasthānaṃ yat karoti , tau varṇyāvarṇyasamau
pratiṣeghau bhavataḥ | yadi śabdaḥ nityatvena varṇyate — sādhyate , ghaṭo'pi varṇyatāmiti varṇyasamaḥ | ghaṭaścenna varṇyate , śabdo'pi mā varṇītyavarṇyasamaḥ || vikalpasamaḥ

[12,2.645.35]

dharmāntaravikalpena pratyavasthānaṃ vikalpasamaḥ pratiṣedhaḥ | tatraiva
prayoge — prayatnānantarīyakaṃ kiṃcinmṛdu dṛṣṭaṃ , dukūlarāṅkavaśayyādi ;
kiṃcit kaṭhinaṃ , karparaparaśvadhādi | evaṃ prayatnānantarīyakaṃ kiṃcidanityaṃ
bhaviṣyati ghaṭādi , kiṃcinnityaṃ śabdādīti || sādhyasamaḥ

[12,2.645.36]

ubhayorapi sādhyadṛṣṭāntayoḥ sādhyatvāpādanena pratyavasthānaṃ sādhyasamaḥ pratiṣedhaḥ | yadi yathā ghaṭāstathā śabdaḥ , prāptaṃ tarhi yathā śabdaḥ ,
tathā ghaṭa iti | śabdaśca anityatayā sādhya iti ghaṭo'pi sādhya eva
syāt | anyathā hi na tena tulyo bhavediti ||

[12,2.645.37]

atra paṃcānāmuttaram — "kiñcitsādharmyādupasaṃhāriserddhaivadharmyādapratiṣedhaḥ || 5.1.5 ||" (nyā. sū.)

[12,2.645.38]

kiṃcitsādharmyādupasaṃhāraḥ siddhyati — "yathā gauḥ , evamayaṃ gavayaḥ"
iti | na tu sarvathā rūpābhedaḥ tayoḥ āpādayituṃ śakyaḥ | pramāṇāvagatasvabhāvabhedānāṃ bhāvānāmitaretararūpasaṃkarasya kartumaśakyatvāt |
evaṃca svapratibandhasādharmye susthite svasādhyamupasthāpayati sthāpanāhetau
sādhyadṛṣṭāntayordharmavikalpamāpādayatā vaidharmyaṃ ca kiṃcidabhidadhatā pratiṣedhaḥ
kartuṃ na labhyata iti ||

[12,2.645.39]

atha ṣaṣṭhasyottaram — "sādhyatideśācca dṛṣṭāntopapatteḥ || 5.1.6 ||" (nyā. sū.)

[12,2.645.40]

yaducyate ghaṭo'pi śabdavat sādhyo bhavatviti — tannaivam — laukikaparī
kṣakāṇāṃ yasminnarthe buddhisāmyam , sa dṛṣṭāntaḥ | tenāviparītatayā śabde
'tidiśyate | yathā ghaṭaḥ prayatnānantarīyakaḥ san anityaḥ , evaṃ śabdo'
pīti | evaṃ sādhyātideśāt dṛṣṭānta upapadyamāne na tasya sādhyatvābhi
dhānamupapadyate || prāptisamāprāptasamau"prāpya sādhyamaprāpya vā hetoḥ prāptyāviśiṣṭatvādaprāpyāsādhakatvācca prāptyaprāptisamau || 5. 1. 7 ||" (nyā. sū.)

[12,2.645.41]

prāptyaprāptivikalpanapūrvakamubhayatrāpi doṣāpādanaṃ prāptyaprāptisamaupratiṣedhau bhavataḥ | hetau sādhanavādinā prayukte , para āha — "so'yaṃ hetuḥ
prāpya vā sādhyaṃ sādhayet , aprāpya vā?" prāpya cet , dvayorlabdhasvarūpayoreva prāptirbhavatīti | kiṃ kasya sādhyam , sādhanaṃ vetyaviśeṣaḥ |
aprāpya tu sādhakatvamanupapannaṃ , atiprasaṅgāt | na hyaprāpya pradīpaḥ prakāśya
prakāśayediti ||

[12,2.645.42]

anayoruttaram — "ghaṭādiniṣpatteḥ pīḍane cābhicārādapratiṣedhaḥ || 5. 1. 8 ||" (nyā. sū.)

[12,2.645.43]

nāyaṃ pratiṣedha upapadyate , ubhayathā'pi kāraṇabhāvasya darśanāt |
daṇḍacakramūtrādikārakāni prāpya mṛdaṃ ghaṭādikāryaṃ niṣpādayanti dṛśyante |
abhicārakarmaṇā ca śyenādinā dūrasthasyāpi śatroḥ pāṭanaṃ saṃpādyate
iti || prasaṅgasamapratidṛṣṭāntasamau"dṛṣṭāntasya kāraṇānapadeśāt pratyavasthānācca pratidṛṣṭāntena
prasaṃgapratidṛṣṭāntasamau || 5. 1. 9 ||" (nyā. sū.)

[12,2.645.44]

atiprasaṅgāpādanena pratyavasthānaṃ prasaṅgasamaḥ pratiṣedhaḥ | pūrvodāhṛta eva hetau — yadyapyanityatve prayatnānantarīyakatvaṃ sādhanam | prayatnānantarīyakatve idānīṃ kiṃ sādhanam ? tatsādhane kim ? iti dṛṣṭāntasya
ghaṭāderanityatāyāṃ kāraṇaṃ "na kiṃcidapadiśyate | tena tatkāraṇānveṣaṇātiprasaṅgāt prasaṅgasamo'yaṃ pratiṣedhaḥ || pratidṛṣṭāntasamaḥ

[12,2.645.45]

pratidṛṣṭāntena pratyavasthānaṃ pratidṛṣṭāntasamaḥ pratiṣedhaḥ | yathā —
ghaṭaḥ prayatnānantarīyakassan anityo dṛṣṭaḥ , evamākāśaṃ prayatnānantarīyaka
nityaṃ dṛśyate , tadvacchabdo'pi nityaḥ syāditi | kaḥ puṇarākāśasya prayatnā
nantarīyakatvaṃ vadet ? kūpakhananādinā''krāśakaraṇaṃ manvāna evaṃ brūyādapi
kaścit ||

[12,2.645.46]

nanu ! evamapi vyabhicārodbhāvanametat samyaguttaram , nāsaduttaraprakāro jātiprayogaḥ — naitadevam — na hi hetoranaikāntikatvamudbhāvayannasau
sādhuriva jātivādī pratyavatiṣṭhate | api tu pratidṛṣṭāntabalena nityatvameva sādhayannutthita iti jātiprayoga evāyam | hetvābhāsā api
svarūpanigūhanapurassaramaparahetupratibimbavartmanā pradarśyamānā jātitāṃ
pratipadyanta eva ||

[12,2.645.47]

atra prasaṅgasamasya tāvaduttaramāha — "pradīpopādānaprasaṅgavinivṛttivattadvinivṛttiḥ || 5.1.10 ||" (nyā. sū.)

[12,2.645.48]

asiddhaṃ hi nāma sādhyate , na siddham ; tatra prayatnavaiphalyāt | sāndha
kāre hi sadmani piṭharādipadārthadarśanāya pradīpamupādadate laukikāḥ , na dīpa
darśanāya dīpāntaramāharantīti | antareṇāpi hi dīpāntarāṇi dṛśyata
eva pradīpaḥ | evaṃ laukikaparīkṣakāṇāṃ ghaṭādau prayatnānantarīyakatvasya
siddhatvāt tatra kāraṇāpadeśo niṣprayojana iti | tasmānnāyamapitaprasaṅgā
pādanasya viṣayaḥ ||

[12,2.645.49]

atha pratidṛṣṭāntasamasyottaram — "pratidṛṣṭāntahetutve ca nāheturdṛṣṭāntaḥ || 5.1.11 ||" (nyā. sū.)

[12,2.645.50]

pratidṛṣṭānta eva sādhakabuddhayā yadi tvayopanyastaḥ tarhi viśeṣaheturvaktavyaḥ , anena hetunā pratidṛṣṭānta eva sādhakaḥ , na dṛṣṭānta iti | na
cāsau viśeṣe heturucyate | tasmānna pratidṛṣṭāntaḥ siddhiheturiti
dṛṣṭānta eva — sādhako bhavati | pratidṛṣṭāntahetutve'pi sthite sati ahetu
rdṛṣṭāntaḥ na hi sādhakaḥ syāt | na ca tadastītyuktam | ato nāheturdṛṣṭāntaḥ ||

[12,2.645.51]

atha yathā pratidṛṣṭānto na sādhakaḥ , evaṃ dṛṣṭānto'pi mā bhūdityanayā
nītyā pratyavatiṣṭhate , sa hanta tarhi pratidṛṣṭāntasya tāvadahetutvaṃ svakaṇṭhena
kathitamiti tasminnasādhake sati dṛṣṭānta eva sādhaka iti || anutpattisamaḥ"prāgutpatteḥ kāraṇābhāvādanutpattisamaḥ || 5. 1. 12 ||" (nyā. sū.)

[12,2.645.52]

anutpattyā pratyavasthānam — anutpattisamaḥ pratiṣedhaḥ | prāktana eva
prayoge jātivādyāha — anitya ityutpattidharmaka ucyate | yaścotpattidharmakaḥ , tasyotpatteḥ pūrvamanutpattyā bhavitavyam | anutpanne ca śabdākhya
dharmiṇi prayatnānantarīyakatvaṃ dharmaḥ kva vartatām ? alabdhapakṣavṛttiśca kathamanityatvaṃ sādhayatu | asiddhe cānityatve śabdasya balānnityatvameva bhavati
kāraṇābhāvāditi | anityatvasiddhikāraṇasya prayatnānantarīyakatvasyābhāvādityarthaḥ | athavā śabdotpādakakāraṇābhāvādanutpanne śabde nirāśrayo heturiti ||

[12,2.645.53]

asyottaram — "tathābhāvādutpannasya kāraṇopapatteḥ na kāraṇapratiṣedhaḥ
|| 5.1.13 ||" (nyā. sū.)

[12,2.645.54]

śabdākhyadharmiṇaḥ siddhasya sataḥ nityatvamanityatvaṃ vā vicāryate |
tadasiddhau hi nityatvamapi kasya bhavānabhidadhīt ? utpannasya cāsya tathā
bhāvo bhavati , nānutpannasya | utpannaḥ khalvayaṃ śabda iti bhavati nānutpannaḥ |
prāgutpatteralabdhātmanaḥ kimucyate ? labdhasvarūpasya punaḥ anityatvakāraṇaprayatnānantarīyakatvasya sadbhāvādayukta evāyaṃ pratiṣedhaḥ || saṃśayasamaḥ"nityānityatvasādharmyātsaṃśathaḥ || 5. 1. 14 ||" (nyā. sū.)

[12,2.645.55]

nitya nityasādharmyopanyāsena saṃśayāpādanapravaṇaṃ pratyavasthānaṃ saṃśayasamaḥ pratiṣedhaḥ | "anityaḥ śabdaḥ , prayatnānantarīyakatvāt" ityasminneva
hetau asti śabdasyānityasādharmyaṃ prayatnānantarīyakatvam , asti ca
nityena sāmānyena sādharmyaṃ aindriyakatvam | ataḥ "krimanityasādharmyāt
prayatnānantarīyakatvāt anityaḥ śabdaḥ , uta nityasādharmyāt aindriyakatvānnityaḥ" iti saṃśayaḥ — evaṃ paraḥ pratyavatiṣṭhate | na ca sādharmyasamaprayoga
evāyamāśaṅkanīyaḥ , saṃśayāpādanapravaṇatvādasyeti ||

[12,2.645.56]

asyottaram — "sādharmyātsaṃśaye na saṃśayaḥ vaidharmyādubhayathā vā saṃśaye'tyantasaṃśayo nityatvānabhyupagamācca sāmānyasyāpratiṣedhaḥ
|| 5. 1. 15 ||" (nyā. sū.)

[12,2.645.57]

sthāṇurvā puruṣo veti sthāṇupuruṣayossādharmyādūrdhvatvādeḥ saṃśayo
bhavati , na tu śiraḥpāṇyādivaidharbhyāt | pratyuta tato'sau nivartate | yadi
punarubhayathā'pi sādharmyādiva vaidharbhyadipi saṃśayaḥ syāt tathā satyatyantasaṃśayaḥ prāpnoti | iha cani viśeṣadarśanasthānīyamanityatvasādhanaṃ śabde
prayatnānantarīyakatvamastīti nityatvaṃ sāmānyagataṃ saṃśayakāraṇamiti
nābhyupagabhyate | tasmādapratiṣedho'yaṃ nityasāmānyasādharmyanibandhanasaṃśayāpādanarūpaḥ || prakaraṇasamaḥ"ubhayasādharmyātprakriyāsiddheḥ prakaraṇasamaḥ || 5. 1. 16 ||" (nyā. sū.)

[12,2.645.58]

pakṣapratipakṣau nirṇayalakṣaṇe vyākhyātau | tāveva prakaraṇam | prakaraṇamanativartamānaḥ prakaraṇasamaḥ pratiṣedho bhavati | pūrvasminneva prayoge"nityaḥ śabdaḥ , niravayavatvāt , ākāśavat" ityevaṃjātīyakaṃ pratiprayogamupanyasya svapakṣamutthāpayati jātivādī | sādharmyagrahaṇaṃ copalakṣaṇam |
vaidharbhyeṇāpi pratiprayogopanyāse prakaraṇasama eva pratiṣedho bhavati |
ubhayavaidharmyāt prakriyāsiddheḥ prakaraṇasama iti | mūlahetāvapi sādharmyeṇa
vaidharbhyeṇa vā prayukte prayogadvayametadveditavyam || prakaraṇasamasya sādharmyavaidharmyasamābhyāṃ viśeṣaḥ

[12,2.645.59]

nanu ca ! te evaite sādharmyavaidharmyasame jātī sādharmyahetau vaidharmyahetau vā
prayujyamānatvāccaturdhā sthiteiti tābhyāmeva gatatvāt nābhinavo'yaṃ jātiprayogaḥ | catasraścaitā jātaya ityekatvamapi na saṅgatam — ucyate — tatra para
pakṣapratiṣedhapravaṇatayaiva pratyavasthānamudāhṛtam , iha tu pakṣasādhanacchāyayeti | ata eva prakaraṇasamo'yamucyate jātiḥ | anityapakṣavannitya
pakṣe'pi pratikriyate'syāmiti | udbhāvanabhaṅgibhedācca jātinānātvam |
asaṅkīrṇodāharaṇavivakṣayā caturviśatibhedatvam | vastutastu tāsāmānantyamityuktam ||

[12,2.645.60]

atrottaram — "pratipakṣātprakaraṇasiddheḥ pratiṣedhānupapattiḥ pratipakṣopapatteḥ
|| 5. 1. 17 ||" (nyā. sū.)

[12,2.645.61]

nirṇayotpattyā prakaraṇaṃ paryavasitaṃ bhavati | prāṅnirṇayāt tadavasthameva | tadiha prakaraṇamutthāpayatā bhavatā ubhayasādharmyaṃ tadutthāpanakāraṇamabhihitam , ubhayasādharmyāt prakriyāsiddheriti bruvatā | ubhayasādharmye
ca — maduktamapi sādharmyamastyeva , anyathā ubhayaśabdārthaḥ kaḥ ? evaṃ ca
tadabhyanujñātaṃ bhavatīti tatpratiṣedho nopapadyate | pratiṣedhopapattau vā
nobhayasādharmyaṃ prakaraṇakāraṇaṃ sidhyatīti | nirṇayotpattinimittaṃ ca prakaraṇoparamāya na kiṃciduktam , ubhayasādharmyābhidhānāditi || ahetusamaḥ"traikālyānupapatterhetorahetusamaḥ || 5. 1. 18 ||" (nyā. sū.)

[12,2.645.62]

kālatrayānupapattyā hetumākṣipya kriyamāṇaḥ pratiṣedhaḥ ahetusamobhavati | hetuḥ sādhanam | sādhanaṃ ca sādhyāt pūrvaṃ paścādvā saha vā
bhavet ? yadi pūrvam , asati sādhye tat kasya sādhanam ? atha paścātsādhanaṃ , pūrvaṃ sādhyam ; tadasati sādhane kasyedaṃ sādhyaṃ bhavet | pūrvasiddhe
vā sādhye kiṃ sādhanena ? atha yugapat sādhyasādhane bhavataḥ , na tarhi tayoḥ
savyetaragoviṣāṇayoriva sādhyasādhanabhāvo bhavet — ityevamayaṃ hetuḥ
ahetorna viśiṣyate ||

[12,2.645.63]

asyottaram — "na hetutassādhyasiddhestraikālyāsiddhiḥ || 5. 1. 20 ||" (nyā. sū.)

[12,2.645.64]

na traikālyāsiddhiḥ | kasmāt ? hetutaḥ sādhyasiddheḥ | utpattau
tāvadayaṃ paryanuyogaḥ , pūrvasiddhena hetunā tantvādinā paścādbhāvino'sata eva
kāryasya paṭādeḥ siddhirityuktatvāt | "buddhisiddhaṃ tu tadasat" (nyā. sū. 4.1.50) iti | jñaptāvapi parihṛta eṣa doṣaḥ , upalabdhihetoḥ upalabdhiviṣayasya cārthasya pūrvāparasahabhāvāniyamāt | yathādarśanaṃ vyavasthetipramāṇaparīkṣayāmabhidhānāt | dṛśyate ca nirvartanahetunā nirvartanīyanirvṛttiḥ ,
upalabdhihetunā ca upalabhyasyopalambhaḥ iti | pramāṇasiddhe ca vastuni
ko'yamākṣepaḥ ?

[12,2.645.65]

pratiṣedhe ca tulyo'yamanuyoga ityāha — "pratiṣedhānupapatteśca pratiṣeddhavyāpratiṣedhaḥ || 5.1.20 ||" (nyā. sū.)

[12,2.645.66]

pratiṣedho'pi pratiṣedhyāt pūrvaṃ , paścāt , saha vā bhavet ? iti
vikalpyamāne na pratiṣeddhavyaṃ pratiṣeddhumutsahata iti || arthāpattisamaḥ"arthāpattitaḥ pratipakṣasiddherarthāpattisamaḥ || 5.1.21 ||" (nyā. sū.)

[12,2.645.67]

arthādāpadyate pratipakṣasiddhiḥ — ityevaṃ kriyamāṇaḥ pratiṣedhaḥ arthāpattisamo bhavati | pūrvasminneva prayoge — yadi ghaṭasādharmyāt prayatnānantarīya
katvāt anityaḥ śabdaḥ , arthādāpadyate ākāśasādharmyānnitya iti | asti
cāsya nityena sādharmyamākāśādinā dravyeṇa niravayavatvamiti | udbhāvana
prakārabhedācca jātibheda ityuktam ||

[12,2.645.68]

asyottaram — "anuktasyārthādāpatteḥ pakṣahānerupapattiḥ || 5. 1. 22 ||" (nyā. sū.)

[12,2.645.69]

anupapāditasādhanamanuktamapyarthādāpadyata iti vadataḥ pakṣahānirapyupapadyate | māmakānityapakṣasiddhau hi satyām , arthādāpadyate tāvakasya
nityapakṣasya hāniriti ||

[12,2.645.70]

doṣāntaramāha — "anaikāntikatvāccārthāpatteḥ || 5.1.23 ||" (nyā. sū.)

[12,2.645.71]

ubhayapakṣatanāneyamarthāpattiḥ , viparyayeṇāpi prayoktuṃ śakyatvāt |"nityaḥ śabdaḥ , niravayavatvāt" ityevamapyukte śakyaṃ vaktum , yadi nityākāśasādharmyāt niravayavatvāt nityaḥ śabdaḥ arthādāpadyate , anityaghaṭādisādharmyāt prayatnānantarīyakatvādanitya iti | na caivamapi kācidarthasiddhiḥ |
na khalu vai ghanasya grāvaṇaḥ patanamityukte arthādāpadyate dravasya vāriṇaḥ
patanābhāva iti || aviśeṣasamaḥ"ekadharmopapatteḥ kvacidanupapatteḥ pratiṣedhābhāvaḥ || 5.1.25 ||" (nyā. sū.)

[12,2.645.72]

aviśeṣopapādanena pratyavasthānaṃ — aviśeṣasamaḥ pratiṣedhaḥ | yadi
śabdaghaṭayorekadharmaḥ prayatnānantarīyakatvamastīti tayoranityatvāviśeṣa
ucyate — tarhi sarvabhāvānāmaviśeṣaprasaṅgaḥ | katham ? sadbhāvopapatteḥ —
sattāsaṃbandhādityarthaḥ | so'yamaviśeṣasamaḥ pratiṣedhaḥ ||

[12,2.645.73]

etasyottaram — "kvacittaddharmopapatteḥ kvacidanupapatteḥ pratiṣedhābhāvaḥ
|| 5.1.25 ||" (nyā. sū.)

[12,2.645.74]

kvacidaviśeṣāpādanaheturupapadyate dharmaḥ , kvacittu nopapadyata ityevamayama
pratiṣedhaḥ | śabdaghaṭayoreko dharmaḥ prayatnānantatarīyakatvamasti , yena tayordharmāntaramanityatvamaviśeṣarūpamupapādyate | na tu sarvabhāvānāmīdṛśamaviśeṣakāraṇaṃ dharmajātamasti ||

[12,2.645.75]

yattu sadbhāvopapatteriti , tena kiṃ dharmāntaramaviśeṣarūpaṃ sādhyeta ?
anityatvameveti cet , tarhyayaṃ pratijñārtho vyavatiṣṭheta "anityāḥ sarve
bhāvāḥ , sattvāt" iti | sa cāyamanupapannaḥ dṛṣṭāntānupapatteḥ | sarvabhāvānāṃ pakṣīkṛtatvāt dṛṣṭānto na kaścidavaśiṣyate | na ca pratijñātaikadeśa eva dṛṣṭāntīkartuṃ śakyaḥ , siddhasādhyabhedāt | sādhyaḥ pratijñāto'rtho
bhavati , siddhaśca dṛṣṭāntaḥ | na ca dṛṣṭāntarahito hetuḥ svasādhyopasthāpanasāmarthyamaśnute ||

[12,2.645.76]

na ca saugatoktanītyā nityebhyo vyāpakānupalabdhyā sattvaṃ vyāvartita
manityeṣveva pratiṣṭhāṃ labhate | yaiva vipakṣādvyāvṛttiḥ sa eva sādhyenānugama iti vaktavyam — tannīteḥ prāgeva pratikṣepāt | pratyuktaṃ hi vistarataḥ
kṣaṇabhaṅgasādhanamiti ||

[12,2.645.77]

kiṃciddhi sattvayogi bhāvajātamanityaṃ bhavati , kiṃcinnityamiti
nāyamekāntaḥ — sattvādanityāḥ sarve bhāvā iti ||

[12,2.645.78]

api ca sarvabhāvānāmanityatve sādhyamāne tadantargatatvācchabdasyāpyanityatvamabhyupagataṃ bhavedityevamapyayamapratiṣedhaḥ || upapattisamaḥ"ubhayakāraṇopapatterupapattisamaḥ || 5. 1. 26 ||" (nyā. sū.)

[12,2.645.79]

ubhayakāraṇopapattyā pakṣadvayopapattivarṇanam — upapattisamaḥ pratiṣedhaḥ ||

[12,2.645.80]

yadyanityatvakāraṇaṃ prayatnānantarīyakatvamupapadyate śabdasyeti anityaḥ
śabdaḥ , nityatvakāraṇamapi niravayavatvamasyopapadyata iti nityaḥ syāt |
ubhayatrāpi kāraṇopapatteḥ ||

[12,2.645.81]

nanu saiveyaṃ sādharmyādisamā prakaraṇasamā vā jātiḥ , na bhedāntaram —
maivam — udbhāvanāprakāreṇa bhedāt | parapakṣopamardabuddhyā sādharmyādisamā
jātiḥ prayujyate | pakṣāntarotthāpanāsthayā prakaraṇasamā | apratipattiparyavasāyitvāśayeneyamupapattisameti ||

[12,2.645.82]

atrottaram — "upapattikāraṇānujñānādapratiṣedhaḥ || 5.1.27 ||" (nyā. sū.)

[12,2.645.83]

ubhayakāraṇopapattyā pratiṣedhamabhidadhatā pakṣadvayakāraṇopapattiḥ anujñātā bhavati | sā cedanujñātā kathamekatarapakṣapratiṣedhaḥ | ekatarapakṣapratiṣedhaścet kathamubhayakāraṇopapattiḥ | ubhayapakṣakāraṇopapattiḥ ekatarapakṣapratiṣadhaśceti vipratiṣiddham | vyāghātādeva tatapakṣapratiṣedho'vakalpata
iti cet — samāno vyāghātaḥ | tena hi parapakṣavat svapakṣo'pi pratihanyataiti | na hi vyāghāta ekaṃ pakṣaṃ sādhayati , ekaṃ bādhata iti || upalabdhisamaḥ"nirdiṣṭakāraṇābhāve'pyupalambhādupalabdhisamaḥpratiṣedhaḥ ||" (nyā. sū.)

[12,2.645.84]

nirdiṣṭasya sādhyadharmasiddhikāraṇasyābhāve'pi sādhyadharmopalabdhyā
pratyavasthānaṃ — upalabdhisamaḥ pratiṣedhaḥ | yadetadanityatāyāṃ śabdasya prayatnā
nantarīyakatvaṃ kāraṇamupadiṣṭam , tasyābhāve'pi prabalaprabhaṃjanajavabhajyamānajaratpādapapātaprabhave'pi śabde dṛśyata evānityatvam | anyatrāpi
vidyudādau vinā'pi prayatnānantarīyakatvamupalabhyata evānityateti ||

[12,2.645.85]

asyottaram — "kāraṇāntarādapi taddharmopapatterapratiṣedhaḥ || 5.1.29 ||" (nyā. sū.)

[12,2.645.86]

atraitadeva tāvadvaktavyaṃ sapakṣaikadeśavṛttitvamidamasya hetorudbhāvitam |
na ca sapakṣaikadeśavṛttiragamakaḥ | prayatnānantarīyakatvamanityatve pratibaddham ,
na punaranityaṃ prayatnānantarīyakatve | "yatprayatnānantaroyakam , tadanityam"
iti hi vyāptiḥ , na tu "yadanityam , tatprayatnānantarīyakam" iti | yathā"yatrāgnistatra dhūmaḥ" iti na | "yatra dhūmastatrāgniḥ" iti ||

[12,2.645.87]

evaṃ prayatnānantarīyakatvamantareṇa samīraṇarayapātyamānavanaspatyādiśabde vidyudādau vā yeyamanityatopalabdhiḥ , na sā tasya hetutāmapahantīti || śabdasya prayatnādhīnatvam

[12,2.645.88]

api ca prayatnānantarīyakatvamiti kāraṇādutpattiriyamabhidhīyate ,
na tu kāraṇaṃ niyamyate prayatna eveti | tatra pavananodanajanitataruśabdavat
asatyapi prayatne , kāraṇāntaraṃ tadutpādakaṃ bhaviṣyati | kāraṇāntarajanye'pyanityatvaṃ śabde vidyudādau vā na viruddhamiti ||

[12,2.645.89]

kathaṃ punaridameva gamyate — prayatnādibhirasannutpādyate śabdaḥ , na punassannabhivyajyata iti — sato'nupalabdhau nimittābhāvāt | āvaraṇaṃ nimittamiti cet — na — mūlodakādiṣu mṛda iva śabde kasyacidāvaraṇasyāgrahaṇāt |
tasmānna mūlovakādinā tulyaḥ śabdaḥ ityasanneva prayatnādinā kriyata
iti || anupalabdhisamaḥ"tadanupalabdheranupalambhādabhāvāsiddhau tadviparītopapatteḥ
anupalabdhisamaḥ || 5.1.30 ||" (nyā. sū.)

[12,2.645.90]

anupalabdheranupalambhopanyāsena pratyavasthānam — anupalabdhisamaḥ
pratiṣedhaḥ | yaduktam — āvaraṇānupalambhādasatyāvaraṇe prāguccāraṇādagrahaṇādasanneva śabdaḥ prayatnenābhinirvaryatta iti — tadayuktam — āvaraṇānupabdherapyanupalambhāt tasyāścānupalambhādabhāvaḥ , anupalabdherabhāvāt upalabdhirbhavati , pratiṣedhadvayena vidhereva pratīteḥ | āvaraṇopalabdheścāvaraṇasattā siddhyatīti tatkṛtameva śabdasyāgrahaṇam , nāsattvakṛtamityabhivyaṃjakamevāsya prayatnādi kāraṇamiti ||

[12,2.645.91]

asyottaram — "anupalambhātmakatvādanupalabdherahetuḥ || 5. 1. 31 ||" (nyā. sū.)

[12,2.645.92]

"āvaraṇānupalabdhirnāsti , anupalabdheḥ" iti yo'yaṃ heturuktaḥ , sa na
hetuḥ | kutaḥ ? anupalambhasvabhāvatvādanupalabdheḥ — upalambhapratiṣedhātmakatvādityarthaḥ | astitvanāstitve hi bhāvānāṃ upalambhānupalambhābhyāmavasthāpyete — yadupalabhyate tadasti , śaśavat ; yannopalabhyate tannāsti ,
tadviṣāṇavat | nopalabhyate ca śabdasyāvaraṇaṃ , mūlodakāderiva mṛttikā —
ityanupalambhānnāstīti gamyate | anupalambho hyayamāvaraṇaviṣayaḥ , nānupalabdhiviṣayaḥ sa āvaraṇasyaiva nāstitāmavagamayati , nānupalabdheriti
anupalabdherbhāvādāvaraṇameva nāstīti || anupalabdheranupalaṃbhāsaṃbhavaḥ"jñānavikalpānāṃ ca bhāvābhāvasaṃvedanādadhyātmam
|| 1.1.32 ||" (nyā. sū.)

[12,2.645.93]

jñānavikalpāḥ — pratītiprakārāḥ | teṣāṃ bhāvābhāvau pratiprāṇisaṃvedyau bhavataḥ | "asti me jñānam" ityevaṃ sarvaḥ pratyakṣānumānāgamajñānāni
pramāṇaphalāni smaraṇasaṃśayādijñānāni ca pramāṇaphalānyanubhavatīti | sā
ceyamāvaraṇānupalabdhiḥ upalabdhivadadhyātmaṃ saṃvedyate , "nopalabhe śabdasyāvaraṇaṃ , mṛdamiva mūlodakādeḥ" iti | tadevaṃ bāhyapadārthabhāvābhāvavat ānta
rajñānabhāvābhāvayorapi pratyakṣatvādaparyanuyogo'yaṃ "anupalabdheranupalambhādāvaraṇamasti śabdasya" iti | tasmāt prāguccāraṇādasanneva śabda iti
siddham || anityasamaḥ"sādharmyāttulyadharmopapatteḥ sarvānityatvaprasaṅgādanityasamaḥ
|| 5. 1. 33 ||" (nyā. sū.)

[12,2.645.94]

sarvabhāvānityatvaprasaṅgena pratyavasthānam — anityasamaḥ pratiṣedhaḥ |
anityena ghaṭena sādharmyamasti śabdasyeti yadi tasyānityatvamucyate , tarhi
sarvabhāvānāmapi ghaṭena kimapi sādharmyamastīti sarva evānityāḥ syuḥ ||

[12,2.645.95]

aviśeṣasanaiveyaṃ jātiriti cet — na — tatra hi sattābhiyogāt
sarvabhāvānāmaviśeṣa āpāditaḥ , iha tu ghaṭasādharmyādevānityatvamāpādyata
iti | udbhāvanabhaṅgibhedācca jātinānātvamityasakṛduktam ||

[12,2.645.96]

atrottaram — "sādharmyādapyasiddheḥ pratiṣedhāsiddhiḥ pratiṣedhyasādharmyāt
|| 5. 1. 34 ||" (nyā. sū.)

[12,2.645.97]

atiprasaṅgamāpādayato hyetadvivakṣitaṃ bhavati — ghaṭasādharmyādasiddhiranityatvasyeti | yadi ca ghaṭasādharmyādanityatvasyāsiddhiḥ , tarhi
tāvakasyāsya pratiṣedhavākyasyāpyasiddhiḥ , pratiṣedhyavākyasādharmyāt |
asti hi pratiṣedhavākyasya pratiṣedhyavākyena sādharmyaṃ pratijñādyavayavayogitvamiti ||

[12,2.645.98]

kiṃca — "dṛṣṭānte sādhyasādhanabhāvena pratijñātasya dharmasya hetutvāttasya
cobhayathā bhāvānnaviśeṣaḥ || 5. 1. 35 ||" (nyā. sū.)

[12,2.645.99]

na hi sādharmyamātraṃ sādhanaṃ bhavati , api tu dṛṣṭāntadharmiṇyavadhṛtasāmarbhyaṃ sādharmyaṃ vaidharmyaṃ vā | tathāvidhaṃ cet sarvabhāvānāmasti , bhavatu
teṣāmapyanityatvam , ko dveṣaḥ ? nāsti cet , ko'yamatiprasaṅgaḥ |
na hi dṛṣṭāntadharmiṇi prajñātasāmarthyaṃ sādharmyamubhayathā bhavati — pakṣāntaraṃ
spṛśati | tena sādharmyaviśeṣasya hetutvāt tasya ca sarvatrāsaṃbhavāt na
sarvānityatvam | aviśeṣasamāyāṃ ca jātau yatsamādhānamuktaṃ , tadihāpi vaktavyamiti || nityasamaḥ"nityamanityabhāvādanitye nityatvopapatternisyasamaḥ || 5.1.36 ||" (nyā. sū.)

[12,2.645.100]

anitya..vākhyasādhyadharmasvarūpavikalpanena śabdanitya..vāpādanaṃ
nityasamaḥ pratiṣedhaḥ | "anityaḥ śabdaḥ" iti pratijñāte hi jātivādī
vikalpayati — "kimidamanityatvaṃ śabdasya nityam , athānityam" iti |
yadi tāvadanityam , tatha kadācit pracyaveta | tatpracyuteḥ nityaḥ śabdaḥ |
atha nityamanityatvam "tarhi dharmasya nityatvāt , tasya ca nirādhārasyānupapatteḥ tadāśrayasya śabdasyāpi nityatvam | anityatve hi , śabde vināṣṭe
tadādhāro dharmaḥ kva varteteti ||

[12,2.645.101]

asyottaram — "pratiṣedhye nityamanityabhāvāt anityatvopapatteḥ
pratiṣedhābhāvaḥ || 5.1.37 ||" (nyā. sū.)

[12,2.645.102]

pratiṣedhye śabde nityamanityatvasya bhāvaśceducyate , tadanitya evāsāvukto bhavati | anityatvopapatteśca tatpratiṣedho nopapadyate |"nityamanityatvaṃ śabdasya" iti ca bravīṣi , nityatāṃ ca tadyogādasyopapādayasīti mahānayamāyuṣmato bhramaḥ ||

[12,2.645.103]

atha niradhikaraṇo dharmaḥ kathaṃ syāditi — taducyate — anityatvaṃ hi
nāma nirodhaḥ , pradhvaṃsaḥ , abhāvaḥ ityanarthāntaram | anityatvādabhāva iti
tu vyavahāramātram | sā ceyamanityatā śabdāvacchinnā na , śabdādhikaraṇā | na
ghaṭābhāvaḥ ghaṭāśrito bhavitumarhati | bhāvasvabhāvā hi dharmāḥ dharmāśritā
bhavanti , nābhāvaḥ | abhāvastvāśrito'pi na pratiyogyāśrito bhavati
kintvarthāntaravṛttiḥ bhūpradeśa iva ghaṭābhāva iti ||

[12,2.645.104]

nityānityatvavirodhācca — nityatvamanityatvaṃ caikatra dharmiṇi virudhyete | tat kathamabhidhīyate nityamanityatvasya bhāvānnityaḥ śabda
iti || kāryasamaḥ"prayatnakāryānekatvātkāryasamaḥ || 5.1.38 ||" (nyā. sū.)

[12,2.645.105]

prayatnakāryanānātvopanyāsena pratyavasthānaṃ kāryasamaḥ pratiṣedhaḥ |"anityaḥ śabdaḥ , prayatnānantarīyakatvāt" ityukte , apara āha —
prayatnasya hi kāryadvaidhamupalabdham , kiṃcidasadeva prayatnena nirvartyate ,
yathā ghaṭādi | kiṃcit sadevāvaraṇavyapanayanādinā prayatnenābhivyajyate — yathā mṛdantaritamudakādi | evaṃ prayatnakāryanānātvāt kiṃ
prayatnenāvidyamānaḥ śabdo nirvartyate dhaṭavat ; uta vidyamāna evābhivyajyate
mṛdantaritasalilavaditi saṃśayaḥ ||

[12,2.645.106]

na ceyaṃ saṃśayasamā jātiḥ , hetvarthavikalpanenātra pratyavasthānāt | tatra
hi niravayavatvādyākāśadharmopanyāsena saṃśaya āpāditaḥ ; iha tu sādhanavādyuktaprayatnānantarīyakatvahetvarthanirūpaṇeneti | udbhāvanāprakārabhedaśca
jātīnāṃ vaicitryakāraṇamityuktameva ||

[12,2.645.107]

atrottaram — "kāryānyatve prayatnāhetutvamanupalabdhikāraṇānupapatteḥ
|| 5.1.39 ||" (nyā. sū.)

[12,2.645.108]

yadyapi prayatnakāryānyatvamupalabhyate ; tathāpi prakṛte śabde prayatnasyābhivyaktāvahetutvam | na prayatnataḥ śabdamabhivyanakti , kintvabhūtaprādurbhāvameva vidhatte | kasmāt ? "anupalabdhikāraṇānupapatteḥ" | yatra
hi sataḥ padārthasya pratyatno'bhivyaktihetuḥ , tatra tasya sataḥ salilāderanupalabdhikāraṇamasti mṛdādivyavadhānam | tadapohamācaratā prayatnena tadabhivyaktiḥ saṃpādyate | śabdasya tu na kiṃcidanupalabdhinibandhanaṃ vyavadhānādi saṃbhavatīti varṇitam | atastasyāsata evātmalābhanimittamuccāraṇādiprayatnaḥ na sato'bhivyaktinimittam | tasmādanityaḥ śabda iti
siddham ||

[12,2.645.109]

tadevamanena caturviśatividhajātyudāharaṇapratisamādhānopadeśavartmanā
śabdānityatvasādhake parakīyamupālambhajātamevaṃprāyamakhilamapākṛtam ,
āmrasekapitṛtarpaṇanyāyena bhavati bhagavatā sūtrakāreṇa || ṣaṭpakṣīvivaraṇam

[12,2.645.110]

idamaparamidānīmupadiśyate caturviśatāvapi jātivādinā prayuktāsu
mūlasādhanavādī — vispaṣṭānumānodantaparīkṣaṇapurassaraṃ sadevottaraṃ yathopadiṣṭamabhidadhīta ; na tu jātiprayogānukāriduruttarālāpacāpalena ṣaṭpakṣīṃ
pravartayet | tasyāṃ hi prastutāyāṃ ubhayorapi vādiprativādinorasiddhiḥ
asadvācitvāt | kathaṃ punaḥ ṣaṭpakṣī pravartata iti — tatpathaṃ darśayitumāha — "pratiṣedhe hi samāno doṣaḥ || 5. 1. 40 ||" (nyā. sū.)

[12,2.645.111]

sthāpanāhetuvādinā prathamapakṣasthena sthāpanāhetuḥ prayuktaḥ , "anityaḥ
śabdaḥ , prayatnānantarīyakatvāt" iti ||

[12,2.645.112]

tato jātivādī dvitīyapakṣasthaḥ "prayatnakāryānekatvāt" iti "prayatnā
nantarīyakatvaṃ abhivyaṅgye'pi śabde bhavati" iti hetoranaikāntikatvamāha ||

[12,2.645.113]

tadadhunā tṛtīyapakṣasthaḥ sthāpanāhetuvādī yadi yathopadiṣṭamāvaraṇānupalabdhikramamanusṛtya viśeṣamupadarśayan anaikāntikatāmuddharati , tatastāvatyeva paryavasyati kathā — iti caturthādipakṣāvasaravirahāt nāvataratyeva
ṣaṭpakṣī ||

[12,2.645.114]

yadi tu taṃ kramamapahāyaiva tṛtīyapakṣastho'sau vadati — "hetoścedanaikānti
katvamudbhāvayasi , anaikāntikatvādasādhakaḥ syāditi — nanvayaṃ tāvakaḥ pratiṣedho'pyanaikāntikaḥ — kiṃcitpratiṣedhati , kiṃcinneti — hetossādhakatvaṃ pratiṣedhati , na svarūpamiti | ata evetthaṃ pratiṣedhasyānaikāntikatvāt so'pi
hi nābhivyaktipakṣameva sādhayet , utpattipakṣe'pi prayatnasāphalyopapatteḥ |
ubhayatrāpi ca viśeṣahetoranapadeśāt | evamanaikāntikatvamabhihitavati
sādhanavādini , bhavati pratiṣaidhavādino'pi vacanāvasara iti avatarati
ṣaṭpakṣī ||

[12,2.645.115]

sa hi caturthapakṣastha eva vadati — "pratiṣedhavipratiṣedhe tatpratiṣedhadoṣavaddoṣaḥ || 5.1.41 ||" (nyā. sū.)

[12,2.645.116]

vividhaḥ pratiṣedhaḥ — vipratiṣedha ihocyate , na vyādhātaḥ , prakṛtasaṅgaterabhāvāt | yo'yaṃ pratiṣedhe'pi samāno'naikāntikatvadoṣa ucyate , sa
pratiṣedhapratiṣedhe'pi bhavatprayukte samānaḥ , so'pi hi pūrvavadanaikāntika
eveti tataḥ paṃcamaṃ pakṣamabalambya mūlasādhanavādī matānujñāmudbhāvayati ||

[12,2.645.117]

sā ca — "pratiṣedhaṃ sadoṣamabhyupetya pratiṣedhavipratiṣedhe samānadoṣaprasaṃgo
matānujñā || 5.1.42 ||" (nyā. sū.)

[12,2.645.118]

pratiṣedhe'pi samāno doṣa iti samudbhāvitaṃ doṣamanuddhṛtya taṃ pratiṣedhaṃ
sadoṣamabhyupetya madukte pratiṣedhavipratiṣedhe — samānadoṣaprasaṅgamāpādayataste
matānujñā nigrahasthānaṃ bhavati | "coro bhavān" ityukte'bhiyuktena cauryamātmano nirākaraṇīyam , na tu "bhavānapi coraḥ" iti paraḥ pratipattavyaḥ — iti ||

[12,2.645.119]

evaṃ paṃcamapakṣasthe mūlasādhanavādini kathitavati , paraḥ ṣaṣṭhaṃ pakṣamāsthāya punarabhidhatte — yadi svapakṣadoṣānuddharaṇapurassaraparapakṣadoṣāpādanopanatamatānujñānigrahasthānapātramahamādiśye , hanta tarhi tavāpi tadeva nigraha
sthānamavatarati , tvamapyevamakārṣīḥ | tathā hi dvitīyapakṣasthena mayā"prayatnakāryānekatvāt" iti yadanaikāntikatvamudbhāvitam , tadanuddhṛtyaiva"pratiṣedhe'pi samāno doṣaḥ" iti mayyeva pratīpamāpāditam | tadevaṃ tvatta
eva śikṣitvā'hamapi caturthapakṣasthaḥ tathaiva tvayi doṣamarpitavāniti , mama
cenmatānujñā , prathamataraṃ tavāsau bhavediti ||

[12,2.645.120]

tadetadāha — "svapakṣalakṣaṇāpekṣopapattyupasaṃhārahetunirdeśe parapakṣadoṣābhyupagamātsamāno doṣaḥ || 5.1.43 ||" (nyā. sū.)

[12,2.645.121]

svapakṣaḥ mūlasādhanavādyuktaḥ — "prayatnānantarīyakatvādanityaḥ śabdaḥ"
iti | tallakṣaṇaḥ — tatsamutthānaḥ , tadviṣayaḥ "prayatnakāryānekatvāt" iti
pratiṣedhaḥ | tamapekṣamāṇaḥ , tamanuddhṛtya — anujñāya pravṛttaḥ "pratiṣedhe'pi
samāno doṣaḥ" ityupapadyamānaḥ , parapakṣe'naikāntikatvadoṣopasaṃhāraḥ | tasya ca
hetunirdeśa ityayamanaikāntikaḥ pratiṣedha iti , tasmin sati parapakṣakathitānai
kāntikatvadoṣābhyupagamāt , tadanuddharaṇena tasyaiva pratīpadoṣodbhāvanāt
samāno matānujñādoṣa iti ṣaṣṭhaḥ pakṣaḥ || ṣaṭpakṣyāṃ pakṣavivecanam

[12,2.645.122]

seyaṃ ṣaṭpakṣī | tasyāṃ prathamatṛtīyapaṃcamāḥ | sthāpanāhetuvādinaḥ.. | dvitīyavaturthaṣaṣṭhāḥ pratiṣedhavādinaḥ ete ca sādhyasādhakatayā
parīkṣyamāṇāḥ paunaruktyamatānujñādidoṣāpahatatvāt anyatarasyāpi vādinaḥ
sādhyasiddhaye na prakalpante ||

[12,2.645.123]

tathā hi — caturthaṣaṣṭhayoḥ pakṣayoḥ arthāviśeṣātpunaruktadoṣaprasaṅgaḥ |
caturthe pakṣe parasya samānadoṣatvamucyate | ṣaṣṭhe'pi tathaiva samānaḥ | tṛtīya
paṃcamayostṛtīye pakṣe parokṣaṃ samānadoṣatvamabhyupagamyate | paṃcame'pi matānujñāmudbhāvayatā tadaṅgīkṛtameva bhavati | tṛtīyacaturthayośca paroktadoṣā
nuddharaṇāttu matānujñetyaivaṃ ṣaṭpakṣyāmubhayorasiddhiḥ | tasmāt saduttaraireva
doṣacikitsā sādhīyasī , nāsaduttaraiḥ , ṣaṭpakṣīprasaṅgāditi || ṣaṭpakṣyāṃ viśrāntau kāraṇam

[12,2.645.124]

nanu ! asaduttarakathane'pi kathaṃ ṣaṭpakṣyāmeva virāmaḥ ? śatapakṣī
sahasrapakṣī vā kathaṃ na pravartate ? ko'tra niyamaḥ ? iti cet — ucyate —
iyatyeva nivartate vacanāvakāśa iti nānantapakṣatā saṃbhavati | tathā hi —
pūrvottarapakṣavādinau tāvat sādhanadūṣaṇavādinau bhavata eva , ko'tra vicāraḥ |
tatra sthāpanāhetuvādinā tāvat prathamaṃ svapakṣasādhane'bhihite , dūṣaṇavādinā
ca tatra dūṣaṇe varṇite , tṛtīye vacasi vartamānaḥ sādhanavādī samyaṅnītyopakramamāṇaḥ taddūṣaṇamuddhartuṃ śaknuyānna veti tasyāmeva daśāyāṃ prāṅvivākāyatto
nirṇayaḥ ||

[12,2.645.125]

asaduttaropanyāse tu tṛtīyavacasā tena kṛte dūṣaṇavādyapi labdhāvakāśaḥ , tata eva śikṣitvā caturthe vacasi vartamānaḥ tatpratīpaṃ yojayati |
tataḥ sthāpanāhetuvādī pratīpayojanāyāmaphalāyāṃ duruttarāyāṃ samavyayaphalāyāṃ
aśakyakriyāyāṃ ca nirudyogaḥ kiṃcidabhinavaṃ dūṣaṇamutprekṣya paṃcame vacasi
sthito matānujñāmāha ||

[12,2.645.126]

tatastāmapi parapakṣamanativartamānāṃ paśyan pratiṣedhavādī ṣaṣṭhe
vacasi sthitvā tāṃ tatpakṣa eva yojayati — ityevaṃ vṛtte dūṣaṇāntarāsaṃbhavāt ,
pratīpayojane ca bhagnarasatvāt tūṣṇīmevāsitumucitamiti tāvatyeva bhavati
vacanaviratiḥ , na śatasahasrādipakṣaprasaṅgaḥ pravartata ityataḥ ṣaṭpakṣīmeva
darśitavānācāryaḥ | sa cāntevāsinaṃ bodhayitumevamupā diśadanena pathā
pravarteta bhavān , anyena mā pravartiṣṭeti || ṣaṭpakṣyupadeśaphalamvācyamuttaramato niravadyaṃjātivādinamapi prati tajjñaiḥ | kaśmalottaragirā na tu kāryāpakṣaṣaṭkaparikalpanagoṣṭhī || yādṛgyajño balirapi tathetyevamādāya buddhauyastu brūyātkaluṣamaphalastasya śuddho'pi hetuḥ | ṣaṭpakṣādiprasaraṇaparimlānakāntirna buddhiṃśaktaḥ svārthe janayitumasāvagrataḥ prāśnikānām || jātiparīkṣopasaṃhāraḥitīdaṃ vyākhyātaṃ nijasaraṇisāṅkaryarahitaṃsvarūpaṃ jātīnāṃ sphuṭamiha caturviśatividham | amūṣāṃ tattvajñaḥ paraviracitānāṃ parihṛtausvayaṃ copanyāse na hi sadasi saṃmuhyati naraḥ ||

[12,2.645.127]

iti jātiparīkṣā — nigrahasthānaparikṣā

[12,2.645.128]

jātyanantaraṃ nigrahasthānoddeśāt tallakṣaṇapratipādanārthamāha — "vipratipattirapratipattiśca nigrahasthānam || 1. 2. 60 ||" (nyā. sū.)

[12,2.645.129]

nigrahaḥ — parājayaḥ , tasya sthānam — āśrayaḥ , kāraṇamityarthaḥ |
kiṃca parājayanimittaṃ vipratipattiḥ , apratipattiśca | viparītā — kutsitā
garhaṇīyā pratipattiḥ — vipratipattiḥ — sādhanābhāse sādhanabuddhiḥ , dūṣaṇābhāse
dūṣaṇabuddhiḥ | apratipattistu ārambhaviṣaye'nārambhaḥ | ārambhasya viṣayaḥ —
sādhane dūṣaṇaṃ , dūṣaṇe coddhāraḥ | tayorakaraṇaṃ — apratipattiḥ || jalpe parājayakāraṇe

[12,2.645.130]

dvidhā hi vādo parājīyate — yathākartavyamanārabhamāṇaḥ , viparītaṃ vā
pratipādyamānaḥ | ata eva na karmakaraṇayornigrahamādiśanti | na hi
tābhyāṃ kiṃcidaparāddham , svaviṣaye prayujyamānayoḥ sāmarthyānapāyāt |
kartā tu pramādyan aprayojyaṃ prayuṃjānaḥ , prayojyamaprayuṃjāno vā nigrahamarhati |
prāyeṇa cātattvavādino nigṛhyā bhavanti ||

[12,2.645.131]

tattvavādyapi kadācana jalpe vitaṇḍāyāṃ vā samyaksādhanamapyapadiśya
prativādipratipāditadūṣaṇābhāsanirākaraṇasaraṇimanuguṇāmapaśyan nigṛhyata
eva | ata eva ca — bhāṣyakṛtoktam — "tattvavādinamatattvavādinaṃ cābhiplavante nigrahasthānāni" (nyā. bhā. 5.2.1) iti | asamāsakaraṇamaneka
nigrahasthānabhedāvarodhārtham ||

[12,2.645.132]

ata evānantaramāha — "tadvikalpājjātinigrahasthānabahutvam || 1.2.61 ||" (nyā. sū.)

[12,2.645.133]

taditi sādharmyavaidharmyābhyāṃ pratyavasthānasya , vipratipattyapratipattyośca parāmarśaḥ | nānākalpo vikalpaḥ — prakārabheda ityarthaḥ | sādharmya
vaidharmyābhyāṃ pratyavasthānaprakārasya bahutvāt jātibahutvam | tadvyākhyātam |
vipratipattyapratipattiprakārabahutvānnigrahasthānabahutvam || nigrahasthānavibhāgaḥ

[12,2.645.134]

taddvāviṃśatidhā vibhajya daśaṃyati — "pratijñāhāniḥ pratijñāntaraṃ pratijñāvirodhaḥ pratijñāsannyāsaḥ
hetvantaramarthāntaraṃ nirarthakamavijñātārthakamapārthakamaprāptakālaṃ
nyūnamadhikaṃ punaruktamananubhāṣaṇamajñānamapratibhā vikṣepo
matānujñā paryanuyojyopekṣaṇaṃ niranuyojyānuyogo'pasiddhānto
hetvābhāsāśca nigrahasthānāni || 5.2.1 ||" (nyā. sū.)

[12,2.645.135]

atra ananubhāṣaṇam , ajñānam , apratibhā , vikṣepaḥ , paryanuyojyopekṣaṇam — iti apratipattyā saṅgṛhītāni ; śeṣāṇi vipratipattyā | "punaruktam ,
adhikam" ityasamāsakaraṇena vipratipattyaiva vābhimatam | kimasamāsakliṣṭakalpanayā | sā'pi hi kutsitaiva pratipattiḥ , yat punaruktam ,
adhikaṃ vā prayujyata iti | asaṅkīrṇodāharaṇavivakṣayā ca dvāviṃśatibhedasaṅkīrtanam | avāntarabhedaistu jātivadānantyameva teṣāmiti || dharmakīrterākṣepaḥ

[12,2.645.136]

atra kīrtirāha — dvāviṃśatidhā nigrahasthānāni vibhajyante | teṣāṃ ca
pratipadamidānīṃ viśeṣalakṣaṇāni varṇyanta iti na mṛṣyāmahe | kutaḥ — asādhanāṅgavacanam adoṣodbhāvanaṃ dvayoḥ | nigrahasthānamanyattu na yuktamiti neṣyate ||

[12,2.645.137]

vādinā siṣādhayiṣitapakṣasiddhaye sādhanamabhidheyam | sa cedasādhanāṅgaṃ brūyāt , nigṛhyeta | prativādinā'pi vādyukte sādhane dūṣaṇamudbhāvanīyam | sa cedadoṣameva doṣatvenodbhāvayet , nigṛhyeta | te eva dvayorvādiprativādinornigrahasthāne | ato'nyathā nigrahakaraṇamanyāyyameva |
pratijñāhānyādiṣu tatprabhedeṣu ca pratipadamayuktatāṃ darśayiṣyate | katicchātraśiśupralāpaprāyāṇi nigrahasthānāni nirdiṣṭāni | tādṛṃśi śāstre lakṣyanta
iti paramamapratiṣṭhānam || dharmakīrtyākṣepasya samādhānam

[12,2.645.138]

atrocyate — saṃkṣepavivakṣayā dve eva nigrahasthāne iti vayamapi kiṃ
noktavantaḥ — "vipratipattirapratipattiśca nigrahasthānam" iti | etacca
sāmānyalakṣaṇamakhilabhedasaṅgrahakṣamaṃ bhavati , na bhavaduktam ||

[12,2.645.139]

tathā hi — uttarāpratibhānena vādinoranyataraḥ parājīyate , na vā ?
na parājīyata iti kathamucyate ? tatkiṃ mūka eva jitvā gacchatu |
nigṛhyate cet , kimanenāparāddham , nādoṣa udbhāvitaḥ || vipratipatyapratipattyossarvāntarbhāvaḥ

[12,2.645.140]

atha prasajyapratiṣedhenodbhāvanābhāva eva vyākhyāyate , tarhi dūṣaṇābhāsodbhāvanamanumataṃ syāt | atha doṣānudbhāvanamādau vyākhyāya , punaradoṣodbhāvanam āvṛttya paryudāsena varṇyate , hanta tarhi te evaite vipratipattyapratipattī ukte syātām | doṣānudbhāvanamapratipattiḥ , viparītadoṣodbhāvanaṃ vipratipattiḥ ||

[12,2.645.141]

evamasādhanāṅgavacanamapi vikalpanīyam | prasajyapratiṣedhavṛttya |
sādhanāṅgasyāvacanaṃ cet — seyamapratipattiḥ | paryudāsavṛttyā sādhanāṅgā
danyaccet vacanaṃ , seyaṃ vipratipattiḥ | ataḥ śabdāntareṇākṣapādapādebhya
eva śikṣitvā , tadeva nigrahasthānadvayamanena ślokadvayena nibaddham , na punarabhinavamalpamapi kiṃcidutprekṣitamiti || nigrahasthānavyavasthāpi na yuktā

[12,2.645.142]

na ca yathāsaṃkhyaniyamena dvayordve nigrahasthāne varṇanīye , api tu yathā
saṃbhavamubhayorapi yathāvasaraṃ tattannigrahasthānamādeṣṭavyam | dvāviṃśatibhedatvaṃ
ca nigrahasthānānāmasaṅkīrṇodāharaṇavivakṣayā kathyate , na niyamāyetyuktameva | parasparavisadṛśaṃ ca lakṣaṇameṣāṃ idānīmupadiśyata eva | tatraiva
cāyuktatvameṣām , bāliśapralāpakalpatvaṃ vā parākriyata evetyalamatiprasaṅgena || pratijñāhāniḥ

[12,2.645.143]

evaṃ sāmānyalakṣaṇaṃ vibhāgaṃ cābhidhāya viśeṣalakṣaṇānyāha — "pratidṛṣṭāntadharmānujñā svadṛṣṭānte pratijñāhāniḥ || 5. 2. 2 ||" (nyā. sū.)

[12,2.645.144]

pratijñāsiddhaye vādinā sādhane'bhihite , tatra prativādinā ca dūṣaṇe
udbhāvite , tṛtīye vacasi tu vartamāno vādī yadi pratidṛṣṭāntadharmaṃ
svadṛṣṭānte'nujānāti , tadasya pratijñā hīyata iti pratijñāhānirnāma
nigrahasthānaṃ bhavati ||

[12,2.645.145]

tadyathā — "anityaḥ śabdaḥ , aindriyakatvāt , ghaṭavat" ityukte , para
āha — "sāmānyamaindriyakamapi nityaṃ dṛṣṭamityanaikāntiko hetuḥ" iti ||

[12,2.645.146]

tatra sādhatavādyāha — "sāmānyamaindriyakaṃ nityam , tarhi tathaiva ghaṭo'pi nityo'stu" iti | ayamasyaivaṃvadato bhramaḥ — kila nityānityapakṣavṛttiḥ anaikāntiko bhavati hetuḥ | ghaṭasya tu nityatāyāṃ ekasminnityapakṣa eva vṛtteḥ anaikāntikatāmeṣa vijahyāditi | tadevamasya bruvat
pratijñāhānirbhavati | ghaṭasya hi nityatve taddṛṣṭāntabalādeva śabdo'pi
nityaḥ syāditi || dharmakīrtyākṣepaḥ

[12,2.645.147]

atra kīrtirāha — pratijñaiva tāvadasādhanāṅgavacanamiti tadabhidhānaṃ
nigrahasthānaṃ bhavitumarhati , na taddhāniḥ | na ca hānirapyasti | yadi nāma
ghaṭasya dṛṣṭantīkṛtasya pratidṛṣṭāntadharmaṃ nityatvamayamabhyupaiti , kimiyatā
śabdānityatvapratijñāmavajahāti ||

[12,2.645.148]

api ca hetvābhāsā api nigrahasthānavarge gaṇitā eva | sa cāyamanaikāntikahetvābhāsaprayogādeva parājīyate , na pratijñāhānyeti tasyā
viṣayāntaraṃ vaktavyam || ākṣepasya samādhānam

[12,2.645.149]

atrocyate — pratijñāyāstāvadasādhanāṅgavacanatā nāstītyavayavalakṣaṇe..narṇītametat | pratijñāsiddhyartha eva sarvavādināṃ prayāsaḥ | anirdiṣṭā
ca sā sādhayitumaśakyaiveti na tadvacanamasādhanāṅgavacanam | laukikeṣvapi ṛṇādānādivivādapadeṣu pratijñāhānimeva mukhyaṃ parājayakāraṇamāhuḥ |
yathā''ha nāradaḥ — "sārastu vyavahārāṇāṃ pratijñā samudāhṛtā | taddhānau hīyate vādī taraṃstāmuttaro bhavet iti ||"

[12,2.645.150]

pratidṛṣṭāntadharmaṃ ca svadṛṣṭānte'bhyupagacchan utsṛjatyeva pratijñām |
nityatvaṃ hi sāmānyavat ghaṭasyāpi sahate | tadṛṣṭāntabalena śabde'pi
siṣādhayiṣatīti nūnamidānīṃ nityatvameva ghaṭadharmaḥ śabde siddhyediti kathaṃ
tadanityatvapratijñā'sya na hīyate || anaikāntikodbhāvanaṃ nālam

[12,2.645.151]

yattūktaṃ hetvābhāsaprayoga eva nigrahanimittam , na pratijñāhāniriti —
syādetadevam , yadi dvitīye vacasi vyavasthitena prativādinā vyabhicārodbhāvanayā pratyavasthito vādī tāvatyeva viramet | sa tu tṛtīye vacasivartamānaḥ taduddharaṇabuddhyā tathāvidhamabhidhatte , yena pratijñāṃ jahāti |
ataśca vyabhicārapariharaṇalobhābhihitapratidṛṣṭāntadharmābhyanujña vacanopanatatadarthapratijñāhāninibandha na evāsya nigraho yuktaḥ , na hetvābhāsaprayogakṛta iti ayameva mukhyaḥ pratijñāhānerviṣayaḥ || pratijñāntaram"pratijñātārthapratiṣedhe dharme vikalpāttadarthanirdeśaḥ
pratijñāntaram || 5. 2. 3 ||" (nyā. sū.)

[12,2.645.152]

pratijñātārthapratiṣedhe pareṇa kṛte , tatraiva dharmiṇi dharmāntaraṃ sādhanīyavādinaḥ pratisāntaraṃ mabhidadhato nāma nigrahasthānaṃ bhavati ||

[12,2.645.153]

"anityaḥ śabdaḥ , aindriyakatvāt" ityukte , pūrvavat sāmānyena vyabhicārodbhāvanayā pratyavasthita āha — "sāmānyamaindriyakaṃ yannityaṃ , tadyuktam |
taddhi sarvagatam | asarvagatastu śabda iti no darśanam" iti | so'yaṃ"anityaḥ śabdaḥ" iti pūrvapratijñātaḥ anyam "asarvagataḥ śabdaḥ" iti pratijñāṃ
kurvan pratijñāntareṇa nigṛhīto bhavati || dharmakīrtyākṣepaḥ

[12,2.645.154]

atrāha — nedamaprastutapratijñāntarakaraṇam , apitu parodbhāvitavyabhicāranirākaraṇaviśeṣotpādanam ||

[12,2.645.155]

etaduktaṃ bhavati — asarvagatatve satyaindriyakatvādanityaḥ śabda iti |
tadidamasarvagatatvapratijñāsiddhyarthamupāttaṃ kathaṃ nigrahasthānam | yo hi
mīmāṃsakaṃ prati "anityaḥ śabdaḥ , kṛtakatvāt" ityuktavān tena kṛtakatvamasiddhamityupālabdhaḥ , kṛtakatvasiddhaye yateta , sa kiṃ kṛtakatvapratijñāntarakara
ṇānnigṛhyeta ||

[12,2.645.156]

yastu pūrvapratijñāmavadhīrya , tadanaupayikamakasmādeva pratijñāntaramārabheta , sa tadā unmatta eva bhavet | na conmattapralāpānāṃ śāstre lakṣaṇakaraṇaṃ yuktam | spaṣṭe ca nigrahahetau hetvābhāsābhidhāne saṃbhavati kimiti
pratijñāntaraṃ nigrahasthānamucyata iti || akṣepasya samādhānam

[12,2.645.157]

atrocyate — pratijñāsiddhaye hetudṛṣṭāntau prayoktavyau , na punaḥ pratijñāntaraṃ karaṇīyamiti sthitiḥ | iha ca yo hetuḥ anenopāttaḥ tasmin
pareṇānaikāntikīkṛte sati , na tatparihāraprakāramanuguṇamayamāsthitavān |
api tu asarvagatatvapratijñāmanyāmārūḍhaḥ ||

[12,2.645.158]

nanu ! viśeṣaṇametadanekāntikatvaparihārārtham , na pratijñāntaramityuktam — na — asiddhatvāt | siddhaṃ hi viśeṣaṇaṃ bhavati | nityatvavādinaṃ ca prati śabdasyāsarvagatatvamasiddham | sādhyate cet , tarhi pratijñāntaramevedam , hetvādyavayavavailakṣaṇyāt , pratijñālakṣaṇasya ca sādhyanirdeśasyopapatteḥ | anaikāntikatvaparihṛtaye hi hetuviśeṣaṇaṃ siddhaṃ vācyam ,
na tu dharmiviśeṣaṇaṃ sādhyaṃ ceti || hetvābhāsatā'pyasya na yuktā

[12,2.645.159]

anyatarāsiddhe tu hetvābhāse tatsamarthanaṃ prakramānurūpameveti na pratijñāntaraṃ nigrahasthānaṃ bhavati | iha tu anaikāntikatvaparihārāya yatamānaḥ
mārgamanuguṇamapaśyan skhalita iti nigṛhyate | na ca hetūdādaraṇādiprayoganipuṇamaterapi bhramādevaṃvidhamabhidhānaṃ na saṃbhavati | na ca pratijñāmātreṇa
siddhimicchannevaṃ bravīti , api tu vyabhicāraṃ parijihīrṣanniti || nāpyasyāsaṃbaddhatvam

[12,2.645.160]

na cāyamunmattapralāpa eva , prastutānuguṇyabuddhyā prayogāt | api ca"anityaḥ śabdaḥ , cākṣuṣatvāt" ityubhayāsiddho nāma hetvābhāsaḥ bhavadbhirapi
śāstre lakṣita eva | sa unmattapralāpo na bhavati ! yathodāhṛtamtat pratijñāntaramunmattapralāpa ityapūrva eṣa bhikṣoḥ svadarśane rāgaḥ ,
paradarśane dveṣo vā | ko hi nāma śiśurapi śabde cākṣuṣatāṃ brūyāt | idaṃ tu saṃbhavatyevābhidhānam | kevalaṃ hetuviśeṣaṇe siddhe ca vaktavye bhramāt
dharmiviśeṣaṇaṃ sādhyaṃ cāyamuktavāniti nigṛhyate ||

[12,2.645.161]

tṛtīye vacasi sthitaścaivamasāvuktavāniti nimittāntaramidamasya nigrahe
nirūpitam | dvitīya eva tu vacasi kathāviratau hetvābhāsaprayogādeva
nigrahamāpnuyāditi pratijñāhāniprastāva evoktam || pratijñāvirodhaḥ"pratijñāhetvovirodhaḥ pratijñāvirodhaḥ || 5. 2. 4 ||" (nyā. sū.)

[12,2.645.162]

yatra pratijñā hetunā viruddhayate , heturvā pratijñayā , saḥ pratijñāvirodho
nāma nigrahasthānaṃ bhavati | "guṇavyatiriktaṃ dravyam" iti pratijñā; "rūpādibhyo'rthāntarasyānupalabdheḥ" iti hetuḥ | so'yaṃ pratijñāhetvovirodhaḥ —
yadi guṇavyatiriktaṃ dravyam , na tarhi rūpādibhyo'rthāntarasyānumalabdhiḥ |
atha rūpādibhyo'rthāntarasyānupalabdhiḥ , na tarhi guṇavyatiriktaṃ dravyam | guṇavyatirikta ca , dravyaṃ ca , rūpādivyatiriktasyānupaladheriti
yāhatam || dharmakīrtyākṣepaḥ

[12,2.645.163]

atrāha — nedaṃ pratijñāhetvorvirodhodāharaṇaṃ bhavatumarhati , hetorasaṃbhavāt | saṃbhavan hi hetuḥ pratijñāyā viruṇaddhi | tayā vā viruddhyate | iha
tu upalabdhilakṣaṇaprāptasyānupalabdhiḥ na samastyeva , rūpādibhyo'rthāntarasya
pṛthaktvenopalabdhiyogyatvānupapatteḥ | saṃbhavannapi caivaṃvidhe viṣaye pratijñāvirodhe hetuḥ na dvayīṃ doṣajātimativartate — viruddhatvam , asiddhatvaṃ vā |
guṇavyatiriktadravyavādino hi bhedenāgrahaṇamasiddho hetuḥ | siddhatve vā
sādhyaviparyayasādhanāt viruddha iti | ato hetvābhāsagrahaṇena gatārthatvāt
na pṛthagvaktavyamidaṃ nigrahasthānam || udāharaṇāntarasyāpyasādhutvam

[12,2.645.164]

yat anyadanyairudāharaṇamabhāṇi "nityaḥ śabdaḥ sarvasyānityatvāt"
iti — tadapyasādhu — vaidharmyadṛṣṭāntasyānena prakāreṇa kuśikṣitairabhidhānāt |
tathā hi — sarvaśabdo'tra sāvayavavacana iti niravayavatvaṃ heturvivakṣitaḥ — "nityaḥ śabdaḥ , niravayavatvāt"iti | tatra vaidharmyadṛṣṭāntaḥ sādhyābhāve hetorabhāvaṃ pradarśayatā vaktavyam — nityaḥ śabdaḥ , anityasarvatvāt —
sāvayavatvāt iti | so'yamaśikṣitavaidharmyadṛṣṭāṃtapradarśanaprakramaiḥ viparyayeṇa vaidharmyadṛṣṭānta eva kathitaḥ "sarvasyānisyatvāt" iti | taduktaṃ — "sa hi duṣṭānta evoktaḥ vaidharmyeṇa suśikṣitaiḥ |"

[12,2.645.165]

iti | tasmānnedamapi pratijñāhetuvirodhodāharaṇamiti || dharmakīrtidūṣaṇaparihāraḥ

[12,2.645.166]

atrocyate — yaduktaṃ — hetorasaṃbhavānnedaṃ nigrahasthānam — iti —
tadacāru — paṃcamyantanirdiṣṭasya hetoḥ pradarśitatvāt | niravadyahetvabhāvāttu
yadi tadasaṃbhava ucyate , tarhi hetvābhāsavyākaraṇamapyakaraṇīyaṃ bhavet |
puruṣabuddhipramādanibandhanahetuprayogastu tathāvidhamapyabhidhānaṃ saṃbhavatyeva || hetvābhāsanigrahasthānayorvailakṣaṇyam

[12,2.645.167]

yappunarabhyadhāyi — saṃbhavannapi heturayam asiddhaviruddhayoranyataro
bhavet , na dūṣaṇāntaramiti — tatra brūmaḥ — satyametat kintu hetusvarūpa
nirūpaṇāvasare sa yadi tadgatadoṣādoṣadarśanāt viruddhatā tasyābhidhīyate | yathā bhavadbhiḥ "nityaḥ śabdaḥ , kṛtakatvāt" iti viruddhahetau varṇite
kvacit siddhasādhyatvadṛṣṭāntahīnatādidoṣāntarasaṃbhave tadavadhīraṇayā viruddhatvameva darśitam | yathā vā hetvābhāsalakṣaṇe kathitamasmābhiḥ "anityaḥ
śabdaḥ , cākṣuṣatvāt" ityasyānaikāntikatvadoṣe satyapi prathamataramasiddhataiva
hṛdayapathamavatarati , tenāsiddho'yamucyate , na savyabhicāra iti | evamihāpi hetuguṇadoṣavicāre kriyamāṇe viruddhatādihetvābhāsatā'sya
kathyate ||

[12,2.645.168]

yadā tu parārthānumānavākyasya paṃcāvayavasya , paramatena vā vyavayavasya parasparānvitapadārthasamudāyātmā vākyārthaścintyate , tatra itaretaravyāhatārthavādinoḥ pratijñāhetupadayoḥ asaṃsargāt tadvirodha eva jhaṭiti
manasi viparivartata iti sa eva nigrahanimittaṃ bhavitumarhati , yata itaretaravirodhinamananvitārthamamidadhati vākye'pi vipratipattirapratipattirvā bhavedityada eva nigrahasthānam || viruddhapratijñāvirodhayorviśeṣaḥ

[12,2.645.169]

api ca sādhyaviparyayasādhaka eva viruddhaheturucyate , yaḥ pratijñāmeva bādhate | iha tu pratijñayā heturvādhyate , pratijñā vā hetuneti
vikalpyamānatvāt nigrahasthānāntaramevedam ||

[12,2.645.170]

itthamasyaivodāharaṇasyopapatteḥ udāharaṇāntaranirūpaṇaṃ vṛthā'ṭāṭyaiva || bhāṭṭoktodāharaṇam

[12,2.645.171]

bhāṭṭaustu bhavadīyaṃ nirālambanasādhanaṃ pratijñāvirodhodāharaṇaṃ varṇitam — "nirālambanāḥ sarve pratyayāḥ , pratyayatvāt" iti | yataḥ pratyayatvahetu
grāhakajñānasālambanatve tenaivaiṣā pratijñā viruddhadhyate | tannirālambanatve
tu hetvabhāva eva syāditi | taduktam — "vispaṣṭaścākṣapādokto virodho hetusādhyayoḥ | yamadṛṣṭavā parairuktamadūṣaṇamidaṃ kila iti ||"

[12,2.645.172]

tat sarvathā sulabhodāharaṇamidaṃ pratijñāhetuvirodhākhyaṃ nigrahasthānamiti sthitiḥ || pratijñāsaṃnyāsaḥ"pakṣapratiṣedhe pratijñātārthāpanayanaṃ pratijñāsannyāsaḥ || 5.2.5 ||" (nyā. sū.)

[12,2.645.173]

pakṣasādhane pareṇa dūṣite taduddhāraṇāśaktyā pratijñāmeva nihnuvānasya
pratijñāsannyāso nāma nigrahasthānaṃ bhavati ||

[12,2.645.174]

"anityaḥ śabdaḥ , aindriyakatvāt" ityukte , tathaiva sāmānyenānaikāntikatāyāmuddhāṭitāyāṃ , yat pratibravīti — "ka evamāhānityaḥ śabda iti — so'yamevaṃbruvan pratijñāsannyāsāt parājīyate || pratijñāsaṃnyāse dharmakīrtyākṣepaḥ

[12,2.645.175]

atrāha — atisthūlaḥ khalvayaṃ pramādaḥ | ko hi nāma prativādī
prāśnikasannidhāne pratijñāṃ kṛtvā , tadaiva teṣāmevābhraṣṭasaṃskārāṇāṃ purataḥ
apasmārakādyanupaplutamatiḥ tāmeva nihnuvīta ||

[12,2.645.176]

api ca dyūtaparājitapaṇarahitaśaṭhakitavavadudāsīnaḥ pratijñāmajahadapi hetāvanaikāntike kimasau na nigṛhyate | na hi pratijñāyāstyāgātyāgau
tadīyayoḥ nigrahānigrahayoḥ prayojakau , api tu hetuguṇadoṣāveva | sa
cāyaṃ sādhanavyabhicārādevānityapakṣaḥ parājīyata ityalaṃ sannyāseneti || dharmakīrtyākṣepaparihāraḥ

[12,2.645.177]

atrocyate — parodbhāvitahetvanaikāntikatvadūṣaṇoddharaṇaraṇaraṇakatara
litamateḥ bhavedapyayaṃ pramādaḥ | evaṃ hyasau vadati "mayoktaṃ — saṃyogaviyoga
vyaṅgyaḥ śabdo na bhavati , na tvanityaḥ" iti ||

[12,2.645.178]

ayamāśayastvevaṃdataḥ — kila saṃyogavibhāgānabhivyaṅgyatve mayā
pakṣīkṛte , sāmānyena vyabhicāro na bhaviṣyatīti | tadapi hi tādṛśameva ,
svāśrayavyaṅgyatvāditi muhyataḥ nātisthūlamamumīdṛśaṃ pramādaṃ pratipannasya
bhavatyeva nigrahahetuḥ | apramādinostu nigraho nāma nāstyeva kaścidiha
loke paraloke vā ||

[12,2.645.179]

yattu tadīyayoḥ pratijñātyāgātyāgayoranaikāntikatvenaivāsau nigṛhyata
iti — syādetadevaṃ , yadi vyabhicārodbhāvanasamanantaramasau tūṣṇīmevāsīta |
tathāvidhaṃ tu bruvāṇastasyaiva parājayahetossannikṛṣṭatvāttenaiva nigṛhīto
bhavati , nānaikāntikaprayogeṇeti || hetvantaram"aviśeṣokte hetau pratiṣiddhe viśeṣamicchato hetvantaram
|| 5.2.6 ||" (nyā. sū.)

[12,2.645.180]

aviśeṣābhihite hetau pratiṣiddhe tadviśeṣaṇamabhidadhataḥ hetvantaraṃ
nāma nigrahasthānaṃ bhavati | yathā sāṃkhyasyetthaṃvadataḥ ekaprakṛtīdaṃ vyaktam
parimāṇāt , ghaṭādivat" iti | dvividhaṃ ca vikāreṣu dṛṣṭam — iyattālakṣaṇamaṅkurādeḥ phalāntarasya , caturaśratā ca ghaṭādeḥ mṛtpūrvakasya | tade
tatparimitaṃ nikārajātamekaprakṛtikaṃ dṛṣṭamityataḥ sarvamidamekaprakṛti
bhavitumarhati | yā ca saikā prakṛtiḥ , tat pradhānamiti ||

[12,2.645.181]

asya hetorvyabhicāraḥ , nānāprakṛtīnāmapi pariṇāmadarśanāditi |
tatparijihīrṣayā viśeṣaṇamāha — samanvayāditi | sukhaduḥkhamohasamanvitaṃ
hi sarvaṃ vyaktaṃ parimitaṃ dṛśyata iti | tasya prakṛtyantararūpasamanvayābhāvādekaprakṛtikatvāmiti | tadidaṃ hetvantaraṃ nigrahasthānam , prāguktāviśeṣaṇahetoḥ svayameva hetutvāmarṣaṇāditi || anaikāntikāt hetvantarasya viśeṣaḥ

[12,2.645.182]

atrāha — kimayaṃ dagdho dahyate , mṛto vā māryate | anaikāntikahetūpanyāsenaiva khalvayaṃ tapasvī nigṛhīta eva , asādhanāṅgavacanāditi kṛtaṃ
hetvantarākhyanigrahasthānāntarodīraṇeneti — atrocyate — yuktameva tat
dvitīye vacasi kathāsamāptau yathā tu bhavānāha | yadā tu vyabhicāranirākaraṇāya viśeṣaṇamaparamadhikamadhunā'bhidhātuṃ pravṛttaḥ , tadā tadupādānādeva
nigṛhyata iti piṣṭapeṣaṇaṃ saṃpratyevāyamiṣyate | puruṣaśaktiparīkṣātmake ca
jalpe nigrahasthānamidam | vāde tu viśuddhāśayatayā vastuni parīkṣyamāṇe
viśeṣaṇāntaropādāne'pi tadvicāraḥ prastotavyaḥ , na nigrahaḥ kārya ityabhiyuktāḥ || arthāntaram"prakṛtādarthādapratisaṃbaddhārthamarthāntaram || 5. 2. 7 ||" (nyā. sū.)

[12,2.645.183]

prakṛtādarthādarthāntaraṃ tadanaupayikamabhidadhataḥ arthāntaraṃ nāma nigrahasthānaṃ bhavati ||

[12,2.645.184]

yathā kaścidvaiyākaraṇaviṭaḥ sphoṭātmānaṃ śabdaṃ cetasi nidhāya tannitya
tvasiddhaye "nityaḥ śabdaḥ , niravayavatvāt" ityabhidhitsureva duritakarmādibhiḥ anaikāntikatāmāśaṅkamānaḥ arthāntaraṃ nāma nigrahasthānaṃ jigamiṣuḥ , tatraiva vākyaśeṣacchāyayottiṣṭhati "nityaḥ śabdaḥ" niradhayavatvāt"
iti vayaṃ pāṇinīyāḥ pratipannoḥ , ye bhagavataḥ pāṇineśchātrāḥ , iti | kaḥ
punarbhagavān pāṇiniriti — yenākṣarasamāmnāyamadhigamya maheśvarāt | kṛtsnaṃ vyākaraṇaṃ proktaṃ ācāryo nassa pāṇiniḥ ||

[12,2.645.185]

kaḥ punarmaheśvaraḥ , yato'kṣarasamāmnāyamadhijagāma pāṇiniriti — atyudbhaṭajaṭājūṭakoṭigrathitacandramāḥ | viśvasthitibhavadhvaṃsahetureko maheśvaraḥ ||

[12,2.645.186]

api ca — acintyaveṣābharaṇasya tatktaḥyadṛcchayā yasya niśāsu tāṇḍavam | sa bhasmabhaktīni bibharti maulinākṛtāṃjaliḥ pādarajāṃsi vāsavaḥ ||

[12,2.645.187]

kīdṛśaṃ punastāṇḍavaṃ tanoti khaṇḍaparaśuriti — itthaṃcārī kramo yasmin itthaṃ ca karavartanāḥ | itthaṃ yatra kaṭicchedāḥ daṇḍapādāstathedṛśāḥ ||

[12,2.645.188]

ityekaikamupadeśayan utthāya nṛtyati | tadetadarthāntaraṃ nigrahasthānamasādhanāṅgamiti ||

[12,2.645.189]

kīrtinā'pyanumoditam — dvayorapi ca vādiprativādinoḥ prakṛtānanuguṇamabhidadhatoḥ bhavatyado nigrahasthānam | yathākramamekasya sādhanamanavadyamapaśyato dvitīyasya dūṣaṇamiti || nirarthakam"varṇakramanirdeśavannirarthakam || 5. 2. 8 ||" (nyā. sū.)

[12,2.645.190]

abhidheyarahitavarṇānupūrvīprayogamātraṃ nirarthakaṃ nāma nigrahasthānaṃ bhavati — "anityaḥ śabdaḥ , kacaṭatapānāṃ gajaḍadabatvāt , ghajhaḍhadhamavat" ityevaṃ
prakāram | idamapi vādiprativādinoḥ prakṛtānanuguṇamabhidadhatorbhavatyado
nigrahasthānam | yathākramaṃ sādhanaṃ dūṣaṇaṃ ca yathovitamabhidhātumajānatoḥ
pūrvavadubhayorapi nigrahasthānam || nirarthakanigrahasthānākṣepaḥ

[12,2.645.191]

atrāha — so'yamunmattapralāpameva śāstre lakṣayitumupakrāntaḥ | na
hyanunmattānāmīdṛṃśyakṣarāṇi mukhānnirgacchanti | īdṛśāṃ ca nirdeśe kapolavāditrakakṣyābhitāḍanādīnyapi kāmaṃ śāstre nirdiśyantām ||

[12,2.645.192]

api ca varṇakramanirdeśavaditi matupā nirdeśa eṣa sūtre , "vadi"ti
vatiprayogo vā ? matuppakṣe sarvaṃ varṇakramanirdeśayuktaṃ nigrahasthānaṃ bhavediti hastasaṃjñādibhiridānīmudgrāhiṇikāḥ prastūyeran ||

[12,2.645.193]

athānarthakakramasiderśayuktamiti vyākhyāyate , tathā'pi niyamānupapattiḥ | na hyartharahitavarṇoccāraṇameva prakṛtānupayogānnirarthakameva ; varṇakramanirdeśasyāpi ca kvacitprakaraṇe sārthakatā dṛśyata eva , pratyāhāravat ||

[12,2.645.194]

vatipakṣe tu bhavati divapradarśanametat ; kintvarthāntareṇaiva gatārthatvāt
pṛthaṅana vaktavyam || uktākṣepasamādhānam

[12,2.645.195]

atrocyate — matupā , vatinā vā'bhidheyaśūnyatvamātramatra vivakṣitam |
abhidheyaśūnyaṃ vaco nirarthakamityuktamiti bhavati | eṣa eva cārthāntarādasya viśeṣaḥ | tatrābhidheyasya bhāve'pi prakṛtānupayogaḥ | ihatvabhidheyameva nāstīti yatra kvacitprakaraṇavaśena varṇakramanirveśasyāpi sārthakatā; na tadihodāharaṇam ||

[12,2.645.196]

udāharaṇaṃ yadi sphuṭaṃ pṛcchasi , na kupyasi cet , tadbhavadīyaṃ sarvameva
vacanamihodāharaṇam | saugatadarśane śabdānāmarthāsaṃsparśitvāt ,
svalakṣaṇe teṣāmapravṛtteḥ | apohasya cātitucchatvāt , sarvaṃ tadabhidhāne
nararthakam || bauddhāssarve'pi na dūpyāḥ

[12,2.645.197]

ata eva conmattapralāpinaḥ śākyabhikṣavo'pi pariśuddhavṛttayaḥ
paralokayāthārthyadarśinaḥ śaucācāravyavahāreṣu abāhyāḥ mahānto vidvāṃsaste
kāmamarthaśūnyamapi kathayantaḥ nonmattā bhavitumarhanti | evamanyasyārpi
prajñāpramādāt kacaṭatapādi vyāharato nonmattatā ||

[12,2.645.198]

yacyoktaṃ — īdṛśāṃ gaṇane kā pariniṣṭheti — tat parihṛtamasakṛt
asaṅkīrṇodāharaṇavivakṣayā dvāviṃśatibhedatvamāśritamiti ||

[12,2.645.199]

kapolavādanādīni punaḥ akadhāsvabhāvatvādacintyānyeva | yasya
cāsmin kathāprasaṅge gaṇḍavāditrādi cetasi sphurati , tasyānyadatijaghanyamapi hṛdayamavataredityalaṃ kaśmalagoṣṭhyeti || avijñātārtham"parṣatprativādibhyāṃ trirabhihitamapyavijñātamavijñātārtham
|| 5.2.9 ||" (nyā. sū.)

[12,2.645.200]

yat sādhanavārkya , dūṣaṇavākyaṃ vā trirabhihitaṃ parṣadā prativādinā na
vijñāyate kliṣṭaśabdaprayogam , aprasiddhaprayogam , atidrutoccaritaminyevaṃprakāramavijñātārthaṃ nāma nigrahasthānaṃ bhavati | asāmarthyasaṃvaraṇāya
ca dhūrtairidamāśrīyate || nirarthakāvijñātārthayorviśeṣaḥ

[12,2.645.201]

atrāha — arthāsaṃpratyayasya samānatvāt ko'sya nirarthakādbhedaḥ | atha
prakṛtopayogayogyamarthamasau vadati , tadā parṣatprativādinoramedhāvitā kāmaṃ
bhavet ; na tu viduṣaḥ vaktuṃ vivadataḥ parājayo bhavitumarhati ||

[12,2.645.202]

kiṃkṛtaścaiṣa triruccāraṇaniyamaḥ ? kiṃ rājājñayā , uta svākyena ?
iti na vidmaḥ ||

[12,2.645.203]

atrocyate — nirarthake sarveṇa sarvārthaśūnyatā ; iha tu bhavannapyartho nāvagamyate , drutataroccāraṇādivyatikaravaśāditi kathamaviśeṣaḥ | tatra
ca kalpyate nūnamasāmarthyamātmīyamāvarītumanāḥ evamabhidhatte — na hi
samartho vidvān vispaṣṭaṃ na vaktīti || triramidhānaniyame viśeṣaḥ

[12,2.645.204]

tritvaniyamo'pi na vedavacananarapatiśāsananibandhanaḥ ; kintu vastusthityu
panata eva | yataḥ sakṛt , dvirapyabhihitamapyanavadhānādinā na gṛhītamiti
saṃbhāvyate | tristu yaduktaṃ na jñāyate , tatra vaktureva jāḍyam | anekaprāśnikādisamāje kathitamavaśyaṃ kenāpyavagamyeta | sarveranavagamāttu
vaktaiva nigṛhyate | caturdhā paṃcadhā vā'bhidhāne tviṣyamāṇe niravadhitā'bhidhānasya prasajyata iti yuktastrirvaṃcananiyama iti || apārtham"paurvāparyādiyāgādapratisaṃbaddhārthamapārthakam || 5.2.10 ||" (nyā. sū.)

[12,2.645.205]

pūrvāparāsaṅgatapadakadambakoccāraṇādapratiṣṭhitavākyārthamapārthakaṃ nāma
nigrahasthānaṃ bhavati | tadyathā — daśadāḍimāni ṣaḍapūpā kuṇḍamajājirna
palalapiṇḍaḥ kumāryāścaitrasya pitā pratiśīna iti || dharmakīrtyāṃkṣepaḥ , samādhānaṃ ca

[12,2.645.206]

atrāha — apratisaṃbaddhavadevāsaṃbaddhavākyaṃ , asaṃbaddhaprakaraṇaṃ ca nigrahasthānāntaraṃ kasmānnoktam ? etenaiva gatārthatvāditi cet , yadyevamanartha
kenaiva gatārthatvādapārthakamapi pṛthaṅana vaktavyam — atrocyate — nirarthake na
padārthaḥ , na vākyārthaḥ ; kevalaṃ varṇā eva śuṣkā uccāryante | arthāntare'pi samanvitapadārthe vyavasthāpitavākyārthamanupakṛtaṃ tūcyate | iha tu padārthasaṃpratyaye'pi tadanvayāsaṃbhavena vākyārthānavasāya iti spaṣṭo bhedaḥ ||

[12,2.645.207]

prakṛtavivādāspadībhūte vastuni ko vā viśeṣa iti cet — uktamatra — saṃkṣepavivakṣāyāṃ dve eva nigrahasthāne | asaṃkīrṇodāharaṇavivakṣayā tu
dvāviṃśatibhedatvam | prakṛtavastusiddhistu dvāviṃśatāvapi tulyaiva ||

[12,2.645.208]

yattu asaṃbaddhavākyaṃ , asaṃbaddhaprakaraṇaṃ ca pṛthagupasaṃkhyeyamiti — tanna — apratisaṃbaddhapadārthenaiva tatsaṃgrahāt | yadi tvasaṃbaddhavākyamasaṃbaddhaprakaraṇaṃ cāvaśyaṃ vaktavyam , tadyuktameva bhavadīyaṃ śāstram | tathā hi
vaibhāṣikāṇāmasti bāhyo'rthaḥ , sa ca pratyakṣaḥ | sautrāntikānāṃ ca sannapya
sāvanumeyaḥ | yogācārāṇāṃ sākāraṃ jñānameva , na bāhyo'rthaḥ , sa ca
pratyakṣaḥ | mādhyamikānāṃ ākāraśūnyaṃ svacchaṃ jñānamātrameva — ityevamitaretarānanvitavākyaprakaraṇamidamaśeṣameva śākyaśāstram | āha ca — daśadāḍimavākyasya bauddhaśāstrasya cedṛśaḥ | anyasya cāpyabaddhasya pratiṣṭhā kena labhyate || aprāptakālam"avayavaviparyāsavacanamaprāptakālam || 5.2.11 ||" (nyā. sū.)

[12,2.645.209]

pratijñāhetūdāharaṇopanayanigamanavacanakramamatilaṅghya — avayavaviparyā
sena prayujyamānamanumānavākyamaprāptakālaṃ nāma nigrahasthānaṃ bhavati || padānāṃ prayogakrame dharmakīrtyāṃkṣepaḥ

[12,2.645.210]

atrāha — na hi padānāṃ vākyeṣu niyataḥ kramaḥ kaścidasti | niyatakramakā hi varṇāḥ padatāmāpadyanta iti yuktam , tadantareṇa tadarthānavagamāt | na hi ghaṭa ityukte ghaṭāvagatirbhaṃvati | vākyeṣu tu "devadatta ! gāṃ
śuklāmabhyāja daṇḍena" "daṇḍena śuklāṃ gāmabhyāja , devadatta!" iti
kramāntareṇāpi tathaivārthapratipatteḥ kiṃ krameṇa | anumānavākye tu "paṃcāvayavāḥ" ityetadeva tāvat prathamamasāṃpratam , pratijñādyavayavānāmasādhānāṅgavacanatvāt | tatra teṣāṃ paṃcāvayavānāmapi prayogaḥ , prayoge'pi ca kramo
vivakṣitaḥ , tadullaṅghanaṃ ca nigrahasthānamiti mahatī mūrkhaprakriyeti || nyāyābayaveṣu kramaḥ niyataḥ

[12,2.645.211]

atrocyate — vākyāntareṣu kramavivakṣā bhavatu , mā vā bhūt ; nānena
naḥ prayojanam | anumānavākye tu ārthaḥ krama ; balādāpatati , svapratipattyanusāreṇa parapratipaterutpādanāt | svapratipattau ca dharmidarśanatadgatahetudharmāvadhāraṇapratibandhasmaraṇaparāmarśajñānasādhyaniścayānāṃ krameṇa darśanāt paraṃ prati tathaiva tadabhidhānaṃ kartavyamiti savistaramavayavalakṣaṇaṃ
nirṇitametat | asādhanāṅgatvacanatvamapi , pratijñādyavayavānāṃ tatraiva nirastam | ataḥ kramasyeha yuktiyuktatvāttavatikramo bhavatyeva nigrahasthānam || nyūnam"hīnamanyatamenāpyavathavena nyūnam || 5. 2. 12 ||" (nyā. sū.)

[12,2.645.212]

paṃcāvayave vākye prayoktavye sthite , tadanyatamenāpyavayavena hīnaṃ prayuṃjānasya nyūnaṃ nāma nigrahasthānaṃ bhavati || nyūnasyādoṣatvākṣepaḥ , samādhānaṃ ca

[12,2.645.213]

atrāha — pratijñādyavayavajātamasādhanāṅgavacanamityataḥ tadanabhidadhato
na nigrahaḥ ; pratyuta vadato nigraho yukta iti — atrocyate — anantaramevai
tatparihṛtam , vistarataścāvayavalakṣaṇe | tathā hi — śroturākāṅkṣānivṛttaye'numānavākyaṃ prayujyata iti prathamaṃ tadākāṅkṣāviṣayaḥ sādhyadharmaviśiṣṭo dharmī pradarśyate | tataḥ kāraṇākāṅkṣāyāṃ hetuvacanamabhidhīyate |
kvāsya pratibandho dṛṣṭa iti bubhutsāyāṃ udāharaṇamupapādyate | itthameṣa
siddhapratibandho hetuḥ dharmiṇi bhavet , na veti śaṅkāyāmupanayavacanamuccāryate | tadanantaraṃ sarvāvayavānāmekatropasaṃhārāya nigamanaṃ prayujyata
ityanyatamasyāprayogāt nigrahārhatā bhavatyevetyalamatraiva vastuni pade pave
kalahaprastāvaneneti || adhikam"hetūdāharaṇādhikamadhikam || 5. 2. 13 ||" (nyā. sū.)

[12,2.645.214]

ekenaiva hetunā dṛṣṭāntena vā pratipādite'rthe hetvantaraṃ dṛṣṭāntāntaraṃ vā
prayuṃjānasya adhikaṃ nāma nigrahasthānaṃ bhavati | etacca vāde tāvadvītarāga
kathātmake vastunirṇayaphale neṣyata eva | jalpe'pi niyamābhyupagamena
vadato vādinaḥ idaṃ nigrahasthānam | yo hi na mayā , āvābhyāṃ vā
sādhanamadhikamabhidheyam , udāharaṇaṃ veti niyamyodgrāhayati , sa eva tathā
nigṛhyate , nānya iti ||

[12,2.645.215]

etacca kīrtinā'pyevameva kathitam — "prapaṃcakathāyāṃ tu na doṣaḥ , iti || asya doṣatvatadabhāvapakṣau

[12,2.645.216]

apara āha — niyamābhyupāme'pi nāyaṃ doṣaḥ , pratipattidraḍhimne tadabhi
dhānāditi — tadayuktam — abhyupagataniyamatyāgādasau nigrahārho bhavet |
kaścāyaṃ pratipattidraḍhimā ? prathamaprayuktasya hi hetoḥ mṛdupratipattikāriṇaḥ hetutvameva na syāt | utpannasya pratyayasya punarutpādanaṃ yuktam | tatra na pūrvaheturadraḍhimne | nāpyuttaro draḍhimne | tasmānniyamābhyupagame'dhikābhidhānaṃ doṣa eva ||

[12,2.645.217]

aparaṃ matam — akṛtaniyamasyāpi doṣa eva | prapaṃcakathāyāmapye
kena hetunā dṛṣṭāntena vā kṛte nirṇaye dvitīyasya vaiyarthyāt | nirṇītasya
nirṇayānupapatteḥ | anirṇayakāriṇaśca prathamasya hetoḥ prayogānarhatvāditi || punaruktam"śabdārthayoḥ punaruccāraṇaṃ punarvacanamanyatrānuvādāt
|| 5. 2. 14 ||" (nyā. sū.)

[12,2.645.218]

arthādāpannasya svakaṇṭhena punarvacanam , śabdasya vā'rthasya vā'bhihitasya punarabhidhānaṃ punaruktaṃ nāma nigrahasthānaṃ bhavati , anuvādaṃ
varjayitvā ||

[12,2.645.219]

śabdapunaruktaṃ tāvat yatra pūrvoccārita eva śabdaḥ punaruccāryate — yathā — "nityaḥ śabdaḥ , nitya śabdaḥ" iti ||

[12,2.645.220]

arthapunaruktaṃ tu — yatra so'rthaḥ pūrvamanyena śabdenoktaḥ paryāyāntareṇa
punarucyate | yathā "anityaḥ śabdaḥ , nirodhadharmako dhvānaḥ" iti ||

[12,2.645.221]

yadyapi ca śabdapunarukte'pyarthapaunaruktyamastyeva ; tathāpi śabdapūrvakatvādarthapratyabhijñāyāḥ prathamataraṃ śabdapratyabhijñānāt tatpaunaruktyameva taducyate | jātyapekṣaśca śabdapaunaruktyavyavahāraḥ , na vyaktyapekṣaḥ ; kṣaṇaṃ
bhaṅgitvādvarṇānāṃ punaḥ prayogāsaṃbhavāt ||

[12,2.645.222]

anuvāde tu paunaruktyamadoṣaḥ | yathā — "hetvapadeśāt pratijñāyāḥ puna
rvacanaṃ nigamanam" iti ||

[12,2.645.223]

arthādāpannasyāpi svaśabdena punarvacanaṃ bhavatyeva punaruktam | yathā"asatsu megheṣu vṛṣṭirna bhavati" ityukte arthādāpadyate "satsu bhavati" iti |
tat kimarthaṃ svakaṇṭhena punarucyate | arthapratītyartho hi śabdaprayogaḥ |
pratīte'rthe kiṃ teneti ||

[12,2.645.224]

etacca niyamābhyupagame nigrahasthānaṃ veditavyam | akṛtaniyamasyaṃ
tu nātīva mahānayamaparādhaḥ || śabdapaunaruktyasya doṣatvāśaṅkā

[12,2.645.225]

atrāha — nārthapunaruktādanyacchabdapunaruktamupapadyate , śabdasāmye'pyarthabhedadarśanāt |"smarata giriśaṃ giriśo nagarī yasyāsamaradveṣasya ka iva yadīyasya mudā na garīyasyā samasmaradveṣasya" iti |
tasmādarthata eva paunaruktyaṃ , na śabdataḥ ||

[12,2.645.226]

api ca vistarakathāsu kadācana samyagaśravaṇaśaṅkrāyāṃ punarabhidhānaṃ
nāma kiyān pramādaḥ ? arthādāpannasya ca svaśabdena punarvacanaṃ yadi nigrahasthānamucyate , tarhi pratijñāvacanameva prathamaṃ nigrahasthānam ||

[12,2.645.227]

adhikapunaruktayorvā ko viśeṣa iti vaktavyam | yādṛśaṃ tādṛśaṃ ca
viśeṣaleśamāśritya pṛthagabhidhāne nigrahasthānabhedaparigaṇanamaśakyakriyaṃ
syāt ||

[12,2.645.228]

anuvādaśceducyate — hetvapadeśātpratijñāyāḥ punarvacanaṃ nigamanamiti —
tatra pratijñaiva tāvadasādhvī | tasyāḥ punarvacanaṃ sādhu bhaviṣyatīti keyaṃ
kathā || teṣāṃ doṣatvasamarthanam

[12,2.645.229]

atrocyate — yaduktamarthapunaruktādanyanna śabdapunaruktamiti — tadevameva |
pṛthaṅnirdeśastvanayā vivakṣayā — yo hi śaktyatiśayacikhyāpayiṣayā "sakṛtprayuktaḥ śabdaḥ punarmayā na prayoktavyaḥ" iti pratijñāya jalpaṃ pravartayati ,
sa śabdapunaruktenāpi nigṛhyata iti niyamyavādina eva nigrahāt | tataḥ
anyasya samyagaśravaṇaśaṅkayā punarvadato'pi na doṣaḥ | arthākṣiptakathanamapi kṛtaniyamasyaiva doṣaḥ , nānyasyeti ||

[12,2.645.230]

ata eva vāde na nigrahasthānamidam , api tu jalpavitaṇḍayoreva
vijigīṣukathayoḥ | tayośca saprayojanatvam , kathāntaratvaṃ ca purā
samarthitameva ||

[12,2.645.231]

yattu pratijñoccāraṇamarthākṣiptatvāt , tadanuvādaśca nigamanavacanamaphalataramiti — tadavayavalakṣaṇe vistareṇa samāhitam ||

[12,2.645.232]

adhikapunaruktayostvayaṃ vispaṣṭa eva viśeṣaḥ | anyaṃ hetum , anyaṃ
vā dṛṣṭāntaṃ tatraiva sādhye'bhidadhadadhikavādī bhavati , tameva hetuṃ dṛṣṭāntaṃ vā
punarcadan punaruktavādīti ||

[12,2.645.233]

yattu — evaṃvidhaviśeṣāśrayaṇe parigaṇanamadhaṭamānamiti — tat avāntaraviśeṣavivakṣayaivameva | asaṅkīrṇodāharaṇapradarśanāya tu dvāviṃśatinirdeśaityuktam || ananubhāṣaṇam"vijñātasya parṣadā trirabhihitasyāpyanuccāraṇamananubhāṣaṇam
|| 5. 2. 17 ||" (nyā. sū.)

[12,2.645.234]

parṣadā viditasya vādinā triruccāritasyāpi yadapratyuccāraṇaṃ — tat
ananubhāṣaṇaṃ nāma nigrahasthānaṃ bhavati | apratyuccārayan kimāspadaṃ
dūṣaṇamabhidadhīta ||

[12,2.645.235]

nanu ! yadyananubhāṣyāpi tatrottaraṃ brūyāt , kimiti nigṛhyeta |
na ca yo'nubhāṣitumasamarthaḥ sa uttaramapi dātumakṣamo bhavati ; vicitratvātpuruṣaśaktīnām — naitadevam — ananubhāṣaṇe taduttaraviṣayāparijñānāt
kvottaraṃ prayujyeta | prayuktaṃ vā kathamavadhāryeta ?

[12,2.645.236]

na caivaṃ brūmaḥ yāvatkiṃcit vādinā savistaramabhidhīyate , tadakhilamanyūnānatiriktamanujjhitakramakaṃ prativādī tathaivānubhāṣeteti |
yastu samastānubhāṣaṇaṃ tathā kuryādapi nāma , tena svakauśalameva kevalaṃ
mupadarśitaṃ bhavati , medhāvitvaṃ vā | na tvevamakurvan pratyaveyāditi |
stokastokamanubhāṣamāṇaḥ , tathaiva ca krameṇa dūṣayan na nigrahamāpnuyāditi || dharmakīrtyāṃkṣepaḥ

[12,2.645.237]

atrāha — yadi vādī svapakṣamādhanavivaraṇavartmanā bahutaramakṛtakamaprakṛtārthamupakṣipet , tat kiṃ prativādinā sarvamanubhāṣaṇīyam | hetumātraṃ tvanūdya dūṣaṇamudbhāvayataḥ nāsya nigraho yuktaḥ | dūṣaṇaviṣayaṃ tu
hetumātramapi yo'nubhāṣitumakauśalaḥ , sa uttaraviṣayāparijñānāt uttaramapi
pratipattumasamartha evetyapratibhayā nigṛhyatām | kimananubhāṣaṇena ||

[12,2.645.238]

api ca , trirabhihitasyeti keyaṃ paribhāṣā ? tathā ca vādī parāvabodhārthaṃ vākyaṃ prayuṃjīta , paropadravārthaṃ vā ? tatra parāvabodhārthe vākye
parāvabodha evābhidhānavidhiḥ , na dvistrirvā niyamaḥ | yāvatkṛtvaḥ prayukte
vākye parasyāyabodho jāyate , tāvatkṛtvaḥ prayoktavyam | paropadravārthaṃ tu
vākyoccāraṇamakṣata eva dharmaḥ ! prāśnikān yathā tathā saṅketenāpi
brodhayitvā duḥśliṣṭakaṣṭaśabdaprayogādyāḍambaraviracanayāpi āndhyamutpādya
parānuparudhyeteti mahat kaśmalametat | na cedṛśaṃ śāstre vyutpādanārham |
tasmāt bahukṛtvo'pyabhidhāya prativādī bodhayitavyaḥ | na tu dviruccāritamapratyuccaran nigṛhītavya iti || uktākṣepasamādhānam

[12,2.645.239]

atrocyate — na khalu sakṛdeva sakalaparaviracitavacanasaṃdarbhānubhāṣaṇamavilambitakramakamasmābhirapi kartavyatayopadiṣṭam | api tu yathocitadūṣaṇaviṣayānubhāṣaṇamātrameva ||

[12,2.645.240]

yastu stokamapyanubhāṣitumapragalbhaḥ , tasyottarapratibhānamapi nāstīti
yaducyate — tadasamyak — anyadananubhāṣaṇam , anyaduttarāpratibhānam |
kasyacidaśeṣamanubhāṣitavato'pi uttarāpratibhānadarśanāt | tadidaṃ anuttaraviṣayānuddhoṣaṇaṃ nigrahasthānamucyate , nottarāpratibhānam | uttarāpratibhānamanantaraṃ vakṣyate ||

[12,2.645.241]

yattu triruccāraṇaparibhāṣā kutastyeti vikalpitam — tadavijñātārthanāmni nigrahasthāne prativihitam | vītarāgakathātmake vāde śiṣṭādibhissaha kriyamāṇe kāmamastu parāvabodhāvadhi vākyoccāraṇam | jalpe tu
vijigīṣukathāyāṃ puruṣaśaktiparīkṣaṇāt avaśyamuccāraṇaniyama āśraya
ṇīyaḥ | tatra sakṛdvā dvirvā'bhihitasyāgrahaṇamanavadhānādināpi saṃbhavan na
nigrahāya kalpate | trirabhihitasya tu sarvairagrahaṇe vakturevāparādhaḥ |
anyairgṛhītasya prativādinā tvagrahaṇe tasya nigrahaḥ | vāratrayādūrdhvamapyabhidhāne tvāśrīyamāṇe jalpādau kathāsamāptireva na syāt | chātraśālā
hyasau bhavet , nodgrāhiṇikābhūmiriti || ajñānam"avijñānaṃ cājñānam || 5. 2. 18 ||" (nyā. sū.)

[12,2.645.242]

pariṣadā vijñātasyāpi vādivākyasya prativādinā yadavijñānaṃ , tat
ajñānaṃ nāma nigrahasthānaṃ bhavati | aviditottaraviṣayo hi kvottaraṃ
brūyāditi ||

[12,2.645.243]

"ajñānam" "apratibhā" iti nānayorviśeṣaṃ paśyāmaḥ — atrocyate —
bhinnaviṣayatvādadoṣaḥ | uttaraviṣayāpratipattiḥ ajñānam , uttarāpratipattistvapratibheti ||

[12,2.645.244]

nanu ! uttaraviṣarya yo na jānāti , sa uttaramapi na jānātyeva —
maivam — uttaraviṣayaṃ jānannapi kiṃcit uttaraṃ na jānātīti lokadṛṣṭametat |
evaṃ tarhi ananubhāṣaṇena gatārthamajñānam ; ajñāte hi parakīye vākyārthe
tadanubhāṣaṇe sāmarthyābhāvadarśanāt — santi hi kecit , ye'nubhāṣitumaśaknuvantaḥ , patrikādilikhitaṃ tadāvedayantīti | evaṃ trayāṇāmapi ca na paunaruktyam | uttaraviṣayāpratipattiḥ ajñānam | pratipattāvapi tadapratyuccāraṇaṃ ananubhāṣaṇam | anubhāṣite'pyuttarāpratipattiḥ apratibheti ||

[12,2.645.245]

nanu ! yadyajñānasāmye'pi viṣayabhedamāśritya nigrahasthānanānātvamityamabhidhīyate , tarhyajñānaprakāravaicitryāt bhedāntarāṇyapi vaktavyānīti — uktamatra sārasaṃgrahavivakṣayā dve eva nigrahasthāne — vipratipattiḥ apratipattiśceti | itaretaravisadṛśodāharaṇadikpradarśanāya dvāviṃśatibhedatvamucyate |
avāntaraviśeṣaistu tadānantyamabhyupagamyata eva | tathā ca dvāviṃśativarge"hetvābhāsāśca" iti paṭhitam | te ca svarūpeṇaiva tāvatpaṃca — "savyabhicāraviruddhaprakaraṇasamasādhyasamātītakālā hetvābhāsā" iti | avāntarabhedāśca
teṣāmatibahavaḥ santyeva | iha tvekameva tannigrahasthānamādiṣṭaṃ "hetvābhāsāśca
yathoktāḥ" iti | tasmāditthaṃ samāsavyāsavarṇanāt alaṃ pade pade paryanuyogeneti || apratibhā"uttarasyāpratipattirapratibhā || 5. 2. 19 ||" (nyā. sū.)

[12,2.645.246]

parapakṣe gṛhīte'pi tasminnuttarāpratibhānamapratibhā nāma prativādino
nigrahasthānaṃ bhavati | ajñānādibhyo bhinnatā'sya darśitaiva | kīrtirapi caitadanumanyata eva nigrahasthānam ||

[12,2.645.247]

nanu ! uttaramapratipadyamānaḥ sadasi prativādī kathamāsīta ?
yatkiṃcidvikatthamānaḥ | tadyathā — hṛtpuṇḍarīkavikasatsakalānavadyavidyāvadātavadanaḥ kva jano'smadādiḥ | kvāyaṃ vaṭuḥ ? katipayākṣaraleśaliptajihvānvitaḥ kathamanena sahābhidadhmaḥ || dānārdragandhagajakumbhakapāṭabhedibhīmasphurannakhaśikhāśikharaḥ kva siṃhaḥ | kvāmī samīraṇavidhūtapūrāṇaparṇapātodbhavadbhayaviloladṛśaḥ kuraṅgāḥ ||

[12,2.645.248]

ityādi yadvā tadvā pralapannāste || vikṣepaḥ"kāryavyāsaṃgātkathāvicchedo vikṣepaḥ || 5. 2. 20 ||" (nyā. sū.)

[12,2.645.249]

udgrāhaṇikāmupakramya vā , tadgrāhayitavyaṃ mayeti pratiśratya vā'bhimukhaṃ prativādini sannihiteṣu prāśnikeṣu kāryavyāsaṅgaṃ vyapadiśati "idaṃ
me karaṇīyamapahīyate , gacchāmi" ityabhidhāya kathāṃ vicchinatti yaḥ sa
vikṣepeṇa parājīyate | anyataranigrahāntā hikathā bhavati | sa catthaṃ
kathāṃ kurvan — ātmanaivātmānaṃ nigṛhṇāti | "pratiśyāyena me kaṇṭhoparodhaḥ
udapādi , padamapi vaktuṃ na yujyate" | "jananī me jīvitaṃ jahāti sma ,
tāṃ śmaśānabhuvaṃ prāpayya vahnisātkaromi" iti || vikṣepasyādoṣatvāśaṅkā

[12,2.645.250]

atrāha — yadi tāvat paramārthata eva mātṛmarāṇādikāryaṃmasyopasthitaṃ ,
tat kimiti tapasvī parājīyate ? udgrāhaṇikājito mā bhūvamiti
kimasau mṛtāṃ mātaramapi mā dhākṣīditi mahat subhāṣitamiti ||

[12,2.645.251]

pīnasāvaruddhasthānakaraṇo vā kathaṃ vācamudīrayatu | athāsāmarthyasthaganāya vitathamapi kathayati tathāvidhamasau kāryavyāsaṅgam , tarhi satyaṃ
nigṛhyate | na tu vikṣepeṇa , kintu anyenaiva | vādī tāvat drutakartavyavyājavyapadeśāt arthāntaragamanādinā nigṛhyate , prativādī tvapratibhayaiveti |
atiprasaṅgaścaivaṃprakāraṇāṃ nirdeśe bhavediti || uktākṣepasamādhānam

[12,2.645.252]

atrocyate — kathāmupakramya , pratijñāṃ vā , hetumabhidhāya tadvivaraṇasaraṇimiṣamabalambya kiṃcidarthāntaramupanyasyati , yat , tat arthāntaramudāhṛtamādāveva | iha tu kathāpūrvaraṅge kathāyāṃ vā kimapi karaṇīyanibhamabhidhāya sabhayamapasarati sadasa iti kathamiva tattulyatā bhavati ?

[12,2.645.253]

apratibhayā'pi śrutapūrvapakṣaḥ parājīyate | iha tu pūrvapakṣameva na
śṛṇoti vā na karoti vā | prathamameva palāyata iti mahān viśeṣaḥ |
atiprasaṅgastvasakṛtparākṛtaḥ ||

[12,2.645.254]

yattu — hetvābhāseṣvantarbhāvamasya kīrtirakīrtayat — tadatīva subhāṣitam — kva hetvābhāsaḥ ! kva kāryavyāsaṅgaḥ ! saṃpradhāraṇaiva ramaṇīyeyam | ahetavau hetuvadavabhāsamānāḥ hetvābhāsāḥ kimasya kārya
vyāsaṅgasyāhetorhetuvadābhāsanaṃ kīrtinā dṛṣṭamiti paraṃ naḥ kutūhalam || matānujñā"svapakṣe doṣābhyupagamāt parapakṣe doṣaprasaṃgo matānujñā
|| 5. 2. 22 ||" (nyā. sū.)

[12,2.645.255]

svadakṣe parāpāditadoṣamanuddhṛtya — abhyupagamya tameva parapakṣe pratīpa
māpādayataḥ , paramatānujñānāt matānujñā nāma nigrahasthānaṃ bhavati | yathā
cauro bhavān , puruṣatvāt , prasiddhacauravat" ityukte sati — āha "bhavānapi
cauraḥ , puruṣatvāt" iti | so'yamevaṃ vadan ātmanaḥ parāpāditaṃ doṣamabhyupagatavāniti matānujñayā nigṛhyate || matānujñāyā doṣatvaśaṃkā , samādhānaṃ ca

[12,2.645.256]

atrāha — anaikāntike hetau pareṇokteḥ tadudbhāvanamanena prakāreṇa
prativādī karoti — iti kimiti nigṛhyate | vādyeva hetvābhāsaprayogānnigṛhyata iti ||

[12,2.645.257]

atrocyate — uktamādāveva "svapakṣe doṣamanuddhṛtyeti | evaṃ hi tena
vaktavyam — "anaikāntiko'yaṃ hetuḥ , acaure'pi puruṣatvasya darśanāditi |
evaṃ hi sa doṣa uddhṛto bhavati | evaṃ tvanabhidhāya — "bhavānapi coraḥ ,
puruṣatvāt" iti vadan anujānātyeva paramatam | ato'naikāntikatve
vaktavye , tadudbhāvanānukramamavadhīrya atiprasaṅgamāpādayan nigrahārho bhavaṣyeveti | vādinaścānaikāntikahetuprayoge'pi tadanudbhāvanānnaparājayaḥ |
prativādina eva hīdaṃ sannikṛṣṭaṃ nigrahasthānamiti || paryanuyojyopekṣaṇam"nigrahaprāptasyānigrahaḥ paryanuyojyopekṣaṇam || 5. 2. 22 ||" (nyā. sū.)

[12,2.645.258]

paryanuyojyo nāma nigrahopapattyā codanīyaḥ — "idaṃ te — nigrahasthānamupanatam , ato nigṛhīto'si" ityevaṃ vacanīyaḥ | ta ya upekṣate — nānuyuṅkte , sa paryanuyojyopekṣaṇānnigṛhyate || dharmakīrtyākṣepa !

[12,2.645.259]

atrāha — kaḥ kasyedaṃ nigrahasthānamāpādayati — kiṃ paryanuyojyaḥ ,
uta tadupekṣakaḥ ? upekṣakastāvadasya paryanuyojyatāmeva na jānāti | jānanvā
kathamenamupekṣeta | — upekṣya vā kimātmana eva nigrahasthānamudbhāvayannevamācaṣṭāṃ"eṣa paryanuyojyo'pi mayopekṣita iti nigṛhīto'smi" iti | paryanuyojyo'pi
kathamātmīyamavadyaṃ prakāśayet — idaṃ me dūṣaṇam | tacca bhavatā nodbhāvitam |
ato bhavān jitaḥ" iti | sa khalvevamabhidadhat amedhyaṃ pāṇau nidhāya paraṃ
kalaṅkayitukāmaḥ paraṃ kalaṅkayannevātmakalaṅakamanubhavatyeveti ||

[12,2.645.260]

api ca nedaṃ nigrahasthānāntaramapadiśyate kintvapratibhaiveti | tathā
hi — yadi tāvaduttarapākṣikaḥ pūrvapākṣikaṃ sādhanābhāsamavyācakṣāṇaṃ upekṣeta — tatra dūṣaṇaṃ nodbhāvayet | taduttarāpratipattyā na nigṛhyate , na paryanuyojyopekṣaṇena ||

[12,2.645.261]

vastutastu dvayorapi tatra jayaparājayanirdhāraṇamanupapannam , ekasya
sādhanābhāsavāditvāt , itarasya ca taduttarāpratibhānāt ||

[12,2.645.262]

atha pūrvapākṣikaḥ dūṣaṇābhāsavādinaṃ doṣaprāptaṃ uttarapākṣikaṃ na nigṛhṇāti — tathāpi tasya duruttarāpratibhaiva | na cānyatarasyāpi jayaḥ parājayo vā nirdhāryate | ekasya dūṣaṇābhāsavāditvāt , itarasya ca tadanu
dbhāvanāt || uktākṣepasamādhānam

[12,2.645.263]

atrocyate — na — apratibhāyāḥ samyaksādhanaviṣayatvāt | samyaksādhane ca prayukte taduttarasyāpratipattiḥ apratibhā bhavati | sādhanābhāse tu
prayukte tadābhāsatānudbhāvanāt paryanuyojyopekṣaṇaṃ bhavati | atra tu
sādhanābhāsavādī paryanuyojyaḥ | sa upekṣitaḥ | tatra samyaksādhanavādī
tu aparyanuyojya eveti viśeṣaḥ ||

[12,2.645.264]

yattu vastuvṛttena na kasyacidapi jayaḥ parājayo veti — tadevameva
kintu jalpe puruṣaśaktiparīkṣāyāmidaṃ nigrahasthānamucyate ||

[12,2.645.265]

tadudbhāvayitāpi yadvikalpitaḥ — tatrāpyucyate — pūrvapākṣikeṇa sādhanā
bhāse prayukte , uttarapākṣikeṇa tasmiṃstathātvenānudbhāvite , prāśnikānāmapṛṣṭānāṃ vaktumavasarābhāvātsa eva sādhanābhāsavādī kadācidvaiyātyādevaṃ
brūyāt — "mayā'sya śaktiṃ jijñāsamānena sādhanābhāsaprayogaḥ kṛtaḥ , eṣa tu
mūrkhaḥ taṃ na jānāti" iti , tadā kathaṃ na nigṛhyate | etena dūṣaṇābhāsavādyapi vyākhyātaḥ ||

[12,2.645.266]

athavā ubhayābhyarthitāḥ sabhāpatiniyuktā vā prāśnikāḥ tathā kathayanto nigṛhṇantyeva paryanuyojyopekṣiṇam | sādhanābhāsavādino hi dhūrta
tayā tadabhidhānam | samyaksādhanamajānataḥ arthasaṃśayādvā saṃbhavati |
uttarapākṣikasya tu tadanudbhāvanaṃ mohādeveti sa eva parājīyate || niranuyojyānuyogaḥ"anigrahasthāne nigrahasthānābhiyogaḥ niranuyojyānuyogaḥ
|| 5. 2. 23 ||" (nyā. sū.)

[12,2.645.267]

anujjhitayathocitakramaṃ , upapannavādinaṃ , apramādinamanigrahāhamapi
nigṛhīto'sīti yo brūyāt , sa evābhūtadoṣodbhāvanānnigṛhyate || dharmakīrtyākṣepaḥ

[12,2.645.268]

atrāha — yadi tāvaduttarapākṣikaḥ pūrvapākṣikamaduṣṭasādhanavādinamabhūtaireva doṣairabhiyuṅkte , tathā sati bhūtadoṣodbhāvanasyottarasyāpratipatteḥ
apratibhayaiva sa nigṛhyatām , kiṃ niranuyojyānuyogākhyanūtananigrahasthānaparājīyate | bhūtadoṣābhiyogapakṣe tu pūrvapākṣika eva sādhanābhāsayogāt
anuyojya eva khalvasau na niranuyojyānuyogasya viṣayo bhavitumarhati ||
kathanena | uktākṣepasamādhānam

[12,2.645.269]

atrocyate — aho nu khalvayaṃ tapasvī paryudāsasya , prasajyapratiṣedhasya
ca viśeṣamapaśyannatimātraṃ muhyati | bhūtadoṣāpratibhānamanyat , anyaccābhūtadoṣapratibhānam | ekatrāpratipattiḥ , itaratra viparītapratipattiḥ |
tatra bhūtadoṣāpratipattiḥ apratibhā | abhūtadoṣapratipattiḥ ananuyojyānuyogaḥ ||

[12,2.645.270]

api ca — asādhanāṅgavacanamadoṣodbhāvanaṃ ca yat | bhavatā nigrahasthānamākhyātaṃ , tatra kathyate ||

[12,2.645.271]

tatra prasajyapratiṣedha eva kevalamāśriyamāṇe hetvābhāsā apina nigrahasthāne bhaveyuḥ ? sādhanaṅgasyānabhidhānaṃ maukyameva kevalaṃ
nigrahasthānaṃ bhavet | tasmādasādhanāṅgavacanaṃ adīṣodbhāvanamapi paryudāsavyākhyānārha bhavatyeva | tataśca bhūtadoṣānudbhāvanamapratibhā , abhutadoṣo
dbhāvanaṃ ca niranuyojyānuyogaḥ ||

[12,2.645.272]

atha abhūtadoṣodbhāvane'pi bhūtadoṣāpratibhānamastyeveti tadevāstu
nigrahasthānamityucyate — tarhi mūkatvamevaikaṃ nigrahasthānaṃ syāt , asādhanāṅgavacane'pyevaṃ vaktuṃ śakyatvādityuktameva || apasiddhāntaḥ"siddhāntamabhyupetyāniyamāt kathāprasaṅgo'prasiddhāntaḥ
|| 5. 2. 24 ||" (nyā. sū.)

[12,2.645.273]

yaḥ kaṃcana prathamaṃ siddhāntamabhyupagamya kathāmupakramate | tathā pravṛttaśca
siṣādhayiṣitārthasamarthanarabhasena , dūṣaṇoddharaṇaśraddhayā vā siddhāntaviruddha
mabhidhatte , saḥ apasiddhāntena parājoyate | tadyathā sāṃkhyaḥ prativādisannidhāne — "nāsato vidyate bhāvaḥ nābhāvo vidyate sataḥ"

[12,2.645.274]

iti svasiddhāntaṃ prathamaṃ pratijñāya pradhānasiddhaye sādhanaprayogaṃ karoti ,
vyaktaṃ vikārajātam , ekaprakṛti , samanvayadarśanāt | mṛdanvitā hi
mṛdvikārāḥ kuṇḍapiṭharaśarāvaprabhṛtaya ekaprakṛtikā dṛṣṭāḥ ; evamasyāpi
gavāśvādivikārajātasya sukhaduḥkhamohānvayadarśanāt tadātmakaikaprakṛti
prabhavatvena bhavitavyam ||

[12,2.645.275]

evamuktavānasau naiyāyikenānuyujyate — atha kā prakṛtirnāma , kā ca
dikṛtiriti | aviditaprakṛtivikṛtisvarūpo hi kathaṃ vikṛtīnāṃ ekaprakṛtitvamekatvaṃ jānīyāditi | evamanuyuktaḥ kāpilaḥ āha — yasyāvasthitasya dharmāntaranivṛttau dharmāntaraṃ pravartate , sā prakṛtiḥ | yat taddharmāntaraṃ pravartate sā vikṛtiriti |

[12,2.645.276]

so'yamevaṃ vadan prāgabhyupagatasadasannirodhaprabhavābhāvasiddhāntaviruddhābhidhānāt apasiddhāntena nigṛhyate ||

[12,2.645.277]

yadi pūrvadharmanirodhe dharmāntaraprādurbhāvaḥ , tadā — "nāsato vidyate bhāvaḥ nābhāvo vidyate sataḥ"

[12,2.645.278]

iti svasiddhānto hīyete | atha siddhānto na tyajyate , tarhi prakṛtivikārāniścayāt hetvasiddhau sādhyābhāvaḥ prasajyata iti || uktāprasiddhāntasyādoṣatvāśaṅkā

[12,2.645.279]

atrāha — hetuprayogaṃ kṛtavati kapile naiyāyikastadasiddhatodbhāvanayā
pratyavatiṣṭhatāṃ , prakṛtivikṛtisvarūpapraśnasya ko'vasaraḥ ? tadidamarthāntaragamanamasya bhavet | evaṃ pṛcchataḥ arthāntaragamanaṃ svagranthe nigrahasthānaucyate , atha ca adhunā tenaiva vyavahniyata iti ko'yaṃ nayaḥ ?

[12,2.645.280]

yadi tu sāṃkhyamataṃ nirācikīrṣitaṃ , tadasiddhataiva hetorudbhāvyatām , prakṛtyanvayasya vikāreṣu asaṃbhavāditi | vikārā hi pravṛttinivṛttidharmakāḥ |
na caivaṃprakāramavyaktam , avyaktadharmānvaye hi vikārāṇāṃ pravuttinivṛttyātmakatvaṃ hīyetetyevamasiddhatvāddhetoḥ hetvābhāsaprayogādeva sāṃkhyo nigṛhīta
iti na nigrahasthānāntaramapasiddhānta iti || tasya doṣatvasamarthanam

[12,2.645.281]

atrocyate — satyamasiddho bhavatvayaṃ kāpilakalpito hetuḥ | prakṛtivikṛtipraśnakrameṇāpi tadasiddhatvamavadhārayituṃ śakyata eva | kintu heturūpe'vadhārite taddūṣaṇamabhidhānīyam , anavadhāritasya dūṣayitumaśakyatvāditi tatpraśno nārthāntaragamanam | praśnottarameva bhāṣamāṇaḥ parāmarśe
nikaṭataraparisphuradapasiddhāntābhidhānanibandhananigrahāntaraviṣayatāṃ pratipanna
iti hetvābhāsavartmani na dūraṃ gamyate || kvacidapi paranigrahasya hetauhṛdayapathaṃ prathamaṃ kilāvatīrṇe | aparamapi na kāraṇaṃ vicintyaṃkimiva phalaṃ khalu piṣṭapeṣaṇasya || hetvābhāsarūpanigrahasthānam"hetvābhāsāśca yathoktāḥ || 5.2.25 ||" (nyā. sū.)hetvābhāsāstu pūrvoktalakṣaṇaireva lakṣitāḥ | nigrahasthānatāṃ yānti yathoktā ityato'bravīt || pramāṇasya prameyatvaṃ prameyasya pramāṇatā | yathā lakṣaṇabhedena na tathaiteṣu dṛśyate || bhedenoktāḥ kimarthaṃ ta iti nigaditā pūrvamevātra yuktiḥvāde hyete prayojyāḥ praguṇanayavidā tattvaśuddhiṃ vidhātum | eteṣāṃ dharmakīrterapi ca na vimatiḥ nigrahasthānatāyāṃitthaṃ dvāviṃśatirnaḥ gurubhirabhihitāḥ nigrahasthānabhedāḥ || granthopasaṃhāraḥityevaṃ sūtrakārāgamamanusaratā'nujjhatā bhāṣyabhūmiṃsthāne sthāne pareṣāṃ matamatulagati kṣiṇvatā tārkikāṇām | kāṃcidvākyārthacarcāmapi viracayatā'nukrameṇāvatīrṇānirṇītaḥ sve nibandhe nipuṇamiha mayā ṣoḍaśaite padārthāḥ || nyāyodgāragabhīranirmalagirā gaurīpatistoṣitaḥvāde yena kirīṭineva samare devaḥ kirātākṛtiḥ | prāptodāravaraḥ tatassa jayati jñānāmṛtaprārthanānamrānekamaharṣimastaka valatpādo'kṣapādo muniḥ || vādeṣvāttajayo jayanta iti yaḥ khyātassatāmagraṇīḥanvartho navavṛttikāra iti yaṃ śaṃsanti nāmnā budhāḥ | sūnurvyāptadigantarasya yaśasā candrasya candratviṣācakre candrakalārdhacūḍacaraṇadhyāyī sa dhanyāṃ kṛtim || namaśśaśikalākoṭikalpyamānāṅkuraśriye | prapannajanasaṃkalpakalpavṛkṣāya śambhave ||

<iti śrī bhaṭṭajayantakṛtāyāṃ nyāyamañjaryāṃ dvādaśamāhnikam>

<samāptā ceyaṃ nyāyamañjarī>