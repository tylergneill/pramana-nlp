{pratyakṣaparicchedaḥ}

[1,7]
	umāpatiṃ sarvajagatpatiṃ sadā praṇamya nirvāṇadam īśvaraṃ param /
	gurūṃś ca sarvān anu mokṣasiddhaye pravakṣyate nyāyasadarthasaṅgrahaḥ //

[2,2]
tasyādau 'praṇamya' ityādi vākyaṃ maṅgalārthaṃ sambandhaprayojanābhidheyapratipattyarthaṃ ca. praṇāmakṛtena hi maṅgalenādharmapratibandhakenādharmamūlā vighnavināyakāḥ protsāryante, tataḥ śāstraparisamāptir ity arthavān praṇāmaḥ. yatra tu na samāptis tatra praṇāmasya asamyaktvam anumeyaṃ karttur adharmabāhulyaṃ vā. na caivam asāmarthyam eva praṇāmasya, anyatra sāmarthyāt. na hi pradīptahastiśālāgnyupaśamāsamarthasya kumbhaśatodakasyānyatrāpy asāmarthyaṃ dṛṣṭam. yatrāpy antareṇa praṇāmaṃ śāstraparisamāptir dṛṣṭā tatrāpi mānasaḥ kāyiko vā praṇāmo 'numeyaḥ, sādhanāntarasādhyo vā dharmaḥ. vācikapraṇāme tv anyeṣām apy upadeśasiddhiḥ syāt. sarvāpi kriyā maheśvarapraṇāmapūrvikaiva mumukṣuṇā viśeṣeṇaiva karttavyā, yena śāstraparisamāptivad mokṣasamāptir apy avighnataḥ syād iti. atha vighnahetur adharma eva nāsti, dharmo vāsti tatpratibandhakaḥ pūrvakṛtaḥ. tathāpi tadāśaṅkayā karttavya eva praṇāmaḥ, śatrvādyāśaṅkayāstrādisaṅgrahavad iti.

{sambandhādyabhidhānasyāvaśyakatā}

[2,15]
śrotṛpravṛttyarthaṃ sambandhādyabhidhānam, arthasaṃśayadvāreṇa pravṛttihetutvāt. tadanabhidhāne tv anarthasaṃśayo 'pi nivṛttihetuḥ syāt, pratijñātāpratijñātabhojanagṛhayoḥ pravṛttinivṛttivat. na cānavasthā, prathamaṃ jijñāsātaḥ kā(ya)pīḍayāpi pravṛtteḥ sambhavāt. uttarottarapravṛttau punaḥ prayāsabhūyastvaṃ manyamānaḥ sambandhādyabhidhānaṃ prekṣāvān apekṣate. na ca sambandhādimātraṃ niḥśreyasārthināṃ pravṛttinimittam, kiṃ tarhi? tadabhipretaṃ prayojanaṃ prayojanopāyādisaṃjñitaṃ cābhidheyam. tābhyāṃ śiṣyācāryābhyāṃ ca saha śāstrasya sambandhaś ceti. tathā ca sūtram — "pramāṇāditattvajñānān niḥśreyasādhigama" iti. atra śāstraśiṣyācāryāṇāṃ nyāyalabhyatvān nābhidhānaṃ kṛtam, vyākhyātrā tu kartavyam, yena prayojanādisambaddham idaṃ śāstram, ayam ācārya etacchāstravyākhyāne yogyaḥ, aham apy atra śravaṇādhikārīty evaṃ sambhāvyātraivābhipretārthasiddhir bhaviṣyatīti manyamānaḥ śrotā pravartate. paraṃ prayojanaṃ vyavahitaṃ niḥśreyasākhyaṃ tad eva mukhyaṃ pravṛttyaṅgatvena saṅgrahe kasmān noktam iti cet, na, prabodhākhyasya prayojanasyābhidhānād eva labdhatvāt, tadarthatvāt prabodhasya, tadarthatvaṃ cottaratra vakṣyāmaḥ. vedasūtraśrutito vā tattvajñānaṃ niḥśreyasahetutvena niścitaṃ tena tattvajñānahetāv eva jijñāsā tadanurodhenāparam eva prayojanam uktam iti.

[5,8]
samyag adhyātmajñānarahitānām anyaśāstropādhyāyānām apy atropasannānāṃ putravad vyutpādyatvajñāpanārthaṃ śiśugrahaṇam.

{abhidheyabhedāḥ}

[5,11]
dvividham atrābhidheyam — pradhānam apradhānaṃ ca. tatra pradhānaṃ pramāṇādayaḥ padārthāḥ, tallakṣaṇam apradhānam; tanniścayārthatvāt lakṣaṇasya. pramāṇādiṣv api pradhānaṃ prameyam, tatrāpy ātmatattvam, tadarthatvād itareṣām iti. lakṣaṇam eva pradhānaṃ prāptam, tatpuruṣasyottarapadaprādhānyād iti cet, na; pūrvapadaprādhānyasyāpi dṛṣṭatvāt, yathā chātraśataṃ bhojitam iti. bhavatu vā lakṣaṇasya prādhānyaṃ tathā ca sūtrakāraḥ pramāṇādīnāṃ tattvam iti śaiṣikyā ṣaṣṭhyārthāntaraṃ tattvam uktvā "tattvajñānān niḥśreyasādhigama" ity āha. tattvaṃ ca pramāṇādīnāṃ lakṣaṇam evocyate. pramāṇādīnām avijñeyatvam avyākhyeyatvaṃ ca prāptam ity etad apy acodyam, na hi golakṣaṇe khurakakudadagotvasāsnādisaṃjñito gaur aniścito bhavati, pratyuta suniścita eva bhavati. tathā hi — svaniścayasāmarthyāt padārthānāṃ parasparāsaṃkareṇa niścāyako dharmo lakṣaṇam ity ucyate tadaniścaye padārthānām apy aniścaya evety ataḥ prādhānyaṃ lakṣaṇasyeti.

{pramāṇādilakṣaṇābhidhāne cārvākasya niṣprayojanatvāśaṃkā}

[6,10]
nanu coktam —
	"prasiddhāni pramāṇāni vyavahāraś ca tatkṛtaḥ /
	pramāṇalakṣaṇasyoktau jñāyate na prayojanam //"

[6,13]
ity evaṃ prameyādiṣv api vācyam iti. anenaitad ucyate — na hi tāval lakṣaṇena lakṣyaṃ kriyate, gavādeḥ sāsnādilakṣaṇenaikakālatvadarśanāt, ātmādilakṣyasya ca nityatvāt. nāpi jñāpyate, lakṣaṇāprasiddhāv api loke lakṣyapratītidarśanāt, anavasthāprasaṅgaś ca durnivāraḥ syāt. atha pravṛttinivṛttirūpaḥ, śābdo, bādhyabādhakavyavahāraś ca pramāṇādiṣu lakṣaṇam antareṇa na sidhyatīti, na; tasyāpi siddhatvāt. loke bādhyabādhakalakṣaṇo 'pi siddha eveti. saṃjñā niyamenāprasiddheti cet, na; prasiddhatvāt. tathā hi strīśūdrādayo 'pi bruvanto dṛśyante — tvadīyaṃ vacaḥ pratyakṣeṇaiva bādhyata ity evam ādi. tasmāt pramāṇādilakṣaṇaṃ niṣprayojanam iti.

{tasyā nirāsaḥ}

[7,2]
atra tāvad utpattipakṣe 'nabhyupagama eva parihāraḥ. pratipattis tu lakṣaṇadvāreṇa dṛṣṭaiva gavādau. tathā hi — bahuṣv api goṣv asādhāraṇalakṣaṇadarśanenātmīyāṃ gāṃ niścinoti, lakṣaṇān abhijñas tu sandihyata iti. evaṃ sarvatra sthāvarajaṅgamaratnādiviśeṣeṣv apy udāharaṇaṃ draṣṭavyam. lakṣaṇasyāpi lakṣaṇāntareṇa niścaye saty anavastheti cet, na; sandehaviṣaya eva niyamābhyupagamāt. yatraiva vastuni sandehas tatraiva lakṣaṇopalambhapūrvako niścaya ity ayaṃ niyamo 'bhyupagamyate. na ca sarvatra sandeho 'sti, na hi sthāṇvādiṣv iva vakrādiviśeṣeṣv api sandeha utpadyate. tadabhyupagame ca pratyakṣādivirodhaḥ syāt. atha kasmāt sthāṇvādiṣv eva sandeho bhavati, na vakrādiviśeṣaparaṃparāsv apīti? sthāṇvādiṣu sandehakāraṇasadbhāvāditaratrāsadbhāvād iti. na, atrāpi paryanuyogānivṛtteḥ, kasmāt tadviśeṣaparaṃparāsv api sandehakāraṇaṃ na bhavatīti? vastusvabhāvair atrottaraṃ vācyam. ye evaṃ bhavanti.

{avyāpakādidharmasyāpi lakṣaṇatvam}

[7,15]
vayaṃ tu yathādṛṣṭam arthaṃ bruvāṇā nopālambham arhāmaḥ. sandehaviṣaye 'pi niścayo viśeṣadarśanāt, na lakṣaṇadarśanād iti cet, na; viśeṣāṅkacihnalakṣaṇaśabdānāṃ paryāyatvāt. avyāpakātivyāpakayor api lakṣaṇatvaprasaṅga iti cet, na; ativyāpakasyāpi viśeṣakatvāt — viṣāṇādy api kenacid vailakṣaṇyenāvagamyate yadā, tadā golakṣaṇatveneṣṭam. avyāpako 'pi viśeṣo lakṣaṇatvenābhyupagamyate, yathā dravyasya kriyāvattvam; na hi kriyāvattvam upalabhyamānaṃ dravyaniścayaṃ na karoti. yad eva kriyāvat tad eva dravyam ity abhiprāyavataḥ khalv avyāptidoṣa udbhāvyate niṣkriyasyākāśāder adravyatvaprasaṅga iti. yat kriyāvat tad dravyam evety abhiprāyavatas tu niravadyaṃ lakṣaṇam iti. etenecchādyātmalakṣaṇam, ceṣṭāśrayatvaṃ śarīrasya, yugapajjñānānutpattir manasaḥ, vimṛśyetyādinirṇayasya lakṣaṇaṃ ca vyākhyātam. lakṣyāntare tu muktātmādau uktalakṣaṇābhāve 'pi lakṣaṇāntarād ātmādivyavahāraḥ sidhyati. yathā kriyāvattvābhāve 'pi ākāśādiṣu guṇavattvādilakṣaṇād dravyavyavahāraḥ, evam ātmatvān muktātmasvātmavyavahāraḥ, raṇḍāntaḥkaraṇeṣu manastvān manovyavahāraḥ, śilāntargataśarīreṣu śarīratvād indriyāśrayatvāc ca śarīravyavahāraḥ, karatalādinirṇayeṣv avyabhicāri niścayānubhavatvān nirṇayavyavahāraḥ — ity evam anyatrāpy ūhyam iti. lakṣaṇāntaram evāstu vyāpakatvāt, anarthakam avyāpakalakṣaṇābhidhānam iti cet, na; asyāpi svalakṣyaniścaye samarthatvāt, ātmatvādipratipattāv icchādilakṣaṇasyaiva samarthatvāc ca.

[8,17]
lakṣaṇe 'pi vipratipattau lakṣaṇāntarābhidhāne saty anavastheti cet, na; sarvatra vipratipattyasambhavāt. katham? yadi tāvad ayaṃ vipratipadyamānaḥ cetanācetanopāyopeyādisvarūpaṃ pratipadyate, tadā puruṣaviśeṣaṃ prati tannyāyenānyo 'py arthaḥ prasādhayitavyaḥ. atha kiṃcid api na pratipadyate, tadā puruṣaviśeṣam prati śabdaviśeṣoccāranaṃ na prāpnoti. kutaḥ? vṛkṣādikaṃ dṛṣṭvāpi yat kiṃcid brūyāt, tataś conmattavad upekṣaṇīyaḥ syāt.

[9,1]
na ceyaṃ lakṣaṇaparaṃparābhyupagamyate, kasmāt? lakṣaṇalakṣaṇasya sakalalakṣaṇavargavyavacchedakatvena svātmano 'pi vyavacchedakatvāt. yathā anityaḥ sarvaḥ śabda ity etadvākyaṃ svātmano 'py anityatām abhidhatte. "svādhyāyo 'dhyetavyaḥ" ity ayaṃ vidhiḥ svātmano 'py adhyeyatvaṃ vidhatta iti. karmakaraṇayor ekakriyāyām ekatvam ayuktam iti cet, na, pramātṛprameyavat kvacid dṛṣṭatvāt. taddṛṣṭāntenaiva sarvadāpy abhedaprasaṅga iti cet, na, paṭaturīvemādīnāṃ bhedasya pratyakṣādisiddhatvāt. tad evaṃ sarvatra sandehaviṣaye niścayahetutvāt na lakṣaṇavacanaṃ niṣprayojanam iti. lakṣaṇasyaiva niścayahetutve nirarthakaṃ pramāṇam iti cet, na, lakṣaṇasyāpi niścayasādhyatvena pramāṇatvāt. atha lakṣaṇaṃ kiṃ pramāṇaparyāyaḥ, uta pratyakṣādīnām anyatamattadarthāntaraṃ veti? kevalavyatirekīty eke. asmābhis tv abhihitam eva "viśeṣāṅgādiśabdāḥ paryāyā" iti. ata eva na pramāṇaparyāyaḥ pramāṇasādhanasya sarvasyāpi pramāṇatvāt, lakṣaṇaṃ tu prameyaviśeṣakam eva. tac cendriyādisahakāritvena pratyakṣādivyapadeśam api labhate. tasyāvayavādivat prayojanavaśāt pṛthag abhidhānam.

{lakṣaṇābhidhānasya bhrāntinivartakatā}

[10,2]
śāstram antareṇāpi pramāṇādilakṣaṇaṃ prasiddham eva. anyathā laukikā kathaṃ pramāṇādivyavahāraṃ kurvantīty ato 'narthakaṃ tadarthaṃ śāstram iti cet, na, bhrāntinivṛttaye 'nuvādakaraṇāt. darśanāntarābhiniviṣṭaiḥ khalu bhrāntair anyathānyathā lakṣaṇābhidhānena loke 'pi pramāṇādiṣu visaṃvādyate, ataḥ prasiddam eva lakṣaṇam anūdya tadbhramo nivarttyate bhrāntapitṛdarśanasya taccihnānuvādena bhramanivṛttivat, tathā hi — pratyakṣādilakṣaṇam anūdya yatra bhrāntāḥ samyak pramāṇeṣv apy ātmādiviṣayeṣu pramāṇābhāsatām anarthāntareṣv apy arthāpattyādiṣv arthāntaratāṃ ca pratipadyante, tatra vidhīyate. yatra punaḥ pramāṇābhāseṣv apy advaitakṣaṇikatvavedā nityatvātmādyasattvādiviṣayeṣu pratyakṣādipramāṇatām arthāntareṣv apy anarthāntaratāṃ ca pratipadyante, tatra pratiṣidhyate — ity evam ātmādilakṣaṇeṣu saṃśayādilakṣaṇeṣu cānuvādaprayojanaṃ draṣṭavyam iti. etenātmādijñānam upāyatvena niḥśreyasaṃ copeyatvenopaniṣatsv anyeṣu ca yogaśāstreṣu prasiddham ato 'narthakaṃ tadvidhāyakam etac chāstram ity etad api parihṛtam, na, hy atrātmādivijñānaṃ niḥśreyasaṃ vā vidhīyate kiṃ tarhi? tatprasiddham evānūdya śākyādidarśanāpahṛtacetasām ātmādijñānaṃ mithyātvena saṃsārakāraṇaṃ sātmakaṃ niḥśreyasam avidyamānaṃ ca pratipadyamānānāṃ bhramanivṛttyartham ātmādisamarthanadvāreṇāśeṣapratipakṣapratiṣedhadvāreṇa ca pramāṇopapannatvaṃ tasya vidhīyate, yenopaniṣadādyabhihitam eva sarvaṃ tathyam eveti niścitya nirāśaṃkasya prekṣāvataḥ tatprasiddham evopāyam anutiṣṭhato 'pavargaprāptir bhavatīti.

{pramāṇasāmānyalakṣaṇam}

[10,21]
tathā cātmādīnāṃ pramāṇopapannatvaṃ pratipādya "adhyātmavidhyupāyaiḥ" ity uktaṃ śrīmatsūtrakṛteti. ye 'pi tarhi śivamuṣṭinyāyenādhyātmaśāstrārthaṃ gṛhītvānutiṣṭhanti, te 'py apavargaṃ prāpnuvanty evāto 'narthakam idaṃ śāstram iti na, nyāyakāṅkṣiṇaḥ sārthakatvāt. na hi sarvānugrahārthaṃ śāstram ārabhyate, sarvapuruṣānugrahasyāśakyatvāt, ānantyād avyavasthitābhiprāyatvāc ca prāṇinām. kiṃ tv adhikāripuruṣānugrahārtham. adhikāriṇaś cātra santy eva nyāyakāṃkṣiṇaḥ sandigdhādiviśeṣāḥ, yeṣām apy uktimātrād adhyātmaśāstrārthaniścaye sati vipratipattiṃ śṛṇvatām api kutaścin nimittāt sandeho na bhavati, teṣām apīdaṃ śāstraṃ śrotuṃ yuktaṃ parānugrahārthaṃ svaniścayapālanārthaṃ ca. tathā coktam — "tattvādhyavasāyasaṃrakṣaṇārtham" ityādi. evaṃ ca sarvāṇy uddeśalakṣaṇaparāṇi sūtrāṇy anuvādārthāni, parīkṣāsūtrāṇi tv anuvādārthaphalena vidhipratiṣedhasaṃjñakenārthavanti draṣṭavyānīty evaṃ paratāsya śāstrasyeti.

[11,11]
nanu ca kṛṣyādiṣu śāstraśravaṇe ca yadvadarthasaṃśayād evārthināṃ pravṛttir bhavaty evaṃ mokṣasādhane 'pi bhaviṣyatīty ataḥ kim anena śāstreṇeti? na, kṛṣyādiphalasya bāhulyena dṛṣṭatvād atyantādṛṣṭatvenāsambhāvyatvād apavargasya. na ca kṛṣyādiṣu pūrvopārjitasamastavittadārādityāgena pravṛttiḥ phalavipratipattir vāsti, viparyas tv apavargasādhane 'to 'narthasaṃśayanivṛttihetuḥ sasādhano 'pavarganiścayaḥ prārthyate prekṣāpūrvakāribhiḥ. sa ca niścayaḥ pramāṇaniścayāt, pramāṇaniścayas tu lakṣaṇaniścayād ato lakṣaṇam evādāv ucyate —

[11,18]
"samyaganubhavasādhanaṃ pramāṇam" iti. anena samānajātīyebhyaḥ pramāṇābhāsebhyo 'samānajātīyebhyaś ca prameyādibhyo vyavacchedaḥ prasādhyate. evaṃ pratyakṣādilakṣaṇānām api samānāsamānajātīyavyavacchedakatvaṃ vyākhyātavyam iti.

{samyakpadasya prayojanam}

[11,22]
pramāṇasya samānajātīyāni vyavacchedyāni naiva santīti yo manyate taṃ pratyāha — "samyaggrahaṇaṃ saṃśayaviparyayāpohārtham". saṃśayaviparyayayoḥ pramāṇaphalatvena vyāvṛttir nirākaraṇam apohas tadartham. atha vā saṃśayaviparyayābhyāṃ sakāśād apoho vyāvṛttir anubhavasya tadartham ity arthaḥ. tataḥ tatsādhanānām api pramāṇatvaṃ vyavacchinnaṃ bhavati. phalasya hi samyaktvāsamyaktvābhyāṃ pramāṇatadābhāsayoḥ samyaktvāsamyaktve niścetuṃ śakyete, tena samyag ity etat phalaviśeṣaṇatvena vyākhyāyate — samyak cāsāv anubhavaś ceti. tathābhūtārthaniścayasvabhāvatvaṃ samyaktvam, tadviparītānubhavasvabhāvatvam asamyaktvaṃ.

{saṃśayalakṣaṇaṃ}

[12,7]
tac ca saṃśayaviparyayayor asti lokaśāstrayos tathāvyavahāradarśanād iti. nājñātasvarūpaṃ hātum upādātuṃ vā śakyam ity atas tayoḥ svarūpaṃ vaktavyam iti. athedam ucyate — "tatrānavadhāraṇajñānaṃ saṃśayaḥ" . anavadhāraṇaṃ ca tajjñānaṃ ceti. vyāghātān na yuktam iti cet, na, gośabdādivaj jātinimittatvāj jñānaśabdasya. yathā gopaṅkajādiśabdā na vyutpattivaśena svārtheṣu rūḍhāḥ, kiṃ tarhi? jātinimittatvena tathā jñānaśabdo 'pi jñānatvajātinimittaḥ svārthe nirūḍhaḥ. sā ca jñānatvādijātir niścayāniścayasvabhāvāsu vyaktiṣu vartate. aniścayajñānaṃ cānavadhāraṇam ity uktam. ata eva nirvikalpakapratyakṣasya saṃśayatvaṃ na prasajyate, tasyāpi niścayātmakatvāt. niścayātmakatvaṃ ca tatprabhavasmṛtyanumeyam. tathā hi — idaṃ vastu tatra nāsty eva, anena sadṛśam eva tadvastu, etasmād adhikaṃ nyūnaṃ cety evam ātmikā smṛtiḥ pūrvānubhavaṃ niścayātmakaṃ sūcayati. yataś cānubhavād aniścayātmikā smṛtir utpadyate sa saṃśaya evāniścayātmakatvāt. anubhavākārānukāriṇī hi smṛtiḥ, sā katham anyathā bhaved iti? prathamākṣadarśanajaṃ jñānaṃ viśeṣadarśanādinimittam antareṇopajāyamānaṃ niścayātmakaṃ saṃśayātmakaṃ vā kathaṃ bhavitum arhatīti cet, na, adṛṣṭādisāmagrīvaśāt tathotpatteḥ. anyathānavasthābhayād viśeṣadarśanam antareṇopajātaṃ viśeṣadarśanam aniścayātmakaṃ syāt. tasya cāniścayātmakatve viśeṣavato 'py aniśacaya ity aniścayātmakaṃ jagat syāt. na hi śiraḥpāṇyādiviśeṣāniścayajñānāt puruṣe 'niścayo dṛṣṭaḥ. adṛṣṭādeś ca sāmarthyābhyupagame tataḥ eva niścayo bhavatu, kim aniścayātmakena viśeṣadarśanenānupapannapramāṇakeneti? tad evaṃ viśeṣadarśanādinimittam antareṇāpi kvacin niścayātmakam aniścayātmakaṃ ca jñānam astīty ato niravadyaṃ lakṣaṇam — "anavadhāraṇajñānaṃ saṃśayaḥ" iti.

{saṃśayasya bhedāḥ tallakṣaṇāni ca}

[13,18]
yady etāv ataiva saṃśayalakṣaṇaṃ niravadyaṃ "samānānekadharmopapatter" ityādisūtraṃ tarhy anarthakam? nānarthakaṃ vibhāgārthaṃ viśeṣalakṣaṇārthaṃ ca. tadartham evāha — "sa cetyādi. pañcadhā bhidyate" samānadharmādimātrād asambhavī saṃśaya iti cet, na, anavadhāraṇāt. na hy evam avadhāryate samānadharmād eva saṃśaya iti, kiṃ tarhi? indriyārthasannikarṣavad asādhāraṇakāraṇavacanaṃ samānajātīyavyavacchedārtham, vijātīyavyavacchedas tu sāmānyalakṣaṇenaiva kṛtatvān nānukriyate, sāmānyalakṣaṇānuvādena hi viśeṣalakṣaṇaṃ draṣṭavyam. tenāyam arthaḥ siddhyati — samānadharmāt sāmagryantaḥpatitād anavadhāraṇajñānaṃ bhavati, tadanekadharmādyupalakṣitasāmagrījanitebhyaḥ saṃśayebhyo 'rthāntaram iti. evam anyatrāpi vyākhyātavyam ity ato nātivyāptidoṣo 'py asti.

[14,8]
sūtrakāreṇa tūpalabdhyanupalabdhyavyavasthādigrahaṇaṃ kucodyaparihārārthaṃ sahakāryudāharanārthaṃ ca kṛtam, na tv anenaiva saṃpūrṇā sāmagrī pratipādyate, adṛṣṭāntaḥkaraṇāder anabhidhānāt. kucodyaṃ punar atraivaṃ bhavati — samānadharmopalambho 'pi na saṃśayakāraṇam, saty api tasmin gacchatas tṛṇādiṣu saṃśayānupalabdher iti. tatrottaram — viśeṣāpekṣā iti viśeṣeṣv apekṣā ākāṅkṣā smṛtirūpā yasya saṃśayasya kāraṇatvena sa tathoktaḥ. kim uktaṃ bhavati? viśeṣākāṅkṣā ca yataḥ saṃśayakāraṇam, ataḥ tām antareṇāpi saṃśayo na bhavati. na ca yasya sadbhāve 'pi sahakārikāraṇābhāvāt kāryaṃ notpadyate tasyākāraṇatvam eva, sarvasyāpy akāraṇatvaprasaṅgād iti.

[14,17]
nanv evam api dūrasthāyāṃ priyatamāyām ubhayasadbhāve 'pi saṃśayo na bhavati, ato 'kāraṇaṃ viśeṣākāṅkṣāsahito 'pi samāno dharma iti. asyottaram — upalabdhyanupalabdhyavyavasthāta iti. vidhipratiṣedhatvena niścayakāraṇābhāvād ity arthaḥ. etad uktaṃ bhavati — na viśeṣākāṅkṣaiva sahakārikāraṇaṃ kintūpalabdhyanupalabdhyavyavasthāpīty atas tadabhāve 'pi saṃśayo na bhavati. tathā vegena gacchataḥ panasādiṣu vṛkṣasamānadharmopalambhe 'py upalabdhyanupalabdhyavyavasthāyām api viśeṣākāṅkṣābhāvān na saṃśayo bhavatīty ataḥ sakalasahakāryupetasyaiva samānadharmasya saṃśayahetutvam abhyupagamyata iti. adṛṣṭādeś ca kāryāntareṣv api sādhāraṇatvād anabhidhāne 'pi sahakāritvaṃ labhyata ity abhiprāyavatātra noktam. samānadharmavad anekadharmāder apy aśeṣasahakāryupetasya saṃśayahetutvaṃ vyākhyeyam iti. asyaivārthaḥ parīkṣāyāṃ prapañcita ity apaunaruktyam. samānadharma ity atra samāsadvayaṃ vikalpena draṣṭavyam — karmadhārayaḥ ṣaṣṭhītatpuruṣaś ceti. yadā karmadhārayas tadā samānaḥ sadṛśaḥ parimāṇādilakṣaṇo dharmaḥ praty āśrayaṃ bhinno labhyate. yadā tatpuruṣaḥ tadā praty āśrayaṃ abhinno dharmaḥ sāmānyāvayavasaṃyogādilakṣaṇo labhyata iti. atrodāharaṇam — "tad yathā" iti. ūrdhvatvaṃ ca digviśeṣāvasthite dīrghadravya ūrdhvapratyayanimittam. tac ca parimāṇaṃ vā bhavatu sāmānyaṃ vā ṣaṭpadārthavyatiriktadharmasaṃjñakaṃ vā nāsya vicāraḥ kriyate anupayogitvād iti.

[15,15]
"anekadharmād" iti. vivakṣitajātīyaṃ tadviparītaṃ cānekam. anekasmād vyāvarttako dharmo 'nekasyāsambandhī vānekasmin pratiṣiddho vānekapratyayahetur vā bhedasādhakatvenety ato 'nekadharma iti sarvatra madhyamapadalopena samāsaḥ, sarvathāpy asādhāraṇadharmo 'bhipretaḥ. tathā cākāśādiviśeṣaguṇatvāt kim ayaṃ śabdo nityaḥ syād anityo vety udāharaṇam. kathaṃ punar asādhāraṇo dharmaḥ saṃśayaṃ karoti? na hy ayaṃ viruddhaviśeṣaiḥ saha kadācid upalabdho 'pi yenāsyopalambhaḥ tatsmṛtihetuḥ syāt. na cāpratibaddhārthadarśane smṛtir yuktā, sarvadā sarvānubhūtārthasmṛtiprasaṅgāt. na ca viruddhaviśeṣānusmṛtim antareṇa saṃśayo bhavati, adṛṣṭatvāt. api cāyam asādhāraṇo dharmaḥ svadharmiṇāṃ viśeṣa eva, viśeṣadarśanāc cānyo 'pi saṃśayo nivarttate, kathaṃ tataḥ saṃśayo bhavatīti? na hi gotvadarśanād gavi saṃśayaḥ prādurbhavann upalabhyate, anucchedaprasaṅgāc ca. yas tāvat samānadharmadarśanotpannaḥ saṃśayaḥ sa viśeṣadarśanān nivarttate, yas tu viśeṣadarśanād utpannaḥ, sa kutaḥ pradhvaṃsam āsādayiṣyatīti? tasmān nāsādhāraṇo dharmaḥ saṃśayahetur iti.

[15,28]
atraike pratisamādhānaṃ kurvanti — tulyajātīyeṣv arthāntarabhūteṣu ca viśeṣasyobhayathā dṛṣṭatvān na viruddhaviśeṣaiḥ sahādarśanam asādhāraṇasyeti. etad uktaṃ bhavati — yadā tulyajātīyatvenānityāḥ padārthā vivakṣitās tadārthāntarabhūtā nityā uktāḥ teṣu tulyajātīyeṣu ghaṭādiṣu arthāntarabhūteṣu cātmādiṣu viśeṣasya ghaṭatvāder ātmatvādeś ca ubhayathā prakāradvayena nityatvānityatvasahacaritatvena dṛṣṭatvāt pramāṇenopalabdhatvād ity arthaḥ. asti ca śabde viśeṣaḥ śrāvaṇatvam ākāśaviśeṣaguṇatvaṃ ca. tan na vidmaḥ, kiṃ nityasya sataḥ śabdasyāyaṃ viśeṣaḥ? utānityasyeti? nedaṃ saṃśayakāraṇaṃ samānadharmād arthāntaram, katham? viśeṣavattvaṃ hi viruddhaviśeṣasmṛtihetutvena saṃśayanimittam, tac ca sāmānyavattvādivan nityānityayoḥ samānam iti katham arthāntaraṃ bhavet? pūrvaṃ sādhāraṇadharmavattvam uktam idānīṃ tv asādhāraṇadarmavattvam ity etāv ataiva viśeṣeṇa pṛthagvacanam ity eke. vayan tv asādhāraṇenaiva rūpeṇāsya saṃśayahetutvaṃ varṇayāmaḥ. katham iti? nityebhyo vyāvṛttatvam, anityeṣv eva dṛṣṭam anityebhyo vyāvṛttatvaṃ ca nityeṣv eva dṛṣṭam, ayan tu śabdaḥ śrāvaṇatvādiviśeṣeṇa nityebhyo 'nityebhyaś ca vyāvṛttaḥ, tan na jānīmahe kiṃ nityebhyo vyāvṛttatvād ghaṭādivad anityaḥ syād utānityebhyo vyāvṛttatvād ātmādivan nitya iti? na ca nityatvānityatvayor ekatra sambhavo 'sti parasparaparihārasthitidharmatvāt. na cātyantasaṃśayaprasaṅgaḥ, sahakārikāraṇasyopalabdhyanupalabdhyavyavasthādeḥ sātatyenāsambhavāt. nāpy anivṛttiprasaṅgaḥ, kṛtakatvādiviśeṣadarśanān nivṛtteḥ. na ca viśeṣatvasāmyāc chrāvaṇatvādivat kṛtakatvādito 'pi saṃśayaprasaṅgaḥ, kṛtakatvāder anityatvāvinābhāvitvenānyatropalabdhatvād iti. tasmād asādhāraṇo 'pi dharmaḥ saṃśayahetur iti sthitam.

[16,18]
atha vānekaś cāsau dharmaś ceti karmadhārayas tena viruddhānekadharmasyaikatropalabhyamānasya saṃśayahetutvaṃ labhyate, yathā kiṃ nu kriyāvattvāt śaravan mūrtaṃ manaḥ syād utāsparśatvād ākāśavad amūrttam iti? na ca mūrttatvāmūrttatvayor ekatra sambhavaḥ, pasparaparihārasthitidharmatvāt. upalabdhyanupalabdhyavyavasthādeś cātrāpi sahakāritvam ato na sarvadā sarvatra vā saṃśayaprasaṅga iti. tulyabalatve tayor virodhān nirṇayānutpādakatvaṃ syān na saṃśayotpādakatvam iti cet, na, ata eva tatsiddheḥ. na hy ayaṃ nirṇayānutpattāv acetanakuḍyādivad āste viparyeti vā, kiṃ tarhi? paryālocayan praśnaṃ vā kurvann upalabhyate na ca saṃśayam antareṇa paryālocanaṃ praśnakaraṇaṃ vā yujyate. anadhyavasāya iti cet —

[17,4]
atha manyase nirṇayānutpattāv anadhyavasāyo 'sya na tu saṃśaya iti, tad ayuktam, vipratipattito 'py anadhyavasāyaprasaṅgāt. na hi vipratipattyā sahāsyānekadharmasya viśeṣaḥ kaścid asti. kiṃ cānadhyavasāyasyāpi saṃśaye 'ntarbhāvapratipādanāt. pradeśāntare ca viruddhadharmadvayasya saṃśayahetutvena svayam uktatvāt. tathā ca "gamanatvaṃ kiṃ karmatvaparyāya āhosvid aparaṃ sāmānyam iti? praśnaṃ kurvataḥ kutas te saṃśaya ity anuyogaṃ ca kṛtvā sarveṣūtkṣepaṇādiṣu karmatvavad anugatapratyayahetutvam utkṣepaṇādivat pṛthagabhihitatvaṃ ca dharmadvayaṃ saṃśayahetutvenoktam" iti. tasmād aneko 'pi dharmaḥ saṃśayahetur iti.

[17,12]
vipratipattir iti, vyāhataḥ pravādo vipratipattiḥ. tāṃ śṛṇvataḥ pūrvoktasahakārisadbhāve sati saṃśayo bhavati — kiṃ bhautikānīndriyāṇy utābhautikānīti? kiṃ śarīrādivyatirikta ātmāsty uta nāsti? nityo 'nityo vetyādivipratipattayo draṣṭavyā iti. vidhimukhena pravṛttaṃ jñānam upalabdhiḥ. pratiṣedhamukhena pravṛttaṃ jñānaṃ jñānānutpādaś cānupalabdhiḥ, tayoḥ pṛthak saṃśayahetutvam avyavasthāviśeṣaṇatvaṃ ca, tenātra pañcasūtrī draṣṭvyā — upalabdhyupapatter upalabdhyanupalabdhyavyavasthāto viśeṣāpekṣo vimarśaḥ saṃśayaḥ, anupalabdhyupapatter upalabdhyanupalabdhyavyavasthāto viśeṣāpekṣo vimarśaḥ saṃśaya iti, evaṃ samānadharmopapatter ityādiṣv api yojyam. evaṃ ca sarvatrāpy upalabdhiviṣaye 'nupalabdhiviṣaye ca saṃśayaprasaṅga ity anupapannaṃ codyam, na hy atropalabdhimātram anupalabdhimātraṃ vā saṃśayakāraṇam iṣṭam iti. bhavatu nāmaivaṃ tathāpy anayoḥ samānadharmād arthāntaratvaṃ nāsti. katham? yadi tāvad upalabdhyanupalabdhiviṣaya eva satyāsatyatvena saṃśayas tadopalabdhitvam anupalabdhitvaṃ ca sāmānyam. athopalabhyamānānupalabhyamāneṣu jalapiśācādiṣu vidyamānāvidyamānatvena saṃśayaḥ, tathāpi jñānāvabhāsitvam anavabhāsitvaṃ ca sāmānyam iti. atraike pariharanti — samāno 'nekaś ca dharmo jñeyasthaḥ, upalabdhyanupalabdhī punar jñātṛsthe, etāvatā viśeṣeṇa pṛthagvacanam iti. vayaṃ tu brūmaḥ — prayojanavaśāt prthagabhidhānam. katham? anupalabdhimātreṇa vādinaḥ svargāpūrvadevatāder asattvam icchanti, upalabdhimātreṇa śabde sthāyitvaṃ śarīre caitanyādikaṃ sāmānyādeḥ svāśrayeṇābhedaṃ cecchanti. tannirākaraṇārtham upalabdhyanupalabdhimātrasya saṃdehanimittatvam uktam iti.

{ūhānadhyavasāyayoḥ saṃśayād anarthāntaratā}

[19,3]
samyaggrahaṇena saṃśayaviparyayau nirākṛtau. atha ūhānadhyavasāyau kena nirākṛtau? iti yaś codayiṣyate tasyedam uttaraṃ vaktavyam — anavadhāraṇatveti. yadā tu na saṃśayād arthāntarabhāvas tadā saṃśayanirākaraṇenaiva tadātmabhūtayor apy ūhānadhyavasāyayoḥ pramāṇaphalatvaṃ nirākṛtam ity arthaḥ. tathā ca sūtrakāreṇa saṃśayavyavacchedārthaṃ vyavasāyātmakagrahaṇam eva kṛtaṃ nohānadhyavasāyavyavacchedārthaṃ padāntaram iti. vikalpenobhayārthāvalambī saṃśayas tadvilakṣaṇau tūhānadhyavasāyau, tat kathaṃ tayoḥ saṃśayān nārthāntarabhāva iti cet, na, tadekalakṣaṇasaṅgṛhītayor avāntaravaidharmyamātrāt tadarthāntaratvāyogāt. na hi mṛdvailakṣaṇyāt pāṣāṇasya pṛthivīto 'py arthāntarabhāva iti nyāyyam. tathā ca yady api loke bhūbhāgaviśeṣa eva pṛthivīvyavahāras tathāpi śāstre gandhavattvāviśeṣāt pāṣāṇādāv api pṛthivītvam iṣṭam, tathānavadhāraṇatvāviśeṣād ūhānadhyavasāyayoḥ saṃśayatvam iṣṭam iti.

[19,14]
pramāsādhanatvāviśeṣāt pratyakṣādīnām ekatvaprasaṅga iti cet, abhyupagamād adoṣaḥ. eka evāyaṃ pramāṇavargas tasya pratyakṣādibhedo 'vāntara iti. na ca pratyakṣavyavahāranimittam anumānādāv asti, anumānavyavahāranimittaṃ cetaratrāsti, yataḥ pratyakṣādibhedavyavahāro nivartteta. etena parokṣānubhavasādhanatvāviśeṣād anumānāgamayor ekatvaṃ paryudastam. na caivaṃ saṃśayavyavahāranimittam anavadhāraṇajñānatvam ūhādau nāstīti.

[20,3]
kaś cāyam ūhaḥ? saṃśayanirṇayāntarālabhāvī bhavitavyatātmakaḥ pratyayaḥ. tad yathā — vāhyālīti.

[20,5]
saṃśayas tarhi, anavadhāraṇātmakatvāt. avikalpātmakatvān na saṃśaya iti cet — atha manyase vikalpātmakaḥ saṃśayo bhavati kim ayaṃ sthāṇuḥ puruṣo veti? ayaṃ tu vādhakapramāṇāt koṭyantarāśaṅkāyāṃ nivṛttāyāṃ paścād bhavatīty ato na saṃśayaḥ, nāpi nirṇayaḥ sādhakapramāṇābhāve 'py utpatteḥ. na hi pratipakṣaniṣedhād eva nirṇayo bhavati, pakṣapratipakṣābhyām iti vacanāt, pṛthag uddiṣṭatvāc ca na saṃśayo na nirṇayo veti. yat tāvad vikalpātmakaḥ saṃśaya iti, tat na, anyathāpi saṃśayasya darśanāt. yathāvagataphalaviśeṣasyopāyaviśeṣaṃ prati saṃśayo bhavati — ko 'sya phalasyopāyaviśeṣa iti? yathā vā jātasya dhruvaṃ mṛtyur iti niścitya kālaviśeṣam ajānānaḥ saṃdegdhi — kadā mṛtyur me bhaviṣyatīti? adyatanaśvastanādivikalpo 'trānanubhūyamāno 'pi nyāyalabhya eva. tathā hi — puruṣeṇa tāvad anena bhavitavyam, puruṣasambhāvane kāraṇabhūyastvadarśanāt. pakṣāntaram api vā kadācit syāt, sarvasya pakṣāntarasyābhāvāniścayāt. niścaye tu nirṇaya eva syāt. sarvapakṣāntarābhāvopalakṣitam ūrdhvatvam eva hi puruṣasya viśeṣa iti, tathā kṣetraviśeṣaṃ dṛṣṭvā manyate kaścit — atra kṣetriṇā sasyabāhulyena bhavitavyam, gṛhasthaviśeṣaṃ dṛṣṭvā bhojanaprāptyā bhavitavyam ity evamādiṣu, na pakṣāntarābhāvaniścayo 'sti, atha ca bhavitavyatātmakaḥ pratyayo dṛṣṭa iti. saṃśayād ūrdhvam utpadyamānatvād ity ayaṃ hetur yadi vargāpekṣayoktas tadā sādhyāviśiṣṭaḥ, ūhajñānasyāpi saṃśayaviśeṣatveneṣṭatvāt. atha vyaktivivakṣayā tadānaikāntikaḥ, saṃśayasyāpi saṃśayavyaktyuttarakālabhāvitvāt. pṛthaguddiṣṭatvād ity ayam apy anaikāntikaḥ, pramāṇānarthāntaratve 'py avayavānāṃ pṛthaguddiṣṭvatvāt. hetvābhāsādīnāṃ ca nigrahasthānāntarbhāve 'pīti. sūtravirodho 'py ata eva nāsti, prayojanāntaravaśena pṛthagabhidhānāt. saṃśayasya tāvat sāmānyena prayojanaṃ nyāyapravartakatvam. katham? "nānupalabdhe na nirṇīte 'rthe nyāyaḥ pravarttate, kiṃ tarhi? saṃśayite" kiṃ kāraṇam? anupalabdhe tāvad āśrayāsiddhatvaprasaṅgaḥ, nirṇīte ca vaiyarthya prasaṅgaḥ, ity ataḥ sāmānyata upalabdhe viśeṣataś cāniścite nyāyaḥ pravarttata iti. kiṃ punar atrāvadhāryate? yadi saṃdigdha evārthe nyāyaḥ pravartata iti, tan na, asaṃdigdhe 'pi pravṛttidarśanāt. na hi vādinaḥ prativādino vā nyāyaṃ pravarttayataḥ sandeho 'sti. svārthānumāna eṣa niyamaḥ iti cet, na, prayojanāntareṇāṭavyām aṭato dhūmādyanumānapravṛttidarśanāt. atha saṃdigdhe 'py arthe nyāyaḥ pravarttate evety avadhāraṇam, tad apy asambhavi kvacid anarthitvādinimittād apravṛttidarśanād ity ato 'kāraṇaṃ nyāyapravṛtteḥ sandeha iti. naitad asti, yogyatāpekṣayā pūrvāvadhāraṇābhyupagamāt. saṃśayita evārthe saṃśayayogya evārthe nyāyaḥ pravarttata iti vivakṣitam. yogyatā ca sāmānyata upalabdhir viśeṣāniścayasahitā vipratipattiś ca vādādiṣv iti. evaṃ ca sati na saṃśayavad viparyayasyāpi vicārāṅgatvena pramāṇaprameyapadasaṅgṛhītasyāpi pṛthagabhidhānaṃ prāptam. na hi viparyayādhyavasite dharmiṇi hetuḥ samyaksādhanatām āsādayati. nāpi sandehanivṛttivad viparyayanivṛttyarthaṃ pravarttamānaḥ kaścid upalabhyate. yo 'pi prativādir viparyayanivṛttyarthaṃ pravarttate, so 'pi vipratipattinirākaraṇabuddhyā svaniścayapoṣaṇārthaṃ śiṣyādīnāṃ niścayādhānārthaṃ ca vipratipattiviṣaye nyāyaṃ pravarttayati. sa ca vipratipattiviṣayasandehārtha ity ataḥ sandeha eva vicārāṅgatvenoktaḥ sūtrakāreṇeti. tasmād upapannaṃ nyāyapravarttakatvaṃ sandehasya prayojanam iti.

[21,20]
sandehāntarbhūtasya tarkasya pṛthagabhidhāne tarhi kiṃ prayojanāntaram? tad ucyate pramāṇānugrāhakatvam. "tarkavivikte viṣaye pramāṇāni pravartamānāni tarkeṇānugṛhyanta" iti pūrvācāryāḥ. vayaṃ tu pratipadyāmahe — vādādipravṛttiviśeṣaṇārthaṃ tarkaḥ pṛthagupadiṣṭaḥ. katham iti? kecid evaṃ manyante — vādādiṣu naiyāyikasya pravṛttir na yuktā. kiṃ kāraṇam? vicārakasya niścayam antareṇa pravṛtter ayogāt. na cātra niścayo 'sty anena dūṣaṇena sādhanena vā mayātra prativādī parājetavyaḥ sambodhayitavyo veti, parābhiprāyasya duranvayatvāt. yasyāpi hi prajñā kāle na parīkṣitā, tasyāpi kadācid upādhyāyādinā pratipādyamānasyāpratipattir anyathāpratipattiś ca dṛśyate. tathopādhyāyo 'pi kvacin niruttarīkriyamāṇa upalabhyate. tena svapratipattyupāyo 'pi vyabhicārīty ataḥ parapratipādanopāyāniścayād vādādiṣu pravṛttyanupapatter anarthakaṃ vādādiparijñānam iti. tān prati sūtrakāraḥ tarkaṃ pṛthag uddiśya lakṣayitvā vādādiṣu pravṛttisādhanatvenoktavān "pramāṇatarkasādhanopālambha" iti. etad uktaṃ bhavati — jayaparājayahetutvena pramāṇaniścitau vā sādhanopālambhau tarkaviṣayīkṛtau vā vādādiṣu naiyāyikenābhidhātavyau. kasmāt? tato 'rthaprāptyanarthaparihārayoḥ sambhavāt. yadā tāvat pramāṇenārtham avadhārya pravarttate, tadāsya so 'rthaḥ sidhyaty eva. yadā niścayābhāve sati kāraṇopapattitaḥ sambhāvyārthaṃ pravarttate, tadāpi so 'rthas tāvad asya sidhyaty eva. kālatālīyanyāyena yadi vyabhicarati, yathā tantuṣu pravṛttasya kuvindasya paṭa iti. tasmāt parair ākṣiptenāpi naiyāyikena vādādiṣu tāvan na pravartitavyaṃ yāvan na svātmanaḥ sāmarthyaṃ jñānādyatiśayalakṣaṇam, tadviparītaṃ ca parasyāsāmarthyam, sabhāpatiprāśnikayor anyāyapravṛttinivāraṇasāmarthyam, mādhyasthyaṃ ca suniścitaṃ susambhāvitaṃ vā bhavati. yaḥ punar ahaṃkāramātreṇa svasāmarthyādikam avicāryaiva pravartate, sa naiyāyika eva na bhavati, avicārakatvāt. na hi sububhukṣito 'pi saviṣatvāśaṃkām anivartya prekṣāpūrvakārī bhoktum annaṃ pravarttata iti.

[22,17]
arthasaṃśayasyāpi pravṛttihetutvād iti cet — atha manyase yathānarthasaṃśayānarthohānarthaniścayās trayo 'py apravṛttihetavaḥ prasiddhās tathārthasaṃśayārthohārthaniścayā api pravṛttihetavaḥ. kathaṃ saṃśayasya vādādiṣu pravṛttihetutvaṃ nāstīti? na, anyathārthasaṃśayasya pravṛttihetutvāt. yadā duḥkhārtaḥ kaścid duḥkhopaśamanahetuṣu saṃdihyamāno 'nyaṃ duḥkhopaśamanahetuṃ na paśyati, tadārthasaṃśayād eva pravarttate, pravarttamānasya hi duḥkhanivṛttir bhavati kadācit. apravarttamānasya tadavastham eva duḥkham iti. yadāpīṣṭārthahetuṣu saṃdihyamāno 'nyam iṣṭārthahetuṃ na paśyati prayāsabhūyastvam anarthaprāptiṃ vā pravṛttau na sambhāvayati, tadārthasaṃśayād eva pravartata iti. itthaṃ vicārakasyārthasaṃśayo 'pi pravṛttihetur na tu dyūtādiṣv iveti. jalpavitaṇḍayos tu parājitasya mahān anartho bhavati, apravarttamānasya tu na kācin mahatī kṣatir ity ato vicārakeṇa saṃdehād vāde 'pi prathamaṃ na pravartitavyam. asatsādhanādiprayogaṃ kurvāṇasya hi jaḍabuddhiviṣayatvenānavadheyavacanatvaprasaṅgāt. yo 'pi prathamaṃ sādhanasāmarthyād aniścayaḥ, tanniścayārthaṃ gurvādibhiḥ saha vādaṃ karoti, so 'pi śiṣya eva jñānārjanābhiprāyatvāc chāstrārthacintanapravṛttavan na samyagvādīti. tad evaṃ vādādipravṛttiviśeṣaṇārthaṃ tarkaḥ pṛthagupadiṣṭaḥ saṃśayāntarbhūyo 'pīti.

{anadhyavasāyasya saṃśaye'ntarbhāvaḥ}

[23,9]
kiṃ saṃjñako 'yaṃ vṛkṣa ityanadhyavasāyaḥ saṃśayān na bhidyate. vṛkṣasaṃjñāviṣayo hi yo 'rthaḥ so 'parasaṃjñāviṣayo 'pi dṛṣṭo, yathāmrādir ity evaṃ sāmānyena viśeṣasaṃjñām anumāya tadbhedam āmrādivad anusmaran saṃdihyate kiṃ saṃjñako 'yaṃ vṛkṣa iti? saṃjñābhedasya hi prasiddhasyāprasiddhasya ca bahutvena sthāṇvādisaṃśayavad viśeṣasaṃjñollekhī notpadyate, yathā tvadīyaikā gauḥ prasūtety ukte prasiddhagoviśeṣasaṃjñasyāpi gosahasrapateḥ katamā gauḥ prasūtety evam ākāra eva saṃśayo bhavati, na bhadrā na nandetyādiviśeṣavikalpī. etena vyāsaṅgād anarthitvāc ceṣukārādīnām anadhyavasāyaḥ saṃśayāntarbhāvito draṣṭavyaḥ. sthāṇvādisaṃśaye 'pi hi na jānīmaḥ kim idam ity ullekho bhavaty evāntarāle naitāvatārthāntaratvam, savikalpakanirvikalpakapratyakṣajñānayor ivāvāntarabhede 'pi lakṣaṇaikatvād iti. tad evaṃ sthitam etadanavadhāraṇatvāviśeṣād ūhānadhyavasāyayor na saṃśayād arthāntarabhāva iti.

{saṃśayanāstitvāśaṅkā}

[23,21]
nanu ca saṃśaya eva nāsti kutas tatrāntarbhāvaś cintyeta? tathā hi — tasmin saṃśayajñāne kiṃ pratibhāti? dharmī dharmo vā? yadi dharmī, sa tāttviko 'tāttviko vā? yadi tāttvikaḥ? kathaṃ tadbuddheḥ sandeharūpatā? tāttvikārthagṛhīti rūpatvāt karatalādinirṇayavat. athātāttvikas tathāpy atāttvikārthaviṣayatvāt keśādijñānavad bhrāntir eva, na sandehaḥ. atha dharmaḥ, sthāṇutvalakṣaṇaḥ? puruṣatvalakṣaṇaḥ? ubhayaṃ vā? yadi sthāṇutvalakṣaṇas tatas tāttvikātāttvikayoḥ pūrvavad doṣaḥ. atha puruṣatvalakṣaṇaḥ, tatrāpi pūrvavad eva doṣaḥ. athobhayam, tathāpi ubhayasya tāttvikātāttvikayoḥ sa eva doṣaḥ. athaikasya tāttvikatvam anyasyātāttvikatvam, tathāpi tadviṣayaṃ jñānaṃ tad eva bhrāntaṃ tad eva cābhrāntam iti prāptam. atha saṃdigdho 'rtho 'vabhāti sandehajñāne, sa saṃdigdho 'rtho vidyate? na vā? ityevamādi — vikalpagahane patitaḥ khalv ayaṃ sandehas tapasvī, na tattvajñānaviparyayābhyām arthāntaraṃ bhūtvātmānam āvedayituṃ samartha iti.

{tatparihāraḥ}

[24,8]
so 'yaṃ gomayapāyasīyanyāyena saṃdehaṃ nirākurvāṇaḥ prakṛtajanair apy upekṣyate. sandehaḥ khalu sarvaprāṇinām anavadhāraṇapratyayātmakatvena svātmasaṃvedyaḥ, sa dharmiviṣayo vāstu, dharmaviṣayo vā, ekaṃ vā jñānaṃ bhavatv anekaṃ vā, tāttvikātāttvikārthaviṣayo vā, kim ebhir vikalpair asya vālāgram api khaṇḍayituṃ śakyate? pratyakṣasiddhabhedasyāpahnave hi sukhaduḥkhabhedasyāpahnavaḥ syāt. iṣṭa eveti cet, kutaḥ kāraṇāt? tattvopaplavasiddher iti cet, sāpi kutaḥ siddhā? yadi pramāṇābhāvāt, pramāṇābhāvo 'pi kutaḥ sidhyati? lakṣaṇābhāvāt, ity atrāpi yadi lakṣaṇābhāvasiddhāv upapattir ucyate, tadā saivopapattis tattvam iti kathaṃ tattvopaplavasiddhiḥ? atha nocyate tathāpy upapattyabhāvād asiddhiḥ. vacanamātreṇa ca siddhau sarvavāda siddhiḥ syāt.

[24,18]
kiṃ ca lakṣaṇābhāvasyāpi pramāṇābhāvapratipādakatvena pramāṇatvāt, kathaṃ sarvapramāṇābhāvasiddhiḥ? atha paraparyanuyoga eva kriyate 'smābhir na kasyacit siddhir iti, tad apy ayuktam, parasvarūpāniścaye paryanuyogānupapatteḥ? sarvapramāṇānabhyupagamān na lokaḥ siddho na tadvyavahāro na tasyāvicāritasya ramaṇīyatvam ity ataḥ pralāpamātraṃ sarvam anarthakam iti. arthāntarasya samānadharmāder darśanād arthāntare dharmiṇi saṃśayo na yukta ity eke. tad apy ayuktam, yato 'rthāntaratvāviśeṣe 'pi tantvādivad dṛṣṭam. kiṃcid eva kasyacit sahakāri janakaṃ ca, na sarvaṃ sarvasyeti. samānadharmādimaddarśanāt tasminn eva viśeṣatvena saṃśaya ity ācāryodyotakaraḥ. tasmād asti saṃśayaḥ samānadharmādijanyaś ceti.

{viparyayanirūpaṇam}

[25,7]
mithyādhyavasāyo viparyayaḥ. viparītārthaniścayo 'tasmiṃs tadabhimāno viparyaya ity arthaḥ. tad yathā — dvau candrāv iti. suptasya gajādidarśanaṃ ca — ity udāharaṇāntaraṃ kim artham? sakalaviparyayasaṅgrahārthaṃ matāntaraniṣedhārthaṃ ca. kecid atra svapnajñānaṃ pramāṇaphalasmṛtyādibhyo 'rthāntaram icchantīty atas tanniṣedhaḥ kriyate. na hi viparyayalakṣaṇena saṅgṛhītasya tato 'rthāntaratvaṃ yuktam. yad api svapnajñānaṃ viparyayādivilakṣaṇam, tad api nāvidyāntaram. kiṃ kāraṇam? yad tāvad anavadhāraṇātmakam, tatsaṃśayāntarbhūtam. samānadharmādiviṣaya(jñāna)kāraṇābhāvān na suptasya saṃśaya iti cet, na, viṣayaśabdena viṣayiṇas tajjñānasyābhidhānāt. tac ca samānadharmādijñānaṃ samyag vā bhavatu bhrāntaṃ vā ity ubhayathāpi sahakārisahitaṃ saṃśayakāraṇatveneṣṭam, kāryadarśanād dhi kāraṇasya sāmarthyam avadhāryata iti. yac cānubhūtārthamātrāvabhāsisvapnajñānam, tatsmaraṇam. yat tu samyaganubhavātmakam, tatpratyakṣādiphalam, yathā sukhādisaṃvedanam iti. evaṃ ca yat svapnajñānaṃ yallakṣaṇena saṅgṛhītaṃ tat tatraivāntarbhūtaṃ draṣṭavyaṃ jāgrajjñānavan na tebhyo 'rthāntaram iti. nimittabhedenāpy anekadhā viparyayo bhidyate, yad yathā — sādṛśyād rajjau sarpa iti, sthāṇau puruṣa ity evamādi jñānam, dravyāntarasaṃsargāc chukle 'pi paṭādau raktādijñānaṃ sphaṭikādau copādhisaṃnidhānamātrād iti, kramabhāviṣv apy āśubhāvād yugapajjñānam, nāvādiyānāt sthireṣv api caladbuddhiḥ, mantrauṣadhādisāmarthyād indrajālādijñānam ity evamādi bāhyanimittapradhānaṃ viparyayajñānaṃ draṣṭavyam iti. athādhyātmikanimittapradhānaṃ — cakṣurādeḥ pittādyabhibhavāc chaṅkhādiṣu pītādijñānam, timiradoṣāt keśābhāve 'pi keśoṇḍukajñānam, ekasmiṃś candrādāv anekatvāvabhāsaś ca, saṃskārātiśayād asaty api yuvatyādyarthe yuvatyādyavabhāsaḥ, asacchāstrābhyāsād aśreyasy anupāyādiṣu ca viparītabuddhiḥ, adṛṣṭasāmarthyād digādimohaḥ, tathā nidrāsahitebhyaḥ saṃskārātiśayādibhyaḥ svapnajñānaṃ veditavyam iti.

[26,8]
viṣayadvāreṇa tarhi viparyayo vicāryatāṃ (1) kim akhyātir eva? (2) kiṃ vā asatkhyātiḥ? (3) atha prasiddhārthakhyātiḥ? (4) utālaukikārthakhyātiḥ? (5) kiṃ vā smṛtivipramoṣaḥ? (6) utasvid ātmakhyātiḥ? (7) atha sadasattvādyanirvacanīyārthakhyātiḥ? (8) āhosvid viparītakhyātir iti.

{akhyātivādas tannirākaraṇaṃ ca}

[26,13]
tatra pramāṇābhāvāt tāvad akhyātir ayuktā, na, pramāṇopapatteḥ. tathā hi — jālāvabhāsini jñāne tāvad na jalasattāvalambanībhūtāsty abhrāntatvaprasaṅgāt, jalābhāvas tu na pratibhāty evāto nālambanam, ata eva marīcayo 'pi nālambanaṃ pratibhāsābhyupagame 'pi tadgrahaṇasyābhrāntatvaprasaṅga iti. toyākāreṇa marīcigrahaṇam ity apy ayuktam, tadanyatvāt, na hi ghaṭākāreṇa tadanyasya paṭāder grahaṇaṃ dṛṣṭam, tasmān nirālambanaṃ jalādiviparyayajñānaṃ svapnaviparyayavad iti. tad etad ayuktam, viśeṣato 'nirdeśaprasaṅgāt. tatra hi svātmarūpaṃ pararūpaṃ vā na kiṃcid api pratibhāti, tatkena viśeṣeṇa jalajñānaṃ rajatajñānam iti ca vyapadiśyeta? bhrāntisuṣuptāvasthayor aviśeṣaprasaṅgaś ca syāt. na hy atra pratibhāsamānārthavyatirekeṇānyo 'sti viśeṣaḥ, pratibhāsamānaś cārthas tajjñānasyālambanam ity ucyate. katham akhyātir eva viparyaya iti.

{satkhyātiḥ}

[27,7]
anyas tv āha — satyaṃ bhavatoktaṃ tathāpi sa pratibhāsamāno 'rthaḥ sadrūpo vāsadrūpo vā vicāryamāṇo nāstīty ato 'satkhyātir eveṣṭā. śuktikādiṣv api na śuklādipratibhāso bhrāntaḥ, kiṃ tarhi? rajatapratibhāsaḥ, sa ca rajatākāras tatra nāstīty ato 'satkhyātir eveti.

{tatkhaṇḍanaṃ prasiddhārthakhyātinirūpaṇaṃ ca}

[27,12]
tad apy ayuktam ity aparaḥ. kasmāt? asataḥ khapuṣpādivat pratibhāsāsambhavāt. bhrāntivaicitryābhāvaprasaṅgaś ca. na hy asatkhyātivādino 'rthagataṃ jñānagataṃ vā vaicitryam asti, yenānekākārā bhrāntiḥ pratīyeta, tasmāt pramāṇasiddha eva vicitro 'rthaḥ pratibhāti bhrāntāv api. na ca tasya vicāryamāṇasyāsattvam, vicārasya pratītivyatirekeṇānyasyāsambhavāt, pratītivādhitatvāc ca. karatalāder api hi pratibhāsabalenaiva sattvaṃ sidhyati, sa ca pratibhāso 'nyatrāpy asti, yady apy uttarakālaṃ tathā so 'rtho na pratibhāti, tathāpi yadā pratibhāti tadā tāvad asty eva. anyathā vidyudāder api sattvasiddhir na syād iti. tasmāt prasiddhārthakhyātir eva yukteti.

{tatpratyākhyānam alaukikārthakhyātivarṇanaṃ ca}

[27,21]
naitad apy upapannaṃ yathā vyavasthitārthagrahaṇāviśeṣe hi bhrāntābhrāntavyavahārābhāvaḥ syāt. api cottaratrodakāder abhāve 'pi taccihnasya bhūsnigdhatāder upalambhaḥ syāt. na hi vidyudāder ivodakāder apy āśubhāvī niranvayo vināśaḥ kvacid upalabhyate, sarvataddeśadraṣṭṭavisaṃvādenopalambhaś ca vidyudāder iva syāt. vādhyavādhakabhāvaś ca na prāpnoti, sarvajñānānāṃ prasiddhārthaviṣayatvāviśeṣād iti. tasmād alaukiko 'yam artha evaṃ pratibhāti, tenālaukikārthakhyātir eveṣṭety āha kaścit.

{tannirasanapūrvakaṃ smṛtipramoṣasthāpanam}

[28,4]
tad apy asāram, tasyārthasya pramāṇābhāvād asiddheḥ. yas tāvat toyādir arthaḥ pratyakṣādisiddhaḥ sa bhrāntau na pratibhāty eva, pūrvoktadoṣāt. pratyakṣādisiddhād avyatiriktas tu kutaḥ siddha iti? niṣpramāṇakatvād evālaukiko 'sāv iti cet, na, pramāṇābhāve vyavasthānupapatteḥ. anyathā hi sarvatrāpy apramāṇikaiva vyavasthā bhaviṣyatīti kiṃ pramāṇaiḥ kalpitair iti? tadarthasiddhaye tarhi viparyayākhyaṃ pramāṇaṃ kalpanīyam — na cāsāv artho 'narthakriyākārī darśanajārthakriyākāritvāt candrādivad iti. na, candrādidarśanavad avādhyatvaprasaṅgāt. na ca loke śāstre vā vādhyamānasya pramāṇatvaṃ dṛṣṭam iti. api ca yathābhūta evārthaḥ pratyakṣādibhiḥ pratīyate, tathābhūta eva bhrāntijñāne 'pi pratibhāti, nālaukiko 'nyaḥ, tenāyaṃ bhramaḥ smṛtivipramoṣa ity ucyate, dṛṣṭārthānukāritvāt tadanyasmṛtivad ity aparo manyate.

{tatkhaṇḍanam}

[28,15]
tad apy anupapannam — na hi smṛtir idaṃ rajatam ity evam ākārā bhavitum arhati, anubhavenāviśeṣaprasaṅgāt. na ca smṛtiḥ pratyayāntareṇa vādhyate, yathānubhavāveditārthaviṣayatvād iti. vipramuṣitatvād iti cet, ko 'yaṃ vipramoṣo nāma? yadi manodoṣād anyaviṣaya utpādaḥ, sa smṛter asambhavī leśato 'pi hy apūrvāṃśapratibhāsitve pratyabhijñānavad asmṛtitvaprasaṅgaḥ syāt. yadi manodoṣād anyam eva viṣayaṃ svaviṣayākāreṇāvabhāsayati smṛtis tadā viparītakhyātir eva saṃjñāntareṇeṣṭā syāt. na ca manodoṣād eva bhrāntiḥ, timirādidoṣād apy utpatteḥ. ato 'pi na smṛtir iyam. athānubhavena saha kṣīrodakavad avivekena smṛter utpādo vipramoṣa ity ucyate. ko 'yam avivekaḥ kṣīrodakayor api? yadi bhinnayoḥ satorabhedena grahaṇam, tadā viparītakhyātiḥ syāt. atha saṃśleṣaviśeṣaḥ, saṃjñānayor na sambhavīti. athānantaryeṇotpādaḥ, tadānumeyaśabdārthadevadattādijñānānāṃ smaraṇānantarabhāvināṃ smṛtivipramoṣatvaprasaṅgaḥ. yad apy uktaṃ smṛtyanubhavayor vivekāgrahaṇād akhyātir eva smṛtivipramoṣaḥ. tata uttaraṃ jñānaṃ tayor bhinnaviṣayayor vivekaṃ kurvad utpadyate na bādhakaṃ kasyacid iti. tad api pratītivirodhān na yuktam. tathā hi — yad tad rajatam ity avagataṃ pūrvaṃ tacchuktikāśakalaṃ na rajatam ity evaṃ bādha utpadyamāno 'nubhūyate, na tu rajataṃ smṛtaṃ śuktikāśakalam idam anubhūtam iti. rajatam iti jñānasyedam iti jñānasamānaviṣayatvenānubhūyamānasyāpi smṛtitve śuktiketi jñānasyāpi smṛtitvaprasaṅgo, viśeṣābhāvāt. tataś cedam iti pratīyamānaṃ na rajataṃ na śuktikety anupākhyam eva prāptam. na caitad upapannam. kiṃ cātinirantarotpannāpi smṛtir anubhavabuddhiś ca yadi yathāvasthitākāreṇa svārtham avabhāsayati, tadā kutas tatra bhramavyavahāraḥ? tad anyayathāvat svārthāvabhāsijñānavat. athānyathāvabhāsayati tadā viparītakhyātir iti.

{ātmakhyātiḥ}

[29,21]
aparas tv āha — rajatajñānaṃ jalajñānam ity evamādiviśiṣṭavyavahāro viśeṣābhāve sati na yuktaḥ, tenāvaśyaṃ jñānagato 'rthagato vā viśeṣo vācyaḥ. tatra rajatāder arthasyāvidyamānatvenānupalambhād viśeṣakatvam ayuktaṃ. na hi yo yasya sambandhitvena viśeṣo nāvadhāritaḥ, sa tasya viśeṣako bhavitum arhati; smṛtyupasthāpito 'pi pūrvānubhavasyaiva viśeṣakaḥ syāt, nedānīntanasya tadasambandhitvāt. atha rajatādibhrānteḥ śuktikādir eva viṣaya iti, tad ayuktam; rajatādipratibhāsābhāvaprasaṅgāt. na hi rūpaviṣayaṃ jñānaṃ rasam avabhāsayatīti yuktam. ata eva bhrāntir iti cet — atha mataṃ yata evānyad ālambanam anyac ca pratibhāti, ata eva bhrāntir ity ucyate. yasmiṃs tu jñāne tad evālambanaṃ tad eva ca pratibhāti, tattattvajñānam eveti. tad idam anupapannam; na hi pratibhāsamānārthavyatirekeṇa jñānasyālambanārtho 'nyaḥ krayakrīto 'sti. kena vā viśeṣeṇa tasyālambanatvam? yadi karmakārakatvena, tatkarmakārakatvaṃ janakatvenāviśiṣṭasya pratibhāsamānatām antareṇa katham avagantuṃ pāryate? taddeśaṃ prati varttamānatvād iti cet, na; taddeśavartinas tṛṇāder api karmakārakatvaprasaṅgāt. na hi pratibhāsam antareṇa marīcyābhimukha evāyaṃ pravṛtto na taddeśasthatṛṇādyabhimukha ity atra viśeṣahetur asti. api cātītānāgatārthapratibhāsijñānaṃ prati kasya karmakārakatvam? yadi tasyaiva, tatrāvidyamānatvāt. athānyasya, tadā tajjñānasya bhrāntatvaprasaṅgaḥ. tataś cātītādyarthapratipattyabhāva iti, tasmād yad eva pratibhāti tad evāvalambanaṃ viṣayaś cety ucyate. na ca śuktikādiviṣayaviśeṣitatve 'pi sati rajataṃ me pratibhāti, rajatajñānam idaṃ jalajñānam ity evamādivyavahāro yuktaḥ. tasmād upalambhasyaiva rajatādyākāro 'bhyupagantavyaḥ. sa cānādyavidyopaplavasāmarthyād bahir iva pratibhāti, anādivicitravāsanāś ca kramavipākavatyaḥ puṃsāṃ santi. tenānekākārāṇi vijñānāni svākāramātrasaṃvedyāni krameṇa bhavantīti tasmād ātmakhyātir eva siddheti.

{ātmakhyātipratyākhyānam}

[30,24]
naitad api yuktam, svātmasaṃvittiniṣṭhatve arthākāratve ca hi jñānasyātmakhyātiḥ sidhyeta. tad ubhayam apy uttaratra nirākariṣyāmaḥ. kiṃ ca sarvajñānānāṃ svātmākāragrāhitvāviśeṣe bhrāntābhrāntaviveko vādhyavādhakabhāvaś ca na prāpnoti, svātmākāravyabhicārābhāvād iti. yadi ca jñānātmani sthita eva rajatādyākāraḥ saṃvedyate, tadā sukhādyākāravan na bahiṣṭhaḥ pratīyeta. pratipattāpi tadupādānārthaṃ na pravarteta, asthiratvena pravṛttyaviṣayatvād iti. athāvidyopaplavavaśād vahiṣṭhasthiratvādhyavasāya iti manyase. nanv evaṃ tarhi viparītakhyātir eveṣṭā bhavati. bodhābhinnasyāsthirasyārthākārasyānyathādhyavasāyābhyupagamād iti.

{anirvacanīyakhyātiḥ}

[31,8]
anyas tv āha — na jñānasya viṣaya upadeśagamyo 'numānasādhyo vā, yena viparīto 'rthaḥ kalpyeta. kiṃ tarhi? yo yasmin jñāne ca bhāti, sa tasya viṣaya ity ucyate. jalādijñāne ca jalādyartha eva pratibhāti, na tadviparītaḥ, jalādijñānavyapadeśābhāvaprasaṅgāt. sa jalādir arthaḥ san na bhavati, tadbuddher abhrāntatvaprasaṅgāt. nāpy asan, khapuṣpādivat pratibhāsapravṛttyor aviṣayatvaprasaṅgāt. nāpi sadasadātmakaḥ, ubhayadoṣāt, sadasator aikātmyavirodhāc ca. digambaramatenāpi sarvajñānānāṃ sadasadātmakārthapratibhāsitvāviśeṣād bhrāntābhrāntavyavasthānupapattiḥ, tasmād ayaṃ buddhisaṃdarśito 'rthaḥ sattvenāsattvenānyena vā dharmāntareṇa nirvaktuṃ na śakyata iti. ata evāvidyā brahmaṇaḥ kiṃ bhinnāthābhinnetyādivikalpo niravakāśaḥ. kasmāt na hy avidyā paramārthataḥ kenāpi rūpeṇa nirvacanīyā. yadi nirvacanīyā syāt, tatas tattvam eva syāt nāvidyeti. atattvarūpā hy avidyā sarvair iṣṭā tasmād anirvacanīyārthakhyātiḥ siddheti.

{tatpratyākhyānam anyathākhyātiprakhyāpanaṃ ca}

[31,21]
etad apy ayuktam — advaitasiddhau tatsidhyati, tac cādvaitaṃ nirākariṣyāmaḥ. yac coktaṃ na vijñānasya viṣaya upadeśagamya ityādi, nanu bhavatām evopadeśagamyaḥ prāptaḥ. tathā hi — jalādibhrāntau niyatadeśakālasvabhāvaḥ sadātmakatvenaiva jalādir arthaḥ pratibhāti, tadgrahaṇepsos tatraiva pravṛttidarśanāt. katham asāv anirvacanīyaḥ syāt? na hy evaṃ bhūte pratibhāsapravṛttī aniracanīye 'rthe sambhvata iti. atha vicāryamāṇa evāsau sadasattvādibhir anirvacanīyaḥ saṃpadyate, na tu bhrāntikāle tathā pratibhātīti. evaṃ tarhi anyathāpratibhāsād viparītakhyātir eveti. nanu ca viparītakhyātir api pratibhāsavirodhān na yukteti, na, abhiprāyāparijñānāt. na brūmo viparīto 'yam artha ity evaṃ khyātiḥ, kiṃ tarhi? puruṣaviparīte sthāṇau puruṣo 'yam iti khyātir viparītakhyātir ity ucyate. nanu ca puruṣāvabhāsini jñāne sthāṇor apratibhāsamānasya viṣayatvam ayuktam, sarvatrāpy avyavasthāprasaṅgād iti. naitad asti sthāṇur eva hi puruṣo 'yam ity etasmin jñāne pratibhāti, na puruṣaḥ, puruṣāvabhāsijñānam ity etad ity ayam api bhramaḥ sthāṇupratibhāsitvāt. tathā hi — bādhottarakālaṃ pratisaṃdhatte — sthāṇur ayaṃ me puruṣa ity evaṃ pratibhāsa iti. dravyabuddhyā ca keṣāṃcid apadravyagrahaṇaṃ dṛṣṭam, tad api viparītakhyātāv eva yujyate. tathā ca hastena gṛhītvānyeṣām api kathayati — mayedaṃ suvarṇaṃ rajataṃ vā labdhaṃ krītaṃ veti. tasmāt sthāṇvādir eva tattvasyāgrahaṇād adharmādivaśāc ca puruṣādyākāreṇādhyavasīyata iti yuktam.

{svapnārthavimarśaḥ}

[32,15]
atha svapnādijñāne kas tarhi viparīto 'rtha iti? taddeśasthaḥ khaṭvādir ity eke. tan na; pramāṇābhāvāt. na hi sannihitatvād eva jñānasya viṣayaḥ, kiṃ tarhi? yaḥ pratibhāti sa cottarakālaṃ pratisaṃdhānabalenāpi vyavasthāpyate. na ca khaṭvādau pratisaṃdhānam apy asti, tasmān nāsau viṣayaḥ, kiṃ tarhi? pūrvopalabdho 'nupalabdho vā vidyamāno 'vidyamāno vā yaḥ pratibuddhāvasthāyāṃ bādhakapratyayena sthāṇvādivad anusaṃdhīyate, sa khalu deśakālasvabhāvānyatvena svapnajñāne pratibhāsanāt viparīta ity ucyate. tathā hi — prabuddhaḥ san kathayati — mayādya svapne mṛtaḥ pitā jīvatīti dṛṣṭaḥ, putras tu deśāntarasthita ihasthita iti, andho nāndha ity evamādi. keśoṇḍukajñāne 'py avidyamānaḥ keśasamūhaḥ sadākāratayā pratibhāti, bādhakotpattau tathānusaṃdhānāt. nanu cāvidyamānasyālambanatvāyogān nirviṣayo viparyayaḥ prāpta iti. na, atītānāgatayor avidyamānatve 'py ālambanatvāt. nirālambanatve hy akhyātir eva syāt. tatra ca doṣa ukta iti. atītānāgatasvapnādijñānānām avidyamānārthālambanatvāviśeṣāt, bhrāntābhrāntaviśeṣānupapattir iti cet, na; tadrūpātadrūpagṛhītatvena tattvajñānetarayor viśeṣotpatteḥ. na hi vidyamānāvidyamānārthālambanatvena tattvajñānetaravibhāgaḥ, kiṃ tarhi? avidyamāno 'py artho yadā tathābhūtenaivāvidyamānākāreṇa niścīyate, tadā tadviṣayaṃ tattvajñānam eva; tadrūpāvyabhicārāt. yadā tu vidyamānenānyena vā viparītākāreṇāsann artho 'dhyavasīyate, tadā bhrāntir iti.

[33,8]
etena yad āhur eke — satyodakam asatyodakaṃ cety udakaprapañco 'yaṃ madhurodakādivat. tatra yathā satyodakabuddhau nāsatyodakaṃ pratibhāti, anudakaṃ vā, evam asatyodakajñāne 'pi na satyodakaṃ pratibhāty anudakaṃ veti. svaviṣaye paryavasāyinyo hi buddhayaḥ. tasmān na viparīto 'stīti. tad api nirastam, na hy asatyodakaṃ nāma kiṃcid asti. vidyamānam api yadīdam asatyodakam ity evaṃ niścīyate, tadā bhaved abhrāntajñānam. yadā tu pānādisamarthodakākāreṇādhyavasīyate, tadā katham abhrāntajñānam? viparītārthādhyavasāyasya sarvalokaśāstreṣu bhrāntatvena prasiddhatvāt. tadvirodhena ca pravarttamāno 'yaṃ na laukiko na parīkṣaka ity upekṣaṇīya eveti.

{cārvākasya bhrāntatvagamakābhāvākṣepaḥ}

[33,17]
nanu ca jñānasya bhrāntatvaṃ kuto 'vagamyate? na pratyakṣāt, tadarthalipsayā hi bhrāntasya jñātuḥ pravṛttir na syāt, nāpi bādhotpattikāle tasya pratyakṣatvam, tadā bhrāntajñānasyātītatvāt. na cātītam asmadādipratyakṣeṇa saṃvedyata iti tena cātyantāpratyakṣeṇa bādhotpatter anyasya vā liṅgasya vyāptyaprasiddher anumānam api na pravarttate, na hi sāmānyato 'pi kāryakartrādivad atra vyāptiḥ kvacid gṛhītā. sarvatra cānumānena vyāptigrahaṇe tv anavasthā syād iti. etenābhrāntatvasyāpi grahaṇaṃ pratyuktam. api cābhrāntatvasya liṅgaṃ kim aduṣṭakārakotpādyatvam uta bādhānutpādaḥ? kiṃ vā pravṛttisāmarthyam iti? na tāvad aduṣṭakārakotpādyatvam, nayanādṛṣṭādikāraṇānām atīndriyatvenāduṣṭatvasyāniścayāt. na hi svayam asiddhaṃ liṅgaṃ liṅginaḥ pratipādakam. na ca tadudbhūtaviśiṣṭajñānād eva kārakāduṣṭatvasiddhiḥ, itaretarāśrayatvadoṣeṇobhayor asiddher iti. nāpi bādhānutpādas tasya liṅgam, bādhānutpādasya puruṣāpravṛttideśāntaragamanamaraṇādinimittād api sambhavāt. api ca sarvapuruṣabādhānutpatter asarvavidāvagantum aśakyatvāt. pratipattṛbādhānutpattis tv anaikāntikī katipayapuruṣāṇām api anekakālabhrāntatvadarśanāt. kadācid api bādhā notpadyata ity etan nāsarvavidāvagantuṃ pāryate. tasmān na bādhānutpattir api liṅgam. nāpi pravṛttisāmarthyam, pravṛttisāmarthyaṃ hy arthaprāptyanarthaparihāralakṣaṇam, tac ced anavagataṃ katham asiddhaṃ gamakaṃ bhavet? athāvagatam, tadavagater avyabhicāritvaṃ katham avagamyata ity aparihāryā pūrvoktavikalpaparamparā syād iti. api ca candrādipratibhāsasyābhrāntatvaṃ na sidhyet, candrādyarthasya prāptyasambhavāt. na codakārthasyāpi pratibhātasya prāptiḥ sambhavati, tasya vāyvādibhiḥ prāṇiviśeṣaiś cāvayavakriyotpādanadvāreṇa pratikṣaṇaṃ vināśyamānatvāt, tajjātīyārthaprāptes tv anaikāntikatvān na gamakatvam. tadvaṃśajārthaprāptir gamiketi cet, na; antyāvayavinām ajanakatvena tadvaṃśajārthāsambhavāt. na ca tadasiddhau tadvaṃśajo 'yam artha ity anumānaṃ kiṃcid asti, tad evamādibhir dūṣaṇair avyabhicāritvasya liṅgam nirākṛtam ity ato na liṅgato 'pi grahaṇam iti.

{tatsamādhānam}

[34,16]
atrocyate — yadi bhrāntatvādiniścayo nāsti, kathaṃ tarhy ayaṃ lokaśāstreṣu vyavahāraḥ — samyag avagataṃ mayā, mithyā jñātaṃ tvayeti. na hi vastutathātvaniścayam antareṇa tadvyavahāro yujyate. mithyāniścayapūrvako 'yaṃ vyavahāra iti cet, nanu niścayasya mithātvānavagame kathaṃ jānīṣe mithyāniścayapūrvako vyavahāra iti. yaś cātra pratipattyupāyas tvayocyate, tata evānyatrāpi bhrāntatvaniścayas tadviparyayāc cābhrāntatvaniścayo 'pīti kathaṃ sarvatra bhrāntavādiniścayābhāva iti? na mayā pramāṇaṃ kvacid ucyate sarvatra sandehamātrapradarśanād iti cet, nanu sandeho 'py ubhayādarśane sati bhavati, tataś ca sthāṇutvapuruṣatvādivad bhrāntatvādiniścayaḥ kvacid abhyupagantavyaḥ. tatsiddhau ca tannimittaṃ pramāṇaṃ yad upapadyate tad avaśyaṃ tvayāpi cintanīyam, prasiddhavyavahāranimittacintāparatvāt parīkṣakāṇām. sandehapradarśanam api nāpramāṇena yujyate, yenaiva pradarśyate tasyaiva pramāṇatvāt, kathaṃ na pramāṇaṃ kvacid ucyate? athānekavikalpaiḥ parasya sandehaḥ kriyate na tu pradarśyate iti, na; anekavikalpānāṃ sandehajanakatvāniścaye saty upādānāyogāt. na hi kāraṇasya sāmarthyāniścaye kāryaviśeṣaṃ pratyupādānaṃ yuktam, yasya kasyacid upādānaprasaṅgāt. sandehe 'pi tantvādīnāṃ kāryaviśeṣaṃ pratyupādānaṃ dṛṣṭam iti cen na; tantvādīnām api paṭādikāryotpādanayogyatāyā niścitatvāt, tantvādyabhāve paṭādikāryānutpādasya ca niścitatvāt niyatopādānaṃ yuktam. bhavatas tu na kvacin niścaya ity apravṛttir avyavasthitapravṛttir vā prasakteti. tasmād ātmano 'sambaddhapralāpitvaparihārārthaṃ kvacid vācyaṃ pramāṇam. tac cāniścitaṃ vaktum aśakyaṃ tan niścayaś ca bhrāntābhrāntavivekaniścayābhāvān nopapadyata ity ato 'sti bhrāntatvādiniścayaḥ. sa tarhi kutaḥ pramāṇād iti cet, nanu paryālocanīyam etad āvayor api. tatra jñānodayānantaram eva nirvikalpakaṃ pratyakṣaṃ bhrāntatvādiviśiṣṭajñānagrāhakam abhyupagantavyam anyathā hy ayaṃ bhrāntābhrāntavyahāro nirmūlaḥ syāt. na ca viparyastasyāpravṛttiprasaṅgaḥ, tadbhrāntatvagrahaṇasyāvyaktatvād dhāvataḥ kaṇṭakādigrahaṇavat. vyaktaṃ hi jñānaṃ smaraṇātmakam anubhavātmakaṃ vāniṣṭaviṣayanivṛttinimittaṃ dṛṣṭam. avyaktagrahaṇe 'pi nimittaviśeṣād vyaktā smṛtir dṛṣṭā. yathā prathamagopiṇḍagrahaṇakāle gotvasyānugatavyāvṛttasvarūpāvyaktagrahaṇe saty uttarakālaṃ sajātīyavijātīyapiṇḍadarśanāt spaṣṭā smṛtir bhavati — anena sadṛśo mayā dṛṣṭaḥ, etadvilakṣaṇo mayā dṛṣṭa, etat sādṛśyaṃ tasyaitad vailakṣaṇyaṃ iti. evaṃ bhrāntatvābhrāntatvayor aspaṣṭagrahaṇottarakālaṃ bādhakasaṃvādakajñānanimittāt spaṣṭā smṛtir bhavati — mithyā samyag vā jñānaṃ tad iti. atha vā bādhakasaṃvādakajñānotpattyanantaram eva tayoḥ pratyakṣatvam, tadānīṃ tayoḥ pratyakṣatvam ayuktam iti cen na, manasas trikālaviṣayatvāt. anyathā hi yoginām apy atītānāgatagrahaṇaṃ na syāt. yogināṃ yogajadharmasāmarthyād atītādipratyakṣaṃ yuktam iti cet, nanv asmadāder api kvacid viṣaye nimittaviśeṣasahitapūrvopārjitādṛṣṭasāmarthyāt kiṃ na yuktam? kāryānumeyatvād adṛṣṭasāmarthyasyeti. atha bādhotpādādyanumānenaiva bhrāntatvādi niścīyate. vyāptis tarhi kena gṛhītā? nanv anumānāntareṇa tasyāpy anumānāntareṇeti bhūtā tarhy anavasthā. tataḥ ko doṣaḥ? saṃsārasyānāditvād iṣṭaiveti. prathamaṃ tāvad āhārādismaraṇavad vyāptismaraṇam api janmāntarabhāvisaṃskārād adṛṣṭopetād bhavati. dṛṣṭāntaparamparāsādhanopakṣīṇasya na prakṛtasādhyasiddhir iti cet, na; dṛṣṭāntasya prāg eva siddhatvāt. na hi kaścid agnyanumānakāle mahānasādiṣv agnidhūmayoḥ sambandhaṃ pratyeti. atha paraṃ pratyanumānakāle 'vaśyaṃ dṛṣṭāntaḥ sādhanīya iti. sa yadi paraḥ sarvatra dṛṣṭāntaṃ prati vipratipadyate, tadāsya tanmūlo bhrāntābhrāntaniścayo na prāpnoti, tadabhāve lokaśāstraprasiddhas tadvyavahāro nivarttate. dhūmādivyāptigrahaṇasyāpi apahnavaṃ kurvāṇo hi lokavyavahāravirodhenaiva nirākriyate nānyathā. sa ca virodho 'trāpi samānaḥ, tasmāt parasyāpi kvacit prasiddho dṛṣṭāntaḥ tadbalenānyo 'pi sādhyata iti. atha vā ādau tāvat sarvapratyakṣadarśinā kenacid asarvavidaḥ kecid vyāptiṃ grāhitāḥ, tais tv āptopadeśādy asya jñānasya bādhā bhavati tadbhrāntam, yasya tu saṃvādakaṃ jñānāntaraṃ bhavati tadabhrāntam ity evaṃ vyāptiṃ gṛhītvānye grāhitās tair apy anye tair apy anya ity evaṃ yāvad asmadādayo ghaṭādidivyavyāptivad iti. kāryakāraṇayor api pratyakṣānumānābhyāṃ vyāptigrahaṇam anayaivopapattyā samarthayitavyam iti.

[36,18]
yac coktam aduṣṭasāmagrījanyatvam abhrāntatvaliṅgaṃ na bhavatīti. tadabhyupagamyata eva, bādhānutpattis tu gamikā kvacid iṣṭaiva yatrāvabhātārthāviparītatvam antareṇānyathā bādhānutpattir na sambhāvyate vicārakair api yathā deśakālāvasthādiviśeṣopetasya jñātuś candraikatvajñāne, yat punar etadviparyayajñānaṃ svakāraṇasāmarthyāt tathāvidham utpannam, yadbādhakajñānotpādapratibandhakṛt taddhavaṃso 'pi tathāvidha eva, pareṣṭasamyagjñānavad iti.

[37,3]
tad apy ayuktam, na hi pareṇa samyagjñānaṃ bādhakajñānotpādapratibandhakṛd iṣṭam, kiṃ tarhi? yathāpratibhāsaviṣayasyāvaiparītyaṃ bhrāntyanutpādo vā. na ca kasyacid utpādasya bhūtasyābhūtasya vā pratibandhaḥ kartuṃ śakyate, kiṃ tarhi? kāraṇaṃ pratibadhyate, yat kāraṇaṃ sahakāriṣu satsv api kasyacit sadbhāve kāryaṃ na karoti, abhāve tu karoti, tat tena pratibaddham ucyate, yathā gurutvādikaṃ saṃyogādinā. bādhotpattau ca kiṃ kena pratibadhyata iti. na ca yad yasya pratibandhakaṃ taddhvaṃso 'pi tasya pratibandhako bhavati, na hi saṃyogādidhvaṃso 'pi gurutvādeḥ pratibandhakaḥ, pratyuta sahakāryeveti. tasmāt taddhvaṃso 'pi tathāvidha evety anupapannam. śuktikeyaṃ rajatam ityādijñānasya prāgutpannarajatam idam ityādijñānabādhakatvena lokaśāstreṣu prasiddhatvāt. tasya kim artho bādhyate, jñānaṃ vetyādyanekavikalpair nirākaraṇaṃ gomayapāyasīyanyāyam ākṣipati. tathā ca keyaṃ jñānasya bādhā viṣayāpahāralakṣaṇā phalāpahāralakṣaṇā vetyādi vicāro 'pi na kvacid upayujyate. bhrāntijñānasyaiva bādhā bhavati na yathārthajñānasyety evaṃ vyāptipratipādanam evopayujyate. tad evaṃ bādhānutpādena kvacid abhrāntatvaṃ gamyate. kvacit punaḥ pravṛttisāmarthyena yathodakādyarthaprāptyā pūrvoditodakādijñānasyeti.

[37,18]
nanu ca pratibhātārthasya prāptir na sambhavatīty uktam, na; pāṣāṇādyarthasya kasyacid avabhātasya prāptisambhavāt, udakādyarthasya tu vināśe 'pi tatsaṃtānabhāvinaḥ prāptir gamikā. kaḥ punar ayaṃ santānaḥ? tatsadṛśanirantarotpādaḥ. tad evedam iti laukikāvisaṃvādipratyayahetuḥ. na hi bhrāntyārtham avadhārya pravarttamānas tatsantānabhāvyartham api yathā pratibhānaṃ prāpnoti, tasmād avabhātārthaprāptyā tatsantānabhāvyarthaprāptyā ca pūrvajñānasyābhrāntatvaṃ gamyate. etena taddeśatvaṃ vyākhyātam. tadaniścaye kutaḥ tatsantānabhāvitvaniścaya iti cet, na; avisaṃvādatas tanniścayāt, na hy avabhātārthasyāsambhave 'nyathātve vāyaṃ pratipattā pravṛttyuttarakālaṃ sa evāyam iti tam arthaṃ vyavasāyānekeṣu janasamūheṣu vyavaharann api na visaṃvādyate. tad evam avisaṃvādān niścīyate yathaivāsāv arthaḥ pratibhātas tathaiveti.

[38,5]
yas tu punar apravṛtto 'py avabhātārthasya viśeṣānupalabhate sa taddeśastha eva tair viśeṣair arthatathābhāvaṃ vyavasāya pūrvajñānasyābhrāntatvaṃ pratipadyate puruṣāntaravacanasaṃvādād veti. evaṃ ca candrādijñānānām abhrāntatvaṃ na sidhyed ity uktam, na hi pravṛttisāmarthyād evety avadhāryate, hutāśanādivad abhrāntatvasyāpi vikalpenānekaliṅgānumeyatvāt pramāṇāntaragamyatvāc ceti.

[38,10]
anye tu varṇayanti — pravṛttisāmarthyam ity anena pramāṇāntarasaṃvādo 'bhipretaḥ. sa cāvabhātārthasya naṣṭasyānaṣṭasya vā viśeṣopalambhāt sambhāvitānekapuruṣābhidhānād vā bhavati, tena sarvatrāpi saṃśayaviṣaye pravṛttisāmarthyād evāvyabhicāritvaniścayam abhyupagacchatā na doṣaḥ kaścid iti.

[38,14]
yā punar iyam anavasthā coditā tadavagater avyabhicāritvaṃ katham avagamyata ityādinā, sāpi niścayapūrvakalokavyavahārabādhitatvād anupapannā. yato dvitīyena tṛtīyena vā viśeṣopalambhena nirākākāṅkṣā vyavahartāro dṛśyanta iti. prāg eva vānavasthā nirākṛtety ato 'navasthābhayāt svataḥprāmāṇyam api nābhyupagantavyam.

{svataḥprāmāṇyavarṇanam}

[38,19]
yad āhur eke —
	"yadā svataḥpramāṇatvaṃ tadānyan naiva mṛgyate /
	nivarttate hi mithyātvaṃ doṣājñānād ayatnataḥ //"
svataḥpramāṇatvaṃ ca — pramāṇānām utpattau pravṛttau jñaptau ca nirapekṣatvam. apramāṇānāṃ tv apekṣātrayopetatvāt parato 'prāmāṇyam iti. yathā hi — mithyājñānaṃ bodhajanakakāraṇakalāpavyatiriktam indriyādidoṣam apekṣyotpadyamānam apramāṇaṃ bhavati, na tv evaṃ samyagjñānaṃ yathārthatve bodhotpādakasāmagryatiriktaṃ kiṃcid apekṣate, svabhāvenaiva tatkāraṇānāṃ nirmalatvāt, na nairmalyāpekṣāpi yuktā, doṣās tv āgantukā iti aprāmāṇyasya yuktā tadapekṣā, ata eva doṣaprotsāraṇe guṇānāṃ vyāpāro, na tu prāmāṇyotpattau. na hy ajātatimirādidoṣākṣasyāṃjanādiguṇābhāve sati prāmāṇyaṃ notpadyate. na cādṛṣṭānvayavyatirekasyāpi sattāmātreṇa kāraṇatvaṃ yuktam atiprasaṅgāt. añjanādidṛṣṭāntād anyeṣām apy āptoktatvādiguṇānāṃ doṣanirākaraṇa eva vyāpāro 'numātavya iti. tathā samyagarthaprakāśanākhye svakārye pravarttamānaṃ pramāṇaṃ svātmajñānaṃ kāraṇaguṇān vā nāpekṣate. svajñaptāv api bodhātmakatvavyatirekeṇa na kiṃcid apekṣate, anavasthāprasaṅgāt. apramāṇaṃ tu hetūtthadoṣajñānam arthānyathātvajñānaṃ vāpekṣata iti.

{tannirāsaḥ paratahprāmāṇyavyavasthāpanaṃ ca}

[39,14]
yat tāvad utpattau nirapekṣatvam iti tan na, prakāśadeśādṛṣṭādiviśeṣāpekṣatvāt. na hi yathābhūtāḥ prakāśādiviśeṣāḥ samyagjñānotpattau cakṣurādibhir apekṣyante, tathābhūtā mithyājñānotpattāv apīti. na ca tair doṣāpagama eva kriyate, tadabhāve tattvajñānotpatter apy asambhavāt. liṅgāditattvajñānaṃ cānumeyādibuddhāv anvayavyatirekāvadhāritasāmarthyam antaḥkaraṇādibhir apekṣyate. tat kathaṃ pramāṇasya nirapekṣatvam? kācakāmalādayas tu golakādisanniviṣṭānāṃ dhātūnāṃ vaiṣamyāvasthāmātratvāt. kathaṃ tadapekṣayā parataḥ prāmāṇyam? sāmyāvasthāpekṣayā parataḥ prāmāṇyaprasaṅgāt. api ca bhāvavad abhāvasyāpy anvayavyatirekābhyāṃ kāraṇatvasiddheḥ, patanakarmādiṣv iva kathaṃ na doṣābhāvāpekṣitve 'pi cakṣurādeḥ prāmāṇyotpattau sāpekṣatvam, bhāvād arthāntaratvaṃ cābhāvasyottaratra pratipādayiṣyāmaḥ.

[39,24]
atha bhāvātmakam adhikaṃ kāraṇaṃ nāpekṣata iti svataḥprāmāṇyam ucyate, na; samayamātratvāt. anyathāpi samayaḥ śakyate kartum iti naitāvatā kācid arthasiddhiḥ. na ca svataḥprāmāṇyotpattau kiṃcit pramāṇam asti, viparyaye tv idam anumānam — prāmāṇyaṃ parato bhavati abhūtvābhāvitvād aprāmāṇyavad iti. svakāryapravṛttāv api prāmāṇyasya sāpekṣatvam, viśiṣṭabodhajanakasya cakṣurāder eva pramāṇatvāt. tasya ca sāpekṣatvaṃ pratipāditam. sāmagryavasthāyāṃ tu nirapekṣatvam aprāmāṇye 'py asti na viśeṣaḥ kaścit. kevalasyaiva bodhasya prāmāṇyaṃ nirākariṣyāmaḥ tena tasya svataḥ parato vā pravṛttir na cintyate. yo 'py ayaṃ dṛṣṭāntaḥ svataḥpravṛttāv uktaḥ —
	"mṛccakradaṇḍasūtrādi ghaṭo janmany apekṣate /
	udakāharaṇe tasya tadapekṣā na vidyate //"

[40,8]
so 'prāmāṇye 'py aviśiṣṭaḥ. kiṃca ghaṭasyāpi saṃyogādyapekṣatvān nirapekṣatvam asiddham iti. tathā ca jñaptir api parataḥ, svato jñaptisiddhau pramāṇābhāvāt. viparyaye punar idam anumānam — prāmāṇyaṃ parato jñāyate jñeyatvād aprāmāṇyavad iti. bodhātmakatvenaiva prāmāṇyasiddhau svataḥprāmāṇyam iti cet, na; bodhātmakatvasyāprāmāṇye 'pi samānatvāt. athotsargāpavādābhyāṃ tayoḥ siddhiḥ, yasmād uktam —
	"tasmād bodhātmakatvena prāptā buddheḥ pramāṇatā /
	arthānyathātvahetūtthadoṣajñānād apodyate //"
iti tad ayuktam, mithyājñānasyāpi prāgapavādād bodhātmakatvena prāmāṇyaprasaṅgāt. pramāṇabhūte ca bodhe bādhotpattir ayuktā, sarvabodheṣu bādhodayaprasaṅgāt. na caikasyaiva bodhasya prāmāṇyāprāmāṇye yukte, viruddhasvabhāvayor ekatvāsambhavāt. kālabhedena sakriyatvaniṣkriyatvādivat tayor apy ekatrāvirodha iti cen na, bodhasyāsthiratvena tadasambhavāt, na hi naṣṭasya dharmiṇaḥ paścād dharmo bhavitum arhatīti. atha bhaviṣyantīm api bādhām apekṣya bodhasya prāmāṇyāpavāda iṣyate, yasmād uktam — yasya deśāntare kālāntare puruṣāntare avasthāntare ca bādho notpadyate sa bodhaḥ pramāṇam iti. na tarhi bodhātmakatvamātraṃ prāmāṇyaniścāyakam, kiṃ tarhi? traikālikabādhābhāvaviśiṣṭaṃ bodhatvam, tac cāśakyaniścayaṃ kim asyottarakālaṃ bādhā bhaviṣyati na veti? samyaktvenādhyavasitasyāpi pakṣamāsādikālavikalpena bādhotpatter upalambhāt. "doṣajñāne tv anutpanne nāśaṅkā niṣpramāṇikā" ity api na yuktam, doṣajñāne tūtpanna evāśaṅkāyā sambhavāt. utpanne hi doṣajñāne satyaprāmāṇyaniścaya eva syāt. athāduṣṭakāraṇajanyatvādiniścayenāprāmāṇyāśaṅkā nivartate, nāduṣṭakāraṇajanyatvādiniścayasyāpi pūrvaniścayavad āśaṅkāviṣayatvāt. atha tatrāpi tadaduṣṭakāraṇajanyatvādiniścayenāśaṅkā nivartyate, na; tannivarttakasyāpi niścayasya pūrvavad āśaṅkāviṣayatvāt. tatrāpy āśaṅkānivarttakaniścayaprārthane sati kathaṃ nānavasthā syāt. nanu cānavasthā bhaṭṭenaiva paryahriyata. yasmād uktam —
	"evaṃ tricaturajñānajanmano nādhikā matiḥ /
	prārthyate tāvad evaikaṃ svataḥprāmāṇyam aśnute //"

[42,1]
adhikā matir na prārthyata iti kutaḥ pratipattavyam? sarvatra saṃśayābhāvān nirākāṅkṣatvena vicārakāṇām api vyavahāradarśanāc ceti. nanv ayam evānavasthāparihāro 'asmābhir abhidhīyamānaḥ kim iti bhavatāṃ vidveṣaṃ janayati? yenaiva pramāṇenāprāmāṇyaśaṅkā nivartyate tenaiva prāmāṇyaniścayo 'pi kriyate sthāṇvādiniścayavat, pramāṇadvayavyāpārānanubhavāt tan nāśaṅkānivṛttau paścād bodhatvena prāmāṇyaniścaya iti. atha prāg eva bodhatvena prāmāṇyaṃ niścitaṃ pramāṇāntareṇa tv āśaṅkaiva nirākriyata iti, tad ayuktam; prāgaviśiṣṭasya bodhatvasyordhvatvādivad anaikāntikatvena niścayajanakatvāyogāt. nirnimittaś ca niścayo na bhavati. kiṃca buddhimātrasyāpi bhavanmate 'tīndriyatvānumeyatvābhyupagamāt, kuto buddhiviśeṣasya prāmāṇyaṃ svataḥ pratīyeta? atha pramāṇam ajñātam evārthaṃ prakāśayati tena svataḥprāmāṇyam ucyate, anyathā hi jñātasyārthaprakāśakatvenānavasthā syāt tad uktam —
	"jāte 'pi yadi vijñāne tāvan nārtho 'vadhāryate /
	yāvat kāraṇaśuddhatvaṃ na pramāṇāntarād gatam //
	tatra jñānāntarotpādaḥ pratīkṣyaḥ kāraṇāntarāt /
	yāvad dhi na paricchinnā tāvac chuddhir asatsamā //
	tasyāpi kāraṇe śuddhe tajjñāne syāt pramāṇatā /
	tatrāpy evam itītthaṃ ca na kvacid vyavatiṣṭhate //" iti.

[42,19]
tad ayuktam, na hi vayaṃ niścitasya pramāṇasyārthaprakāśakatvam abhyupagacchāmo yenāyam arthavān upālambhaḥ syāt. jñānotpādakatvam eva hi pramāṇasyārthaprakāśakatvaṃ naiyāyikair abhyupagamyate. tac ca jñānam aniścitād eva pramāṇād bhavati, na kevalaṃ pramāṇād apramāṇād apy aniścitād eva jñānaṃ bhavati. pravṛttir api puruṣasyābhilāṣādipūrvikārthaprāptyanarthaparihārānuṣṭhānalakṣaṇā bhavantī prāyeṇa pramāṇatadābhāsavivekaniścayaṃ nāpekṣate, kin tu tathā pravṛtto 'rthaprāptivipralambhābhyāṃ saṃdihyamānaḥ kvacid aikāntikārthaprāptyarthaṃ pramāṇaniścayam apekṣya prekṣāpūrvakārī pravarttata ity arthavattvaṃ tatra pramāṇaniścayasyeti. bodhamātre yathā prathamaṃ samyaktvādhyavasāyo nimittāntarānupalambhād api, na tathā kvacin mithyātvādhyavasāyo bhavati, tena pramāṇāpramāṇayoḥ svataḥparatas tadbhāva iti cet, nānyanimittatvāt. yathā bāhulyena sādhupuruṣān dṛṣṭavataḥ puruṣamātre prathamaṃ sādhutvādhyavasāyo bhavati, asādhutvādhyavasāyas tu nimittāntaropalambhāt. tathā bodhānāṃ bāhulyena samyaktvadarśanāt tadabhyāsajanitapaṭusaṃskārasya bodhamātre prathamaṃ samyaktvādhyavasāyo bhavati, mithyātvādhyavasāyas tu tatsaṃskārapāṭavābhāvān nimittāntaropalambham apekṣate. na caitāvatā nimittena svataḥprataḥprāmāṇyāprāmāṇyasaṃjñākaraṇe prakṛtārthasiddhir ity alaṃ prasaṅgena. tad evaṃ samyaktvāsamyaktvayoḥ saṅgrāhyāpohyayoḥ pramāṇasiddhatvād anubhavasya samyag iti viśeṣaṇaṃ sārthakam iti.

{anubhavapadasya prayojanam}

[43,17]
"smaraṇājñāna" iti. smaraṇasya ajñānasya ca yāgādeḥ pramāṇaphalatvam anubhavagrahaṇena paryudastam, na hi tayor bhāvavyutpattāv anubhavaśabdavācyatvaṃ kvacit prasiddham iti.

{sādhanapadasya kṛtyam}

[44,2]
sādhanagrahaṇam iti. kathaṃ punar etāvān arthaḥ sādhanaśabdād aviśiṣṭāt pratīyate? neṣṭataḥ kārakaparigrahaṇena viśiṣṭatvāt, yasmād iṣṭataḥ kārakaparigrahaṃ śabdavido 'bhyupagacchanti. tad ayaṃ sādhyate 'neneti vivakṣitakaraṇārthābhidhāyī sādhanaśabdaḥ, pramātṛprameye kartṛkarmaṇī phalaṃ ca karaṇajanyaṃ katham abhidhātum arhati? sādhakatamaṃ hi karaṇam, na ca karmādīnāṃ sādhakatamatvam asti. atha kim idaṃ sādhakatamaṃ nāma?

{keṣāṃcin mate karaṇatvapadārthaḥ}

[44,10]
kartṛvyāpāro 'śeṣakārakajanya ity eke. sarvāṇi khalu kārakāṇi savyāpārāṇi bhūtvā karttur vyāpāraṃ janayitvā caritārthāni bhavanti, kartṛvyāpārasya cācaritārthatvād avyavadhānena kriyājananāc ca sādhakatamatvam. kartāpi kārakāntaravyāpāranirapekṣas tena vyāpāreṇa kriyāṃ niṣpādayan svatantraḥ kartety ucyate. sambhūya kārakāṇāṃ kriyājanakatve hi tulyavyāpāratvāt kaḥ sādhakatamatvārthaḥ svatantrārtho veti sarvapāriṣadaṃ vyākaraṇaṃ virudhyate. ata eva jñātṛvyāpārasya pramāṇatvam āhuḥ. sa ca jñātṛvyāpāraś cidrūpe jñātari tādātmyena sthitatvād bodhātmaka iti.

{tannirāsaḥ}

[44,19]
tad etad ayuktam, kartṛtādātmyena sthitasya vyāpārasyotpāde hi kartur apy utpādaḥ syāt. tad anutpāde vā vyāpārasyānutpādas tādātmyavirodho vā vyomajalādivat syāt. nityatve ca vyāpārasya kriyānuparamaḥ syāt. atha bhinnābhinnatvaṃ tādātmyaśabdārtha iti, na; anekāntapakṣasyottaratra nirākariṣyamāṇatvāt. atha bhinna eva vyāpāraḥ, sa kiṃ calanātmako 'calanātmako vā, antimasahakāribhūto veti? calanātmakatve niścalānāṃ nirvyāpāratvena kāraṇatvaṃ na syāt. athācalanātmakaḥ sa kāryahetur vā na vā? yady ahetus tadā kiṃ tenākiṃcitkareṇa kārakasya. atha karoti kiṃcit sa kiṃ vyāpārāntarāpekṣī vā na vā? vyāpārāntarāpekṣitve tadvyāpārāntarasyāpi pūrvavad anyavyāpārāntarāpekṣitvaprāptāv anavasthāprasaṅgaḥ syāt. atha nirvyāpāras tadā kārakāṇy api nirvyāpārāṇy eva kāryaṃ kariṣyanti, na vyāpāraḥ kalpanīyaḥ; tasya niṣpramāṇatvāt. api ca yadāśrayo vyāpāra utpadyate tasyāvaśyaṃ samavāyikāraṇatvam abhyupagantavyaṃ guṇaṃ prati dravyavat. tataś ca tatkārakaṃ svavyāpāraṃ kurvat kiṃ savyāpāram iti kṛtvā karoti? nirvyāpāraṃ vā? savyāpāratve vyāpāraparamparāprasaṅgenopakṣīṇasya prakṛtakāryakaraṇaṃ na syāt. nirvyāpāratve ca vyāpārakaraṇavat kāryakāraṇam api nirvyāpārasyaivāstu kiṃ vyāpārakalpanayā? tataś ca yad āhuḥ — "sarvāṇi kārakāṇi svakriyotpattau kartṝṇi, pradhānakriyotpattau ca karmakaraṇādirūpāṇi bhavanti" iti tad apy apāstam. na hy anekakārakajanyakriyāvyatiriktakriyāstitve pramāṇaṃ kiṃcid asti, ekasyaiva janakatvāyogād iti.

[45,15]
nāpy antimaṃ sahakārikāraṇaṃ vyāpāras tasyāntimāntarāsambhavena nirvyāpāratvaprāptāv akāraṇatvaprasaṅgāt. tasmān na kārakāṇāṃ parasparasahakāritvavyatirikto vyāpāraḥ kaścid asti. tataś cendriyādibhya evārthasaṃvittyupapatteḥ. kṣīṇā jñātṛvyāpāraṃ pratyarthāpattiḥ, na ca saṃvittipramityādiśabdair bodhād anyo 'rtho 'bhidhīyate, yenendriyādīnām arthāvabodhajanakatve 'pi jaḍasvabhāvatvena arthaprakāśakatvaṃ na syāt. na ca bodhavyatirekeṇa tejaḥprabhāvyatirekeṇa vānyo 'rthadharmaḥ prakāśaḥ prākaṭyaṃ vā pramāṇenopalabhyate, yasyānyathānupapadyamānatvena buddhipratipādakatvaṃ syāt. tasmāt svarūpāsiddheḥ phalābhāvāc ca na buddher eva karaṇatvam iti.

{vaiyākaraṇamate karaṇatvapadārthaḥ}

[46,2]
vivakṣātaḥ kārakāṇi bhavantīty anye. yathā mṛtpiṇḍo ghaṭaṃ karoti, mṛtpiṇḍam āsādya ghaṭo bhavati, mṛtpiṇḍena ghaṭaṃ kulālaḥ karoti, mṛtpiṇḍād ghaṭo bhavati, mṛtpiṇḍasya ghaṭo vikāro, mṛtpiṇḍe ghaṭa utpadyata iti.

{tatkhaṇḍanam}

[46,6]
ta evaṃ praṣṭavyāḥ kiṃ vivakṣātaḥ kārakam avidyamānam api bhavaty uta kārakatve sthite paścād vivakṣātas tadabhidhāyiśabdaprayogo bhavatīti? prathame pakṣe ghaṭotpattau mṛtpiṇḍasya saṃpradānatvaṃ kulālasya karaṇatvam api syāt, na kvacit kārakāpaprayogadoṣo bhavet, sarvatra vivakṣāyāḥ pratīghātābhāvāt. athottaraḥ pakṣaḥ, tadā teṣāṃ kārakāṇāṃ bhedavyavasthāhetuḥ svarūpabhedo vācyo yena tallakṣaṇasamāveśe tulādiṣv iva śabdasamāveśo yuktaḥ syād iti.

{śākyamate karaṇatvapadārthaḥ}

[46,13]
pramitikriyām apekṣya tāvad arthākārasyaiva jñānagatasya karaṇatvam iti śākyāḥ. tathā ca tair uktam —
	arthena ghaṭayaty enāṃ na hi muktvārtharūpatām /
	tasmāt prameyādhigateḥ pramāṇaṃ meyarūpatā //
na hi kriyāyāḥ sādhanam ity eva sarvaṃ sarvasyāḥ sādhanam, kiṃtu yā yataḥ prasiddhim upayāti. tatrānubhavamātreṇa sadṛśātmano jñānasya sarvatra karmaṇi tenātmanā bhavitavyaṃ yenāsyedam iti pratikarma vibhajyate. anātmabhūtaś cāsyendriyārthasannikarṣādiṣu hetuṣu vidyamāno 'pi bhedo bhinne karmaṇy abhinnātmano na bhedena niyāmakaḥ, kriyānibandhatvāt karaṇatvasya. tadaviśeṣe tasyā api viśeṣāsiddhe sato 'pi vā viśeṣasya tadanaṅgatayākāraṇatvāt. tasmād yato 'syātmabhedād asyeyam adhigatir ity ayam asyāḥ (adhigateḥ) karmaṇi niyamas tatsādhanam. na ceyam arthaghaṭanā arthasārūpyād anyato jñānasya sambhavati. na hi paṭumandākṣādibhiḥ svabhedair bhedakam apīndriyādyarthenaitad ghaṭayati, tatra pratyāsattinibandhanābhāvāt. asty anubhavaviśeṣo 'rthakṛto yata iyaṃ pratītir na sārūpyād iti cet, atha kim idānīṃ sato 'pi rūpaṃ na nirdiśyate? nedam idantayā śakyaṃ vyapadeṣṭum. anirūpitenāyam ātmanā bhāvān vyavasthāpayati idam asyedaṃ neti suvyavasthitā bhāvāḥ, tasmāt prameyādhigateḥ sādhanaṃ meyarūpatā iti.

{tannirākaraṇam}

[47,14]
yat tāvad arthena ghaṭayaty enām ity ādi, tatra yadi ghaṭayati sambandhayatīti vivakṣitam, tad ayuktam; yato nārthasambandho jñānasyārtharūpatayā kriyate, kiṃtu svakāraṇais tajjñānam arthasambaddham evotpāditam. na hi jñānam utpadya paścād arthena sambadhyate. na cārtharūpatā jñānasya kāraṇam, tādātmyābhāvaprasaṅgāt. athārtharūpatā arthena ghaṭayati jñānam arthasambaddhaṃ niścāyayatīti vivakṣitam, tad apy ayuktam, sambandhāprasiddheḥ. na hi jñānagatārtharūpatārthasambaddhena jñānena sahacaritā kvacid upalabdhā yena sā tatpratipādikā syāt.

[48,5]
athāyam abhiprāyaḥ — arthotpādyatvam eva hi jñānasyārthasambandhaḥ, sa ca jñānād anarthāntaraṃ tathābhūtena ca jñānenārthākārasya tādātmyasambandho 'sti. tataś ca jñānasya svasaṃvedyatvena pratyakṣatvāt, tadanarthāntaraṃ sambandho 'pi pratyakṣasiddha iti kathaṃ sambandhāprasiddhiḥ? na; tādātmyasambandhasyānumānavicāre vistareṇa nirākariṣyamāṇatvāt. evaṃ ca na hi kriyāsādhanam ity eva sarvaṃ sarvasyāḥ kriyāyāḥ sādhanam ity atrāvivāda eva, kārakaviśeṣasyaiva sādhanatvābhyupagamāt.

[48,11]
yac coktam — kiṃtu yā yataḥ prasiddhim upayātīti, tad ayuktam; prasiddher utpattilakṣaṇāyā jñaptilakṣaṇāyāś ca vicāritatvād abhidhānalakṣaṇāyās tu vivakṣāsādhyatvaṃ na tv arthākārasādhyatvam iti. tatrānubhavamātreṇetyādyapy ayuktam, yato vacanasvabhāvena sarvakarmakartṛṣu sadṛśātmano vācas tadākāravirahitatve 'pi pratiniyamo dṛśyate — nīlaśabdaḥ, pītaśabda iti devadattavāg iyaṃ jñadattavāg iti.

[48,16]
yad apy anātmabhūtaś cāsyetyādi, tad apy ayuktam, yato 'nātmabhūtasyaiva niyāmakatvaṃ dṛṣṭam, yathā pitṛbhyāṃ putro niyamyate, svāminā bhṛtyaḥ, saṃyogādinā dadhyādikam iti. kriyānibandhanatvaṃ ca karaṇatattvasyābhyupagamyate.

[48,19]
yat tu tadaviśeṣe tasyā api viśeṣāsiddher ity etan na yuktam, karmādikārakaviśeṣād api kriyāviśeṣopapatteḥ. tasmād yato 'syātmabhedād ityādy api na yuktaṃ svātmana eva bhedāsambhavāt, bhede hy abhinnātmakatvaṃ virudhyeta. na ca svātmaniyāmakatve pramāṇaṃ kiṃcid asti, viparyaye tv anumānam — athāntaraniyāmyeyam adhigatir niyāmyatvāt putrādivat. yater apy arthāntareṇa jñānaprayatnādinā niyāmitatvān nānaikāntikatvam. na ceyam arthaghaṭanetyādy api na yuktam, arthaghaṭanāyāś cakṣurādibhya eva sambhavāt.

[48,26]
nanv atroktaṃ na hi paṭumandatādibhir ityādi, tan na; asiddhatvāt. tathā hi — cakṣuṣā rūpaṃ paśyāmītyādivyavahārād avagamyate — cakṣurādy evādṛṣṭādyupakṛtaṃ rūpādau pratītiṃ ghaṭayati. pratyāsattinibandhanābhāvo 'py asiddhaḥ, sannikarṣaviśeṣasya pratipādanāt. athāsyedaṃ jñānam ity arthasambaddhajñānapratītir eva ghaṭanā. sāpy antaḥkaraṇenādṛṣṭādisahakṛtena kriyate, bāhyādhyātmikārthaviṣayatvād antaḥkaraṇasya. api ca viśiṣṭotpāda eva jñānasyārthasambandho na tu saṃśleṣātmakaḥ, tasmin manasopalabdhe bhavaty asyedaṃ jñānam — ity adhigatiḥ.

[49,6]
yac cānubhavaviśeṣe dūṣaṇaṃ uktam — atha kiṃ idānīṃ sato 'pi rūpaṃ na nirdiśyata ityādinā, tad ayuktam; santy eva hi tathābhūtāḥ kecid viśeṣā ye pratīyamānā api viśeṣato nirdeṣṭuṃ na śakyante, yathā rasādīnāṃ (śuktānām?) viśeṣāḥ, uktaṃ ca —
	ikṣukṣīraguḍādīnāṃ mādhur yasyāntaraṃ mahat /
	bhedas tathāpi nākhyātuṃ sarasvatyāpi śakyate // iti.

[49,12]
evaṃ ca sthite 'tasmāt prameyādhigateḥ sādhanaṃ meyarūpatā' iti nigamanam ayuktam. api cādhigater abhinnā meyarūpatā kathaṃ sādhanam? siddhāsiddhāvasthayoḥ svātmani kriyānupapatteḥ. syād etad uktam evātra pratisamādhānam. yad āha —
	"sādhane 'nyatra tatkarmasambandho na prasidhyati /
	sā ca tasyātmabhūtaiva tena nārthāntaraṃ phalam //
	dadhānaṃ tac ca tām ātmany arthādhigamanātmanā /
	savyāpāram ivābhāti vyāpāreṇa svakarmaṇi //
	tadvaśāt tadvyavasthānād akārakam api svayam /" iti.

[50,1]
yat tāvat sādhane 'nyasminn abhyupagamyamāne tatkriyākarmaṇos tatsādhanakarmaṇor vā sambandho na prasidhyatīti. tad ayuktam, bhinna eva sādhane sati chidādikriyayā kuṭhārādisādhanena ca vṛkṣādikarmaṇaḥ sambandhaprasiddheḥ, kuṭhāreṇa vṛkṣaṃ chinatti vṛkṣasya chedanam iti. na ca kuṭhārasya chidānarthāntaratvaṃ vṛkṣākāratvaṃ vā tatsādhanatve 'pi prasiddham. yat punar etat dadhānaṃ tac cārthajñānaṃ svātmani dhārayan tām arthākāratāṃ svasminn artharūpe karmaṇi savyāpāram ivārthādhigamasvabhāvena vyāpāreṇābhāti svayam akārakam api tadarthākāratāvaśāt tatpratikarmavyavasthānād iti. tad apy asādhu, yasmād anena gauṇatvaṃ sādhanasya uktaṃ syāt. tathā ca mukhyapūrvakatvād gauṇasya, mukhyaṃ kiṃ sādhanam iti vācyam? na hi kriyām akurvad eva pratibhāsamānatvenotpadyamānatvena vā mukhyaṃ sādhanaṃ loke śāstre vā prasiddham. tad ayaṃ riktābhir eva vāgbhiḥ śāstrābhāsaṃ racayitvā mandamatīn pratārayan lābhapūjākhyātīr eva samīhate ḍiṇḍikavan na paropakāraṃ leśato 'pīti. savyāpāram ivety upamāpi na yuktā, savyāpārāsavyāpārabhedāsambhavād gogavayavat. na hi bhavatāṃ mate bhūtivyatirekeṇa vyāpāraḥ kārakatvaṃ vā kasyacid asti. abhinnas tu vyāpāraḥ sarvatrāpy aviśiṣṭo 'sti, kriyākārakayor bhūtyātmakatvābhyupagamāt. tathāpy upamā na yuktā, na hi bhavati gaur ivāyaṃ sāsnādimān artha iti. samānopameyaṃ iti na yuktam, tasyāḥ pramāṇaśāstreṣu lokavyavahāreṣu cāprayogāt niṣprayojanatvāc ca. na hi yathā rāmarāvaṇayor ivety anenānanyavṛttir yuddhātiśayaḥ pratipādyate, tathā savyāpāram ivety anena kaścid arthātiśaya iti.

[50,20]
lokavyavahārānusāritvaṃ prayojanam iti cet, syān matir eṣā sarva eva lokāḥ paraśvādikam udyamananipātanādikriyākhyena ca vyāpāreṇa savyāpāraṃ pratipadyamānāḥ karaṇam iti vyavaharanti. tadvyavahāram anusaradbhir asmābhiḥ savyāpāram ity uktam. etad uktaṃ bhavati — yathaiva lokaiḥ savyāpārapratītiveśena karaṇatvaṃ paraśvāder abhyupagamyate, tathaivāsmābhir arthākārasya jñānasyārthādhigamātmanā vyāpāreṇa savyāpāratvapratīteḥ karaṇatvam abhyupagatam. lokavyavahārasyaiva śabdārthaṃ prati pramāṇatvāt. na ca paraśvāder apy udyamanādikriyātmako vyāpāraḥ svavyatirikto 'sti, kṣaṇikatvena sarvabhāvānām anāśrayatvāt, tatkṛtopayogābhāvāc ca. tathāhi — svahetor eva taddravyaṃ yadi sakriyam utpannam, tadārthāntarakriyayā na kiṃcit prayojanam, vaiyarthyāt. atha niṣkriyam, tadā arthāntarakriyotpāde 'pi kathaṃ sakriyaṃ bhaved atiprasaṅgāt. tasmāt paraśvādeś chatrādicchāyāvan nirantaradeśotpāda eva kriyety ucyate, tatpratītivaśena tasya karaṇatvaṃ yathā, tathā jñānasyāpi kramabhāvinīṃ nīlapītādyanekākāratāṃ dharataḥ savyāpāratvaṃ pratīyate tadvaśena paraśvādivat tasyāpi mukhyam eva karaṇatvam iti.

[51,14]
yat tāvat kṣaṇikatvabalena paraśvāder arthāntarakriyānirākaraṇam, tan na yuktam; manorathamātratvāt. yathā cākṣaṇikasyaiva sataḥ paraśvāder arthāntarabhūtayaiva kriyayā sakriyatvaṃ tathottaratra pratipādayiṣyāmaḥ. yadi savyāpārapratītimātreṇa karaṇatvaṃ tadā puṃso 'pi chedakasya savyāpāratvaṃ pratīyata iti karaṇatvaṃ syāt. atha vṛkṣādidvaidhībhāvakriyāṃ prati paraśoḥ pratyāsannatvena sādhakatvaṃ tena tasyaiva karaṇatvaṃ na puruṣasyeti; nanv evaṃ tarhi pratyāsannasya kriyāsādhakasya karaṇatvam abhyupagataṃ tataś ca dvaidhībhāvakriyāvad arthākārajñānasādhyā kriyā sādhanād vyatiriktā vācyeti, kathaṃ nārthāntaraṃ phalam. atha manyase paraśor api na dvaidhībhāvasādhakatvena karaṇatvam, sarveṣāṃ tatsādhakānāṃ karaṇatvaprasaṅgāt, kiṃ tu dvaidhībhāvanimittam āsādya viśiṣṭākāreṇa paraśor utpādo 'syedaṃ sādhanam iti prasiddhihetuḥ, tadvaśena tasya karaṇatvaṃ vyavahriyate, tathā jñānasyāpīti, na; kṣaṇikatvāsiddheḥ. kṣaṇikatve hy eṣā prakriyā śobheta, tasyāsiddhiṃ ca vakṣyāmaḥ.

[52,1]
api ca dvaidhībhāvakriyāṃ prati kasya karaṇatvam? na hi karaṇam antareṇa kriyā sambhavati. na ca dvaidhībhāva eva karaṇaṃ tasya chedyātmakatve karmatvenaiva prasiddhatvāt. arthāntaraviśleṣātmakatve 'pi kriyaikarūpātvena prasiddhatvāt. tato 'rthāntaram anyat karaṇaṃ vācyam, tataś ca taddṛṣṭāntena sarvatra kriyākaraṇayor bhedasiddheḥ kathaṃ kvacid abheda iti.

[52,6]
yac ca viśeṣaṇaviśeṣyajñānayoḥ sādhyasādhanabhāvānām upapattim abhidhāya jñānāṃśayos tu sādhyasādhanabhāvo vyavasthāśrayatvād ity uktam, tad atimahāsu(śu)bhāṣitam. bhinnayor vastunoḥ sādhyasādhanabhāvo 'nekodāharaṇasiddho 'pi na yuktaḥ, ekajñānāṃśayos tu svarūpeṇāsator api yukta iti ka evaṃ svapakṣarāgamohāndhībhūtād anyo vaktum arhati? vyavasthāpakam api vyavasthāpye kriyāṃ kurvad bhavati, yathā śiṃśipātvaṃ vṛkṣe niścayaṃ kurvad ity ato na vyavasthāpakatve 'pi sādhanasya kriyāto 'narthāntaratvam, vyavasthāpyaṃ tu prameyaṃ na kriyeti. nāyaṃ vastusaṃniveśī vyavahāra ity ayam api na yuktaḥ parihāraḥ. sarvathā nirvastukatve vyavahārasya yasya kasyacit sādhanatvābhidhānaprasaṅgāt. tataś cānyapakṣavyudāsenārthākārajñānasyaiva pramāṇatvapratipādanaprayāso vyartha iti. tasmād viśiṣṭākāratvam eva karaṇavyavahāre nimittam. tac cārthāntarakriyānutpattau na yuktam iti.

[52,17]
nanu ca kriyāntarānutpādakatve 'pi sādṛśyaviśiṣṭotpādamātreṇa karmādikārakavyavasthā dṛṣṭā, tad yathā — mātaram anuharati putraḥ pitaram anuharatīti, na hy atra pitṛsadṛśaputrotpādavyatirekeṇānyānuharaṇakriyā vidyata iti. yadi na vidyate kārakavyavasthāpy atra tarhi vāstavī mā bhūt, yathā gavayo gām anuharati ityādau. sādṛśyapratipattikriyāyās tu vyatiriktam eva karaṇaṃ cakṣurādi. evaṃ ca yatra kriyā pramāṇenopalabhyate tatrāvaśyaṃ chedanakriyāvat tadvyatiriktena karaṇena bhavitavyam anyathā hy ākasmikī kriyā syād iti. na cādṛṣṭe pitari vastutas tatsadṛśaputrarūpadarśanād eva pitū rūpaṃ gṛhṇātīti kaścid evaṃ pratipadyate. etenaikakālajabhrātṛsadṛśodāharaṇaṃ vaibhāṣikapakṣe nirastam iti.

[53,8]
api ca jñāne yo nīlādyarthākāraḥ, sa kiṃ sādhāraṇo 'sādhāraṇa iti? yadi sādhāraṇaḥ sattvādilakṣaṇaḥ, tadā kathaṃ tataḥ pratikarmavyavasthā sidhyati? tadākārakasya sarvatrāviśeṣāt. athāsādhāraṇo nīlatvādilakṣaṇo 'tadvyāvṛttilakṣaṇo vā, tadā jñānasya tatsambandhād abodhātmakatvaprasaṅgaḥ. kasmāt nīlatvasambaddhasyānīlebhyo vyāvṛttasya vā niyamenābodhātmakatvopalambhāt. gogavayayor ekākāratve 'pi bhinnajātīyatvopalambhād anekānta iti cet, na; tadākārasyāvayavasanniveśaviśeṣalakṣaṇasya sādhāraṇatvād dārucitrādimayeṣv api tadākāradarśanāt. etena pitṛputrādyudāharaṇam api pratyuktam, jñānasya hi rūpādirahitatvāt niravayavatvāc ca. tathāvidham api sādṛśyaṃ nāsti. na ca tathāvidhasādṛśyayogitve 'py abodhātmakatvaprasaktir vyabhicarati, tataś ca na jñānaṃ nārtha iti garddabhīkṣīramathanavat na kiṃcit syād iti.

[53,19]
sarvārthānāṃ bodhātmakatvāt, abodhātmatve dṛṣṭānta eva nāsti, kuto jñānasyābodhātmakatvaprasaktir iti cet, nanv etad api vyasanaṃ te nivarttayiṣyāmo mā tv ariṣṭhāḥ. mukhākāradarpaṇavad ity api na yuktam, tasya bhrāntatvāt. yadi nāma mukhajñānaṃ tatrābhrāntaṃ taddarpaṇābhedajñānaṃ tu bhrāntam eveti. api ca tato jñānasthān nīlādyarthākārāt kṣaṇikatvādyākāraḥ kiṃ bhinno 'thābhinna iti? yadi bhinnas tato nīlādyarthākārasyākṣaṇikatvādiprasaṅgaḥ, kṣaṇikākāravyāvṛttilakṣaṇatvād akṣaṇikatvasyeti. tato bāhyārthasyāpi nīlatvādisiddhivad akṣaṇikatvādisiddhir api syāt. athābhinnas tathāpi tenārthākāreṇārthasya nīlatvādisiddhivat kṣaṇikatvādisiddhir api kṛtety anarthakaṃ tadartham anumānaṃ syāt, asiddhau vā kṣaṇikatvādes tadākārān nīlatvāder api siddhir na syāt, tadubhayākārajñānapratibandhāviśeṣād iti.

[54,6]
syād etat — niścāyakaṃ hi pramāṇam iṣṭaṃ tenānekasvabhāvārthākāratve 'pi jñānasya yasminn evāṃśe saṃskārapāṭavān niścayotpādakatvaṃ tatraiva prāmāṇyaṃ na sarvatreti. sa tarhi niścayaḥ sākāro vā nirākāro veti? sākāratve so 'pi tadarthākāraḥ kṣaṇikatvādyākārāt kiṃ bhinno 'thābhinna iti pūrvavat prasaṅgaḥ. tatrāpi niścayāntarakalpanāyām anavasthā syāt. atha nirākāraḥ, tadāpi niścayātmanā sarvārtheṣv aviśiṣṭasya jñānasyāyam asyārthasya niścaya iti karmaniyamaḥ kutaḥ prasidhyet? nirākārasyāpi kutaścin nimittāt pratikarmavyavasthāsiddhāv anyatrāpi tata eva tatsiddheḥ kim ākārakalpanayeti. yadi cārthajñānasyārthākāraḥ pramāṇam, tadā keśādijñānasyāpi bhrāntasya keśādyākāraḥ pramāṇaṃ syāt.

[54,15]
nanu cāvisaṃvādijñānasyaivārthākāraḥ pramāṇam iṣyate yasmād uktaṃ "pramāṇam avisaṃvādijñānam" iti. atha kim idam avisaṃvāditvaṃ nāma? nanv arthakriyāsamarthavastuprāpakatvam ity uktam, yad āha — "na hy ābhyām arthaṃ paricchidya pravarttamāno 'rthakriyāyāṃ visaṃvādyata" iti loke 'pi pūrvam upadarśitam arthaṃ prāpayat saṃvādakam ucyate, tadvaj jñānam api pradarśitam arthaṃ prāpayat saṃvādakam iti. tathābhūtārthaprāpakatvaṃ ca jñānasya tadarthapravṛttijanakatvam eva, yataḥ pravṛttau satyāṃ so 'rthaḥ prāpyate. pravṛttijanakatvam api pravṛttiviṣayaprakāśakatvam eva, na hi jñānaṃ grīvāṃ gṛhītvā puruṣaṃ pravartayati. tasmād arthakriyāsamarthavastupradarśakatvam eva jñānasyāvisaṃvāditvaṃ pramāṇalakṣaṇam iti. tan na; anumānalakṣaṇasyāpramāṇatvaprasaṅgāt, na hi tasyārthakriyāsamarthavastupradarśakatvam asti. asatsāmānyaviṣayatvena bhrāntatvābhyupagamāt. abhrānter apy arthasambandhād avisaṃvādakatvam ity api na yuktam, grāhyārthenānumānasya sambandhāsambhavāt. agrāhyārthasambandhād avisaṃvādakatve tu svapnendrajālādijñānānām api kenacid arthena sambandhād avisaṃvāditvaṃ prasajyeta. adhyavasitārthasambandhād avisaṃvāda iti cet. syād etan matam — dvividho hi pramāṇānāṃ viṣayo grāhyaś cādhyavaseyaś ceti. tatra yady apy anumānasya grāhyārthāpekṣayārthaprāpakatvaṃ na bhavati, tathāpy adhyavasitārthaprāptir asti, yato 'numānenāpi dāhārthakriyāsamartha evāgnir adhyavasīyate; tadarthakriyārthināṃ tataḥ pravṛttidarśanāt. tasmāt pratyakṣavad adhyavasitārthaprāpakatvenānumānasyāpy avisaṃvāditvam iti.

[55,12]
sa punar adhyavasāyaḥ kiṃ dṛṣṭam evārtham adhyavasyati athādṛṣṭam apīti? dṛṣṭādhyavasāyitve dāhādisamartho 'gnir nānumānenādhyavasīyeta, tena tasyādṛṣṭatvāt. dṛṣṭatve vā pratyakṣavan na bhrāntatvam. adṛṣṭādhyavasāyitve tu trailokyādhyavasāyo 'pi syād adṛṣṭatvāviśeṣāt. atha manyase smaraṇādhyāropasāmarthyān na trailokyādhyavasāyaḥ, yathā pradīpadarśane maṇir evādhyavasīyate na trailokyam. bhrānter evaṃ svabhāvatvād yad anyadarśane 'nyad adhyavasīyata iti. evaṃ tarhi pratyakṣasyāpi bhrāntatvaṃ prāptaṃ dṛṣṭavyatiriktakṣaṇādhyavasāyāt, na hi naśvarakṣaṇādhyavasāye 'rthakriyārthināṃ pravṛttir upapadyate. na ca nīlāṃśo 'pi kṣaṇād anyo 'sti yatra pravṛttyādyavisaṃvādaḥ syāt. jñānamātraṃ tu keśādiṣv apy aviśiṣṭatvāt nāvisaṃvādīti. ya eva santānaḥ pratyakṣeṇa dṛṣṭaḥ sa evādhyavasīyata iti na ca yuktam, kṣaṇavyatirekeṇa santānasyāpi vastuto 'sambhavāt. saṃvṛtisadviṣayatvaṃ ca pratyakṣasya neṣṭam, anumānenāviśeṣaprasaṅgāt. lokasaṃvyavahāramātreṇa pratyakṣasya dṛṣṭādhyavasāyitvenābhrāntatve tata evānumānasyāpi tathābhāvaḥ syād aviśeṣāt. āstāṃ tāvad iyaṃ mahatī kathā.

[56,4]
tathā yogijñānānām api na vastusadarthapradarśakatvam asti, atītānāgatayor asattvenārthakriyākāritvāyogāt. tathā svasaṃvedanasyāpi pravṛttiviṣayāpradarśakatvenāvisaṃvāditvaṃ na syāt. tad evam avisaṃvāditvam api na saugatamate vicārakṣamam. tasmād arthākāramātrasya bhrāntijñāne 'pi sambhavāt na pramāṇatvam.

[56,8]
api ca bāhyārthasyābodhasvabhāvaḥ pratīyate vā na vā? yadi na pratīyate bāhyārthavārttāpi tarhi nivṛttā, bodhavilakṣaṇasvabhāvāpratīteḥ. atha pratīyate 'sau tadākāreṇa jñānena, tadākāreṇa vātadākāreṇa vā? yady atadākāreṇa tadvan nīlāder apy anīlādyākāreṇaiva jñānena pratītir astu, kiṃ nīlādyākāreṇa jñānasya kalpiteneti? athābodhasvabhāvo 'pi tadākāreṇaiva jñānena pratīyate, nanv evam abodhasvabhāvākāratādātmyādivijñānasyāpy abodhasvabhāvatvaṃ prāptam. athābodhākāratādātmye 'pi vijñānasyābodhasvabhāvatvaṃ neṣṭam, evaṃ tarhi bodhākāratādātmye 'pi nīlādyākārasyājñānātmakatvam evāstu, aviśeṣāt. jñānājñānasvabhāvayoś ca viruddhatvād ekatvam anupapannam. tathā ca dharmakīrtinaivoktam — "ayam eva hi bhedo bhedahetur vā bhāvānāṃ yadviruddhadharmādhyāsaḥ kāraṇabhedaś ca" iti. tataś cen na bhedasiddhir na kasyacit kutaś cid bheda ity ekaṃ dravyaṃ viśvaṃ syād iti. tad evaṃ jñānārthākārayor bhinnatvān na pramāṇaphalayos tādātmyaṃ śākyamate hy upapadyate. tataś ca yad uktam —
	"avibhāgo 'pi buddhyātmā viparyāsitadarśanaiḥ /
	grāhyagrāhakasaṃvittibhedavān iva lakṣyate //"
	"yathānudarśanaṃ ceyaṃ mānameyaphalasthitiḥ /
	kriyate 'vidyamānāpi grāhyagrāhakasaṃvidām //" iti.

[57,10]
tan nirastam, grāhyagrāhakasaṃvittibhedasya vāstavatvena pratipādanāt. yadi ca viparyastadarśanānusāreṇa mānameyaphalasthitir avidyamānāpi kriyate, tataḥ keśādibhrāntīnām api kiṃ na sā kriyate, viparyastadarśanāviśeṣāt. tataś ca pramāṇāpramāṇavibhāgānupapattir iti. nanu coktam evātra pratisamādhānam. kiṃ tad iti? ucyate — vijñaptimātravādy apy upaplavavāsanābhisandhidoṣād aprabuddhasyāpy anāśvāsikaṃ vyavahāram utpaśyann ekam apramāṇam ācakṣīta, aparam āsaṃsāram aviśliṣṭānubandhadṛḍhavāsanatvād iha vyavahārāvisaṃvādāpekṣayā pramāṇam, sāṃvyāvahārikasya caitat pramāṇasya rūpaṃ yuktam. atrāpi pare vimūḍhā visaṃvādayanti lokam iti cintāmayīm eva prajñām anuśīlayante vibhramavivekanirmalam anapāyi pāramārthikaṃ pramāṇaṃ abhimukhīkurvantīti. tad ayuktam, sarvasya hi lokaprasiddhapramāṇasyāpāramārthikatve vibhramavivekanirmalaṃ pāramārthikaṃ kuto niścīyate? na pratyakṣeṇa, yogijñānasyāsmadādipratyakṣāviṣayatvāt. atha svasaṃvedanam evaikaṃ pāramārthikaṃ pratyakṣam, tathāpi na tena pāramārthiketaravivekasiddhiḥ, tasyāviśiṣṭasvasattāvedanamātratvāt. nāpy anumānena, tasya trirūpaliṅgāvagamāpekṣatvāt. na ca niraṃśasya jñānasyārthasya vā trairūpyaṃ vāstavam asti, kalpitatrairūpyād vāstavārthasiddhau tu paraparikalpitānumānād api vāstavārthasiddhiḥ syāt, viśeṣābhāvād lokavyavahārāvisaṃvādasya tu pramāṇapramityādibhedānumāne 'pi sambhavāt. api cākṣaṇikatvādyarthānāṃ sarvalokāvisaṃvādena dahanādyanumānavat pratīyamānatvāt kim ity abhyupagamo na kriyate. vicārakair bādhakodbhāvanād iti cet, na; bādhakasyottaratra nirākariṣyamāṇatvāt. yadi ca lokavyavahārāvisaṃvādena pratīyamānasyāpi vicārakaiḥ bādhakapratipādanād abhyupagamo na kriyate, jñānagatārthākāro 'pi tarhi nābhyupagantavyas tadbādhakasya tvayaivoktatvāt. tad uktam —
	"anyathaikasya bhāvasya nānārūpāvabhāsinaḥ /
	satyaṃ kathaṃ syur ākārās tadekatvasya hānitaḥ //" iti.
ātmādvaitavādinaṃ praty etad vākyam iti cet, na; samānatvād iti vakṣyāmaḥ. vistareṇāpy uttaratra jñānasyārthākāraṃ nirākariṣyāma ity ataḥ śākyamate 'pi sādhakatamo 'rtho nopapadyate.

{atiśayena sādhakaṃ karaṇam}

[58,14]
anye tv anyathā varṇayanti — bahūnāṃ sādhakānāṃ madhye 'tiśayena yat sādhakam, tat sādhakatamam ucyate "atiśāyane tamabiṣṭhanāv" iti vacanāt. satyam, kintu tam evātiśayaṃ na kasyacit sādhakasya paśyāmaḥ sarvakārakāṇām ekakriyāyāṃ vyāpārāviśeṣād iti. nanu tamo 'riṇānekadhātiśayo vyākhyātaḥ. katham iti? bhāvābhāvayos tadvattā — pramāṇe sati pramā bhavantī bhavaty eva, pramātari prameye tu sati bhavati, na tu bhavaty eveti. sator vā pramātṛprameyayoḥ pramānutpādakatvaṃ yad abhāvāt so 'tiśayaḥ. caramabhāvo vā. pratipatter ānantaryaṃ vā — yad anantaram eva pratipatter janma, so 'tiśaya ity arthaḥ. asādhāraṇakāraṇabhāvo vātiśayaḥ. pramājanakasaṃyogānugrāhakatvaṃ vā. acaritārthatā vā — pramātṛprameye pramāṇaṃ kṛtvā caritārthe bhavataḥ, pramāṇaṃ tv acaritārthaṃ pramāṃ kurvat sādhakatamam ucyata ity arthaḥ. yadvān vā pramimīte, so 'tiśayaḥ iti. śiṣyasya saṃśayanivṛttyarthaṃ pravṛttenācāryeṇa avyavasthitān anekapakṣān pradarśyābhivarddhita eva saṃśayaḥ — kim atra sādhakatamam iti?

{udyotakaroktapakṣeṣv antimaḥ pakṣas tatkhaṇḍanaṃ ca}

[59,11]
sarvapakṣeṣv antimasyaiva kāraṇasya sādhakatamatvaṃ vivakṣitam ity eke. tac ca naivam — prameyasyāpi sukhaduḥkhādeḥ svopalabdhau caramabhāvadarśanāt, na hi tatra sambandho 'pi paścād bhavati. tatrāpi sukhatvādijñānasya caramabhāva iti cet nirvikalpakapratyakṣe sāmānyagrahaṇapūrvakatvānabhyupagamāt, tathā ca vakṣyāmaḥ. svagatarūpādyutpattau cāvayavināṃ caramabhāvo 'sti, teṣāṃ tv adhikaraṇatvān na karaṇatvaṃ yuktam. rūpādyupalabdhau ca nayanādeḥ karaṇatvānabhyupagame tatsatvasiddhiḥ kriyātvānumānān na syāt. loke 'pi paraśvādeḥ karaṇatvaṃ prasiddham, na vastavārthasiddhiḥ syāt, viśeṣābhāvād lokavyavahārāvisaṃvādasya tu pramāṇatatsaṃyogasyaiva. tulāsūtravirodhāc ca na caramasyaiva karaṇatvam iti. anekapakṣopanyāse yad atra yuktaṃ tad eva grāhyam, svayaṃ vānyad abhyūhyam iti rucikāraḥ tamo 'rer abhiprāyaṃ manyamānaḥ karmakartṛvilakṣaṇasya sarvasyāpi kāraṇasya sādhakatamatvam uktavān. etac ca yadvān vā pramimīte so 'tiśaya ity anenoktam. kathaṃ yāni sahakārīṇi vidyante 'syeti yadvān, yaiḥ sahakāribhir upetaḥ kartā karmaṇi kriyāṃ niṣpādayati, tāny eva sādhakatamāni, na karttā karma vety arthaḥ. svayaṃ vābhyūhyoktaṃ karmakarttṛvilakṣaṇaṃ sarvaṃ kārakaṃ karaṇam iti.

{sāmagryā eva sādhakatamatvaṃ tannirāsaś ca}

[60,14]
anye tu vailakṣaṇyamātreṇa kārakāṇām atiśayānupapattiṃ manyamānāḥ sāmagryā eva sādhakatamatvam āhuḥ. sā hi niṣpattyanantaram eva kriyāṃ janayati, naikadeśavat kiṃcid apekṣata ity ayam asyās tadekadeśebhyo 'tiśayaḥ sādhakatamatvenocyata iti. tad apy ayuktam, kartṛkaraṇādikārakasākalyaṃ hi sāmagrī, kathaṃ sā karaṇam eveti. na ca kartrāder ajanakāvasthāyām eva kartrādirūpatvam, janakāvasthāyāṃ ca karaṇatvaṃ yuktam, kartrādibhāvasyāpi kriyānibandhanatvāt. nāpi janakāvasthāyām eva samudāyāpekṣayā karaṇatvaṃ ekadeśāpekṣayā ca kartrādibhāvaḥ, tasya kālpanikatvena śākyābhyupagatavad apāramārthikatvaprasaṅgāt. atha kartrādibhyo 'rthāntaraṃ sāmagrī, tasyāḥ karaṇatvam iti, na; kartrāder ajanakatvaprasaṅgāt, sāmagrīta eva kāryotpatter iṣṭatvāt, caramakāraṇapakṣoktadūṣaṇaduṣṭatvāc ca. dharmamātratvena kāraṇatvenābhyupagatāyā api sāmagryāḥ karaṇatvam ayuktaṃ sādhakatamatvavirodhād iti. evaṃ tarhi rucikāramatam evāstu, na; saṃpradānādikārakābhāvaprasaṅgāt. tṛṇolapanyāyena karaṇabhedeṣu saṃpradānādivyavahāra iti cet, na; pratītyabhāvāt. na hi yatholapādiṣu tṛṇapratītir dṛṣṭā, tathā saṃpradānādiṣv api karaṇapratītir iti. samayamātreṇa tathā vyavahārābhyupagame kartṛkarmaṇoḥ karaṇabhedatvābhyupagamo 'py anivāryaḥ syāt. tataś ca vāstavī kārakavyavasthā kvacid api na syāt. na ca kartṛkarmabhyāṃ vailakṣṇyamātreṇa kārakāṇāṃ atiśayavattvaṃ yuktam, tayor api parasparavailakṣyeṇa sādhakatamatvaprasaṅgāt.

{bhūṣaṇakārābhimataṃ sādhakatamatvam}

[61,16]
kim idānīṃ tarhi sādhakatamatvaṃ bhaved iti? sākṣātkartrdhiṣṭhitasyāsādhyasya sataḥ kriyāsādhakatvam. na caitatsaṃpradānādiṣv asti, na hi godānādikriyāṃ kurvatā sākṣādupādhyāyādayo 'dhiṣṭhīyante. kintu hasto vā, vāg vā, mano vā, anyad vā kiṃcid iti. yatra caitannimittaṃ nāsti tatra karaṇavyavahāro bhavann api na mukhyaḥ, karmādiṣu kartṛvyavahāravat. na hi svatantratām antareṇa mukhyaṃ kartṛvaṃ yuktam. svātantryaṃ punaḥ svecchayā kriyāsādhakatvam. tac ca cetaneṣv aupacārikaṃ kalpanāsamāropitaṃ vā, yathā kuḍyaṃ patitum icchatīti.

[61,23]
sukhādikarmaṇo 'pi sākṣāt puruṣādhiṣṭhitasya svopalabdhikriyāsādhakatvāt karaṇatvaprasaṅgaḥ iti cet, na; asādhyasyeti viśeṣitatvāt. trividham api hi karmātra sādhyaśabdenoktam — nirvartyaṃ ca vikāryaṃ ca prāpyaṃ ceti. na tallakṣaṇasamāveśam antareṇa kasyāpi karmaṇaḥ karaṇatvaṃ prasajyate. tallakṣaṇasamāveśas tu kārakāṇāṃ vastuto 'pi kvacid asti, yathā svātmapratipattikriyāyāṃ tasyaivātmanaḥ kartṛtvakarmatvam adhikaraṇatvaṃ ceti. tad evaṃ kārakāṇāṃ vyavasthitalakṣaṇabhedasiddher vāstava eva karmādivyavahāras tadābhāseṣu gauṇa eva. yatra punar upacāranimittam api nāsti, tatrāpi tallakṣaṇakalpanādhyāropeṇa vyavahāra upapadyate. vāstavābhāve tu kalpanādhyāropeṇāpi na syāt, na hi sarvathāpy adṛṣṭo 'rthaḥ kalpayituṃ śakyate, viṣāṇāder api gavādau dṛṣṭasyaiva śaśādimastake kalpaneti. tad evaṃ vāstavam eva pramāṃ prati sādhakatamaṃ yat, tad bodhasvabhāvam abodhasvabhāvaṃ ca pramāṇam ity ucyate. tatra tadabhidhāyinā sādhanaśabdena pramāpramātṛpremeyāny abhidhīyanta iti sthitam.

{pramātrādīnāṃ lakṣaṇāni}

[62,11]
pramāpramātṛprameyāṇām api bhedo nāvāstavas tallakṣaṇānāṃ vāstavebhedāt. tathā ca samyaganubhavaḥ pramā. pramāśrayaḥ pramātā, pramāsamavāyikāraṇam ity arthaḥ. pramāviṣayaḥ prameyam — pramāyāṃ yo 'rthaś cakāsti sa pramāyā viṣayaḥ prameyam iti.

{pramātṛdikkālādīnāṃ prameye 'ntarbhāvaḥ}

[62,15]
yady evaṃ prathamasūtre tarhi pramāṇād bhinnalakṣaṇatvāt prameyādivat pramātāpi pṛthagupadeṣṭavya iti, na; pramāṇoddeśād eva tatsiddheḥ. na hi pramātāram antareṇa pramāṇaṃ sambhavati tulyayogakṣematvajñāpanārthatvāc ca. yenaiva nyāyena pramāṇasya sattvaṃ viśiṣṭāviśiṣṭaphalajanakatavaṃ ca sādhyate, tenaiva pramātur apīti, ato nāsya pṛthaguddeśaḥ kṛtaḥ. prameyasyāpi tarhi pṛthaguddeśo na prāpnoti, satyam; prameyamātrasya pṛthaguddeśānabhyupagamāt. prameyaviśeṣasyoddeśaḥ kṛtaḥ, prayojanavaśāt. tac ca prayojanam uttaratra viśeṣalakṣaṇopavarṇane darśayiṣyāmaḥ. pramitimātrasyāpi prameyamātravat pramāṇoddeśād evoddeśaḥ. tattvajñānapadena tu tadviśaṣasyoddeśo 'pavargahetutvajñāpanārtham iti. yadi prameyapadena prameyaviśeṣasyoddeśaḥ kriyate. nanv evaṃ tarhi dikkālaparamāṇvādīnāṃ saṅgraho na prāpnoti. tataś ca samastasya jagatkāraṇasyāpratipādanād adhyātmaśāstratvam asyānupapannam iti. naiṣa doṣaḥ, pramāṇoddeśasāmarthyoddiṣṭaprameyamātre sarvasyāntarbhāvāt. evaṃ ca sati sadrūpam asadrūpaṃ vā na kiṃcid atrānuddiṣṭam asti pramāviṣayatvena sarvasya prameyatvād iti. saṃsayādīnām api tarhi pṛthagvacanam anarthakam, pramāṇeṣu prameye vāntarbhāvād iti, na; antarbhāve 'pi prayojanavaśena pṛthaguddeśakaraṇāt. tathā ca saṃśayasya pratipāditaṃ prayojanaṃ nyāyapravṛttihetutvam iti. pṛthaguddeśanirdeśābhyāṃ khalu suniścitasvarūpāṇāṃ saṃśayādīnāṃ pṛthakprayojanavattvaṃ sukhāvabodhaṃ bhaviṣyatīty abhiprāyavatā śrīmatsūtrakṛtā sūtralāghavam anādṛtya daṇḍakasūtraṃ rucitam iti. tatra saṃśayasyaiva svarūpaṃ prayojanaṃ tu prāguktam, na tu prayojanādīnām atas teṣām iti vaktavyam.

{prayojanasya prayojanopavarṇanam}

[63,6]
atha prayojanasya tāvat kiṃ prayojanam iti? nāyaṃ yukataḥ praśnaḥ, tadātmakatvāt. aprayojanātmakasyopādāne hi prayojanapraśna upapadyate kim anena prayojanam iti? prayojanātmakasya tu prayojanapraśnānupapattiḥ, na hi bhavati sukhena kiṃ prayojanam iti, na; abhiprāyāparijñānāt. na brūmaḥ prayojanena kiṃ prayojanam iti, kiṃ tarhi? pramāṇaprameyāntarbhūtasyāpi prayojanasya pṛthagabhidhāne kiṃ prayojanam iti? tatra bhāṣyakṛd abravīt — "tenānena sarve prāṇinaḥ sarvāṇi karmāṇi sarvāś ca vidyā vyāptāḥ, tadāśrayaś ca nyāyaḥ pravarttate" iti. vayaṃ tv etan na sahodara buddhyāmahe prayojanavyāpter anyatrāpi loke śāstre ca prasiddhatvāt. tathā hi — sarve śāstrajñā laukikāś ca sarvaprāṇikarmavidyānāṃ nyāyasya ca prayojanavattvaṃ sāmānyenāvagacchantas tadviśeṣaṃ prati paryanuyogaṃ kurvanti — kena prayojanenāyaṃ pumān pravṛttaḥ? kim artham idaṃ karma? kim artham idaṃ śāstram? kim anenānumāneneti? tasmād anyatprayojanam ucyate.

[63,18]
kecid atra paramātmajñānaṃ niḥśreyasanimittaṃ nirācikīrṣavaḥ parameśvarasyaiva prayojanābhāvāt pravṛttyasambhavenābhāvaṃ pratipādayantaḥ sarvaprāṇinigrahānugrahalakṣaṇaṃ prayojanaṃ naiyāyikenoktaṃ na pratipadyante kila, nānyadīyaṃ sukhaṃ duḥkhābhāvo vānyasya prayojanaṃ yuktam. parinigraho 'pi vītarāgasya na prayojanam iti, tat samarthanārthaṃ sūtrakāraḥ prasiddham eva prayojanasvarūpaṃ pṛthag uddiśyānuvadati — "yam artham adhikṛtya pravarttate tat prayojanam". etad uktaṃ bhavati — loke 'pi yasmād yo yam arthaṃ svātmanaḥ pareṣāṃ vā saṃpādayiṣyāmi nivarttayiṣyāmi vety urarīkṛtya pravarttate, tat tasya prayojanaṃ siddham. tasmād bhagavān api yam artham adhikṛtya pravattate, tad evāsya prayojanam. sa hi bhagavān niratiśayajñānavairāgyaiśvaryopeto 'py evaṃsvabhāvo yena sarvasaṃsāriṇāṃ karmānurūpārthānarthasaṃpādanam adhikṛtya pravarttate, tasmāt tad eva bhagavataḥ prayojanam, prayojanalakṣaṇopapannatvāt, ubhayābhimatasukhādivad iti.

{dṛṣṭāntasya svarūpaṃ prayojanaṃ ca}

[64,6]
atha dṛṣṭāntasya kiṃ svarūpaṃ prayojanaṃ ceti? bahirvyāptisthānam, dṛṣṭānta ity eke. sādhyadharmivyatiriktaḥ sādhyasādhandharmavāṃs tadrahitaś ca dṛṣṭānta ity eke. "pratyakaṣaviṣayo 'rtho dṛṣṭāntaḥ" iti bhāṣyam. "yatra laukikaprīkṣakāṇāṃ buddhisāmyaṃ sa dṛṣṭāntaḥ " iti sūtram. yatra bahirvyāptisthāne, yatra codāharaṇe, yatra vā sādhyasādhanadharmavati, tadrahite cety adhyāhāryam, laukikaparīkṣakāṇāṃ pratipādyapratipādakānāṃ buddhisāmyaṃ saṃpratipattiḥ, sa dṛṣṭānta iti. svārthānumānakāle pratipādyapratipādakābhāvāt kathaṃ tadbuddhisāmyaviṣayo dṛṣṭānta iti cet, na; tatrāpi paryālocayatas tasyaivobhayarūpatvāc chāstrakartṛvat. yogyatāpekṣayā vā samarthanīyam, lakṣaṇāntaraṃ vānena lakṣaṇenāsaṅgṛhītasya draṣṭavyam, kriyāvattvenāsaṅgṛhītasyeva dravyasyeti.

[64,16]
anye tu varṇayanti — laukikāḥ sādhyadharmāḥ, parīkṣakāḥ sādhanadharmāḥ, teṣāṃ vyāpakavyāpyabhāvasiddhāv avipratipattir yatra, sa dṛṣṭānta iti. tasya pṛthag abhidhāne bhāṣyakṛtā prayojanam uktam — "tadāśrayau anumānāgamau, tasmin sati syātām anumānāgamau, asati ca na syātām. tadāśrayā ca nyāyapravṛttiḥ. dṛṣṭāntavirodhena parapakṣapratiṣedho vacanīyo bhavati. dṛṣṭāntasamādhinā ca svapakṣaḥ sthāpanīyo bhavati. nāstikaś ca dṛṣṭāntam abhyupagacchan nāstikatvaṃ jahyāt, anabhyupayan kiṃsādhanaḥ param upālabheta? nirukte ca dṛṣṭānte śakyam abhidhātuṃ "sādhyasādharmyāt taddharmabhāvī dṛṣṭānta udāharaṇaṃ tadviparyayād vā viparītam" iti. asmābhis tu prāg evoktam — uddeśalakṣaṇābhidhānam anuvādārtham, anuvāde ca viparyastānāṃ bhrāntinivṛttaye dṛṣṭāntatadābhāsayor vidhipratiṣedhau prayojanam. tadaviruddhaṃ bhāṣyakāroktam api pratipattavyam iti.

{siddhāntasya svarūpaprayojane}

[65,7]
siddhāntasya tarhi svarūpaṃ prayojanaṃ ca vācyam iti. svayam abhyupagato 'rthaḥ siddhāntaḥ. arthagrahaṇaṃ pūrvapakṣatvena prauḍhivāditvena vā svayam abhyupagatasyāpi svasiddhāntatvaniṣedhārthaṃ varttamānakāle 'py abhyupagamyamānasya siddhāntatvajñāpanārthaṃ ca. "asty ayam ity abhyanujñāyamāno 'rthaḥ siddhāntaḥ" iti bhāṣyam. "sāmānyaviśeṣavān arthaḥ pramāṇamūlenābhyupagamenābhyupagamyamānaḥ siddhānta" iti ṭīkākārāḥ. te bhāṣyam apy etasminn arthe vyācakṣate. tatra sāmānyaviśeṣavān iti viśeṣaṇam anarthakaṃ vartamānābhidhānaṃ ca, na hi prāgabhyupagato na siddhāntaḥ. anavadhāraṇād abhyupagato 'pi siddhānta iti cet, evaṃ tarhi abhyupagamagrahaṇam evāstu kim akṣaragauraveṇa? pramāṇamūleneti kim artham? yadi bauddhādyabhyupagatārthānām asiddhāntatvam, evaṃ tarhi teṣāṃ siddhāntavirodho nodbhāvayitavyaḥ. siddhāntāsambhave hi kutas tadvirodhaḥ? pramāṇaśabdavat tadābhāse 'pi siddhāntaśabdaḥ pravarttata iti cet, na; vyavahāramātrapravṛtteḥ. na hi jānann api kaścid anunmataḥ pramāṇābhāsenāpi virodham udbhāvayati. tadudbhāvayitur evādoṣodbhāvananigrahasthānaprasaṅgāt. tasmād bauddhādyabhyupetārthānām api tadabhiprāyasiddhatvena siddhāntatvam abhyupagantavyam. tathā ca loke śāstre 'py ayaṃ vyavahāro 'sti — bauddhānām ayaṃ siddhāntaḥ, sāṃkhyānām ayam, mīmāṃsakānām ayam iti. kiṃ ca sāmānyenaiṣāṃ siddhāntatve sati pramāṇopapannatvānupapannatvaviśeṣo 'pi syād iti. "tantrādhikaraṇābhyupagamasaṃsthitiḥ siddhānta" iti sūtram. saṃsthitir iti siddhāntaparyāyaḥ. tantrasaṃsthitiḥ, adhikaraṇasaṃsthitiḥ, abhyupagamasaṃsthitir iti trividhaḥ siddhāntaḥ, tantrabhedād uttarasūtreṇa caturvidha ukta iti bhāṣyakāramatam. ṭīkākārās tv āhuḥ — "tantraṃ pramāṇaṃ tadadhikaraṇaṃ mūlaṃ yasyā arthaviśeṣābhyupagamasaṃsthiteḥ sā tathoktā, tataś ca sāmānyaviśeṣavān ityādilakṣaṇam anenoktaṃ bhavatīti manyante." bhāṣyaṃ traividhyābhidhāyakam ekadeśīyamatena vyācakṣate.

[66,4]
asmadabhiprāye tv abhyupagamasaṃsthitir ity etad eva lakṣaṇam. katham? abhyupagamapadena karmasādhanenābhyupagato 'rtha uktaḥ, tasya saṃsthitiḥ vyavasthā? yo yenārtho 'bhyupagataḥ sa tasya siddhānta ity arthaḥ. sā ca saṃsthitiḥ trividhā bhavati — tantraviśeṣitā, adhikaraṇaviśeṣitā, nirviśeṣitā cety atas trividhaḥ siddhāntaḥ. tantram anabhyupagamya vivādaṃ kurvatām adhikaraṇābhyupagamasiddhāntābhyāṃ virodhenaivāpasiddhānto bhavati, na tantrārthavirodhenety asyārthasya jñāpanārthaṃ traividhyābhidhānam. tantrabhedavivakṣayā tu caturvidhas tadarthaṃ "sarvatantrapratitantrādhikaraṇābhyupagamasaṃsthityarthāntarabhāvād" iti sūtram. arthāntarabhāvo 'siddha iti cet, na; lakṣaṇabhedena pratīyamānatvāt. tadarthaṃ sūtracatuṣṭayam. tatra "sarvatantrāviruddhas tantre 'dhikṛto 'rthaḥ sarvatantrasiddhāntaḥ". tad yathā — mānanibandhanā meyasthitiḥ, kāraṇāt kāryotpattiḥ, prasiddhasaṃketavākyaśravaṇād vaktṛvivakṣitārthāvagatir iti. na hy etad anabhyupagame kasyacid anunmattasya śāstrapraṇayanaśravaṇavyākhyāneṣu vivāde vā pravṛttir upapadyata iti.

[66,17]
"samānatantraprasiddhaḥ paratantrāprasiddhaḥ pratitantrasiddhāntaḥ". samānaṃ tantraṃ kāpilānāṃ pātañjalam, pātañjalānāṃ ca kāpilam ity evaṃ prakārakam udāharaṇaṃ kecid icchanti. ṭīkākārās tu necchanti, apramāṇopapannatvād iti manyamānāḥ. tanmate tv etad evodāharaṇam — samānaṃ tantraṃ naiyāyikānāṃ vaiśeṣikaśāstram, vaiśeṣikāṇāṃ nyāyaśāstram iti. vayaṃ tv anyathā vyācakṣmahe — anekeṣām upanibandhakārāṇāṃ vyākhyātṛśrotṝṇāṃ ca mūlabhūtam ekaṃ tantraṃ sādhāraṇaṃ sāmānam ity ucyate. yathā samānaṃ gṛhaṃ samānaṃ dhanam iti, tasmin samānatantre yaḥ siddho 'rthaḥ paratantre tu kvacit sarvatra vā na siddhaḥ, sa pratitantrasiddhāntaḥ. evaṃ ca svaśāstrāsiddho 'rthaḥ sadṛśatantrasiddho 'pi pratitantrasiddhānto na bhavatīti gamyate. tataś ca tadvirodhe 'pi nāpasiddhāntaḥ prasajyata iti.

[67,1]
"yat siddhāv anyaprakaraṇasiddhiḥ so 'dhikaraṇasiddhāntaḥ" yasyārthasya siddhau sāmarthyākṣiptāyāṃ tadanyasya prakaraṇasya prakriyata iti prakaraṇam, tasya prakṛtārthasya siddhir niravadyā bhavati so 'dhikaraṇasiddhāntaḥ. yathā kṣityādikāryasya buddhimat kartṛpūrvakatvasiddhas tatkartuḥ sarvajñatvādidharmasiddhau sāmarthyākṣiptāyāṃ niravadyā bhavati. na hi sarvajñatvādidharmarahitaḥ prāṇikarmavipākānurūpāṇi tanubhuvanādikāryāṇi utpādayituṃ samarthaḥ. tad evaṃ sādhyānuṣaṃgī jñāto 'rtho 'dhikaraṇasiddhānta iti, atha vā sādhyo 'dhikaraṇasiddhāntaḥ. katham? yasya sādhyasya siddhau kriyamāṇāyāṃ tadanyeṣāṃ viśeṣāṇāṃ prakaraṇāt tatsādhanād eva siddhir bhavati, sa sādhyo 'rthas tān viśeṣān gṛhītvā siddho 'dhikaraṇasiddhānta iti. "hetvartha evādhikaraṇasiddhānta" iti ṭīkākāraḥ. katham? yasya dhūmādeḥ siddhau satyāṃ tadanyasyāgnyādeḥ siddhiḥ, sa dhūmādir adhikaraṇasiddhānta iti.

[67,12]
"aparīkṣitābhyupagamāt tadviśeṣaparīkṣaṇam abhyupagamasiddhāntaḥ". "sādhyam evābhyupagamasiddhāntaḥ" iti ṭīkākārāḥ. katham? aparīkṣitasyānityatvādirūpeṇāvicāritasya śabdādeḥ dharmitvenābhyupagamāt tadviśeṣo 'nityatvādidharmaḥ parīkṣata iti parīkṣaṇam abhyupagamasiddhāntaś ceti. bhāṣyasya tu yathāśrutārthaparīkṣitād viparīto 'rtho 'parīkṣito 'svaśāstrakaḥ sa evābhyupagamaviśiṣṭo 'bhyupagamasiddhāntaḥ, tenāparīkṣitābhyupagamo 'bhyupagamasiddhānta ity etad eva lakṣaṇārthaṃ sūtraṃ vibhajanīyam. tatra yadi kaścid āha — kim arthaṃ jānann apy asvaśāstrakam artham abhyupagacchatīti? tatrottaram — aparīkṣitābhyupagamāt tadviśeṣaparīkṣaṇaṃ kartum icchatīty adhyāhāryam. kim anyathā tadviśeṣaparīkṣaṇaṃ kartuṃ na śaknotīti? ka evam āha? kiṃtu svabuddhyatiśayakhyāpanaṃ ca vītarāgasya mumukṣor ayuktam iti cet, na; bauddhādīnām arthalābhapūjākhyātyartham evaṃ paravartamānatvāt teṣām abhyupagamasiddhāntena virodhaṃ bruvatām apasiddhāntodbhāvanaṃ mumukṣuṇāpi kriyata ity etad artham asya nirūpaṇam. svapakṣasyānekanyāyapuṣṭatvajñāpanārthaṃ viduṣām abhyupagamavādena pravṛttir dṛṣṭā. yathā vedānāṃ nityatvam abhyupagamyāpy āptaprāmāṇyād eva prāmāṇyaṃ sādhyate. na hy avyākhyātād eva vedāt tadarthapratipattir bhavati, vyākhyānaṃ cāprakṛtam eva samyagarthāvabodhanam iti. viduṣāṃ cābhyupagamavādaṃ kurvatām apasiddhāntaparihāraḥ prayojanam. siddhāntabhedābhijño hi tadvirodhaṃ svavākyeṣu parihartuṃ paravākyeṣūdbhāvayituṃ śaknoty etad arthaṃ sarve siddhāntabhedā nirūpitā iti. bhāṣyakāraḥ punar idaṃ prayojanam āha — "siddhāntabhedeṣu satsu vādajalpavitaṇḍāḥ pravartante nāto 'nyathā" iti.

{nyāyāvayavānāṃ svarūpaṃ lakṣaṇaṃ ca}

[68,2]
athāvayavānāṃ kiṃ svarūpaṃ prayojanaṃ ceti? "sādhanīyasyārthasya yāvati śabdasamūhe siddhiḥ parisamāpyate, tasya pañcabhāgāḥ — pratijñādayaḥ. samūham apekṣyāvayavā ity ucyante" ity avayavasvarūpam uktaṃ bhāṣyakāreṇa, tad iṣṭam asmākam. teṣāṃ pṛthag abhidhāne prayojanam uktam. teṣu pramāṇasamavāyaḥ — āgamaḥ pratijñā, hetur anumānam, pratyakṣam udāharaṇam, upamānam upanayaḥ, sarveṣām ekārthasamavāye sāmarthyapradarśanārthaṃ nigamanam iti. so 'yaṃ paramo nyāyaḥ. etena vādajalpavitaṇḍāḥ pravartante tadāśrayā ca tattvavyavastheti, tadasmākaṃ svamatāvirodheneṣṭam. svamate tu pratijñādilakṣaṇānuvādapūrvakau pratijñāditattvatadābhāsayor viparyastān prati vidhipratiṣedhau prayojanam iti.

{tarkanirūpaṇam}

[68,12]
tarkasya tu svarūpaṃ prayojanaṃ ca pūrvam eva nirūpitam. tasya lakṣaṇārtham idaṃ sūtram — "avijñātatattve 'rthe kāraṇopapattitas tattvajñānārtham ūhas tarkaḥ" iti. avijñātaṃ tattvaṃ nirṇayanimittaṃ viśeṣaṇaṃ yasyārthasya so 'vijñātatattvaḥ, tasminn arthe kāraṇopapattita iti bādhakapramāṇasambhavād ūhaḥ tarkaparyāyo bhavati. sa ca tattvajñānārthaḥ, tattvajñānaviṣayavivecakatvād iti pūrvācāryāḥ. vayaṃ punar brūmaḥ — kāraṇopapattiḥ sādhanasambhāvanā, yat sādhanaṃ svasādhyaṃ prati kadācid eva yadi vyabhicarati, taddarśanād anena bhavitavyam iti sādhyaviṣayo bhavaty ūhaḥ. sa ca puruṣapravṛttidvāreṇa tattvajñānārtho 'pi bhavati, tathā vādādipravṛttidvāreṇa pūrvotpannatattvajñānapālanārtho jayaparājayatattvajñānasyotpatyarthaś ca bhavati. yogārthaṃ ca pravartamānasyāprasiddhe 'ntarāyopaśamasādhanaviśeṣe cittasthitisādhanaviśeṣe cohaḥ pāramparyeṇātmadarśanārtho bhavaty evam anyatrāpi pravṛttidvāreṇa svaviṣaye viṣayāntare vā tattvajñānārthatvam ūhasya draṣṭavyam iti.

{nirṇayanirūpaṇam}

[68,25]
"vimṛśya pakṣapratipakṣābhyām arthāvadhāraṇaṃ nirṇayaḥ" iti sūtram. vimṛśya saṃśayaṃ kṛtvā puruṣeṇa nirṇayaḥ kriyate, kutaḥ pakṣapratipakṣābhyām — pakṣaviṣayaṃ sādhanaṃ pakṣaśabdenoktam, pratipakṣaviṣayaṃ dūṣaṇaṃ pratipakṣaśabdenoktam. kim upacāre prayojanam? viṣayavibhāgasidhiḥ — pakṣaviṣayam eva sādhanam, pratipakṣaviṣayam eva dūṣaṇam iti. sādhanadūṣaṇābhyām ity ucyamāne hi tayor ekaviṣayatvam apy āśaṃkyeta. arthāvadhāraṇam iti paryāyābhidhānam. vimṛśyety ayuktam, vimarṣābhāve 'pi hi karatalādiṣv agnyādiṣu cākṣajo laiṅgikaś ca niścayo dṛṣṭa iti, na; atīndriyārthanirṇayasya lakṣyatvenābhipretatvāt. kutaḥ? niḥśreyasārthatvāc chāstrasya, niḥśreyasaṃ cātmādinirṇayād evety ataḥ sa eva lakṣayate. ātmādinirṇayo 'pi keṣāṃcid āgamād eva svapakṣasādhanād eva vā bhavatīty ataḥ pakṣapratipakṣābhyām ity ayuktam. na, vicārakaṃ prati śāstrārambhāt — nyāyaśāstratvād atra vicārako 'dhikriyate, tasya ca vipratipattinirāsamukhena nirṇayaḥ kartavyaḥ, sa ca tathā nirṇayo na sādhanamātrāt, ubhayapakṣasādhanopapattau viruddhāvyabhicāritvaprasaṅgāt. nāpi dūṣaṇamātrāt, sādhanābhāve sādhyasiddher ayogāt. kiṃ tarhi? pratipakṣadūṣaṇasahitāt svapakṣasādhanāt samarthitāt bhavatīty ataḥ pakṣapratipakṣābhyām ity uktam. nirṇayamātralakṣaṇavivakṣāyāṃ tv arthāvadhāraṇaṃ nirṇaya ity etāvad eva sūtraṃ draṣṭavyam iti.

[69,16]
nanu ca nirṇayasya pramāṇaphalatvāt taduddeśād evoddeśaḥ siddhaḥ, tadviśeṣo 'pi tattvajñānapadenopadiṣṭaḥ, tat kim arthaṃ pṛthag asyārambhaḥ? na, ananyaparatvena niḥśreyasahetutvajñāpanārthatvāt. pramāṇādīnāṃ tattvam lakṣaṇam uktam, tanniścayāt pramāṇādiniścayaḥ. pramāṇādiniścayād ātmādinirṇayaḥ, ity anena krameṇa pramāṇāditattvajñānaṃ niḥśreyasakāraṇam uktam. yadāpi pramāṇādiniścaya eva paramāṇāditattvajñānam, tadāpi ātmādinirṇayadvāreṇaiva tanniḥśreyasakāraṇaṃ bhavati, na tv evam ātmādinirṇayo 'nyatraniścayaṃ kurvan niḥśreyasahetur ity ato 'sya yuktaḥ pṛthagārambhaḥ tattvajñānaviśeṣaṇārthaḥ — naupadeśikavad ātmāditattvajñānamātraṃ vicārakasya niḥśreyasakāraṇam, kiṃ tarhi? yan nirṇayātmakam, tadvipratipakṣanirākaraṇasahitāt suvicāritāt sādhanād utpānnaṃ na vicalatīti. bhāṣyakāras tu prayojanam āha — "tadavasāno vādas tasya pālanārthaṃ jalpavitaṇḍe. tāv etau tarkanirṇayau lokayātrāṃ vahata" iti.

{vādādīnāṃ prayojanam}

[70,6]
vādādīnāṃ svarūpam uttaratra vakṣyāmaḥ. prayojanaṃ tu vādasya tāvat "pṛthagabhidhānam upalakṣaṇārtham. upalakṣitena vyavahāraḥ tattvajñānārthaṃ bhavati" iti bhāṣyam. vādasvarūpam anūdya tattvajñānārthinaḥ kartavyatvenābhidhīyate, lābhādyarthatāsya pratiṣidhyata iti manmatam. tathā ca sūtram — "taṃ śiṣyagurusabrahmacāriśiṣṭaśreyo 'rthibhir anasūyibhir abhyupeyāt" iti. tatrottamaprajñaiḥ saha saṃśayocchedārtham avasitābhyanujñānārtham, anavasitāvabodhārthaṃ ca vinīto bhūtvā vādaṃ kuryāt, samānaprajñair madhyasthaiḥ saha nirahaṃkārasya vādaṃ kurvataḥ prajñāparipākaḥ, pūrvoktaṃ ca phalam, nyūnaprajñaiḥ sādhubhiḥ saha parānugrahaḥ phalaṃ pūrvoktaṃ cānuṣaṃgād iti. jalpavitaṇḍayos tu tattvādhyavasāyasaṃrakṣaṇārthatvam uktam, tac copariṣṭhād vicāriyiṣyāmaḥ.

{nigrahasthānānāṃ prayojanam}

[70,17]
hetvābhāsacchalajātinigrahasthānānāṃ tu svavākyeṣu parivarjanaṃ paravākyeṣu codbhāvanaṃ prayojanam. hetvābhāsādilakṣaṇaṃ cānūdya tatsvarūpetarayor vipratipadyamānaṃ prati vidhīyate pratiṣidhyate ceti. "nigrahasthānebhyaḥ pṛthagupadiṣṭā hetvābhāsā vāde codanīyā bhaviṣyanti" iti bhāṣyam. na, ubhayathāpi vyāpter asambhavāt. yadi tāvad ye ye nigrahasthānebhyaḥ pṛthagupadiṣṭās te te vāde codanīyāḥ, tadā saṃśayādayo 'pi vāde codanīyāḥ syuḥ. atha ye ye vāde codanīyāḥ, te te nigrahasthānebhyaḥ pṛthagupadiṣṭāḥ, tadāpasiddhāntādibhir anekāntaḥ, teṣāṃ vāde codanīyatve 'pi pṛthaganupadiṣṭatvād iti. nigrahasthānāntarbhūtā santo ye tataḥ pṛthagupadiṣṭās te vāde codanīyāḥ chalādivad ity eke pariharanti. na, prayojanānabhidhānāt. chalajātyor api nigrahasthānatvābhyupagame nigrahasthānebhyas trayāṇām api pṛthagabhidhāne prayojanaṃ vaktavyam, tac ca noktam. vāde codanīyatvaṃ cāpasiddhāntādivad apṛthagupadeśe 'py upapadyata ity ato 'narthakaṃ pṛthagabhidhānaṃ prāptam iti. viśeṣalakṣaṇaprapañcadvāreṇa hetvābhāsānāṃ bhedaprapañcapratipatyarthaṃ nigrahasthānebhyaḥ pṛthagupadeśa iti mataṃ me. na hi pratijñāhānyādīnām apṛthagupadiṣṭānām itthaṃ prapañco 'sti. hetvābhāsabhedaprapañcabhedapratipattau cānumātur atinaipuṇyaṃ bhavati nānyathā iti. chalajātyor api yadi nigrahasthānāntarbhāvitvaṃ tadaitad eva pṛthagabhidhāne prayojanaṃ draṣṭavyam iti.

{nyāyavidyāyāḥ sarvottamatvapratipādanam}

[71,13]
seyam ānvīkṣikī nyāyavidyā pramāṇādibhiḥ padārthaiḥ prativibhajyamānā —
	"pradīpaḥ sarvavidyānām upāyaḥ sarvakarmaṇām /
	āśrayaḥ sarvadharmāṇāṃ vidyoddeśe parīkṣitā //"
iti bhāṣyam. tac cedaṃ vicāryate — kiṃ viṣayabhedād vidyānāṃ bheda uta prayojanabhedād iti? yadi viṣayabhedāt, na tarhi catasra eva vidyāḥ caturdaśānāṃ vidyānāṃ bhinnaviṣayatvāt, tad uktam —
	"aṅgāni vedāś catvāro mīmāṃsā nyāyavistaraḥ /
	purāṇaṃ dharmaśāstraṃ ca vidyā hy etāś caturdaśa //"
iti. caturdaśāvadhāraṇam api na yuktam, śaivasiddhāntādīnāṃ vaidyaśāstrādīnāṃ ca bhinnaviṣayatvād iti.

[72,1]
atha prayojanabhedād bhedaḥ, tathāpi daṇḍanītivārttayor apy ekaprayojanatvād abhedaḥ, tathopaniṣadānvīkṣikyor apy abheda eveti, kathaṃ trayyādibhedena catasro vidyāḥ syuḥ? tasmād mukhyagauṇapuruṣārthabhedena catasro vidyā draṣṭavyāḥ, dharmārthakāmamokṣaśāstrāṇīti. tatra kāmamokṣau sukhaduḥkhopagamāpagamāv uktau, tadupāyau dṛṣṭādṛṣṭabhedenārthadharmāv uktāv iti. nanv evaṃ tarhi trayyānvīkṣikyor apavargārthatvād abhedaḥ prāpnoti. satyam, tathāpi vicārakaviṣayatvena sarvavidyānugrāhakatvena cāsyāḥ sarvavidyābhyaḥ prādhānyam avāntarabhedaś cāsti. sarvavidyānugrāhakatvaṃ ca nyāyaśāstratvāt. nyāyena hi sarvavidyānāṃ prāmāṇyaṃ samarthyate pratyakṣādiviṣayatve 'pi nyāyaśāstram evedaṃ kutaḥ pratipattavyam iti ced ucyate — nyāyapravṛttiśuddhyaṅgatvenātra saṃśayādīnām uddeśādibhiḥ pratipādanāt. ata evānyaśāstrāṇām anumānābhidheyatve 'pi na nyāyaśāstratvam. na hy anyaśāstreṣv itthaṃ saṃśayādayo nigrahasthānāntā nirūpitāḥ. tad evaṃ nyāyapradhānatvād iyam eva nyāyavidyā sarvavidyānugrāhakatvān niḥśreyasahetos tattvajñānasya ca nimittatvād uttamā ceti.

{tattvajñānāt krameṇa mokṣaḥ}

[72,15]
tat khalu vai tattvajñānaṃ kim ātmalābhānantaram eva niḥśreyasaṃ saṃpādayatīti? ucyate — na, kiṃ tarhi? tattvajñānād "duḥkhajanmapravṛttidoṣamithyājñānānām uttarottarāpāye tadanantarāpāyād apavargaḥ. bhavati" iti vākyaśeṣaḥ. atra duḥkhajanmapravṛttidoṣamithyājñānānām anādiḥ kāryakāraṇabhāvaḥ saṃsāra ity adhyāhāreṇa dvitīyaṃ sūtraṃ draṣṭavyam. tattvajñānānutpādotpādābhyāṃ hi saṃsārāpavargayoḥ sambhava ity etad anena sūtreṇa parīkṣyate, yena tattvajñānasyāpavargāvāptisāmarthyam avadhārya tadutpattaye khalv ayaṃ mumukṣur ādareṇa pravarteta. saṃsārasyānāditvajñāpanārthaṃ mithyājñānādīnāṃ viparyayeṇātrābhidhānaṃ kṛtam.

[72,23]
tatrātmādau prameye mithyājñānam anekaprakāraṃ vartate — satyātmāntaḥkaraṇādau nāstīti jñānam, anātmany ātmeti, bhinneṣv abhinnam iti, aśucau śucir iti, svakṛteṣu duḥkheṣv anyaḥ kartteti, parakṛteṣv ahaṃ kartteti, jugupsite 'bhimatam iti, anitye nityam iti, hātavye pratipattavyam iti — evaṃvidhān mithyājñānād anukūleṣv artheṣu rāgaḥ, pratikūleṣu dveṣaḥ, tābhyāṃ prayuktasya vākkāyamanobhiḥ pravartamānasya dharmādharmasaṃcayau bhavataḥ. katham? divyaviṣayeṣu janmāntarabhogyeṣu, adivyaviṣayeṣu vā rāgāt pravarttamāno vihitayāgādyanuṣṭhānadvāreṇa dharmasaṃcayaṃ karoti. dṛṣṭeṣu punar viṣayeṣu rāgāt pravartamānaḥ pratiṣiddhānuṣṭhānavihitātikramadvāreṇādharmasaṃcayaṃ karoti. dveṣād api prāyeṇa vihitānuṣṭhānasambhavād adharmasaṃcayam eva karoti. tāv etau darmādharmasaṃcayau pravṛttisādhanatvād atra pravṛttiśabdenoktau, tābhyāṃ devamanuṣyatiryaksthāneṣu śarīrendriyasambandhalakṣaṇaṃ janma bhavati, tato garbhavāsādyanekaprakāraṃ duḥkhaṃ mithājñānaṃ ca bhavati, tataḥ punar doṣādisambhava ity evaṃ mithyājñānādīnām avicchedena kāryakāraṇabhāvaḥ saṃsāra ity ucyate. yadā tu tattvajñānāt mithyājñānam apaiti, tadā mithyājñānāpāye doṣā apayanti, doṣāpāye pravṛttir apaiti, pravṛttyapāye janmāpaiti, janmāpāye duḥkhāpāyo 'tyantam apavargo bhavati.

{mithyājñānādinivṛttāvākṣepaḥ}

[73,14]
atha ko 'yaṃ mithyājñānasyāpāyaḥ — kim anutpattiḥ? kiṃ vā pradhvaṃsa iti? anutpattis tāvan na tattvajñānād bhavati, na hy anutpattir anādiḥ satī kenacit kartuṃ śakyate. atha pradhvaṃsaḥ, sa tattvajñānānutpāde 'pi bhavati sarvajñānānām āśutaravināśitvāt, na ca nāśe 'pi kāraṇakṛto viśeṣaḥ kaścid upalabhyate. tattvajñānān nivṛtte mithyājñāne, mithyājñānāntaraṃ nānyad utpadyata ity etad api nāsti. tathāhi — rajvādau sarpādijñāne tattvajñānān nivṛtte 'pi punaḥ kālāntare tatrāpi rajvādau sarpādijñānaṃ prādurbhavad upalabhyate; tathā ca kāraṇapratibandho 'pi niranumāna iti. mithyājñānāpāye doṣāpāya ity etad apy ayuktam, tattvajñānavatām api rāgadveṣāndhībhūtatvadarśanāt. na te tattvajñānavanto ye rāgādyabhibhūtā iti cet, tat kim idānīṃ nyāyaśāstram api vyākurvatāṃ na tattvajñānotpattiḥ sambhāvyate? sā tarhi kiṃ sādhanā bhavet? rāgādyupaśamas tu kiṃcit kālaṃ tattvajñānarahitānām api keṣāṃcid upalabhyate, ātyantikas tu na keṣāṃcid apy asti, mahāyoginām api harihiraṇyagarbhaprabhṛtīnāṃ kvacid viṣaye kadācid rāgādyabhibhavaśravaṇāt. ataś ca na cintāmayam api tattvajñānaṃ rāgādyupaśamakāraṇam iti. doṣāpāye pravṛttyapāya ity apy ayuktam, na hy ayaṃ jīvann eva pāṣāṇavad avasthātuṃ śaknoti. yadi ca dharmaparihārārthaṃ vihitaṃ na karoti, pratiṣiddhāc ca na nivarttate, tadāvaśyam adharmeṇa bhavitavyam, vihitātikramapratiṣiddhācaraṇayor adharmahetutvāt, tadviparyāc ca dharma iti katham ubhayaparihāraḥ kartuṃ śakyate? tad evaṃ pravṛttyapāyāsambhavān na janmano 'py apāyaḥ, tadasambhavān nātyantikaduḥkhāpāyalakṣaṇo 'pavarga upapadyata iti.

{tatsamādhānam}

[74,5]
atra pratividhīyate — mithyājñānasyāpāyas tāvad anāgatasyānutpattir utpannasya dhvaṃsaś ceti. yac coktam anāditvād anutpatteḥ kathaṃ tattvajñānād bhāva iti? tan na, anabhyupagamāt. na brūmaḥ prāgasatī tattvajñānād anutpattir mithyājñānasya bhavatīti, kiṃ tarhi? tadanutpatter nirvarttako yo hetur adharmādiḥ, tasya pratibandhaḥ tattvajñānād bhavati. na ca kāraṇapratibandho niranumānaḥ, tattvajñānaviṣaye sthāṇvādau mithyājñānotpatter anupalambhāt. na hi mithyādhyavasāyaḥ kvacit tattvādhyavasāyaṃ bādhitvā prādurbhavann upalabhyate. tattvajñānamithyājñānayor iva tatsaṃskārayor api bādhyabādhakabhāvo 'numeyaḥ, tathā hi — sakṛdutpannatattvajñānajanito 'pi saṃskāras tatsamānaviṣayaṃ mithyājñānajasaṃskārasamūham api bādhitvā viśiṣṭavyavahārasamarthāṃ tattvajñānākārānukāriṇīm eva smṛtiṃ janayati, tataś ca tattvajñānābhyāsāt tajjaḥ saṃskāraḥ pratidinam upacīyate, mithyājñānajaś cāpacīyate tāvat, yāvat sarvo 'pi mithyājñānajaḥ saṃskāraḥ prakṣīyate. tataś cādharmo 'pi sahakārikāraṇābhāvāt tattvajñānena tatsaṃskāreṇa vā pratibaddhatvāc ca mithyājñānam akurvann eva kutaścin nimittāt kadācid atyantaṃ vinaśyati, tannāśe ca mithyājñānaṃ kāraṇābhāvān na kadācid utpadyate, tataś ca mithyājñānānutpattiḥ kadācid api na nivarttate, sā tathā pālitā satī tattvajñānena kṛtā ity upacaryate. dhvaṃsapakṣe tu yad uktaṃ na vināśe viśeṣaḥ kaścid iti, tanna, dṛṣṭatvāt — pradīpasya hi pratikṣaṇaṃ vināśe 'pi na tatkāryasya cākṣuṣavyavahārāñjanasañcayāder nirvṛttir bhavati. yadā punar udakādinā vināśaḥ kriyate tadā sarvasyāpi pradīpakāryasyāpravṛttiḥ pradīpābhāvavyavahāraś ca bhavati. kandotpāṭavad vā — yathā kandaviṭapasya khanitrādinā samūlotpāṭane kṛte punas tatra na sambhavaḥ, tathā tattvajñānena mithyājñānasya sasaṃskārasya vināśe kṛte punar na sambhavaḥ, samūlocchinnatvāt. tattvajñānasya tu mithyājñānasaṃskāranivṛttāv asti sāmarthyaṃ pratipakṣajñānavirodhitvāt saṃskārasyeti.

[75,4]
ekatra mithyājñānanivṛttāv apy anyatrotpattir anivāryā iti cet, na vai sarvaṃ mithyājñānaṃ saṃsāranimittaṃ yena sarvasyāpi nivṛttir anviṣyate. kiṃ tarhi ātmādiviṣayam eva. tasmiṃś cātmādau prameye tattvato niścite sthāṇvādāv iva na mithājñānaṃ punar utpadyata iti. nanu coktaṃ tatrāpi kālāntare mithyājñānaṃ prādurbhavad upalabdham iti. satyam, bhraṣṭaviśeṣānusandhānasya prādurbhavati na punar ātmādiviṣaye, mumukṣor viśeṣānusandhānaṃ nivarttate. tasya hi saṃsārabhayād aharniśaṃ bhāvanāsthirīkaraṇe pravṛttiḥ. tathā ca bhagavān akṣapādaḥ — "tattvajñānaparipālanārthaṃ tadvidyaiś ca saha saṃvāda" ityādinā satatābhyāsena bhāvanāsthirīkartavyety upadiṣṭavān iti. prameyaviśeṣasyāpy anantavyaktitvāt kathaṃ tatrāpy ekāntenājñānanivṛttir iti cet, na; sāmānyopādānena sarvasyātmādes tathābhāvaniścaye sati saṃsāramūlasyājñājasya nivṛtteḥ. na hi prameyaviśeṣe 'pi sarvaṃ mithyājñānaṃ nivarttayitavyam, kiṃ tarhi? yo doṣanimittadvāreṇa saṃsāramūlam. yady ātmādimithyājñānaṃ saṃsāranimittam, pralayādyavasthāyāṃ tarhi tasyāsambhavād apavargaḥ prāpnoti, na, tatsaṃskārāvasthāne tadatyantocchedāsambhavāt. ata eva sarvaśarīriṇām api mithyājñānanimittaḥ saṃsāraḥ. kasyacit tv īdṛśaṃ hi mithyājñānaṃ samaste vyaste vātmādiprameye vidyate yaddoṣanimittadvāreṇa saṃsāraṃ pratanoti. tac ca sāmānyopādānena sarvasmin prameye tattvato niścite punar na bhavati, yathaikatrāmṛtaviṣayor arthānarthahetutvaṃ viniścitya sarvatrāpi tajjātīyatvaniścayaṃ kurvāṇo na viparyayeṇa pravarttate, tathendriyārthatvasāmānyena sarve viṣayā viṣavan niścitāḥ, punas teṣu na rāganimittaṃ mithyājñānaṃ bhavati. duḥkhahetavas tu sarve svakarmaphaladāyakatvenāśakyaparihārā iti niścitāḥ punas teṣu na dveṣanimittaṃ mithyājñānaṃ bhavati. tathā śarīrādivyatirikte paralokini sattvanityatvādidharmake niścite punar api vyatirekādijñānaṃ mohanimittaṃ na bhavati. evaṃ sarvatra prameyaviśeṣe mithyājñānasyānarthamūlasya tattvajñānād apāyo draṣṭavya iti.

{mithyājñānāpāyād doṣāpāyasya samarthanam}

[76,6]
yat punar etat — tattvajñānavatām api rāgādidoṣasambhavāt na mithyājñānāpāye doṣāpāya iti, tad apy ayuktam, dṛṣṭatvāt. dṛṣṭas tāvad iha mithyājñānāpāye doṣāpāyaḥ. tathā hi — mitrādau śatrur iti mithyādhyavasāyād utpanno dveṣas tattvajñānāt tacchatrupratyayanivṛttāv apaiti. mātrādau ca priyatameti mithyādhyavasāyād utpanno rāgas tattvopalambhāt tadviparyayanivṛttau nivarttata ity evaṃ bahudhāpy udāharaṇaṃ draṣṭavyam iti. mithyādhyavasāyābhāve tu na kvacid rāgādisambhavo dṛṣṭaḥ. tathā coktam — "teṣāṃ mohaḥ pāpīyān nāmūḍhasyetarotpatteḥ" iti. nanu ca śāstrārthavidām api keṣāṃcid rāgādyabhibhavo dṛṣṭaḥ. satyam, kiṃtu teṣām apy ādhyātmikadoṣo baliṣṭhaḥ, tattvajñānam abhibhūya raṃjanīyakopanīyau mithyādhyavasāyau janayati, tābhyāṃ rāgadveṣau prādurbhavata iti. dṛṣṭaś ca tattvajñānavato 'py ādhyātmikadoṣasāmarthyān mithyādhyavasāyaḥ. tad yathā — arkodayādiliṅgenāvadhāritadigvibhāgasyāpi kasyacid adharmasāmarthyād diṅmoho bhavati. niściticandraikatvasyāpi timirādidoṣasāmarthyād anekacandrādhyavasāyaḥ. ity evaṃ rasanādidoṣajanito 'py udāharttavyo mithyādhyavasāya iti. yathā ca tatrendriyadoṣād ayaṃ me mithyādhyavasāya ity evaṃ vidvān auṣadhaviśeṣeṇendriyādidoṣāpagamaṃ kurvan mithyādhyavasāyaṃ nivarttayati. tadvad ayam api śāstrārthatattvajño mumukṣur iṣṭāniṣṭaviṣayeṣv adṛṣṭasāmarthyād imau raṃjanīyakopanīyau mithyādhyavasāyau me prādurbhavata ity evaṃ pratipadya prasaṃkhyānaparo bhūtvā yogāṅgānuṣṭhānābhiyogenādṛṣṭasaṃskārakṣapaṇadvāreṇa tāv api raṃjanīyakopanīyau mithyāsaṃkalpau nivarttayati. tathā ca sūtram — "tadarthaṃ yamaniyamābhyām ātmasaṃskāro yogāc cādhyātmavidhyupāyair" iti. ye punaḥ pramādālasyopahatās tair anyo 'pi puruṣārthaḥ sādhayituṃ na śakyate kim utāpavarga iti. tad evaṃ tattvajñānād apramādinaḥ prasaṃkhyānābhiyuktasya mithyājñānocchede doṣā apy ucchidyanta iti. tattvajñānarahitānāṃ tu bālonmattādivad doṣabījena mohānvitatvāt kuto rāgādyucchedaḥ? yathā coktam —
	"ajñāneṣu yadvairāgyaṃ parādhīneṣu yat sukham /
	abhracchāyā tṛṇāgniś ca kṣipram eva vinaśyati //" iti.

{yogināṃ rāgādyabhibhūtatvākṣepanirāsaḥ}

[77,9]
yad apy uktam — yoginām api rāgādyabhibhavaśravaṇān na cintāmayam api tattvajñānaṃ rāgādhyupaśamanimittam iti. tad apy ayuktam, cintāmayatattvajñānasvarūpānavabodhāt. yasmād ātmādau prameye heyādirūpeṇa caturdhā bhāvanā sthirībhūtā cintāmayaṃ tattvajñānam ucyate, na tu yogijñānamātram. na hi sarve 'pi yogino mumukṣavas tattvajñānavanto vā, bahūnām api jñānasiddhaye tāvan mātropadeśenāpi yogābhyāsapravṛtteḥ. tathā jaigīṣavyādiśāstreṣu bahvyo dhāraṇā bho(yo?)gārthaṃ vyākhyātāḥ. sanatkumāraś ca yogaiśvaryātiśayena harihiraṇyagarbhādyabhyadhiko 'pi parameśvaraṃ prati vipratipadyamāno bhagavatākṣapādena parājita iti śrūyate. tasmān na yogitvād eva tattvajñānavattvaṃ rāgādihīnatvaṃ vā siddhyatīti. tasmād uktasvarūpād eva tattvajñānān mohocchittau doṣoccheda iti sthitam.

[77,19]
yat punar idam uktam — doṣāpāye 'pi pravṛttyapāyo na yujyata iti, tad apy ayuktam; pravṛttyapāyasvarūpānavabodhāt. na hy atra kriyāmātranivṛttiḥ pravṛttyapāyo 'bhipretaḥ, kiṃ tarhi? dharmādharmayor anāgatayoḥ kāraṇābhāvād anutpattiḥ saṃcitayoś ca kāryāvasāyāj jñānāgnidāhāc ca prakṣaya iti. nanu cānāgatayoḥ sādhanaparihārāśakyatvād anutpattir ayuktety uktam, na; doṣaparihārasyoktatvāt. doṣo hi pradhānaṃ sādhanaṃ tadabhāve ca dharmādharmayor itarakāraṇasadbhāve 'py anutpattiḥ śālibījābhāve tadaṅkurānutpattivat. tathā ca sūtram — "na pravṛttiḥ pratisaṃdhānāya hīṇakleśasya" iti. pātañjalam api sūtram — "kleśamūlaḥ karmāśayo dṛṣṭādṛṣṭajanmavedanīyaḥ". "sati mūle tadvipāko jātyāyurbhogā" iti tathānumānam apy atrocyate — 'vivakṣitaḥ puruṣaḥ pravartamāno 'pi na dharmādharmābhyāṃ sambadhyate, doṣarahitatvāt, maheśvaravad' iti. prakṣīṇadoṣasyaiva ca tattvajñānam atinirmalaṃ dharmādharmamalāpagame 'pi samartham, nāprakṣīṇadoṣasya yogino 'pi kaluṣitodakavat. yathā vā samiddho 'py agniḥ kārpāsādidāhyam oṣadhīviśeṣeṇa sambaddhaṃ na dahati, evaṃ jñānāgnir api doṣasambaddhaṃ karma dagdhuṃ na śaknotīti. karmadāhyatvaṃ ca sarvayogaśāstreṣu vedānteṣu ca prasiddhaṃ tenāpramāṇakam api na bhavatīti.

{nābhuktaṃ kṣīyate karmeti keṣāṃcin mataṃ tadālocanaṃ ca}

[78,11]
svakāryāvasāyād eva karmaṇāṃ nāśa ity eke kila — "nābhuktaṃ kṣīyate karmakalpakoṭiśatair api" iti. jñātvā prāptaiśvaryaḥ khalu yogī sarvasthāneṣu karmānurūpāṇi sendriyāṇi śarīrāṇi nirmāya yugapad iṣṭāniṣṭabhogānupabhuṅkta iti.

[78,14]
evaṃ tarhi brahmahatyāśvamedhādiprāpakābhyāṃ karmabhyāṃ tatkāryaṃ kṛtvā nivartitavyam, tataḥ punaḥ karmasaṃcaya iti katham atyantocchedaḥ? prakṣīṇakleśatvam api na prāpnoti yato rāgādihetunā karmaṇā rāgādikaṃ kṛtvā nivartitavyam iti prāyaścittādivirodhaś ca prāpnoti. atha rāgādyartho 'py adharmo duḥkhamātram eva kṛtvā nivarttate, dharmas tu sukhamātram eva kṛtveti, tantvādīnām iva sahakārivaiguṇyāt kāryavaiguṇyopapatteḥ, karmavipākakālāniyamāc ceti. bhavaty eṣāpi kalpanā na kaścid doṣaḥ. paramātmadarśanam ekam aṅgīkṛtya śāstraśravaṇādau yogāṅgānuṣṭhāne ca pravṛttasya santoṣajakhedaje sukhaduḥkhe kṛtvā niḥśeṣāv eva dharmādharmau praṇaśyata ity āhur ācāryāḥ. yogino yugapadbhogamuktir apy āgamabalenaivābhyupagamyate, kas tarhi jñānāgnikarmadāhenāparādhaḥ kṛtaḥ, sarvāgamasiddhatve 'pi yenāsau nābhyupagamyate? "nābhuktaṃ kṣīyate karma" — ityādir āgamo 'pi yady ayaṃ tathāpy akṛtaprāyaścittātattvavidviṣayatvenāsyārthavattvaṃ draṣṭavyam iti.

[79,11]
karmadāhakatve jñānasya yogajadharmopacayavirodha iti cet, na; akṣīṇadoṣāvasthāyāṃ tadupapatteḥ. saṃskāravad vā pratipakṣasyaiva nivṛttiḥ — yathaikaviṣayajñānābhyāsāt tatsaṃkārasyopacayaḥ tatpratipakṣasaṃskārasya prakṣayaś ca bhavati evaṃ saṃsārajihāsoḥ paramātmajñānābhyāsāt saṃsāranimittayor dharmādharmayoḥ samādhipratipakṣatvāt prakṣayo bhavati. samādhinimittasya dharmasya copacayas tāvat, yāvat paramātmadarśanaṃ bhavati. so 'pi dharmaḥ svakāryāvasāyān nivarttate. prahīṇadoṣatvāc ca nāsyānāgatayor dharmādharmayoḥ kadācid apy utpattiḥ, tataḥ kāraṇasyātyantocchedāj janmano 'py atyantocchedaḥ, tadatyantocchedāc ca duḥkhānām apy atyantocchittir ity upapanno 'pavarga iti.

{pramāṇabhedanirūpaṇam}

[79,20]
athedānīṃ tattvajñānotpattyarthaṃ pramāṇādisaṃkhyāviśeṣalakṣaṇāni jijñāsamānaṃ prati pramāṇasaṃkhyā tāvad ucyate — trividham iti. trividhagrahaṇam avadhāraṇārtham, sarvāsāṃ pramāṇavyaktīnāṃ pratyakṣādilakṣaṇais tribhir eva saṅgṛhītatvāt. tathā copamānādīnām atraivāntarbhāvaṃ pratipādayiṣyāmaḥ.

{pratyakṣaikapramāṇavādicārvākamatakhaṇḍanam}

[80,5]
pratyakṣam evaikaṃ pramāṇam ity eke, tad ayuktam, pratyakṣeṇa pramāṇetaravibhāgāsiddheḥ, sukhaduḥkhādisādhanāpratipatteś ca. tanmūle pravṛttinivṛttī api na syātām. nāpratyakṣaṃ pramāṇam astīty abhyupagamya parapratyāyanārthaṃ śāstraṃ praṇayan vākyaṃ coccārayan svām eva pravṛttiṃ svavācā viḍambayatīty aho bhadraṃ pāṇḍityam ātmanaḥ prakaṭivān iti.

{anumānaikapramāṇavādino nirākaraṇam}

[80,11]
anumānam evaikaṃ pramāṇam ity etad api na yuktam, pratyakṣābhāve 'numānotthānāsambhavāt. sudūram api gatvā dharmiliṅgadṛṣṭāntānām anumānapravṛttim icchatāvaśyaṃ pratyakṣeṇa grahaṇam abhyupagantavyam. etenāgama evaikaṃ pramāṇam ity etad api nirastam, tatrāpi pratyakṣeṇānumānena vā padavākyādyaprasiddhāv āgamārthapratipatter asambhavād iti.

{jainamatanirāsaḥ}

[80,17]
pratyakṣaparokṣabhedena dvividham eveti cet, na; tadvyavahārāprasiddheḥ. na hi parokṣeṇāhaṃ jānāmīti vyavahāraḥ kvacit prasiddho, yathā pratyakṣeṇāhaṃ jānāmi, anumānena vāgamena veti. niṣprayojanatvāc ca — yathā pṛthakpṛthak prāmāṇyapratipattyupāyapratipādanaṃ pratyakṣādīnāṃ bhedenābhidhānaprayojanam, naivaṃ parokṣatvenānumānāgamayoḥ saṅgrahe prayojanaṃ kiṃcid asti. yadi punar ayaṃ svapakṣarāgeṇa dvaividhyamātrasiddhyarthaṃ parokṣaṃ sāmānyam abhidhāya tadviśeṣāv anumānāgamau bhinnalakṣaṇau brūyāt, bravītu ko 'sya nivārayitā? na tv evam apy asmad uktaṃ traividhyaṃ nivarttate, trayāṇāṃ parasparato 'saṃkīrṇalakṣaṇapratipādanād iti. atha pratyakṣam anumānam iti yo 'rthaḥ sa evārthaḥ pratyakṣaṃ parokṣam iti, tathāpi na dvividham eva, tato 'rthāntarasyāgamasyāpi pramāṇatvāt. tasya cānumāne 'ntarbhāvaṃ niṣetsyāmaḥ, tato na pratyakṣānumānabhedenāpi dvividham. tasmāt trividham eveti.

{vibhāgasūtravirodhaparihāraḥ}

[81,7]
vibhāgasūtravirodhān na hi trividham iti cet, syān matir eṣā — "pratyakṣānumānopamānaśabdāḥ pramāṇāni" iti vibhāgasūtram etat, vibhāgasya ca nyūnādhikasaṃkhyāvyavacchedaḥ phalam, anyathā hi lakṣaṇacatuṣṭayābhidhānād eva catuṣṭvasiddhir ity anarthako vibhāgaḥ syāt. na cāyam uddeśaḥ, parīkṣyamāṇatvāt. na hi pramāṇādīnām uddeśaḥ parīkṣitaḥ, vibhāgas tu "na catuṣṭvam" ityādinā parīkṣitaḥ; tasmāc catvāry eva pramāṇānīti.

[81,13]
tad etat sarvaṃ ghrāṇādisūtreṇa vyabhicāritvād ayuktam. ghrāṇādisūtre hi indriyāṇāṃ vibhāgaḥ kṛtaḥ, "tvagavyatirekād" ityādinā parīkṣitaś ca. na ca pañcaivety avadhāraṇam, manaso 'pīndriyatvābhyupagamāt, parīkṣyamānatvāviśeṣe 'pi pratyakṣādisūtram eva vibhāgārtham, ghrāṇādisūtraṃ tv anuvādārtham ity atra kośapānam eva karttavyam. na hi viśeṣahetuḥ kaścid astīti. tasmād yathendriyāṇāṃ nyūnatvam evāśaṃkya sūtrakṛtā nirākṛtam ity adhikatvābhyupagamo na virudhyate, tathā pramāṇānām adhikatvam evāśaṃkya nirākṛtam ity atas traividhyābhyupagamo na virudhyate, nyāyalabhyatvasyobhayatrāpi samānatvāt. nyāyalabhyatvaṃ ca pramāṇatraividhyasya sūtrāvirodhenottaratropapādayiṣyāma iti.

{pramāṇānāṃ saṃplavo vyavasthā ca}

[81,23]
pramāṇam ity ekavacanaṃ kim artham? trayāṇām apy ekaviṣayatvajñāpanārtham — yathā parvatādipradeśeṣv āptavacanād agniṃ pratipadya pravarttamānas tam eva dhūmaṃ dṛṣṭvā pratipadyate. tato 'tipratyāsannaḥ tam evāgniṃ pratyakṣeṇa pratipadyate. tathāptopadeśād ātmasvarūpaṃ pratipadya icchādiliṅgenāpi pratipadyate, punaḥ samādhibalena pratyakṣeṇa, iti saṃplavasiddhiḥ.

[82,5]
"pratyakṣam anumānam āgama" iti vyastābhidhānaṃ kvacid ekaikaśo 'pi niyataviṣayatvajñāpanārtham, yathā "agnihotraṃ juhuyāt svargakāma" ityādyāgamārthe 'smadādīnāṃ na pratyakṣaṃ nānumānam iti. stanayitnuśabde śrūyamāṇe śabdahetāv aśrutāgamasyāsmadāder anumānam evaikaṃ pravarttata iti. pāṇau pratyakṣata upalabhyamāne 'numānāgamayor ākāṅkṣābhāvād apravṛttiḥ. pratyakṣopalabdha evārthe pramāṇāntarākāṅkṣā nivarttate, nāgamopalabdhe 'numānopalabdhe vā ity apramāṇam iti cet, na; pratyakṣasyaiva nirdeśyānirdeśyānekaviśeṣaviśiṣṭārthapradarśakatvenākāṅkṣānivṛttihetutvāt, na hi yāvad viśeṣaviśiṣṭo 'rthaḥ pratyakṣeṇa pradarśyate, tāvad viśeṣaviśiṣṭo 'numānādināpīti. evaṃ tarhy atulyaviṣayatvād anumānādinā pratyakṣasyetyanupapannaḥ saṃplava iti, naitad asti; kiyaddharmaviśiṣṭadharmyapekṣayā saṃplavopapatteḥ. ya eva hi deśādiviśiṣṭo vahnir āgamena pratipāditaḥ, sa evānumānena pratīyate, sa eva ca pratyakṣeṇa — iti. yady api pratyakṣopalabdhe 'py arthe kvacid atīndriyaviśeṣaviśiṣṭatvenopalabdhim icchato 'nicchato vā pramāṇāntarapravṛttir bhavati, tathāpi sarvatra na bhavati tataś ca yatra pramāṇāntaraṃ na pravarttate tatra vyavasthā sidhyati, anyatra tu saṃplava iti. ekenopalabdhe 'rthe dvitīyasya vyarthā pravṛttir iti cet, na; sukhaduḥkhaviśeṣajanakatvāt saṃskārātiśayajanakatvāc ca. na ca sarvatra puruṣārthāyattā pramāṇānāṃ pravṛttiḥ, niṣprayojane 'pi tṛṇādāv aniṣṭe 'pi ca bandhanādau pramāṇapravṛttyupalambhād iti.

{saugatānāṃ saṃplavānupapattiśaṅkā tannirāsaś ca}

[83,12]
nanu ca svalakṣaṇaviṣayam eva pratyakṣam, sāmānyaviṣayam evānumānam ity anupapannaḥ saṃplava iti, satyam; asty ayaṃ bauddhānāṃ manorathaḥ, sa tu alīkārtha evety upariṣṭān nivedayiṣyāmaḥ (vedayiṣyāmaḥ). tasmād asti saṃplavaḥ, kvacid vyavasthā ceti. sūtrakṛtāpi pramāṇānāṃ samastenaikapadenābhidhānād abhinnaviṣayatvaṃ sūcitam, bahuvacanenābhidhānād vyavasthitaviṣayatvaṃ sūcitam iti. tadarthapratipādanaprakārapradarśanārtham ihānyathā saṃplavavyavasthe sūcita iti. itiśabda uktaprakārāvadhāraṇārthaḥ — anenaiva prakāreṇa trividham ity avadhāryate. anyathā hi samyaganubhavasādhanatvāviśeṣeṇaikavidham eva. pratyakṣādīnām avāntarabhedavivakṣayā tu saptavidham abhyadhikavidhaṃ ceti. tasmāt pratyakṣādibhedenaiva trividham iti.

{pratyakṣalakṣaṇam}

[84,3]
"tatra samyag" iti. samyakpadavad aparokṣapadasyāpy anubhavapadena karmadhārayaḥ. pratyakṣam iti kaḥ samāsaḥ? yady akṣam akṣaṃ prati varttata ity avyayībhāvaḥ kriyate, tadā pañcamītṛtīyāsaptamīvyatiriktānāṃ vibhaktīnām 'am'bhāva eva syāt, tataś ca pratyakṣasya lakṣaṇam, pratyakṣo ghaṭaḥ, pratyakṣā nārī — ityādivyavahāro na syāt. tena pratigatam akṣaṃ pratyakṣam iti "kugatiprādaya" ityanena tatpuruṣaḥ samāsa iṣyate. evam api "paravalliṅgaṃ dvandvatatpuruṣayor" ityanena paravalliṅgatvaprāpteḥ pratyakṣo ghaṭaḥ ityāder anupapattir iti, naitad asti; gatisamāse hi paravalliṅgatvapratiṣedhād abhidheyaliṅgatvam iṣṭam. tathā ca "prāptāpannālaṃgatisamāseṣu paravalliṅgapratiṣedha" iti vacanam.

{pratyakṣapadasya vyutpattipravṛttinimittayor bhedaḥ}

[84,13]
kathaṃ punar akṣaṃ pratigatam? tajjanyatvena tatsahakāritvena tadviṣayatvena ceti. phalaṃ tāvad akṣajanyatvenākṣaṃ prati gatam, phalasādhanaṃ ca tatsahakāritvena, tadarthas tu tadviṣayatveneti. yady akṣasahakāritvena pratyakṣaṃ sādhanam iṣṭam, nanv akṣasya pramāṇatvaṃ na prāpnoti, na hi tad eva tasya sahakārīti yuktam, pramātuś cākṣasahakāritvena pratyakṣatvaṃ prāptam, tathā saṃśayādeḥ sukhādeś cākṣajanyatvena pratyakṣaphalatvaṃ prasajyata iti, na; vyutpattidvāreṇa śabdārthapratipādanamātratvāt. na tu vyutpattir eva śabdānāṃ niyatārthapravṛttinimittatvenābhyupagamyate, tathā hi — gopaṅkajādiśabdānāṃ na vyutpattivaśān niyatārthatvam, kintu gotvādilakṣaṇavaśāt. pratyakṣapramāṇaphalayor apy asti lakṣaṇabhedaḥ — samyagaparokṣānubhavaḥ pratyakṣaphalam, tasya sādhanaṃ pratyakṣaṃ pramāṇam iti.

[85,9]
nanv anumānāgamayor api pratyakṣatvaprasaṅgaḥ, tatphalasyāpi sukhādivad aparokṣatvād iti na; aparokṣaśabdasya jātinimittatvena vivakṣitatvāt, sukhādeś cāparokṣānubhavaviṣayatvenāparokṣatvam, na tu viṣayeṣv aparokṣatvaṃ jātir asti, sarvapuruṣāparokṣatvaprasaṅgāt, jāteḥ sādhāraṇatvāt na hi nīlatvajātiyuktaṃ kasyacid eva tannīlam, na sarvasyeti. yadā tv aparokṣatvajātiyuktaṃ jñānam evābhyupagamyate, tadārthasya na sarvapuruṣāparokṣatvaṃ prasajyate, yadīyasyaivāparokṣajñānasya viṣayo 'rthaḥ tasyaivāparokṣa iti. yathā na sarveṣāṃ sandigdho 'rthaḥ, kintu yasyaiva tasminn arthe sandigdhaṃ jñānaṃ bhavatīti. tan na sandigdhatvavad aparokṣatvajātir artheṣv astīti, evaṃ cānumānādijñānasya parokṣasyāpi sandigdhajñānaviṣayatvena sandigdhatvavad aparokṣajñānaviṣayatvenāparokṣatvam, na tv aparokṣatvajātiyogeneti.

{virodhimatanirāsapūrvakaṃ pratyakṣatvāder jātitvavyavasthāpanam}

[85,20]
yo 'pi parokṣatvāparokṣatvajātiviśeṣāv eva jñāneṣu nābhyupagacchatīti, tenāpi tadvyavahāranimittaṃ vācyam. na cendriyārthasannikarṣajatvam aparokṣatvavyavahāranimittam, tasyāparokṣatvāsiddhāv asiddheḥ, asiddhasya ca viśeṣakatvam ayuktam. na cārthānubhavamātraṃ tasya liṅgam, viśiṣṭaś cānubhavo 'parokṣatvajātyabhāvān na sambhavati, sākṣātkāritvaṃ cāprokṣatvasyaiva paryāya iti. pratyakṣalaiṅgikātmānubhavayor apy ātmanaḥ sannikarṣajatvāparokṣatvādijātyabhāve viśeṣānupapattiḥ. nirdeśyānirdeśyaviśeṣaviśiṣṭārthāvabhāsitvaṃ jñānadharmo 'parokṣatvam, na jātir iti cet; nanu tam apy avabhāsitvaśabdavācyaṃ jñānasya jātiviśeṣād anyaṃ dharmaṃ na pāśyāmaḥ, kiṃ ca nirviśiṣṭaviśeṣaṇāvabhāsijñānasyāparokṣatvaṃ na syāt. kāraṇajanyatvenāpi viśiṣṭavyavahāraviṣayatvābhyupagame, ghaṭavṛkṣādivyavahāro 'pi tata eva syāt, na ghaṭatvavṛkṣatvādijātitaḥ. tataś ca pūrṇamanorathaḥ tathāgatāḥ syur iti. tasmāt satsv api kāraṇaviśeṣeṣu ghaṭavṛkṣādīnām iva jñānavyaktīnām anugatavyāvṛttavyavahārahetavo 'vāntarajātiviśeṣā abhyupagantavyāḥ, yenāsajjātivādinām apy avakāśo na bhaved iti. tad evam anubhavatvāparokṣatvādijātiviśeṣaiḥ smaraṇānumānādijñānebhyaḥ pratyakṣaphalaṃ vyavacchinnaṃ pratyakṣam atīndriyaṃ samānāsamānajātīyebhyo vyavacchinattīty anenābhiprāyeṇa sūtrakāro 'pīndriyārthasannikarṣotpannatvādiviśeṣaṇaṃ phalasyaivoktavān iti.

{aparokṣatvādijāteḥ sūtrapadaiḥ samarthanam}

[86,15]
atra "indriyārthasannikarṣotpannam" ity anenānubhavatvāparokṣatvaviśiṣṭam ity abhipretaṃ tadviśiṣṭatvasya pratyakṣasiddhatvena lakṣaṇabhāvopapatteḥ. phalaviśeṣāsiddhau hīndriyārthasannikarṣasyaivāsiddhatvāt tadutpādyatvaṃ katham aniścitaṃ lakṣaṇaṃ syāt? na ca vyavahitārthānupalabdhir indriyārthasannikarṣānumāpīkā, sā hi tadabhāvānumāpikā yadi syāt, athāvyavahitasyaiva yārthasyopalabdhiḥ sā tatsadbhāvānumāpiketi.

[86,21]
kim idaṃ vyavadhānam? dūradeśāvasthānam, tadārkāder api vyavadhānaṃ syāt. athāntarāle ghanādyavayavidravyasadbhāvaḥ, tadā kācābhrasphaṭikādyantaritasyāpi vyavadhānaṃ syāt. atha yasminn evāntarasthe yasyānupalabdhiḥ, tad eva tasya vyavadhānam. evaṃ tarhi kuḍyantaritasyāgnyāder anumānāgamābhyām upalabdher avyavahitatvaṃ syāt.

[87,1]
athākṣajopalabdhir avyavahitatve liṅgam, nanu kiṃ mano 'kṣaṃ na bhavati? kiṃ cānumānādijñānaṃ manojanitaṃ na bhavatīti? ka evam āha? kintv arthāsannikṛṣṭena manasā janitam ity anakṣajaṃ tad ucyate. nanv evam api cakrakaṃ duruttaraṃ syāt — akṣārthasannikarṣajatvenākṣajatvam, akṣajatvena cāvyavahitārthopalabdhitvaṃ tena cākṣārthasannikarṣajatvam — ity ekasyādāv asiddhau sarvāsiddhir iti.

[87,6]
karaṇasya ca sato manasaḥ katham anumeyādikarmaṇy asambaddhe kriyājanakatvam? janakatve cābhyupagamavirodhaḥ syāt. athānumeyādinā manasaḥ saṃyogādilakṣaṇaḥ sannikarṣo nāstīty asannikṛṣṭaṃ mana ucyate, na; ātmādyanumeyādinā saṃyogādyupapatteḥ. athātmāder indriyārthatvam eva nāsti, tena tatsambandho nendriyārthasannikarṣa iti. evaṃ tarhi tadviṣayaṃ yogipratyakṣam, indriyārthasannikarṣajaṃ na syāt. atha yogāpekṣayātmāder indriyārthatvam iṣyate. kim atra kāraṇam? yogīndriyaṃ tatra viśiṣṭaṃ jñānaṃ janayatīti cet, ko 'parokṣatvasāmānyād anyo viśeṣaḥ? sākṣātkāritvam api tasyaiva paryāyaḥ. sambandhasmaraṇājanyatvaṃ viśeṣa iti cet, na; tasyāpy aniścayāt.

[87,15]
tadanupalambhe tadutpādād eva tanniścaya iti cet, na; āśubhāvitve 'pi sambandhasmaraṇānupalambhasya sambhavāt. praṇidhānenāvinābhāvādisambandhasmaraṇe saty anantaram eva kvacid arthapratyakṣo 'pi bhavati, naitāvatā tasyānindriyārthatvam. tasmād yatraivārthe yasya puṃso parokṣatvaviśiṣṭajñānam adṛṣṭādivaśād bhavati, sa eva tasyendriyārtha iti yuktam utpaśyāmaḥ.

{pratyakṣajñāne 'rthajatvaviśeṣaṇasya prayojanam}

[87,21]
yady api smaraṇavyavacchedārtham arthajatvaṃ viśeṣaṇam upādīyate kaiścit tad api na yuktam, anarthajasyāpy atītādyarthajñānasya pramāṇaphalatveneṣṭatvāt. anyathā hy atītādyarthasya janakatvābhāvān na vijñānaviṣaya(viṣaya)tvam ity aprameyatvam eva prāptaṃ janakatvenāvarttamānataiva syāt, vidyamānasyaiva janakatvasambhavāt. tasmān na janakatvenaivārthasya prameyatvam. yogipratyakṣaviṣayatvāt na pratyakṣe 'py ayaṃ niyama iti.

{atītādyarthasya bhāvatvam}

[88,4]
nanu cātītānāgatārthau nāśānutpattilakṣaṇāvabhāvāv eva tayoś ceha śāstre janakatvam iṣṭam evātaḥ kathaṃ tajjñānasyānarthajatvam iti? naitad asti, yanniṣpattyarthaṃ hi kāraṇopādānaṃ kriyate, tadanāgatam ucyate na cetthaṃ prāgabhāvaḥ, tasyānāditvāt. tathā yad eva nirvṛttaṃ tad evātītam ucyate na pradhvaṃsābhāvaḥ, tasyānivṛttatvāt.

[88,8]
kiṃ svabhāvas tarhi so 'tītādyartha iti? na bhāvaḥ sattvādirahitatvāt, nāpy abhāvaḥ prāgabhāvādivilakṣaṇatvāt; atas tṛtīyaṃ prameyam ity eke. tac ca naivam, ghaṭāghaṭavat sarvavyāpteḥ — yo hi ghaṭo na bhavati, sa sarvo 'py aghaṭa eva, tanniṣedhe ca ghaṭa eva syān na gatyantaram. evaṃ yaḥ kaścid bhāvo na bhavati sa sarvo 'py abhāva eva pratiṣedhadvaye hi bhāva eva syāt. na cādharmavad abhāvasya jātiviśeṣo lakṣaṇaṃ yena tṛtīyaṃ prameyaṃ syāt. idam eva hy abhāvasya lakṣaṇam — yad bhāvād arthāntaratvam. vidhipratiṣedhavyatiriktavyavahārābhāvāc ca na tṛtīyaṃ premeyam astīti.

[88,16]
atītādyarthasya tarhi kiṃ svarūpam? bhāvasvarūpam eva. sattvādirahitatvād ayuktam iti cet, na; asiddhatvāt. tathā hi — ghaṭādir artha evātīto 'nāgato vartamānaś cocyate, kathaṃ tasya sattvādirahitatvam? sarvadā sattvādyupetatvān nityatvaprasaṅga iti cet, na; āśrayāsiddhatvāt. ghaṭādidharmy eva na sarvadāsti kutas tasya sattvādidharma iti? na hi vinaṣṭo 'nutpanno vā ghaṭo 'stīti śakyaṃ vaktum. nanv atītānāgatarūpeṇa vidyate. atha kim ayaṃ ghaṭo naṭavad anekarūpatāṃ dhatte? satyam, kuta etat? tathopalambhāt.

[89,7]
nanv evam anekarūpatāṃ dadhānaḥ kathaṃ nāstīty ucyate? sattvādidharmābhāvād iti cet, so 'pi sattvādidharmaḥ prāk paścād ghaṭavad anekarūpatāṃ dadhānaḥ kathaṃ nāsti? tadghaṭasambandhābhāvād iti cet, na; atrāpi codyasya samānatvāt. etena varttamānatvābhāvo 'bhivyaktyabhāvaś ca pratyuktaḥ, tasmād asann eva ghaṭo 'nutpanno naṣṭaś ca na kenāpi rūpeṇa vidyata iti.

{atītādyrthasyāropitatvenābhāvaviśeṣakatvam}

[89,13]
avidyamānasya ghaṭasya prāgabhāvādiviśeṣakatvaṃ katham iti cet, śaśaviṣāṇavat kalpanāsamāropitasyety eke. yathānyatra viṣāṇam uplabhya tajjātīyaṃ śaśamastakotpannatvena kalpayitvā tadabhāvam upalabhamānaḥ śaśaviṣānasyābhāva iti pratipadyate, na punaḥ śaśaviṣāṇaṃ kvacid asti. yadi punaḥ tadviśeṣaṇatvena gṛhītaṃ syāt tadā sāmānyādivat tadabhāvo na syāt. ata eva śaśaviṣāṇavyavahāro mithyā na tadabhāvavyavahāro 'pi, candrādau dvitvāditadabhāvavyavahāravat. abhāvavyavahārasya mithyātve bhāvasiddhir eva syāt. evaṃ ghaṭāder api prākpaścād abhāvavyavahāro na mithyā, bhāvavyavahāras tu mithyaiva, bhāve satyabhāvavyavahāravat. tasmād anyatra dṛṣṭasya paṭāder iha kalpanāsamāropitasyābhāvaviśeṣakatvaṃ na tu paramārthata iti.

{atītādyarthasya smṛtatvenābhāvaviśeṣakatvam}

[89,24]
naitad asti. śaśaviṣāṇaṃ hi na kvacid deśe kāle vā kenāpy upalabdham atas tasyātyantāsataḥ kalpanāsamāropitatvaṃ yuktam, na ghaṭādes tasya kadācid upalambhāt, tasyaiva ca viśeṣakatvapratīteḥ. tathā hi — yo 'sau ghaṭo dṛṣṭaḥ, tasyedānīṃ nivṛttatvān nāstīti pratītiḥ, abhāvakāle tu tasya smaryamāṇatvaṃ syān na kalpitatvam. smṛtir eva kalpaneti cet, kas tvāṃ saṃjñāṃ kurvantaṃ nivārayati? loke tv ayathārthasamāropasya kalpanātvaṃ prasiddham, yathā svātmani guruḍādikalpanā, citrādau rājāśvādikalpaneti. na caivaṃ smaraṇenānyathārthaḥ kalpyate, tasya yathādṛṣṭārthānusandhānarūpatvād iti. smṛtir eva tarhy atītādyarthasyānubhavo 'stīti cet, na; anubhavābhāve smṛter abhāvāt. yo hi yam arthaṃ na prāganubhūtavāṃs tasya katham ādau tatra smṛtiḥ? pāṇḍavādiṣv iva. na cānyārthānubhave 'nyārthasmaraṇam atiprasaṅgāt. tasmāt smṛtinimittasyārthasyādau grahaṇam abhyupagantavyam iti.

{bhāvasya sato 'tītāder atītatvādi niyāmakam}

[90,10]
tadrūpeṇa gṛhyamāṇasya katham atītānāgatatvam iti cet, na; kālavyavadhānāt tadupapatteḥ. yathā sa eva tathābhūtaḥ sthāṇur deśavyavadhānāvyavadhānābhyāṃ dūrasthaḥ sannikṛṣṭaś cety ucyate, tathā sa evārthaḥ prāgabhāvakālena vyavadhānād anāgataḥ, pradhvaṃsābhāvakālena vyavadhānād atītaḥ, tadubhayāvyavadhānād varttamāna iti. deśavyavahitasya candrāder iva kālavyavahitasyāpi arthakriyākāritvaprasaṅga iti cet, na; sambandhābhāvāt. candrādeḥ khalu deśavyavahitasyāpi puruṣākṣakumudādibhiḥ saha sambandho 'stīti yuktam arthakriyākāritvam. kālavyavahitasya tu svarūpeṇaivāvidyamānatvān na sambandhaḥ kenacid astīti, ato nārthakriyākāritvam. vidyamānatve vā kālavyavahitatvaṃ virudhyeta — na hi prāgabhūtaṃ vinaṣṭaṃ ca vidyamānam iti yuktam, avidyamānatvenājanakatve sambandhābhāve ca 'tasyedaṃ jñānam' ity ayaṃ niyamaḥ kuta iti cet, adṛṣṭādisāmagryāḥ. tatpratibhāsitvena niyamitasyaiva jñānasyotpatteḥ taddarśanād ajanakasyāpi tajjñānena saha viṣayaviṣayibhāvaḥ sambandha iti vyavahriyate. yac ca na jñāne pratibhāti tasya janakasyāpi na viṣayatvaṃ yathendriyādeḥ.

{atītādyarthasyājanakasyāpi jñānakarmatā}

[91,2]
nanu cātītādyarthaṃ jānāmīti — ajanakasya kathaṃ karmakārakatvam? na, vaktur vivakṣāmātreṇa akārakeṣv api kārakavyavahāradarśanāt. yathā ghaṭaṃ janayāmi ghaṭo jāyata iti, yathā cātra kārakatvam evāvidyamānam āropyate na janikriyā, tathātītādyarthasya jñānakriyā nāvāstavīti.

[91,6]
nanv evaṃ tarhi khapuṣpabuddhir api nāvāstavīti khapuṣpasiddhir api syāt. naitad evam, yadi hi khapuṣpaṃ nāstīty eṣā buddhiḥ, khapuṣpabuddhiḥ sā tatpratiṣedhikā, kathaṃ tadvidhāyikā syāt? atha khapuṣpam astīti buddhiḥ, sāpi bādhyamānatvena bhrāntatvān na tatsādhikā. atha khapuṣpaśabdād evotpannā sāpi tatsattvādhyavasāyinī vā, sandigdhā vā, tatpratiṣedhikā veti, nānyathārthabuddhir upalabhyate. atītādyarthabuddhir eṣaivam iti cet, na; tasyās tadarthādhyavasāyitve 'pi abādhyamānābhrāntatvāt. na hy atīto 'rtho nāsīd anāgataś ca bhaviṣyatīti. yadi punar idānīm apy asti so 'rtha ity evaṃ pratītiḥ syāt, tadā tasyā iṣṭam eva bhrāntatvam, tadrūpavyabhicārāt.

{atītādyarthasya bhāvatvānabhyupagame 'numānasya trikālaviṣayatvavirodhaḥ}

[91,17]
kiṃcātītārthajñānasyāpy asamyaktve trikālaviṣayam anumānaṃ virudhyeta. syād etat — kāraṇaśaktyanumānam evānāgatānumānam, nadyā upari vṛṣṭimaddeśasambandhitvānumānam atītānumānam ity ato na virodha iti, tarhi kāraṇasya kāryotpādanasāmarthyaṃ nadyā upari vṛṣṭimaddeśasambandhitvaṃ ca yadīdānīṃ vidyamānam evānumīyate, tadā vartamānaviṣayam evānumānaṃ syāt, katham atītādyarthānumānam? athāvidyamānam anumīyate, tadā kathaṃ nājanakasya prameyatvam. kāraṇaśaktyādāv anumite sāmarthyād evānāgatādyarthapratītir iti cet, sāmarthyād api pratītyabhyupagame kathaṃ nājanakasya prameyatvam? mithyaiva sā pratītir iti cet, susamarthitaṃ trikālaviṣayam anumānam. deśādiviśeṣāṇāṃ janakatvāt tadviśeṣaṇatve 'nāgatārthānāṃ viṣayabhāva iti cet, naitad asti; deśādiviśeṣāṇām eva hi janakatvena viṣayabhāvo 'stu na tadviśeṣāṇām, tato 'nyatvāt, anyasya janakatvenānyasya viṣayabhāve hy atiprasaṅgaḥ syāt.

[92,9]
atha nātītānāgatārthānāṃ viṣayabhāva iṣyate, tajjñānasya nirviṣayatvenāpramāṇaphalatvaprasaṅgād; api tu tadupasarjanā deśādiviśeṣā eva yogipratyakṣajñānasyāsamadādyanumānajñānasya vālambanībhavantīti, naitad apy upapannam; yadi hy atītārthajñānaṃ nirviṣayatvenāpramāṇaphalam iṣṭam, evaṃ tarhi tadviśiṣṭadeśādijñānam apy asadviśeṣaṇāvacchedenotpannaṃ bhrāntam eva prasaktam. 'dvau candrau', 'sukhī stambha' ityādijñānavad abhrāntatve cāvaśyaṃ viśeṣaṇatvenātītādyarthasya grahaṇam abhyupagantavyam agṛhītasya viśeṣaṇatvāyogāt, tadabhyupagame vājanakasyāpi viṣayabhāva iti siddham. na cātītādyarthajñānaṃ nirviṣayatvena bhrāntam, tadrūpeṇa grahaṇasyāvyabhicāritvāt. anyathāgrahaṇaṃ khalu vidyamāne 'py arthe vyabhicāry abhidhīyate sthāṇau puruṣajñānavat. yadā tv asanto 'py arthāḥ 'pāṇḍavādayo 'bhūvann' iti 'bhaviṣyanti ghaṭādaya' ity avyabhicāreṇaiva gṛhyante, tadā tajjñānam, bādhakābhāvād abhrāntam evāsti, ayaṃ ghaṭa iti jñānavat. na cājanakasya janakatve sarveṣāṃ sarvajñatvaprasaṅgaḥ, saṃsāripuruṣajñānānāṃ dharmādisāmagrīviśeṣaniyamitānāṃ niyatārtha viṣayatvenotpādāt. yat tu jñānaṃ kāraṇasāmagryā na niyamitaṃ tad asty eva nityaṃ sarvārthaviṣayaṃ bhagavato maheśvarasyeti.

{smṛter apy arthajanyatvam}

[93,2]
api ca smṛter api katham anarthajatvam? arthābhāve 'pi smṛtyutpatter iti cet, kutaḥ punar asāv asann arthaḥ smṛtiṃ na janayati? asattvād eveti cet, atītādyarthajñānasya tarhi katham arthajatvam? api ca yathā smṛteḥ praṇidhānādisahitāt saṃskārād utpadyamānāyās tadarthabhāvābhāvānuvidhāyitvaṃ nāsti, tathā sambandhasmṛtisahitāc chabdādijñānād utpadyamānasyānubhavasyāpi nārthānuvidhāyitvaṃ paśyāmaḥ, sannihitāsannihitārthayos tataḥ pratipatter aviśeṣāt. arthābhāve saty utpadyamānaṃ śabdādijñānam eva bhrāntaṃ syāt na smṛtir iti cet, na; anyathārthāvabhāsitvenaiva bhrāntatvāt. tathā ca smṛtir apy anyathārthāvabhāsitvenodayam āsādayantī mithyaiva. yathā śatrusadṛśadarśane bhavati mithyā smṛtiḥ — 'kiṃ na smarāmy ahaṃ yo 'nena mamāpakāraḥ kṛta' iti. evaṃ pāṭhavyākhyānādiṣv apy anyathā smṛtir draṣṭavyā. tasmāt tulyayogakṣematvād āyātaṃ smṛter apy arthajatvam, śabdādijñānasyāpi cānarthajatvam iti tatrārthajatvaviśeṣaṇaṃ smṛtivyudāsārthaṃ yuktam iti. tasmād indriyārthasannikarṣotpannatvenaikārthasambaddhenāparokṣānubhavatvam eva pratyakṣaphalasya lakṣaṇaṃ sūtrakarttur abhipretam.

{svamatena pratyakṣalakṣaṇam}

[93,17]
lakṣaṇapratipatter evam api dṛṣṭatvāt — yathā yo 'yaṃ śuklo gacchati sa gaur iti, yasyopary ayaṃ chatrī puruṣo dṛśyate so 'śva ityevamādyabhidhāne 'pi gamanādyupalakṣitaṃ tadananyasādhāraṇaṃ gotvādy eva lakṣaṇatvena pratipadyante vyavaharttāras tathātrāpi cakṣurādīndriyaghaṭādyarthasambandhabhāvābhāvānuvidhānena yad ayaṃ ghaṭa ityādijñānam utpādyate tatpratyakṣam ity abhihite 'pi tadanyasādhāraṇaṃ sannikarṣajatvenopalakṣitam aparokṣānubhavatvam eva lakṣaṇaṃ vicārakaiḥ pratipattavyam, na tu sannikarṣajatvam, tasyānanyasādhāraṇatvāsambhavād ity uktam.

{sautralakṣaṇasya prayojanam}

[94,2]
kim arthaṃ tarhi tad evāparokṣānubhavatvaṃ na sākṣād uktam iti? pratyakṣabhedajñāpanārthaṃ yad asmadādipratyakṣaṃ tadindriyārthasannnikarṣajam eveti vakṣyāmaḥ. sannikarṣādivipratipattyutthānajñāpanārthaṃ vā, vipratipattau hi parīkṣopapatteḥ, tanniścayo bhavati tataś ca kṣaṇabhaṅgavādino vijñānavādinaś cātmāditattvajñānaviplāvane niravakāśā bhaveyur iti. tathā ca te kṣaṇabhaṅgādisiddhyarthaṃ saṃyogādisambandhaṃ nirākṛtyaikasāmagryadhīnatvaṃ bhinnānām ekakāryotpādane pratibandham āhuḥ, grāhyagrāhakabhāvaṃ ca vijñānavādasiddhyartham iti. tatra sarvasannikarṣābhāve dṛṣṭāntasiddhyarthaṃ tāvad āhuḥ —

{indriyāṇām aprāpyakāritvam iti saugataṃ matam}

[94,11]
na prāpyakāriṇī cakṣuḥśrotre sāntaragrahaṇāt — prāpyakāritve hi cakṣurarthayoḥ śrotraśabdayoś cāntarālagrahaṇaṃ na syāt paraśuvṛkṣavat. prāptiś ca katham? kiṃ cakṣurdeśam āgatya sambadhyate arthaḥ? utārthadeśaṃ gatvā cakṣuḥsambadhyata iti? prathame pakṣe pratītivirodhaḥ, agnidarśane cakṣurādidāhaprasaṅgaś ca. dvitīye 'pi pakṣe pratītivirodhaḥ — na hi śaravadarthasaṅgataṃ cakṣuḥ kenacid upalabhyate. sūkṣmatvād anupalabdhir iti cet, naitad asti; golakam eva hi cakṣur iti sarvalokapratītam, tadupaghāte 'rthadarśanābhāvāc ca. sūkṣumatvābhyupagame 'pi kiṃ tadākāśavad amūrtatvena sūkṣmam? utālpapramāṇatveneti? prathame pakṣe sarvārthasambaddhatvādyupagrāhakatvaṃ syāt, amūrttadravyasya vyāpakatvābhyupagamāt. athālpaparimāṇatvena sūkṣmam, tad ayuktam; pṛthutaragrahaṇāt — yāvataiva pradeśena sambandhaṃ dṛṣṭaṃ nakhanikṛntanādi, tāvaty eva pradeśe kriyāṃ kurvad upalabdhaṃ tataś cālpaparimāṇasya cakṣusaḥ parvatādigrāhakatvaṃ nopapadyata iti. itaś ca na prāpyakāri cakṣuḥ, śākhācandramasos tulyakālagrahaṇāt, gacchato hi cakṣuṣaḥ kramasambandhārhasya krameṇaiva grāhakatvaṃ yuktam, na caitad asti. nāpy āśubhāvād yugapad abhimānaḥ, candramaso 'tiviprakarṣād avaśyaṃ cirakālavyavadhānena sambandha iti. śabdasya tarhi santānenāgatasya śrotrasambandhād upalabdhir astu, na; digdeśavyapadeśāt. na hi karṇadeśe śabdopalabdhau pūrvāparādidigvyapadeśo grāmāraṇyādigdeśavyapadeśo vā yujyata iti. tatsiddhaṃ śrotrasyāprāpyakāritvam, tasmād anena dṛṣṭāntena sarvendriyāṇāṃ prāpyakāritvaṃ niṣeddhavyam iti.

{tannirasanam}

[94,30]
atrocyate — yat tāvat sāntaragrahaṇād iti, tadasiddhatvād asādhanam, cakṣurāder atīndriyatvāt. kathaṃ tato 'rthasya viśleṣaḥ pratyakṣagrāhyaḥ syāt? anumānena tv arthasaṃśliṣṭasyaiva cakṣurādeḥ pradīpādidṛṣṭāntād arthaprakāśakatvaṃ gamyate. yac coktaṃ prāptiḥ katham ityādi, tatrocyate — cakṣur eva raśmidvāreṇārthadeśaṃ gatvā pradīpavat sambadhyate, tadraśmayaś cānudbhūtarūpatvāt na dṛśyante. anudbhūtarūpāṇām arthaprakāśakatvam ayuktam iti cet, na; pradīpādiprakāśasahitānāṃ tadupapatteḥ. ata eva yeṣām adṛṣṭasāmarthyād udbhūtarūpā nāyanaraśmaya utpannās teṣāṃ bāhyaprakāśanirapekṣayā evārthaṃ prakāśayanti yathā naktaṃcarāṇām, tathā ca keṣāṃcin naktaṃcarāṇāṃ nāyanaraśmayaḥ pratyakṣeṇaiva dṛśyanta iti.

{nayanaraśmīnām udbhūtarūpavattvam}

[95,10]
atha vālokāvayavasahitebhyaḥ tadavayavebhya udbhūtarūpā eva nāyanaraśmaya utpadyante. dṛṣṭau hi tejasām āśutaravināśotpādau rūpasparśau codbhūtatvānudbhūtatvadharmavikalpopetāv iti. udbhūtarūpatvenotpannānām api raśmīnām anyasmin samāveśād vivekenāgrahaṇam, yathānekapradīparaśmīnām ekārthasambaddhānām iti.

{pṛthutaragrahaṇopapādanam}

[95,15]
pṛthutaragrahaṇād ity etad anaikāntikam, na hi yāvat parimāṇaḥ pradīpas tāvat parimāṇam evārthaṃ prakāśayati raśmidvāreṇa pṛthutarasyāpi vyāpakatvād iti.

{śākhācandramasor ekakālagrahaṇatvanirāsaḥ}

[95,18]
yat punaḥ śākhācandramasos tulyakālagrahaṇād iti, tad apy asiddhatvād asādhanam, āśubhāvitvena yugapad abhimānāt. candramaso 'tiviprakṛṣṭatvād iti cet, na; lāghavātiśayena raśmīnām atiśīghragatitvād arkaraśmivat — na hi bhānuraśmayo 'rthaiḥ saha sambadhyamānāḥ krameṇopalabhyanta iti.

{digdeśavyapadeśopapādanam}

[96,5]
yac coktaṃ digdeśavyapadeśād iti, tan na; tasyānyathāpi sambhavāt. tathā hi — yadā pūrvadigviśiṣṭa karṇaśaṣkulyavayavāvacchinne nabhodeśe śabdam uplabhate tadā pūrvasyāṃ diśi śabda utpanna iti pratipadyate. evaṃ dakṣiṇādidigviśeṣv api draṣṭavyam. karṇaśaṣkulyavayavair avacchinno hi nabhodeśaḥ śrotram. te cāvayavāḥ sarvadikṣu vidyanta iti yuktā digviśeṣāvacchedena śabdopalabdhir iti. iyati dūre śabda utpanna iti pratipattiś cānumānikī. katham? yāvato dūrāt pratyakṣāgamopalabdhakāraṇavyāpārabhāvinaḥ śabdasya santānenāgatasya yān viśeṣānupalabdhavāṃs tāvad dṛṣṭakāraṇakasyāpi śabdasya viśeṣānupalabdhamānas tāvati dūre śabdotpādaṃ pratipadyate. yathā kaiścid eva viśeṣaiḥ śaṅkhādikaṃ vaktṛviśeṣaṃ ca pratipadyata iti. yas tu tathābhūtān viśeṣān na lakṣayati tasya saṃśaya iti dṛśyate — kasya kuto vāyaṃ śabda iti? tasmiṃś ca digdeśaviśeṣe 'numite grāmādikaṃ sambhāvya tatra śabdotpādaṃ vyapadiśati, na tu deśādīnāṃ śrotragrāhyatvam iti. tasmād bāhyendriyatvād rasanādivac cakṣuḥśrotrayor api prāpyakāritvaṃ siddham.

{aprāpyakāritve sarvārthopalambhāpattiḥ}

[96,19]
prāptyabhāve hi sarvārthopalambhaḥ syāt, na hi prāptyabhāve 'nyā kācid yogyatāsti, yenocyate yogyadeśāvasthitasyaiva grahaṇam iti.

{ayaskāntāder api prāpyakāritvam}

[96,22]
ayaskāntādivad iti cet, na; dṛṣṭāntamātreṇa sandehānivṛtteḥ. kim ayaskāntādivad aprāpyakāritvam indriyāṇām? uta prāpyakāritvaṃ vāśyādivad iti? nātra viśeṣahetur ucyate. api cāyaskāntasaṃśliṣṭaṃ vāyudravyaṃ viśiṣṭam utpannaṃ śarīre prāṇavat, tac cāyaḥ prāpyevākarṣati prāṇa iva toyatūlādikam, tatsparśānupalambhe 'pi tatkāryeṇaiva tathābhūtasya tasyotpannasya sadbhāvo 'vagamyata iti. mantro 'pi sambaddham eva devatātmānam ārādhayati. sa ca devatāviśeṣaḥ prāpyaiva japitur abhipretam arthaṃ karotīti na kasyacid aprāpyakāritvam.

{bhūṣaṇakāramate prāpyakāritvapadārthaḥ}

[97,7]
śabdāntaḥkaraṇāder atītādyarthenāprāptasyāpi tajjñānajanakatvāt kathaṃ prāpyakāritvam iti cet, na; aparijñānāt. sahakāriṇaṃ prāpya kāraṇasya kāryajanakatvaṃ prāpyakāritvam ucyate. tac ca śabdāntaḥkaraṇāder apy asti. atītādyarthasya tu kāraṇatvam eva nāstīty uktam, tena tadaprāpakatve 'pi nāprāpyakārtitvam. na caivaṃ cākṣuṣādyarthasyāpy ajanakatvam, tasyālokādivad anvayavyatirekābhyāṃ kāraṇatvasiddheḥ. prāptasyāpy añjanāder anupalabdhir ity etad api na yuktam, na hi yad indriyeṇa prāptaṃ tad upalabhyata eveti niyamyate, kiṃ tarhi? yad bāhyendriyeṇopalabhyate tatprāptam eveti niyamaḥ. kiṃ kāraṇam? bāhyendriyāṇāṃ bhautikatvena pradīpavat prāptārthaprakāśakatvāt. indriyatvān manaso 'pi prasaṅga iti cet, kvacit tathābhāvāt. siddhasādhanam, niyamapakṣe tv atītādyarthair ukto virodhaḥ. kiṃ cānvayavyatirekābhyāṃ bāhyendriyeṇa vidyamānaṃ janakam evopalabhyate janakānāṃ ca ghaṭādihetūnām iva parasparasambaddhānām evaikakāryahetutvam iti siddhaḥ sannikarṣaḥ, tajjanitatvaṃ jñānasyeti.

{avyapadeśyapadasya prayojanam}

[97,20]
athāvyapadeśyapadaṃ kim artham? ubhayajajñānavyavacchedārtham ity eke, tad asambhavād ayuktam ity apare. tathā hi — śrotram adhiṣṭhāya manaḥ śabdopalabdhiṃ kṛtvā kriyāvibhāgadvāreṇa gatvā yāvac cakṣur adhitiṣṭhati, tāvac chabdo nivarttata eveti na vyāpriyeta. na ca mano 'nadhiṣṭhitānāṃ bāhyendriyāṇāṃ vyāpāraḥ sambhavati. nāpi yugapadadhiṣṭhātṛtvaṃ manaso 'ṇutvāt. vayaṃ punar abhyupagamyāpi brūmaḥ — kiṃ tad ubhayajaṃ jñānam? sākṣātkāri, na vā? yadi sākṣātkāri, tadā tadapohyaṃ na yuktam, sākṣātkāryanubhavasya pratyakṣaphalatvena sarvatra prasiddhatvāt. atha na sākṣātkāri, tathāpi tadviṣayo nendriyārtha iti kathaṃ tadindriyārthasannikarṣajam? na hīndriyasambaddhatvād evendriyārthaḥ, kintu ya eva sākṣātkārijñānaviṣayaḥ. anyathānumeyasyāpi kasyacid indriyasambaddhatvād indriyārthatvaprasaṅga iti, tajjñānanivṛttyartham api viśeṣaṇāntaraṃ karttavyaṃ syāt. kathaṃ vā śabdabhāvābhāvānuvidhāyino jñānasyendriyārthasannikarṣajatvaṃ gamyate? idantayotpatter iti cet, tan na; sparśānumeye 'gnāv apīdantayā jñānodayadarśanāt. api ca tadubhayajaṃ jñānam ubhayaphalam astu, pramāṇāntaraphalaṃ vā, kathaṃ śābdam eveti ucyate? sūtrakṛtaiva khalv evam upadiṣṭatvād iti cet, na khalu vai sūtrakāraniyogabhayāt padārthāḥ svadharmaṃ hātum arhanti. yadi cāvicāritam eva sūtrakāravacaḥ pramāṇam, parīkṣāsūtrāṇāṃ tarhi vaiyarthyaṃ syāt. tasmād ubhayajasya śābdatve nyāyo vācyaḥ. tadavyapadeśād iti cet, na; anyathā tadvyapadeśopapatteḥ. asya śabdasyāyam artho 'bhidheya ity ayaṃ sambandho devadattenākhyāta iti manyamāno vyapadiśati — devadattenāyaṃ samākhyāta iti. anyathā hi tatsambandhapratītiḥ kutaḥ syāt? dṛṣṭaś cāyaṃ sambandhapratipattāv eva vyapadeśo yathā kaścid aprasiddhasamayo naikapuruṣamadhye caitraṃ paśyann api ayaṃ caitara ity apratipadyamānaḥ pṛcchati — ko 'tra caitra iti? tataḥ kaścit tasyāṅgulyādinirdeśamātraṃ karoti, tato 'sau aṅgulyādidarśanād eva samayaṃ pratipadya vyapadiśaty anenāyaṃ caitro mamākhyāta iti. na ca sambandhapratipattir indriyārthasannikarṣajā, tasmān na tadvyavacchedārtham avyapadeśyapadam.

[98,23]
aparas tv āha — gaur ityādijñāne saṃjñāviśiṣṭo 'rthaḥ pratibhāti viśeṣaṇaviśeṣyayoś caikajñānāvalambanatvam, tena tasyendriyārthasannikarṣajatvaṃ na yuktam. tathāpy abhyupagataṃ kaiścit, atas tannirākaraṇārtham āha — avyapadeśyam iti.

[99,3]
yady evam ānumānikasyāpi kasyacij jñānasya sannikarṣajatvaṃ kaiścid abhyupagataṃ tannirākaraṇārthaṃ kiṃ viśeṣaṇam? sannikarṣajatvam eveti cet, gaur ityādijñānanirākaraṇārtham api tadevāstu kim avyapadeśyapadeneti.

[99,6]
ye 'pi śabdādvaitanirākaraṇārtham avyapadeśyapadaṃ varṇayanti, tair api brahmādvaitādinirākaraṇārthaṃ viśeṣaṇāntaraṃ kartavyam, tulyayogakṣematvād iti.

{bhūṣaṇakāramate 'vyapadeśyapadaprayojanam}

[99,9]
kim idānīm anarthakam evāvyapadeśyapadam? nānarthakam, nirṇayavad viśiṣṭapratyakṣalakṣaṇārthatvāt. yat tan nirvikalpakaṃ pratyakṣaṃ tad anena lakṣyate. tad dhi sarvayogibhiḥ prārthyate, vikalpavataś cittasthiter asambhavāt. sarvamūlaṃ ca tat, tadabhāve 'nyapramāṇapravṛtter asambhavāt. na hi pratyakṣābhāve 'numānādeḥ pravṛttiḥ sambhavati. na ca nirvikalpakāpravṛttau savikalpakasya pravṛttiḥ, tasya saṃjñāsmṛtipūrvakatvāt. smṛtis tu tadarthadarśanād udbhūtā gaur ayam ityādijñānahetur na smṛtimātram, tasya sāmarthyānavadhāraṇāt. viśeṣaṇaviśeṣyatatsambandhānāṃ svarūpagrahaṇe hi paścād daṇḍītyādijñānam api bhavati, tasmān nirvikalpapūrvakam eva savikalpakam. evaṃ ca yat pratyakṣaṃ tat sarvaṃ savikalpakam eva pramāṇatvāt, anumānavad ity etad vādhitaviṣayatvād ayuktam iti. na nirvikalpakaṃ pramāṇaṃ vyavahārānimittatvāt, anadhyavasāyavad iti cet, na; asiddhatvāt. tathā hi — sarpakaṇṭakāder aparimitasyāniṣṭasyābhāvaṃ nirvikalpakapratyakṣeṇaiva paśyan nirāśaṃkaḥ pravarttate. tathābhāvātmakaṃ vāparimitam arthaṃ sakṛd dṛṣṭvā krameṇa smṛtinimittaṃ prāpya smṛtvā smṛtvānyasyāpi kathayatīdaṃ dṛṣṭam idaṃ na dṛṣṭam iti. na ca tad api darśanaṃ savikalpakam eva, tasya nīlam idam ity ākāreṇānutpatter iti. tad evaṃ pramāṇatvān nirvikalpakasya yuktaṃ lakṣaṇam, tadāha — avyapadeśyam iti. devadatta iti jñānaṃ daṇḍīti jñānam ity evamādi vyapadeśārhaṃ na bhavatīty arthaḥ.

[100,1]
savikalpam api pratyakṣam "pṛthivyādiguṇās tadarthā" ity anena "vyaktyākṛtijātayas tu padārthāḥ" ity anena ca leśataḥ sūcitam. pratyakṣaviṣayasya viśeṣyatvavācyatvapratipādanād adhigataviṣayasyāpi pramāṇatvābhyupagamāc ceti. atha vā vyavasāyātmakapadenaiva savikalpakam apy avaruddham iti samyag iti vaktavye yad avyabhicāri vyavasāyātmakam ity akṣaragauravaṃ karoti tenāsamyagjñānasya vyabhicāryavyavasāyabhedena dvaividhyam eva, na cāturvidhyam iti jñāpayati, etac ca prāg eva prapañcitam. avyabhicāri vyavasāyātmakaṃ yat taj jñānam eva prasiddham ato na jñānaṃ pṛthag vācyam, satyam, tathāpi kecid ajñānanivṛtteḥ pramāṇaphalatvam āhuḥ. tadāśaṅkāpanodanārthaṃ viśeṣyapratipattyarthaṃ ca pṛthagjñānam apadiṣṭam iti na doṣaḥ.

{pratyakṣasya dvaividhyakathanam}

[100,12]
tad evaṃ pratyakṣasya lakṣaṇam abhidhāya sūtrāvirodhena bhedajñāpanārtham idam ucyate — tad dvividhaṃ yogipratyakṣam ayogipratyakṣaṃ ceti. caśabdāt savikalpanirvikalpakabhedenāpi dvividham iti siddham. dvividhagrahaṇaṃ caturvidhanirākaraṇārthaṃ mānasarāgādipratyakṣayor asambhavāt.

{saugatasaṃmatamānasātmasaṃvedanayor nirākaraṇam}

[101,6]
paramate hi "svaviṣayānantaraviṣayasahakāriṇendriyajñānena janitaṃ jñānaṃ mānasam" pratyakṣam. sukhādīnāṃ svasaṃvedanam sukhādigrahaṇaṃ spaṣṭasaṃvedanapradarśanārtham, sarvajñānānām api svasaṃvedanam ity anena gṛhītaṃ tac caitad ubhayam api pratyakṣaṃ niṣpramāṇakatvān na yuktam. kṣaṇabhaṅganiṣedhāc ca mānasaṃ niṣiddham. svasaṃvedananiṣedhāt sukhāder abodhātmakatvāc ca rāgādisaṃvedanam api niṣiddham. manasaś cendriyatvān nendriyapratyakṣād anyapratyakṣam asti, tasmād etāvad eva yuktaṃ yogipratyakṣam ayogipratyakṣaṃ ceti.

{ayogipratyakṣanirūpaṇam}

[102,9]
yady api yogipratyakṣasyātiprakṛṣṭatvād ādāv uddeśas tathāpy ayogipratyakṣasiddhāv eva tadasmadādināvagamyata iti dṛṣṭāntasiddhyarthaṃ tatra tasmin pratyakṣasamudāye tāvad ādau nirdhāryāyogipratyakṣaṃ vyākhyāyate "prakāśadeśadharmādyanugrahādindriyārthasambandhaviśeṣeṇa sthūlārthagrāhakam" iti. prakāśaḥ pradīpādilakṣanaḥ cittasamādhānalakṣaṇaś ca deśaḥ purovartyādilakṣaṇaḥ. dharma iṣṭopalabdhau, aniṣṭopalabdhau tv adharmaḥ, anyad apy atrānuktaṃ nimitttaṃ yena vinārtho na gṛhyate tat sarvam ādigrahaṇād avagantavyam. tad evaṃ prakāśādilakṣaṇaṃ nimittam anugraho gṛhyate 'neneti kṛtvā tadanugrahād akṣaṃ sādhakatamam, sādhakatamatvaṃ cākṣasyārthena saha sannikarṣaviśeṣas tenopetaṃ tadindriyam arthagṛhītiṃ sādhayatīti.

[103,4]
nanu ca pradīpena paśyāmīti pradīpasyāpi sādhakatamatvaṃ pratīyate, na cātra bādhakaṃ kiṃcid asti, tat katham akṣam eva sādhakatamaṃ pradīpaś ca nimittam iti? satyam, kintu prādhānyāpekṣayākṣaṃ pratyakṣam uktam, prādhānyaṃ ca tatphalasya tadvyapadeśyatvaṃ yavāṅkurādivat. pradīpasyāpi sādhakatamatvam itaranimittānugrahāt, arthasambandha eva (sambandhānena) phalotpatteḥ, sambandha eva sādhakatamatvam ucyate. tad yathā — cakṣuḥsparśasaṃyogād anantaram eva ghaṭādidravyajñānam iti. yady api kvacid acaramasyāpi sambandhasya jñānahetutvam asti, tathāpi bāhulyād apekṣayaitad uktam. paramārthas tu yad eva caramaṃ tad evendriyādeḥ sādhakatamatvam iti 'tva' pratyayavācyam.

[103,13]
yadi tarhi sambandhaḥ sādhakatamatvam, tadā sarvātmanārthagrahaṇaprasaṅgaḥ, sarvātmanārthasya sambaddhatvād iti, na; kāraṇasya niyataviṣaye sāmarthyāt — na hi paraśuḥ sambaddhatvād eva vṛkṣavat taddharmānākāśādikaṃ cāpi chinatti, dhūmaś cāgnidharmān aśeṣān na gamayati. bhavata eva pakṣe dharmadharmiṇor abhedābhyupagamāt sarvātmanārthena janitasyārpitasvākārasya jñānasya sarvātmanārthaniścāyakatvaprasaṅgaḥ. so 'yam uṣṭralakuṭanyāyam anutiṣṭhan kathaṃ nopahāsaviṣayaḥ syād iti? dharmidharmāṇāṃ khalu bhede sati yasyaivendriyagrahaṇārthatvaṃ sa eva dharmo dharmī vā sambaddha indriyeṇa gṛhyate. yasya tu nendriyagrahaṇārhatvaṃ sa sambaddho 'pi na gṛhyate tadartham evoktaṃ sthūlārthagrāhakam iti.

{avayavinirāsaḥ}

[104,6]
nanu cāsthūlasyārthasya grāhakam, na tu jñānākārasya sthaulyam astīty ato na jñānātmakaṃ sthūlaṃ grāhyam iti (nanu ca) jñānād arthāntaraṃ sthūlaṃ sutarāṃ na sambhavati, tathā hi — na tāvad eko 'vayavī, tathā sati tasya pāṇyādikampe sarvakampaprāpteḥ, akampane vā calācalayoḥ pṛthaksiddhiprasaṅgāt, vastrodakavat. ekasya cāvaraṇe sarvasyāvaraṇaprasaṅgād abhedāt na vā kasyacid āvaraṇam ity avikalaṃ dṛśyeta. avayavasyāvaraṇaṃ nāvayavina ity abhyupagame 'py arddhāvaraṇe 'py anāvṛtatvāt prag ivāsya darśanaprasaṅgaḥ. avayavadarśanadvāreṇāvayavidarśanam ity asminn api pakṣe sarvathāvayavino 'pratipattiprasaṅgaḥ, sarvāvayavānāṃ draṣṭum aśakyavāt. katipayāvayavadarśanād avayavidarśane yadvad atrāvayavadarśane 'pi tathābhūtasyaiva darśanaprasaṅgaḥ. rakte caikasminn avayave yady avayavī raktas tadānyāvayavastho 'pi rakta eva dṛśyeta, no cet tadā sarvāvayavarāge 'py avayavyarakta evopalabhyeta. vṛttyanupapatteś cāvayavī nāsti, tathā hi — gavi śṛṅgam iti laukikam, śṛṅge gaur ity alaukikaṃ tato yady avayaviny avayavā varttante tadaikenaivāvayavenākhaṇḍasyāvayavino 'varuddhatvād anye avayavāḥ kva vartteran? na hi mūrttānām ekadeśāvasthānam asti. na cāvayavavyatirekeṇāvayavinaḥ pradeśabhedo 'sti, yenāvayavānām ekadeśatvaṃ na prasajyeta. ekadravyavṛttitve ca dravyasyābhyupagame yuktibādhāpi syāt. athāvayaveṣv avayavī vartata iti pakṣaḥ. tatrāpy ekasminn evāvayave yadi sarvātmanā varttate, tadānye 'vayavās tadanāśrayāḥ syuḥ; ekāśrayatve ca dravyasya sadotpattir avināśaś ca syāt. athaikadeśenaikatrāvayave varttate, na; tasyākhaṇḍasyāvayavavyatiriktadeśāsambhavāt. tadabhyupagame vā teṣv api deśeṣv anyair deśair vṛttir ity anavasthā syāt.

[106,3]
itaś ca nāsty avayavī, buddhyā vivecane 'nupalambhāt. na hi ayaṃ tantuḥ, ayaṃ tantuḥ — ity evaṃ buddhyā pṛthakkriyamāṇeṣv avayaveṣu tadanyo 'vayavī pratibhāti. etenāvayavadharmo 'vayavīty ayam api pakṣo nirastaḥ. tasmān nāsty eko 'vayavī yaḥ sthūlapratibhāsaviṣayaḥ syāt. nāpi paramāṇusamūha eva sthūlapratibhāsaviṣayaḥ, tasya paramāṇuvyatiriktasyāvayavinyāyenāpāstatvāt. paramāṇūnāṃ ca pratyekaṃ na sthūlatvamastīti, samuditānāmapi kathaṃ syāt? na hi pratyekam araktānāṃ samudāyāvasthāyāṃ raktākāratopalabhyate. marīcīnām udakākāratāvad bhrāntopalambhaḥ syāt.

[106,11]
athaivam ucyate — yadi sthūlaṃ jñānād arthāntaraṃ grāhyaṃ na sambhavati, sūkṣmam eva tarhi grāhyaṃ bhaviṣyatīti. tad apy asat, yataḥ —
	"ṣaṭkena yugapad yogāt paramāṇoḥ ṣaḍaṃśatā /
	ṣaṇṇām apy ekadeśatve piṇḍaḥ syād aṇumātrakaḥ //"
iti.

[107,1]
mūrtasya ca dikpravibhāgenāvaśyaṃ daśāṃśatayāpi bhavitavyam, na ca svarūpeṇānupalabhyamānasyāstitvaṃ śakyam abhidhātum. kiṃ cākāśavyatibhedād ākāśāsarvagatatvaṃ vety ato na paramāṇur apy asti, tasmān na bāhyaṃ grāhyam upapadyate. tad uktam —
	"nānyo 'nubhāvyo buddhyāsti tasyā nānubhavo 'paraḥ /
	grāhyagrāhakavaidhuryāt svayaṃ saiva prakāśate //"

[107,6]
	svavyatiriktagrāhyagrāhakavirahāt tadubhayākārā buddhiḥ svayam evātmasvarūpaprakāśikā prakāśavad iti samudāyārthaḥ. api ca — "sahopalambhaniyamād abhedo nīlataddhiyoḥ /"

[108,1]
na hi bhinnāvabhāsitve 'py arthāntaram evaṃ rūpaṃ nīlasyānubhavāt tayoḥ sahopalambhaniyamāt, dvicandrādidarśanavat. na hy anayor ekānupalambhe 'nyopalambho 'sti na caitat svabhāvabhede yuktam, pratibandhakāraṇābhāvāt.

[108,4]
atha paścād arthopalambhasya jñānāntareṇa saṃvedanam, tad apy ayuktam; yasmāt —
	"apratyakṣopalambhasya nārthadṛṣṭiḥ prasidhyati /"

[108,6]
na hi viṣayasattayā viṣayopalambhaḥ, kiṃ tarhi? tadupalambhasattayā, sā cāprāmāṇikī na sattānibandhanāṃs tadvyavahārān anuruṇaddhi. tadaprasiddhau viṣayasyāpy aprasiddhir iti sadvyavahārocchedaḥ syāt, na hi sad apy anupalambhyamānaṃ sad iti vyavaharttuṃ śakyate.

[108,10]
athārthasaṃvedanam anyena saṃvedanena saṃvedyate, tad api saṃvedanam asiddhasattākam asatkalpaṃ katham anyasya sādhakaṃ syāt? tatrāpi saṃvedanāntarānveṣaṇe 'navasthā syāt, tathā ca na kasyacid arthasya siddhir iti andhamūkaṃ jagat syāt. kvacin niṣṭhābhyupagame ca svayam ātmānaṃ viṣayākāraṃ yugapadupalabhata iti tad anye 'pi tathā bhavantu, viśeṣahetvabhāvāt. tatsiddhaḥ sahopalambhaḥ, tasmāt sahopalambhād abhedo 'rthataddhiyor iti. evaṃ ca nīlopalambha iti nīlasvabhāvopalambha ity etāvad uktaṃ bhavati — anādivāsanāvaśād buddhir evānekākārotpadyamānā saṃvedyate svapnabuddhivad iti. api ca —
	dhiyo nīlādirūpatve bāhyo 'rthaḥ kiṃnibandhanaḥ /
	dhiyo 'nīlādirūpatve bāhyo 'rthaḥ kiṃnibandhanaḥ //

[108,20]
yady ayaṃ nīlākāro buddher eva dharmas tadātmabhūto 'vabhāsate, tatas tadvyatirikto nīlādir artho 'stīti na kiṃcid pramāṇam. atha nāyaṃ buddher ākāra iṣyate, tathāpi sā nirākārānyathākārā vā buddhiḥ kathaṃ nīlādeḥ sādhikā syāt? na hi pratibandham antareṇārthāntarād arthāntarasya siddhiḥ, atiprasaṅgāt. tadutpattipratibandhe tu nayanādṛṣṭādīnām api viṣayabhāvaḥ syāt. svākārānarpakatve janakatvaviśeṣasyāpy asiddheḥ. kathaṃ janakatvāviśeṣe 'pi karmakārakatvam? svaviṣayajñānajanakatvaṃ vā tasyaiva? ucyate — ye 'py ekasāmagryadhīnatvaṃ pratibandham āśritya samānakālayor eva grāhyagrāhakabhāvam icchanti, tanmate 'pi nayanādṛṣṭādīnāṃ tad ekasāmagryadhīnānāṃ grāhyatvaṃ prasajyate viśeṣābhāvāt.

[109,1]
athārthākāratvaṃ viśeṣas tathāpi bāhyārthaḥ kiṃnibandhanaḥ? ekaḥ khalv ayaṃ nīlākāra upalabhyate, sa jñānātmaiveṣṭaḥ taddvitīyas tv ākāro na dṛśyate, so 'dṛśyamānaḥ kathaṃ bāhyatvenāvatiṣṭheta? vyāptyasiddher anumānagamyo 'pi na sambhavati.
anye tv evaṃ paṭhanti —
	"dhiyo nīlādirūpatve bāhyo 'rthaḥ kiṃpramāṇakaḥ /
	dhiyo 'nīlādirūpatve sa tasyānubhavaḥ katham //"

[109,7]
atrāpy ayaṃ tātparyārthaḥ — buddher nirākāratve pratikarmavyavasthānupapattiḥ, sākāratve ca bāhyo 'rtho 'pramāṇaka iti. atha brūyād arthākāro grāhyatvenaiva pratīyate, bodhākāras tu grāhakatvenaiveti. katham anayor aikyam? ekatve hi vyatyayenāpi tayoḥ pratibhāsaḥ syād iti, naitad asti; anādyupaplavavāsanāsāmarthyād evaṃ pratītivyavasthopapatteḥ. tad uktam —
	"avedyavedakākārā yathā bhrāntair nirīkṣyate /
	vibhaktalakṣaṇā grāhyagrāhakākāraviplavā //
	tathākṛtavyavastheyaṃ keśādijñānabhedavat /
	yadā tadā na saṃcodyagrāhyagrāhakalakṣaṇā //" iti.

[109,16]
asyārthaḥ — svarūpeṇāvidyamānavedyavedakākārāpi buddhir yathā bhrāntair vyavahartṛbhir nirīkṣyate, tathaiva kṛtavyavastheyaṃ vyavahriyate. tais tu bhrāntair iyaṃ vibhaktalakṣaṇagrāhyagrāhakākāraviplavā nirīkṣyate. vibhaktalakṣanāv iva grāhyagrāhakākārāv eva viplavo yasyāḥ sā tathoktā, kim iva? keśādijñānabhedavat. yathā timirādyupaplutākṣāṇām avidyamānā eva keśādayo bodhāt bhinnā iva pratibhānti, tadvan nīlādayo 'pīti. yadāyam avidyānibandhana eva buddheḥ pravibhāgaḥ, tadā evaṃ na saṃcodyagrāhyagrāhakalakṣaṇā — saṃcodye paryanuyojye, grāhyagrāhakalakṣaṇe yasyāḥ sā tathā na bhavati. na hy avidyāsamāropitākāraḥ paryanuyogam arhatīti. tad evaṃ buddhivyatiriktagrāhyagrāhakāsambhavāt, buddhir evānādivāsanāvaśād anekākārāvabhāsate tasmād ayuktam uktam — sthūlārthagrāhakam iti.

{avayavinas tatsthaulyādīnāṃ ca samarthanam}

[109,27]
atra pratividhīyate — yat tāvan nāsty eko 'vayavī, tasya pāṇyādikampe sarvakampaprāpter iti, tad ayuktam; vyāpter asiddhatvāt. na hi yasya pāṇyādikampe sarvakampaprāptiḥ, tasyābhāva ity evaṃ vyāptiḥ kvacid gṛhītā. nāpi yasya sattvam, tasya na pāṇyādikampe sarvakampaprāptir ity evaṃ vyāptiḥ pareṇa dṛṣṭā, na ca dṛṣṭāntābhāve svapakṣasiddhau parapakṣanirākaraṇe vā kvacid dhetoḥ sāmarthyaṃ dṛṣṭam. prasaṅgo 'py ubhayor vyāptisiddhāv ātmānaṃ labhate, prabhāpradīpaprasaṅgavat. akampane vā calācalayoḥ pṛthaksiddhiprasaṅga ity api bāhyārthāsambhave 'nupapannam. na hy evaṃ kaścid anunmattaḥ pratyavatiṣṭhate — nāsty eko vandhyāputras tasya pāṇyādikampe sarvakampaprāpteḥ, akampane vā calācalayoḥ pṛthaksiddhiprasaṅgaḥ; khapuṣpakharaśṛṅgavad iti. calācalayor ekatvavirodhād ekatvam abhyupagacchatāvayavinaś calatvam eva sarvātmanābhyupagantavyam. calācalatvam abhyupagacchatā caikatvaṃ nābhyupagantavyam ity ayaṃ prasaṅgārtha iti cen na, vaiyarthyāt. na hi naiyāyiko vaiśeṣiko vā kaścid ekasyāvayavinaś calācalatvam abhyupagacchati, yaṃ pratyayaṃ prasaṅgo 'rthavān bhavet.

[110,12]
nanv ekāvayavakampane 'py anyāvayavānām akampanād asti calācalatvam, tena bhedasiddhiḥ. tataḥ kim aniṣṭam? yadi nāmāvayavānāṃ calācalatvena bhedaḥ tato 'rthāntarasyāvayavinaḥ kim āyātam? yadā khalv avayavinaś calatvam utpadyate tadāvayavasya kasyacid acalatve 'pi na tasyācalatvam. yadā tu notpadyate tadāvayavasya calatve 'pi nāvayavinaś calatvam. tayor avayavāvayavicalanayor bhinnasāmagrījanyatvena yugapadutpattiniyamāyogāt. ardhāvayavacalanakāle tarhi kim avayavinaś calatvam asti vā na veti na vidmaḥ, tathā pratyayasyobhayathāpi sambhavāt. tathā niścale 'pi calatsv āśreyeṣu dṛśyamāneṣu calanapratyayo rūpādiṣv ivopapadyate, calaty api niścalāvayavasamavāyanimittena calanasyāgrahaṇān niścalapratyayaḥ sambhavati, dūrādinimittād agṛhītacalanavat. na caivaṃ sarvatrānāśvāsaḥ, saṃśayanimittānupalabdhau tanniścayopapatteḥ. anyathā hi calācalavyavahārasya nirmūlataiva syād iti.

[111,6]
atha vā saṃyogavac calanasyāpi pradeśavṛttitvaṃ tenaikasyāpi calācalapratyayaviṣayatvaṃ na virudhyate, dhāvati puruṣe calanasyāpradeśavṛttitvopalambhād ayuktyam iti cet, evaṃ tarhi vastrodakādisaṃyogasyāpradeśavṛttitvopalambhāt saṃyogasyāpi pradeśavṛttitvam ayuktam.

[111,10]
tatrodakādinā sarvāvayavasaṃyogaiḥ saha vastrādeḥ saṃyogopalambhād apradeśavṛttyabhimāna iti cet, samānam atrāpi sarvāvayavacalanaiḥ sahāvayavinaś calanopalambhād apradeśavṛttyabhimāna eveti kuḍyādināṅgulisaṃyoge śarīrasyāpi saṃyogo 'sti, na tu hastacalane 'pi śarīrasya calanam ity atra viśeṣaniścaye pramāṇaṃ na paśyāmaḥ, prakriyāmātrāt tu sarvavādasiddhiḥ syāt. tasmāc calanasyāpi pradeśavṛttitvād ekasminn avayavini saṃyogopalambhānupalambhavac calanasyāpy upalambhānupalambhāv aviruddhāv iti. etena vṛtānāvṛtatvaṃ prayuktam. na vāvayavyupalambhe 'vayavopalambho 'vayavākṣasannikarṣo vā kāraṇaṃ yenārdhatribhāgādyavayavāvaraṇe 'vayavino 'py agrahaṇam, kiṃ tarhi? tatsannikarṣo 'śeṣasahakārisahitaḥ, sa ca tadupalambhānumeyas tadanupalambhena tu sahakāryasamagrataivānumīyate.

[111,20]
ardhāvaraṇe 'py avikalo 'vayavī kin na dṛśyata iti cet, na; abhinnātmanas tasyāvikalasyaiva dṛṣṭatvāt tasmiṃs tathāvayave dṛṣṭe 'vayavādiviśeṣāviśeṣāpekṣayā sandeho 'py aviruddhaḥ tadavayavādyupalambhānāṃ cāvayavyupalambhasya ca pratiniyatakāraṇatvān na sahabhāvaniyamaḥ, tasmād avayavānupalambhe 'py avayavī gṛhyata iti.

[111,24]
yad apy uktam — rakte caikasminn ityādi. tad apy ayuktam, na hy avayavaraktāraktatābhyām avayavinas tathābhāvas tasya tebhyo 'rthāntaratvāt, api tv avayavina eva raktadravyasaṃyogo raktatā tadabhāvaś cāraktateti saṃyogasya cāvyāpyavṛttitvena raktatāraktatvam apy ekasyāvayavino na virudhyate. katham ekasyāvyāptir iti cet, na; saṃyogasyaiva hy evaṃ dharmo yena yatra yatrāvayave sambaddho 'vayavī dṛśyate tatra tatra rūpādivat tadupalambhakāraṇāvaiguṇye 'pi saṃyogo nopalabhyate. tathā yatra yatrākāśam asti tatra tatra na karṇaśaṣkulyākāśasaṃyogenāvacchidyate, sarvaśabdānāṃ tatsamavāyenaikaśrotraviṣayaprasaṅgāt. ata eva śabdasyāpi na vyāpyavṛttitvam, kvacid utpannasyāpi sarvaśrotraviṣayatvaprasaṅgāt. evaṃ dharmakatvaṃ saṃyogaśabdādīnāṃ pradeśavṛttitvaśabdenāpi vyavahriyate na punar ākāśāder akhaṇḍasya pradeśo 'sti. yady apy avayavino 'vayavaḥ pradeśo 'sti, tathāpi na tatrāvayavisaṃyogo varttate, sarvasyāpy avayavinaḥ saṃyogānāśrayatvaprasaṅgāt. paramāṇos tu pradeśābhāvāt saṃyogo na syāt. tataś ca śarīrādyanutpattau sarvasyāgrahaṇaprasaṅgaḥ, tasmād yathā tvanmate nirvikalpena jñānena tad eva savikalpakaṃ jñānam ātmasadṛśaṃ kathaṃcid utpāditaṃ kathaṃcin nety abhinnasyaivāṃśaḥ parikalpyate, tathā saṃyogādyādhārasyāpīty aduṣṭaṃ saṃyogādeḥ pradeśavṛttitvam. tasmād ekasyāpi raktāraktatvam aviruddham iti.

{citrarūpānupapattiḥ}

[112,13]
yas tarhi raktāraktair evāvayavair avayavī niṣpāditas tasya kiṃ rūpam iti? viśeṣānārambhād anirdeśyam eva viśeṣato viruddhaviśeṣāṇāṃ kāraṇarūpāṇāṃ viśeṣārambhe tu virodho na sāmānyārambhe nīlapītādiṣu sarvatra rūpātmanaḥ sambhavāt nīlādiviśeṣarahitam api rūpam utpannam ity avayavidarśanād evāvagamyate nīrūpadravyasya darśanāyogād anyarūpeṇānyadarśane cātiprasaṅgāt. tasmād viśeṣato 'nirdeśyaṃ rūpamātram eva tatotpannam iti, citrapratibhāsas tu tatra citrāvayavasambandhāt sphaṭike nīlādipratibhāsanavat. yady evaṃ dvyaṇukarūpam api viruddhaviśeṣarūpārambhād anirdeśyaṃ prāptaṃ tataś ca tatpūrvakasya sarvasyāpy avayavirūpasyānirdeśyatvaṃ syāt tataḥ pararūpaviśeṣasyātīndriyatvād rūpaviśeṣanirdeśoccheda eva syād iti.

{citrarūpopapādanam}

[113,2]
naitad evam, sarvārambhasyādṛṣṭāyattatvād adṛṣṭasya ca puruṣārthopayogikāryārambhakatvāt, tathārambhe tu na puruṣārthopayoga iti na, sarvatra tathārambhe rūpaviśeṣopalambhavirodhāc ceti. atha vā citram eva tadrūpam utpannaṃ tathaivābādhitapratibhāsāt. ekaṃ tac citraṃ ceti virodhād ayuktam iti cet, na; ekasyāpy anekanīlatvādidharmādhikaraṇatvena citrapratibhāsaviṣayatvasambhavāt; yathā gairikādyanekavarṇasambaddhaṃ vastraṃ citram iti pratīyate. nīlatvādijātīnāṃ viruddhatvād ekatrasamavāyo na yukta iti cet, na; virodhasyāsiddhatvāt. anyatra sahādarśanāt tatsiddhir iti cet, na; nīlatvotpalatvayor api virodhaprasaṅgāt. tayor ekatra darśanād avirodha iti cet, samānam etat. yuktyāpi bhinnajātīyarūpārabdhasyāvayavirūpasyānekajātyadhikaraṇatvaṃ sambhāvyate, avayavarūpāṇāṃ niyamenāvayavini samānajātīyarūpārambhakatvadarśanād iti. paramate 'py anekavāsanākhacitaṃ jñānaṃ citram ity astūdāharaṇam. jātibhedā eva hi vyāvṛttibhedaśaktibhedaśabdābhyām abhilapyante. teṣām āśrayebhyo 'nyatvam ananyatvaṃ veti vivādāntaram etat. tasmād anekajātyadhikaraṇam ekaṃ rūpaṃ vicitram. tac ca tathābhūtam api yadā kutaścin nimittād anekajātyadarśanād ekaikenaiva jātiviśeṣeṇa viśiṣṭaṃ gṛhyate, tadā śuklam iti vā raktam iti vā gṛhyate na citram iti. yathā dhāraṇirūpam. atha śuklam iti raktam iti vāvayavirūpam eva gṛhyate. avayavirūpasya tu citram iti grahaṇakāla eva pratyakṣatvam iṣyate. evam astu nātra nirbandho 'smākam, śākyoktadūṣaṇaparihārasya sarvathopapatteḥ.

[113,21]
ye tv avayavinaṃ nābhyupagacchanti, tair api citrādipratibhāsasya viṣayo vaktavyaḥ, paramāṇuvilakṣaṇāvayavaviṣayābhyupagame sa evāvayavyabhyupagato bhavati. paramāṇūnāṃ tv atīndriyatvān nākṣaviṣayatvaṃ viṣayalakṣaṇarahitatvāc ca, svākārajñānajanakatvaṃ hi viṣayalakṣaṇaṃ tair iṣṭam. na ca paramāṇūnāṃ svākārajanakatvam asti, sarvatra sthūlādyākārasyaiva saṃvedanāt. vilakṣaṇākārajanakasyāpi viṣayabhāve cakṣurāder api viṣayatvaṃ syāt.

[114,6]
atha nīlādyākārārpakatvaṃ paramāṇūnām asti tadvaśenaiva viṣayatvam, tad ayuktam; yato nīlādyākāraḥ sthūlādyātmakatvenaiva saṃvedyate, nānyo 'saṃśliṣṭaparamāṇvātmako nīlādyākāraḥ pratibhāti. kutaś cāyaṃ viśeṣo 'vadhāryate nīlādyākārasyaiva bāhyopādānatvaṃ na sthūlādyākārasyeti? na hy ākāravādinā sthūlādyākāravan nīlādyākāro 'pi jñānasthād ākārād arthāntarabhūto dṛṣṭaḥ. tat kathaṃ pratyakṣānupalambhābhyām arthaviśeṣatadākārayor hetuphalabhāvo vyavasthāpyate? arthāpattyā tu sthūlākārasyāpi bāhyopādānatvasiddhiḥ, samānayogakṣematvād iti. bahavaḥ sanniviṣṭāḥ paramāṇava eva sthūlatvenāvabhāsanta iti cet, na; uktatvāt. pratyekam asaṃcitāsthūleṣu paramāṇuṣu tathākāraṃ jñānaṃ bhrāntam eva syāt. api ca te bahavaḥ paramāṇavaḥ kim ekam evākāram arpayanti? uta pratiparamāṇu bhinnam iti? yady ekam evākāraṃ jñāne 'rpayanti, tadā pratyakṣasyāpi sādhāraṇākāragrāhakatvena sāmānyaviṣayatvaṃ prāptam, bhrāntatvaṃ ca pratyekaṃ bhinnākārāṇām ekākāreṇa grahaṇāt. citrapratibhāsaś ca na syāt, na hy ekākārasya citratā nāma. atha pratiparamāṇubhinnākāraṃ jñānam, tad apy ayuktam; abhinnajñānasyākārabhedāsambhavāt. ākārabhede hi jñānasyāpi bhedaḥ syāt, tādātmyaviparyayo vā, gatyantarābhāvād iti. iṣṭa evākārabhede jñānabheda iti cet, na; anubhavavirodhāt. ekam eva stambhādijñānam anubhūyate na pratiparamāṇu bhinnāny aparasaṃkhyātāni jñānānīti. ekaikākāraparyavasitatve ca jñānānāṃ bhinnasantānajñānānām iva parasparāsaṃviditākāratvāt kathaṃ bahuṣv api sthūlādyākāratvena pratipattir iṣyate?

[115,1]
atha naiva bāhyo 'rtho 'stīti sarvatra buddhir eva tadākārāvabhāsata iti, tad apy ayuktam; buddhir apy ekā satī kathaṃ citrākārā bhavet? abhinnātmanaś citratvābhyupagame, khalv avayavinā ko 'parādhaḥ kṛto, yenāsau sarvalokaprasiddho 'pi nirākriyate?

[115,4]
atha nābhinnātmanaś citrākārateṣyate, kintu pratiniyatākāraṃ yugapadutpannam anekaṃ vijñānaṃ citram ity ucyata iti, tad api na yuktam; svasaṃvedananiṣṭhatvenaikasyaivākārasyānubhavān na jātu jñānaṃ jñānāntarākāram anubhavati. ananubhave ca yugapad anekākārajñānotpādakasya kathaṃ citratvaṃ bhinnasantānānekākārajñānavat? atha tair ekasantānodbhavair eko vikalpaś citrākārādhyavasāyī janyata iti, na; spaṣṭāvabhāsino 'pi citrajñānasya darśanāt. na ca vikalpasya spaṣṭāvabhāsitvaṃ bhavadbhir iṣṭam. vikalpo 'pi yady ekākāraḥ, tadā kathaṃ citrākārādhyavasāyī? bhinnākāraś cet katham abhinnasya bhinnākārateti? vāsanāprapañco 'py anenaiva nirastaḥ.

[115,12]
atha yugapadutpannānekajñānānām ekopādānajanyatvenānyonyasaṃvedyatvam iṣyate, tenānekākāropalambha eva citrapratibhāsa iti. naitad asti, yadi hi jñānaṃ jñānāntarākāraṃ svīkurvad upalabhyate, tataḥ katham ekākāraṃ tadākārarahitaṃ ca? kathaṃ tatrāsya saṃvedanam? tadvad arthasyāpi syāt. atadātmabhūtaś ced ākāraḥ saṃvedyate niṣprāmāṇiky evākārakalpanā syād iti.

{citrādvaitasiddhiḥ}

[115,18]
astu tarhi citrādvaitam. na caivaṃ bāhyam, tasya vivecyamānasya bhinnātmano 'sambhavāt. na ca jñānasyāpi vivecanaṃ sambhavati, na hi jñānena svayam ātmā vivicyate, tasyābhinnātmasvarūpasyaiva vedanāt. nāpi jñānāntareṇa, tasyāpi svātmasaṃvedanamātratvāt. atha pūrvajñānākārād apratibhāsamānād idānīṃ kevalaḥ pratibhāsamāno 'nya iti vivecanam, na, pūrvasya parokṣatvenāsaṃvedanāt. tadapratītau ca tato 'haṃ bhinnam iti kathaṃ pratipadyate? atha smṛtyā jñāyate, na, smṛter apramāṇatvāt. anubhavajanyatvena pramāṇam eveti cet, na; tajjanyatve pramāṇābhāvāt. na hy anubhavam aviditvaiva smṛtiḥ 'anubhavād aham utpannā' — iti jānāti. anubhavavedane tv anubhava eva syān na smṛtir iti. etenānumānādijñānaṃ nirastam, tasyāpi svasaṃvinniṣṭhatvān nānyasaṃvedane sāmarthyam asti. anyavedane hi tadākārāpattau tad eva syād iti. tasmād aśakyavivecanatvād grāhyagrāhakanīlādyākāracitrabuddhir ekaiveti siddhaṃ citrādvaitam. pramāṇatvenetthaṃ svabhāvasyopalambhād virodho 'pi nāstīti.

{citrādvaitanirāsaḥ}

[116,7]
atrocyate — saṃkhyaikāntāsiddhiḥ kāraṇānupapattyupapattibhyām ity anenaiva sūtreṇa sarvasyāpy advaitavādasya nirastatvād anupapattis tathā caitad uttaratra prapañcayiṣyāmaḥ. kintv etāvad iha paryanuyujyate — yadi citrādvaitavāda evābhipreto bhavataḥ, tadā kim arthaṃ vedanirākaraṇe mahāprayāsaḥ? tatrāpi hi bodhasvabhāva eka evātmā viśvākāra iti paramārthaḥ. tathā ca "sarvaṃ khalv idaṃ brahma" iti, "jñānaghana evāyaṃ puruṣaḥ" iti, "ekam evedaṃ na dvitīyam" iti ca śrutiḥ. etasyaiva vedārthasya niścayārtham idaṃ śāstram ity evam eva bhavato 'pi vaktuṃ yuktam. śārīrakādiśāstrakāravat na tu tadaprāmāṇyaṃ vaktuṃ nyāyyam. tadabhinnārthatvena tvacchāstrasyāpy aprāmāṇyaprasaṅgād iti. syād etat —

[117,3]
citrākāratāpi pratipattum aśakyatvād avāstavī eva, tathā hi — svasaṃviditaṃ jñānaṃ svasaṃvedanākāravedana eva nimagnatvād nākārāntaravedanam. tadvedane 'pi ko virodha iti cet, svarūpapararūpāsambhava eva. tad dhi vedanaṃ svarūpeṇākārāntaraṃ vettīti na yuktam, svarūpasya svātmani vyavasthānāt. svarūpe niviṣṭaṃ yadrūpaṃ tat svābhimukham eva kathaṃ paraṃ vetti? anyābhimukhaṃ tad iti cet, tena tarhi svātmā na pratīyate, tataḥ santānāntaravedanavan na dvayapratītiḥ. yasya tadābhimukhyadvayaṃ sa eka eveti cet, dvayam etad iti kaḥ pratipattimān? sa eveti cet punar ābhimukhyadvayaṃ svasaṃvedanaṃ ca tṛtīyaṃ prasajyate. tatas trayavedane 'para ātmābhyupagantavyaḥ, tasyābhimukhyatrayaṃ svasaṃvedanaṃ ca caturthaṃ prasajyate. punar aparaḥ punar apara iti mahaty anarthaparaṃparā syāt. tasmād ekam eva vedanaṃ tatra bhedāvabhāsa upaplava eva iti. jñānam api svarūpeṇāpratipannam asad eveti śūnyataivāvaśiṣyate. na hi tadanyāpratipatrā tadrūpaparāvṛttaṃ śakyaṃ pratipattum. na cāvedanād vyāvṛttatvānavagamavedanam iti vyavasthāpayituṃ śakyam iti. tad uktam —
	"idaṃ vastubalāyātaṃ yad vadanti vipaścitaḥ /
	yathā yathārthāś cintyante viśīryante tathā tathā //" iti.

[117,19]
yadi svayam evārthānām etad abhipretaṃ yad vicāryamāṇo nivartata iti. tataḥ kim atra vayaṃ kurmaḥ? na cāvicāritaṃ vastu nyāyavādinā pratibhāsamātreṇābhyupagantuṃ yuktam, svapnādyarthasyāpy abhyupagamaprasaṅgād iti. kathaṃ tarhi parapakṣavyudāsena pratyakṣādisvarūpapratipādanam? uktam atra sāṃvyāvahārikasyetyādi. tasmād iha sarvadharmaśūnyaṃ pratibhāsamātram advaitaṃ na brahmādvaitāditulyam iti.

[118,5]
tad etad apy ayuktam, yato vede 'pi ekam evedam ity avadhāraṇāt, na citratvaṃ vastutaḥ pariṇāmitvaṃ vābhipretam. yathā bhavatāṃ sāṃvyāvahārikamātreṇa sākāratvakṣaṇikatvādayo dharmā uktās tathā vede 'pi nityatvavyāpakatvādayo dharmā iti. yathā ca bhavatānyavyāvṛttimukhena cādvaitam uktaṃ tathā vede 'py agandham arasam arūpam ityādinoktam iti. atha na kiṃcid apy astīti śūnyam abhipretam, tad ayuktam, svavacanoccāraṇavirodhāt. upaplava evoccāraṇam iti cet, tathāpi yena yac copaplūyate, tad asty eva. anyathā hi tamo 'kāśyam evedaṃ sarvaṃ syād iti. yadi nāmāsti kiṃcit tataḥ kim? nanu vedanirākaraṇaṃ na karttavyam, tatrāpi vidyāvidyayoḥ pratipādanāt. atha vede 'nyanirākaraṇenādvaitaṃ pratītam, atra punar anyan na vidhīyate na pratiṣidhyate, api tu bhedapratibhāsasya mithyātvapratipādanād evādvaitam iti. tad ayuktam, yāvad dhi bhedo na pratiṣidhyate tāvat tatpratibhāsasya kathaṃ mithyātvapratipādanam? nanu parāmarśād eva bhedavedanam atathyam, tathā hi — svaparavedanaṃ yadi bhedavedanam, tadā svasaṃvedanaṃ paravedanaṃ cety uktaṃ syāt, tathā ca svasaṃvedanaṃ svātmaniṣṭhaṃ paravedanam api parasya svātmaniṣṭham iti naikam api bhedavedanam. atha nīlapītādivedanaṃ bhedavedanam, tad apy asat, yato nīlavedanaṃ nīlātmaniṣṭhaṃ pītavedanaṃ pītātmaniṣṭham iti sarvaṃ vedanaṃ svasaṃvedanam eveti kim atra bhedavedanam? athānekanīlādyarthaviṣayam ekaṃ vedanaṃ bhedavedanam, tathāpi tad eva nīlavedanaṃ tad eva pītavedanam ity abhinnavedanasyaiva paryāyābhidhānamātraṃ syāt. na cābhinnavedanād bhinnavyavasthā yuktā, atiprasaṅgāt. tasmān na bhedapraibhāsaḥ samyag iti.

[118,24]
tad etad ākāśacarvaṇam iva saugatābhidhānam asambaddham eva pratibhāti. tathā hi — bhedapratibhāsas tāvat sarveṣāṃ bhavati, tasyāsatyatā kutaḥ pratīyate — kiṃ tata eva pratibhāsād? uta pratibhāsāntarād iti? tata eveti, na yuktam, tasya bhedaviṣayatvāt. na hi bhinnā ete 'rthā iti pratibhāsaḥ svātmano 'satyatāṃ niścinoti, tanniścaye hi viparyayāt pravṛttir na syāt. atha jñānāntareṇāsatyatvaṃ niścīyate, tad api jñānāntaraṃ svasaṃvedananiyataṃ katham anyasyāsatyatvaṃ vetti? athobhayaviṣayaṃ kathaṃ na bhedāvagatiḥ? ubhayaviṣayatve 'pi na bhedāvagatir iti svavacanavirodhaḥ. parābhyupagamenābhidhānād avirodha iti cet, sa parābhyupagamaḥ kiṃ svābhyupagamābhedenāvagataḥ? atha bhedeneti? yady abhedenāvagataḥ, tadāsau svābhyupagama eva syāt. atha bhedenāvagataḥ, tadavastha eva virodhaḥ. lokavyavahārānuvāda eṣa iti cet, na; sa khalu lokavyavahāraḥ tattvadṛṣṭer arthāntaram? anarthāntaraṃ veti? yadi nārthāntaram, tatas tattvadṛṣṭir eva lokavyavahāraḥ, tatas tadvyavahārād eva bhedasiddhiḥ. atha tattvadṛṣṭer arthāntaraṃ lokavyavahāraḥ, tataḥ kathaṃ na bhedaḥ? upaplava eṣa iti cet, so 'pi tattvadarśanād bhinnaḥ? athābhinnaḥ iti? pūrvavat prasaṅgaḥ.

[119,15]
sāṃvṛto 'sti bheda ity api na yuktam, saṃvṛtir api tattvadṛṣṭer anyānanyā vā? ity anivṛttaḥ prasaṅgaḥ. tasmād advaitavādināṃ varaṃ maunaṃ jyāyaḥ. punar apy advaitaṃ vistareṇa nirākariṣyāmaḥ.

{svasaṃvedanatānirāsaḥ}

[119,19]
svasaṃvedanavādī tāvad anuyujyate — vedyavedanabhedādhyavasāyasya mithyātvaṃ kena niścīyate? na tāvat tenaiva, tasya bhedaniścayarūpatvāt. nāpi jñānāntareṇa, jñānasya jñānāntaraviṣayatvānabhyupagamāt, abhyupagame vā grāhyagrāhakavaidhuryād ity ayaṃ hetur asiddhaḥ syāt. atha bhrāntyā jñānasya jñānāntaraviṣayatvam, na; bhrānter apramāṇatvāt. etac cānumāne pratipādayiṣyāmaḥ.

[119,24]
kā ceyaṃ bhrāntiḥ — kiṃ svākāragrahaṇamātram? kiṃ vānyatra svākārāropaṇam? uta svātmany anyākārāropaṇam iti? na tāvat svākāragrahaṇamātraṃ bhrāntiḥ, sarvajñānānāṃ bhrāntatvaprasaṅgāt. nāpy anyatra svākārāropaṇaṃ bhrāntiḥ, tad anyasminn adṛṣṭe svākārāropaṇāsambhavāt. na hi sarvathānupalabdhe 'rthe kasyacid ākārasyāropaṇaṃ dṛṣṭam. atha svātmany anyākārāropaṇaṃ bhrāntiḥ, tatrāpi kiṃ dṛṣṭākārāropaṇam? athādṛṣṭākārāropaṇam iti? dṛṣṭākārāropaṇaṃ tāvan na yuktam, mithyākārasyādṛṣṭatvāt. na hi bhavatāṃ mate grāhyagrāhakabhedādhyavasāyasya mithyātvaṃ kvacid adhyakṣeṇopalabdhaṃ yadākārāropaṇaṃ jñānāntare syāt. athādṛṣṭākārāropaṇam, tan na; adṛṣṭākārāropaṇādarśanāt. sarvatra hi bhrāntau dṛṣṭasyaiva pītādyākārasya saṃkhādāv āropaṇaṃ dṛśyate. candrādiṣv api dvitvādidharmasyānyatra dṛṣṭasyaivāropaṇam iti. yadi cādṛṣṭākārāropaṇaṃ bhrāntiḥ, tadā sā dvicandrādibhrāntivat tadākārāvisaṃvādinī na syāt. tataś ca grāhyagrāhakabhedādhyavasāyasya mithyātvajñānam apramāṇam eva syāt. tadaprāmāṇye ca grāhyagrāhakabhedādhyavasāyaḥ samyag eveti. bāhyārthabhrāntāv api sarvathānupalabdhau bāhyārthākāraḥ katham āropyate? na hi rājakośaratnaviśeṣākāro 'taddarśinā kvacid āropito dṛśyate. api ca bhrāntau bāhyārthākāraḥ kiṃ jñānāntareṇāropyate? atha saiva tadākāreti? jñānāntareṇa tāvan nāropyate, tadaviṣayatvāt, na hy aviṣaye rasādiṣv iva cakṣuṣā kaścid ākāraḥ kenacid āropyate. na ca tvanmate jñānaṃ jñānāntarasya viṣayaḥ. atha bhrāntir eva tadākāreti, na; abhinnātmano bhinnānekākāravirodhāt. athāvidyamānaivānekākāratāvabhāti, na; sarvaśūnyatāvakāśaprasaṅgāt. tatra ca doṣa uktaḥ. asatkhyātivādaś ca syāt. sa ca bhavataḥ svakṛtāntavirodhī. athānekākāratvaṃ jñānasyaiva svabhāva iṣyate, na cātmīyenaiva svarūpeṇa kasyacid virodha iti. nanv evaṃ tarhi kiṃ samastamaryādātikrameṇa? varaṃ bāhyārthasyaiva tadrūpam iṣyatām. tadabhyupagame hi na lokavirodho na yuktivirodha iti. na hi dharmadharmiṇor ekatvam abhyupagacchataikasyānekākāratvavirodhaḥ parihartuṃ śakyate. sarvajagatsvabhāvābhyupagame 'py ekasya virodhābhāvaprasaṅgāt. tasmād anekadharmādhikaraṇam ekam evāvayavino rūpam ity abhyupagame na kaścid virodho 'sti.

{na vivecanād abhāvo 'vayavinaḥ}

[121,2]
yac cedam uktaṃ dhiyā vivicyamānasya bāhyasyāsambhavāt, na tu jñānasya vivecanaṃ sambhavatīti, tad aparyālocitābhidhānam; svasaṃvedanapakṣe hi jñānaṃ tāvad upalabdhiyogyatvāt kadācid vivecayituṃ śakyate. bāhyaṃ punar atyantānupalambhasvabhāvaṃ kathaṃ vivecyate? na hy adṛṣṭvā rājāntaḥpurābharaṇādikaṃ vivecayituṃ śakyate. jñānākākārasya bāhyatvenābhimatasya dṛśyatvād vivecanopapattir iti cet, kiṃ tadvivecanāt tasyaivābhāvo 'thānyasyeti? tasyaiveti na yuktam, jñānasya nirākāratvaprasaṅgāt. tataś ca citraikatvavirodhaḥ. nāpy anyasyābhāvaḥ, anyavivecane hy anyābhāvasiddhau trailokyābhāvaḥ syāt. atha tasyaiva jñānād arthāntaratvaṃ niṣidhyate, na; aprastutatvāt. nātra jñānād arthāntaratvānarthāntaratvaṃ vā prastutam, kin tu citrākāratā katham ekasyeti prastutam. tatra jñānād arthāntaratve citrākāratāyāḥ sutarām anupapattir ity uktam. atha bāhyasyānekaiḥ puruṣair vivecanād anupapattiḥ, jñānaṃ punaḥ svasaṃvedanamātratvād anekākāram ātmānaṃ viditvā nivṛttaṃ kena vivecyate? tad ayuktam; jñānasya jñānāntarāviṣayatve hy advaitavāda eva syāt. kathaṃcid viṣayatve vā tathaiva vivecanam apīti kathaṃ vivecanānupapattiḥ. bāhyasyānekaiḥ puruṣair vivecanād anupapattir iti — ity etad api vyāhatatvād ayuktam, yasya hy anekapuruṣajñānaviṣayatvaṃ tasya kuto 'sattvam? bhrāntitas tasyānekapuruṣajñānaviṣayatvam iti cet, bhrāntaṃ tarhi vivecanaṃ tato 'pramāṇatvān nāsattvasādhakam. bhrāntir apy arthasambandhataḥ prameti cet, tad ayuktam; bāhyārthena hi bhrānteḥ sambandhābhāvāt. tatsambandhe vā na tasyāsattvam iti.

[121,21]
api ca kim avayavibuddhyāvayavī vivecyate? athāvayavabuddhyeti? na tāvad avayavibuddhyeti, vivecyamānasyāvayavino 'sattvaṃ sidhyati; tasyās tatsattvagṛhītirūpatvān nīlādibuddhivat. yadi punas tatsattvabuddhyā tadasattvaṃ vyavasthāpyate, tadā tadasattvabuddhyā tatsattvaṃ vyavasthāpyata iti syāt. tataḥ sādhvī vyavasthitiḥ. atha tadasattvabuddhyā vivecyamānasya tasyāsattvam, bhavatv evaṃ yatra tadasattvabuddhir abhrāntāsti, na sarvatra ghaṭādyasattvabuddhir bhavati, tato na sarvatrāsattvasiddhiḥ. athāvayavabuddhyā vivecyamānasya tasyāsattvam, tad apy ayuktam; yato 'vayavabuddhir avayavānām eva sattvaṃ vidhatte, nāvayavinaḥ sattvaṃ vidhātuṃ pratiṣeddhuṃ vā śaknoti, tadaviṣayatvāt tasyāḥ.

[122,5]
athāvayaveṣūpalabhyamāneṣv avayavī nopalabhyate, tato 'sau nāsty eveti, evaṃ tarhi gandhasparśarūpeṣūpalabhyamāneṣu raso nopalabhyate puruṣāntarājñānaṃ ca, tatas tayor apy abhāvaḥ prāpnoti. indriyāntareṇa rasasya puruṣāntareṇa tajjñānasya copalambhān nābhāva iti cet, evaṃ tarhi avayavino 'py upalambhāntareṇopalambhān nābhāvaḥ. tathā hi — bhinnākārapratibhāso 'vayaveṣv eva bhavati, avayavini tv abhinnākāraḥ pratibhāsa iti. abhinnendriyaviṣayatvān na bheda iti cet, na; nīlapītādibhir anaikāntāt. api cendriyāṇām eva kathaṃ bhedaḥ? pratibhāsabhedād iti cet, sa evānyatrāpy astu kim indriyabhedopanyāsena? athāvayavī yady asti kim ity avayavavyāvṛttaḥ kasyacid api na pratibhāti? ka evam āha? mamaiva tāvat pratibhāti. bhrāntir eṣā taveti cet, tathaivābhedapratipattir bhrāntiḥ sarvalokavyavahārāvisaṃvādinī khalv eṣā mama pratītiḥ — bahubhis tantubhir ayam ekaḥ paṭo niṣpādita iti, kathaṃ bhrāntiḥ syāt? tathotpādo 'pi, kṣaṇabhaṅganiṣedhād anupapatteḥ, tasmān na vivecanād abhāvo 'vayavinaḥ. etena tantvapakarṣaṇena paṭabuddhir anupapanneti nirastam. yadi hi tantūnāṃ viśleṣaṇam apakarṣaṇaṃ vivakṣitam, tataḥ saṃyogavināśād abhāvas tasyeṣyata eva. na ca yasya pradhvaṃsaḥ tasyātyantāsattvam, jñānasyāpy atyantāsattvaprasaṅgāt. buddhyāpakarṣaṇaṃ tu vivecanenābhinnārthatvāt tanniṣedhenaiva niṣiddham iti.

{saṃvedanasya svābhimukhanirāsaḥ}

[122,22]
yad api svasaṃvedanamātrasiddhyarthaṃ svābhimukhyaṃ parābhimukhyaṃ cetyādikam uktam, tatra jñānasya svasaṃvedyatvaṃ nāstīti vakṣyāmaḥ. tena svābhimukhyaṃ neṣyate, parābhimukhyaṃ jñānadharmo 'bhyupagamyata eva, yasya viṣayaviṣayibhāvasaṃjñā. tadavedane 'py arthasya vedanād anavasthāpi nāsti. dharmadharmiṇoś ca bhedān na dharmabhede dharmiṇo 'pi bheda iti vakṣyāmaḥ. yataś cābhinne 'pi jñāne nīlapītādayo 'nekārthāḥ kecid avabhānti tasmād idam apy ayuktam. na cābhinnavedanād bhinnārthavyavasthā yuktā, atiprasaṅgād iti. tasmād ekasyāpi jñānasyānekārthavedane ko 'pi na doṣa iti.

{vṛttyanupapattinirākaraṇam}

[123,8]
yad apy avayavinirākaraṇe vṛttyanupapattir ity uktam. tatra kim idaṃ svatantrasādhanam? atha prasaṅgāpādanam iti? svatantrasādhanaṃ tāvan na yuktam, na hi bhavatāṃ pakṣe kasyacid api kārtsnyenaikadeśena vā kvacid vṛttir astīty ato vṛttyanupapatteḥ sarvasyāpy abhāvaḥ prāpnoti. nāpi prasaṅgasādhanam, pradīpaprabhāvad vyāptyasambhavāt. vyāptyabhyupagame vā pradīpavad eva na kṛtsnaikadeśābhyām avayavivṛtter atyantābhāvaḥ, vyāpakābhāvasiddhau hi vyāpyābhāvasiddhir yuktā. na cātyantānupalabdhāyā vṛtter vyāpakatvaṃ śakyam avagantum, tat kathaṃ vṛttyabhāvād avayavino 'sattvam? kvacid vyāpakatvāvagame 'pi nāvayavino 'tyantābhāvaḥ? pareṇa vṛtter avayavivyāpakatvābhyupagamād iti cet, tad ayuktam; evaṃ hi pareṇa mūlaprakṛter aśeṣakāryavyāpakatvābhyupagamāt tan nivṛttau sarvasyāpi bodhābodhasvabhāvasya kāryasyābhāvaḥ syāt. na ca parair avayavinaḥ kṛtsnaikadeśābhyāṃ vṛttir abhyupagatā ity ataḥ parābhyupagamavirodhodbhāvanam api nopapadyate. bhinneṣv avayaveṣv abhinno 'vayavī samavāyavṛttyaiva vartata iti parābhyupagamaḥ. samavāyo 'syāstīti vakṣyāmaḥ.

[123,21]
vaṃśo 'pi stambheṣu saṃyogavṛttyā vartate, naikadeśena, ekadeśasyāvṛttitvāt. kathaṃ tarhi vaṃśastambheṣv ekadeśena vartata iti pratītiḥ? neyaṃ durghaṭā, deśo 'vayavinaḥ khalv avayavas tenaikenāvayavena saha saṃyuktaṃ ca saṃpaśyatas tathā pratītir iti. na punar ekadeśa eva vṛttir vṛttihetur vā paramāṇvākāśādeḥ saṃyogābhāvaprasaṅgāt, tataḥ sarvakāryānutpāda eva syād iti.

[124,3]
atha yad ekaṃ tad ekatraiva vartate yathā rūpam ity ato 'vayavyāder ekatvam abhyupagacchatānekavṛttitvaṃ nābhyupagantavyam iti, na; tulyapramāṇasiddhatvāt. yata eva pramāṇād rūpasyaikavṛttitvaṃ siddhaṃ tata evāvayavyāder anekavṛttitvaṃ siddhaṃ kiṃ neṣyate? yathā vā rūpāśrayasyānekair gandharasādibhiḥ saha samavāyas tathāvayavyāder api anekāśrayaiḥ saheti ko 'tra virodhaḥ?

[124,8]
nanu ca vṛkṣe śākhā gavi śṛṅgam iti sarveṣāṃ pratītiḥ, tat katham avayavānām āśrayatvam iti? na, anyathā tatpratīteḥ. vṛkṣādyavayavini yathāvasthite tadadhastanavayavasambandhapratibandhād apatanaṃ śākhādyavayavaṃ paśyatāṃ vṛkṣādau tadāśrayatvabuddhir bhavati. avayavānāṃ tv āśrayatvaṃ teṣu satsv evāvayavino 'vasthitir asatsu cābhāva eveti. etena rūpādīnām api dravyāśritatvaṃ vyākhyātam. taddarśanād nityānām api āśritatvaṃ kalpyate. tathā sāmānyānāṃ nityānām api piṇḍeṣv evopalambhān na vyavahāraviṣayatvaṃ nāsatsu piṇḍeṣv ity atas tadāśritatvaṃ vyavahriyate. tasmād —
	"syād ādhāro jalādīnāṃ gamanapratibandhanaḥ /
	agatīnāṃ kim ādhāraiḥ guṇasāmānyakarmaṇām //"
ity etad api aparyālocitārthābhidhānam, na hi gurutvapratibandhaka evādhāro loke prasiddhaḥ kintv anyathāpi. yathā darpaṇe mukham, śarīre duḥkhādayaḥ, khaṅge dīptir iti tasmād avayavyādes tāvad ekasyānekaiḥ saha dravyasyaikasya rūpādibhir anekair iva sambandhaviśeṣo yatnena sādhyate. tatrādhārādheyabhāvo yathāsambhavaṃ kalpyatām iti.

[125,8]
atha rūpādīnām api dravye samavāyo neṣyate, kim āśrayas tarhy ayaṃ prasaṅgaḥ — yad ekaṃ tad ekatraiva vartata iti. api ca rūpaṃ rūpāntaram utpādayati kiṃ sarvātmanāthaikadeśeneti? yadi rūpāntarotpādane sarvātmanā rūpaṃ paryavasitam, tadāsya jñānādijanakatvaṃ na syāt — na hi tasyātmabhedo 'sti, nāpy ekadeśena nirbhāgasya deśābhāvāt. deśasyaiva janakatvaprasaṅgāc ca. jñānam api kiṃ sarvātmanā rūpād utpannam, utaikadeśeneti? sarvātmanā ced rūpād utpannaṃ jñānāntarād utpannam, tarhi na prāpnoti. nāpy ekadeśena tasya deśābhāvāt.

[125,15]
vijñānamātravādino nāyaṃ prasaṅga iti cet, na; tatrāpy ekasya jñānasyānekajñānajanyatve 'nekajñānajanakatve 'nekākāravedakatve ca prasaṅgo na nivarttate. tadanabhyupagame cādvaitam eva syāt tatra coktaṃ doṣajālaṃ vakṣyate ca. etenādhipatipratyayasamanantarapratyayabhāvo 'py anupapanno draṣṭavyaḥ. tasmād vṛttivikalpenāvayavinam nirākurvataḥ svaśāstrārtho 'pi nivartata iti. ekasyaiva jñānasya tādṛktvabhāvaś ced avayavino 'pi tarhi tathābhūtaḥ svabhāvaḥ samānayogakṣematvān na paryanuyojyaḥ.
	"yaś cobhayoḥ samo doṣaḥ parihāraś ca tatsamaḥ /
	naikaḥ paryanuyojyaḥ syāt tādṛgarthavicāraṇe //"

[126,6]
itas tarhi nāvayavī pṛthag asti avayavāgrahe tadagrahād iti. yasyāgrahe yan na gṛhyate, tan na pṛthag asti, yathā candrāgrahe candrāntaram iti. nāyaṃ hetur anaikāntikatvāt. tathā hi — kṛttikāntarāgrahaṇe kṛtikāntaraṃ na gṛhyate, atha ca bhinnāḥ kṛttikāḥ santi asiddhatvāc ca hetoḥ. tathā hi — dūrāt tantvādyavayavānām agrahe 'pi paṭādir avayavī gṛhyate. na ca tattvādirūpeṇāpratibhāsane 'pi tantvādigrahaṇaṃ kalpayituṃ śakyam, atiprasaṅgād iti. "senāvanavad grahaṇam" iti cet, na; atīndriyatvād aṇūnām. syān matir eṣā — yathā hastyaśvarathādīnāṃ vṛkṣāṇāṃ ca dūrāt tadrūpāgrahaṇe 'pi na tato 'nyatra seneti vanam iti ca grahaṇam. tathā dūrāt tantvādirūpeṇāgrahe 'pi teṣv eva paṭādibuddhir iti. paramāṇuvyatiriktās tantvādayo 'py avayavyanabhyupagamān na vidyante, kathaṃ teṣv api paṭādibuddhiḥ? paramāṇuṣv eveti cet, na; atīndriyatvād aṇūnām. na hi bhrāntir apy atīndriyeṣu indriyād bhavitum arhati. na hi cākṣuṣaṃ jñānaṃ rasādiṣu bhavati. yathā ca paramāṇuṣv atīndriyeṣv indriyajaṃ jñānaṃ na bhrāntaṃ nāpy abhrāntaṃ yuktam, tathā tadgateṣu guṇādiṣv apīti. avayavābhāvāc chabdasukhāder apy utpattir na bhavatīti tadgrahaṇam api na syād etad evāha — "sarvāgrahaṇam avayavyasiddher iti". keśasamūhe taimirikopalabdhivad iti cet, atha manuṣe yathā timiropahatacakṣuṣaḥ pratyekaṃ na keśāḥ pratibhānti, saṃhatās tu pratibhānty eva, tathā paramāṇavo 'pīti. yathā cānupahatacakṣuṣaḥ pratyekam api keśāḥ pratibhānti, tato na sarvathātīndriyās tathā yoginaḥ paramāṇavaḥ pratyekaṃ pratibhānti tatas te 'pi na sarvathātīndriyā iti. evaṃ tarhi na kiṃcid atīndriyam astīti prāptam, sarveṣāṃ yogīndriyaviṣayatvāt. tataḥ sarve 'py arthāḥ paramāṇuvad asmadādibhiḥ kadācid indriyeṇopalabhyeran. na copalabhyante, tasmād atīndriyatvād adṛṣṭādivan nāsmadādibhiḥ paramāṇavaḥ pratyakṣeṇopalabhyante, keśās tu timiropahatacakṣuṣo 'pi nātīndriyāḥ, keśasamūho 'yam iti pratīteḥ. na tv evaṃ paramāṇusamūho 'yam iti kasyacit pratītir asti. yadi ca sarvatrāṇusaṃghāta eva dṛśyate, tadā vṛkṣasaṃghāte vanapratipattivad anekadhā jātibhedapratipattir na syāt. samudāyināṃ bhinnākāratvāt tatsamudāyeṣv anekadhā jātibhedagrahaṇam iti cet, paṭatantvādīnāṃ tarhi yady anye samudāyinas tataḥ siddhaṃ paṭatantvādīnām anyatvam.

[127,11]
atha ya eva paṭasya samudāyinas ta eva tantvādīnām iti kathaṃ tarhi jātibhedopalabdhiḥ? na hi senāsamudāye 'pi senādilakṣaṇopalabdhir asti. jātipradveṣibhir api tatsthāne vyāvṛttibhedo 'bhyupagataḥ, so 'pi avayavyanabhyupagame na syāt. na hi keśapuñjebhyas tatsamudāyo vyāvṛttas tantupaṭavatpratibhāti. arthakriyābhedānurodhāt pratibhāsabheda iti cet, na; tadadarśane 'pi pratibhāsabhedadarśanāt.

[127,17]
yogyatādarśanād iti cet, kānyā khalu yogyatā jātibhedaṃ muktvā? abhinnāśrayāsau yogyateti cet, na; tadavayaveṣv api paṭādipratyayaprasaṅgāt. tasyās tatrādarśanād iti cet, atīndriyā tarhi sā yogyatā yenāśraye gṛhyamāṇe 'pi na gṛhyate, tataś ca na kadācid api paṭādipratyayaḥ syāt. samastāvayavais tadarthakriyā sādhyate tena samastopalabdhāv eva sā yogyatopalabhyata iti cet, na; sarvāvayavānāṃ draṣṭum aśakyatvāt. tasmād avayavisadbhāvād eva jātiśabdagrahaṇaṃ yuktam. tena vṛkṣatvajātyupalabdhau tadāśrayasamūhe vanasaṃjñā. saṃketād vanaṃ vanam iti pratyayo 'py upapadyate. tannimittābhāve hi saṃketo 'pi kartuṃ na pāryata iti vanapratyayasyāpy abhāvaḥ syād iti.

[127,26]
anye tu nābhinnapratyayaḥ kvacid bhinneṣv artheṣv astīti manyamānāḥ senādipratyayo 'pi bahutvasaṃkhyāviṣaya ity āhuḥ. sattāviṣaya ity apare. na tāvat senādibuddhau bahutvasaṃkhyā sattādikaṃ vā pratibhāti. abhinnapratibhāsānyathānupapattyā cet kalpyate, paṭādipratyayasya tarhi saṃkhyādir eva viṣayo 'stu. tasyāvayaviviṣayatve 'pi bādhakābhāvād iti cet, sādhakābhāve 'pi kathaṃ tadviṣayatvam. avayavapratibhāsavailakṣaṇyam eva sādhakam iti cet, na; saṃkhyādiviṣayatve 'pi tadvailakṣaṇyopapatteḥ. tasmād yathā paṭādipratyayasya kriyāguṇaviśiṣṭapratyayasāmānādhikaraṇyān na saṃkhyādiviṣayatvam, tathā senādipratyayasyāpi. tathā ca sūtrakṛtā senāvanādivad grahaṇam iti codyasya na senādir apy abhinnatvāt sainikādibhyo 'rthāntaratvād veti pratisamādhānaṃ noktam, kintu nātīndriyatvād aṇūnām ity uktam. "bhinneṣv abhinnavyavahāro na bhavati" iti bruvāṇasya sūtravirodho 'pi syāt. "te vibhaktyantāḥ padam" ity antena, na hi avayavā api varṇā ekaṃ padam ity uktam. yadi ca puṣpitaṃ chidyate vanam, mahatī gacchati senety evambhūtasyāpi pratyayasya guṇakriyaikārthasamavāyanimittatvena saṃkhyādiviṣayatvaṃ samarthyate. tadā jātipadārthavādy api śuklo gaur gacchatītyādisāmānādhikaraṇyaṃ pratyāsattiviśeṣam āśritya samarthayituṃ śaknoty eva. tataś ca "vyaktyākṛtijātayas tu padārthāḥ" ity apramāṇam eva syat. tasmād guṇakriyāśraya eva senādibuddhau pratibhāty abhinnapratibhāsas tu tatra bhrānta eva, dūrād bhedasyāgrahaṇād grāme vṛkṣā iti pratibhāsavat. paṭādipratyayo 'py evam iti cet, na; vicāritatvāt. yatra vā rūpādimaty abhinnapratibhāso na bhrāntaḥ sa evāvayavīti. na ca sarvatraiva bhrāntatvam. bhedagrahaṇena hy abhedapratibhāso bādhyate. na ca sarvatrābhinnasyāgrahaṇe bhedagrahaṇam api vāstavaṃ yuktam, bhedasyābhinnānekāśrayatvāt. paramāṇāvabhedagrahaṇam iti cet, na; atīndriyatvāt. api caite paṭādipratyayāḥ paramāṇuviṣayāḥ, mahatpratyayena sāmānādhikaraṇyād ākāśādipratyayavat. ato yatrāpi aṇuvyatirikte paṭādipratyayaḥ so 'vayavīti. paramāṇudharma evāsāv ity āhur anye. sa kiṃ rūpādiyuktas tadrahito vā? yadi rūpādimān aṇuvyatiriktas tadā na vivādaḥ kaścit, kāryasya kāraṇadharmatvāvirodhāt. atha rūpādirahitaḥ, tadādhyakṣavirodhaḥ; pratyakṣeṇaiva rūpādyupetasya paṭāder upalambhāt. sāṃkhyapakṣe 'pi dharmadharmiṇor abhedābhyupagamād atīndriyadharmasya pratyakṣatvam ayuktam. pratyakṣatve hi tadabhinnasya dharmiṇo 'pi pratyakṣatvaprasaṅgaḥ, tādātmyaviparyayo veti.

{devakulādīnām avayavitvam}

[129,6]
dvau imau ghaṭau saṃyuktāv iti ca pratītir na bahavaḥ paramāṇavas taddharmo veti. taddevakulādipratyayavad iti cet — atha manyase yatheṣṭakādīnāṃ saṃyogaviśeṣa eva devakulaṃ prākāraś cocyate. atha ca tatra rūpādimantau devakulaprākārau saṃyuktāv ity evaṃ pratyayo bhavati, tathā ghaṭādiṣv apīti, na; devakulāder apy avayavitvābhyupagamāt. tamo 'riṇā tu sāṃkhyābhiprāyeṇa devakulādipratyayaḥ saṃyogaviṣaya uktaḥ, sarvathā bauddhapakṣe dṛṣṭānto nopapadyata iti jñāpanārtham. na ca sarvavyākhyātṛmatāvirodhena śāstraṃ vyākhyātuṃ śakyate. sarvaśāstreṣu viruddhābhiprāyavyākhyātṛbhedasambhavāt, anyo 'nyavyākhyātṝṇāṃ doṣapratipādanāt. tasmāt pramāṇavirodha eva yatnena pariharttavyaḥ. prākārādeḥ khalu saṃyogātmakatvena kevalaṃ pūrvoktapratyayo na sambhavaty abhinnapratyayo na syād iṣṭakādisaṃyogānāṃ bahutvād iti.

[129,17]
nanu ca samānajātīyānām eva dravyārambhakatvāt kathaṃ vijātīyaiḥ kāṣṭeṣṭakādibhir ārabdhasya devakulāder avayavitvaṃ pramāṇaviruddhaṃ na bhavatīti? na, vijātīyānām api śarīrārambhakatvadarśanāt. kathaṃcit teṣāṃ samānajātīyatve kāṣṭheṣṭakādīnām api pārthivatvādirūpeṇa samānajātīyatvam astu, kim atrāviruddham? nanu ca pārthivādirūpatve 'pi tantuvīraṇādīnāṃ kim iti paṭārambhakatvaṃ nāsti? nanu kevalānām api vīraṇānāṃ samānajātīyānāṃ kim iti paṭādyanārambhakatvam? asāmarthyād iti cet, asāmarthyam eva tarhi vācyam, na vijātīyatvam. rajvādyārambhe tu tantuvīraṇādīnām api sāmarthyam asti tasmāt samānajātīyānāṃ vā yatra kārye 'nvayavyatirekābhyāṃ sāmarthyam avadhāritaṃ tatkāryārambhakatvam abhyanujñeyam. nāyam ekāntāgrahaḥ karaṇīyaḥ — samānajātīyānām evārambhakatvam iti.

[129,27]
nanv evaṃ pañcānām api bhūtānām ekakāryārambhakatve 'py avirodhaḥ syāt. bhavatu, yadi tathābhūtaṃ kāryam upalabhyate. tatkāryam eva na paśyāma iti nābhyanujñāyate. nanu śarīraṃ pañcātmakam asti, na; tasya pañcanimittatvena pañcātmakatvopacārāt, na tu pañcasamavāyitvena. tathā hi — vyāpakatvād asparśatvāc cākāśasya tāvad dravyārambhakatvam eva nāsti, tatsamavāyikāraṇatve śarīrasya vyāpakatvaṃ rūpādivihīnatvaṃ ca syāt, vāyujanyatve 'pi sparśaikaguṇatvam. tejojanyatve 'pi gandharasagurutvayogitvaṃ na syāt, udakajanyatve ca gandhavattvaṃ na syāt. viruddharūpādigrahaṇaṃ ca syāt, avayavino 'vayavarūpādyanuvidhānāt. ato nānekabhūtajanyatvaṃ śarīrasya. pratyakṣataś ca pārthivāvayavānām eva grahaṇāt kledoṣmocchvāsādīnāṃ ghaṭādiṣv iva saṃyuktasamavetānām eva grahaṇād iti.

[130,10]
evaṃ jhaṣādyārambhe 'pi pārthivānāṃ samavāyikāraṇatvam itareṣāṃ tu nimittatvam iti. yadi tu citrarūpādiyuktaṃ kāryaṃ dṛśyate, tadā tadavayavānāṃ viruddhadharmakāraṇānām apy ekakāryārambhakatvam iṣyata eveti prāg uktam. tad evaṃ kāṣṭheṣṭakādīnāṃ devakulādyārambhe keṣāṃcit samavāyikāraṇatvaṃ keṣāṃcin nimittatvaṃ sarveṣāṃ vā samavāyikāraṇatvaṃ yathādarśanam abhyupagantavyam. tatsiddhaṃ devakulāder apy avayavitvam iti.

[130,15]
grāmādilakṣaṇo 'py avayavī tarhy abhyupagantavyaḥ, satyam iti eke. parasparam asaṃyuktānāṃ gṛhādīnāṃ grāmādyārambhakatvam ayuktam ity apare. saṃyuktasaṃyogenārambhakatve deśāntarāvasthitāvayavānām apy ārambhakatvaprasaṅgāt. tasmād gṛhādisamudāyeṣv eva grāmādivyavahāro draṣṭavyaḥ. pariṣadādivyavahāro 'pi etenaiva vyākhyātaḥ. paramāṇusamudāyeṣv itthambhūto 'pi vyavahārabhedo na sambhavatīty uktaṃ prāg eva. tasmād asty avayavīti. yad api ṣaṭkenetyādi paramāṇunirākaraṇārtham uktam, tad apy ayuktam, tatkāryopalambhenaiva bādhitatvāt. na hy upādānakāraṇābhāve kāryasya sattvam upalabhyate. prasādhitaṃ cāvayavinaḥ sattvam, tasyopādānenāvaśyaṃ bhāvyam. yat tasya mūlam upādānaṃ sa paramāṇuḥ, asya sāvayavatvam anupapannam. sāvayavatve hi mūlatvam eva na syāt. atha nāsty eva mūlopādānam, tathāpi mūlābhāvāt sarvasyāpy abhāvaḥ syāt. athāvayavaparamparā sāvadhir neṣyate, tathāpy anantāvayatvāviśeṣe truṭiparvatādeḥ parimāṇagurutvaviśeṣo na syāt. tasmād alpataratamāder asty avadhis tasya kṣaṇikatvaniṣedhād akṛtakatvaṃ siddham. na hi nirupādānasya tulyādhikaparimāṇopādānād vā kasyacid utpattir asti. paramāṇoḥ ṣaḍaṃśateti svavacanavirodhād ayuktam, mātā me vandhyeti yathā. yato hy aṇutaraṃ nāsti sa paramāṇur ucyate, tasya kutaḥ ṣaḍaṃśatā? tadaṃśasyaivāṇutaratvād aṃśavataḥ khalūpacāreṇa paramāṇutvam, mukhyas tu niraṃśa eva paramāṇur iti. "ṣaṇṇām ekadeśatve 'pi piṇḍaḥ syād aṇumātrakaḥ" — ity etad apy ayuktam, yato 'vayavaparimāṇād avayavinaḥ parimāṇātiśayo dṛśyate tataḥ paramāṇvārabdhasyāpy adhikaparimāṇatvam anumīyate. tatparimāṇāc ca tatkāryasyādhikaparimāṇatvam iti katham aṇumātra eva piṇḍaḥ syād iti.

{paramāṇor daśāṃśatānirākaraṇam}

[131,11]
yac coktam — digvibhāgena daśāṃśateti, tad apy ayuktam; yato 'nyasminn avadhibhūte 'nyāny eva dravyāṇi digbhiḥ pravibhajyante yathā prayāgād uttareṇa sthito himālayo, dakṣiṇena vindhya ityādi.

[131,14]
nanu cāvadhibhūtasyāpi pravibhāgo dṛśyate, yathāsyāyaṃ pūrvo bhāgo 'yaṃ paścimo 'yaṃ dakṣiṇo 'yaṃ cottara iti, na; tatrāpy avayavāntarāvadhitvenāvayavāntarāṇāṃ pravibhāgopapatteḥ. niravayavaś ca paramāṇur ato na tasya pūrvādidigvibhāgavikalpaḥ.

[131,17]
atha dravyāntarebhyo 'vadhibhūtebhyaḥ sa paramāṇuḥ pūrvo dakṣiṇaḥ paścima uttaraś ceti vikalpyate, tadā na kaścid virodhaḥ; upādhibhedenābhinne 'pi vastuni vyapadeśabhedadarśanād iti.

{ākāśavyatibhedanirāsaḥ}

[132,2]
ākāśavyatibhedād ity api na yuktam, nityaniravayavasyāśakyabhedāt. atha yady antas tasyākāśaṃ nāsti, tato 'sarvagatam ākāśaṃ prāpnotīti, na; sarvagatasvarūpāparijñānāt. tathā hi — yasyābhinnātmanaḥ sarvamūrtimadbhiḥ sambandhaḥ, tad dravyaṃ sarvagatam ucyate. asti cākāśasyaitad rūpaṃ sarvatra śabdotpādānumitam, tasmāt tad api sarvagatam eva. paramāṇumadhyenāsambandhād asarvagatam iti cet, na; tasya śaśaviṣāṇavad atyantābhāvāt. na hi niraṃśasyaikasya bāhyāntarabhāvo 'sti. yac cāsti mūrttaṃ tena sarveṇa saṃyujyata iti katham asarvagatam? tasmād akṛtabuddhivyāmohanamātram etad apīti. evaṃ cāvayavyādisadbhāvād grāhyagrāhakavaidhuryād ity asiddho hetuḥ.

{jñānārthayoḥ sahopalambhanirāsaḥ}

[132,11]
yad apy uktam — sahopalambhaniyamād abhedo 'rthatadbuddhyor dvicandrādidarśanavad iti. tatrānaikāntikatvaṃ tāvad asya hetoḥ, tathā hi — kṛttikānāṃ sahopalambhaniyamo 'sti, na cābhedaḥ, tadbhedasya sarvāvisaṃvādena prasiddhatvāt. yathā ca vicārayataḥ kṛttikānāṃ vivekenopalambhas tathā jñānārthayor apīti. viruddhaś cāyaṃ hetuḥ sahaśabdārthasya bhede saty eva sambhavāt, na hy ekasminn eva sahārthaḥ kaścid asti. bhrāntyapekṣayā sahārtho 'stīti cet — atha manuṣe bhrāntyaiva abhinnam api bhedenādhyavasīyate, tadapekṣayā sahopalambha ity ucyate dvicandropalambhavat, vastusthityā tv ekasyaivopalambha iti, na; tatra bhinnākārasyāropitasyāvabhāsanāt, tena cāropitākāreṇa vastubhūtasyākārasyābhedasādhanaṃ na yuktam. na hi pītākāreṇa śaṅkharūpasyābhedaḥ sambhavati, tathā hi — bhinnākāratā tatra vidyamānā vā pratibhāti avidyamānā vety ubhayathāpy abhedasādhanavirodhaḥ. paramārthato hi bhinnākāratā yayos tayor abhedaḥ kutaḥ? apāramārthikī ced bhinnākāratā, tasyāḥ paramārthena sahābhedaḥ katham? bhinnākāratvenopalabhyamānayor evābhedaḥ sādhyate. nanu bhinnākāratāyās tasyās tuccharūpatvād iti cet, tathāpy anaikāntiko hetuḥ; yato 'rthāntarabhūtāpi bhinnākāratā bodhākāreṇa sahaivopalabhyate, tadanarthāntaratve vā tadātmabhūtasya bodhākārasyāpi tucchātmakatvaprasaṅga iti. ekenaivopalambhād ity ayam api hetvartho 'siddhatvād ayukto 'rthasyānekapuruṣair upalabhyamānatvād iti.

[133,9]
yo 'py āha — sahopalambhaniyamād ity asyāyam arthaḥ — ekasyaivopalambhād iti. tenāpi vaktavyam — kiṃ jñānasyaivopalambhād utārthasyaiveti? yadi jñānasyaivopalambhāt, tadā tasyānupalabhyamānenārthena saha katham abhedaḥ? trailokyenāpy abhedaprasaṅgāt. tadātmanaiva tasyābhedasādhane vyartho hetuḥ, tatra vivādābhāvāt. etenārthasyaivopalambhād iti pratyuktam. asiddhatvaṃ ca, jñānasyārthasya copalambhād iti. athārthopalambhakāle jñānaṃ nopalabhyate, jñānopalambhakāle vā nārthaḥ, tenaikasyopalambhaḥ siddhyati, tathāpi svasiddhāntavirodhaḥ parapakṣābhyupagamaś ca prasajyeta.

[133,17]
atha jñānārthayor eka evopalambhas tata ekopalambhān na bhedavyavasthitiḥ, sa tarhi tayoḥ kiṃ bhedagrāhī vā, na vā? yadi na bhedagrāhī, tadabhedāt kathaṃ jñānārthayor ity ucyate? bhedagrāhī cet, kathaṃ tato na bhedavyastheti? dvicandrādijñānavad iti cet, na; tatrāropitākāreṇābhedānupapatter ity uktatvāt. kutaś ca jñānārthayor eka evopalambhaḥ siddhyati? nanūktam — "apratyakṣopalambhasya nārthadṛṣṭiḥ prasiddhyati" iti. keyam arthadṛṣṭeḥ prasiddhiḥ — kim utpattiḥ āhosvid upalabdhiḥ? kaś copalambho 'pi yasyārthapratyakṣatve saty arthadṛṣṭir na prasiddhyati — kiṃ saivārthadṛṣṭir uta tajjanakaṃ jñānam iti? tad yadi saivārthadṛṣṭir upalambhas tasyāpratyakṣatve saty utpattir na sambhavatīti, tad ayuktam; utpāde hi sati paścād arthadṛṣṭeḥ pratyakṣatvaṃ yuktaṃ na pūrvam eva, na hi pratyakṣeṇa paścād utpattir ity ayaṃ kramaḥ kvacid upalabhyate. athārthadṛṣṭijanakaṃ jñānam upalambhaḥ tasyāpratyakṣatve 'rthadṛṣṭir notpadyata iti, tad ayuktam; cakṣurādivad apratyakṣasyāpy utpādajakatvasambhavāt, tīvrasparśādinā suṣuptaprabodhe pūrvajñānāsaṃvedanāc ca, na cārthadṛṣṭeḥ pratyakṣopalambhajanyatve 'py arthajñānayor ekopalambhaniyamaḥ siddhyati. athārthadṛṣṭeḥ prasiddhir upalabdhiḥ, tathāpy ayaṃ vākyārtho bhavati — 'apratyakṣopalambhasya nārthopalambhaḥ pratyakṣah' iti, na vā tena kiṃcit sādhitaṃ bhavati. atha dṛśyata iti dṛṣṭir artha eva, tataś cāpratyakṣopalambhasyārtho 'pi pratyakṣo na bhavatīty ayaṃ vākyārthaḥ, na; upalambhād arthāntaratvāt. na caikasyāpratyakṣatve tadanyasyāpratyakṣatvaṃ nyāyyam, atiprasaṅgāt, athopalambhasyāpratyakṣatve saty artho dṛṣṭa ity evaṃ pratītir na bhavati. etad asmākam apy abhimatam 'nāgṛhītaṃ viśeṣaṇaṃ viśiṣṭapratītau nimittam iti'. na ca sarvatra darśanaviśiṣṭa evārtho gṛhyate, śuklo gacchati gaur iti — nātra go(jñānam) darśanam anubhūyate, api tu guṇakriyāviśiṣṭo gaur evopalabhyate.

[135,6]
nanv atroktaṃ na hi viṣayasattayā viṣayopalambhaḥ, kiṃ tarhi? tadupalambhasattayeti. tataḥ kim? nanūktaṃ sā cāprāmāṇikī na sattānibandhanān vyavahārān anuruṇaddhīti. ko 'sya vākyasyārthaḥ — kim apratītāyāḥ sattāyā vyavahāramātraṃ pravarttakatvam api nāsty uta svaviśiṣṭavyavahārapravarttakatvaṃ nāstīti? na tāvad ādyaḥ pakṣaḥ, apratītāyāpi cakṣurādisattāto rūpādau jñānābhidhānāṃ nayanādivyavahārāṇāṃ pravṛttidarśanāt. tadapratītau tato 'mī vyavahārāḥ pravṛttā iti kuto 'vagama iti cet, tadvyavahāradarśanād evāṅkuraduḥkhādidarśanāt, bījādidharmādiniścayavat. athāpratītasattvasya tadviśiṣṭavyavahārapravarttakatvaṃ na sambhavatīti, nātra vivādaḥ, kiṃ tu sarvatra tadviśiṣṭavyavahārānupalambhān nāvaśyam arthopalambhasyopalambha iti. tadaprasiddhau viṣayasyāprasiddhir iti cet, kim atra kāraṇam? na hi tadupalambhaḥ svaviṣayaṃ liṅgavat sādhayati, yena tadaprasiddhau viṣayasyāpy aprasiddhiḥ syāt, kiṃ tarhi? tadgṛhītarūpatayotpādanamātreṇa taṃ viṣayavyavahārayogyaṃ karoti. tadaprasiddhāv api viṣayaḥ prasiddha evety ucyate. tadupalambhasyāpy uttarakālaṃ pratyakṣato vānumānato vādhigama iṣyate. na caivam aniṣṭāpattiḥ, sarvasyopalambhasya vedanānabhyupagamāt. ya evopalambhaḥ saṃvedyate tasya saṃvedanaṃ jñānāntaram ucyate, na punar avidito nāsty evopalambhaḥ svakāryaṃ vā na karotīti. etāvat tu yuktaṃ yāvan na vedyate tāvad astīti vyavahartuṃ na śakyate dahanādivad iti. na cāvidite dahanādau tatkāryasya dhūmādeḥ anutpattir apratipattir veti. tad evam agnyādivad asaṃviditād evopalambhāt tannimittasya viṣayasmaraṇābhidhānanayanādilakṣaṇasya kāryasya sambhavān na taduparodhena svasaṃvedanam abhyupagantavyam.

[135,26]
yadi na svasaṃviditaṃ jñānam, aprakāśātmakaṃ tarhi prāptam, svayam aprakāśātmakaṃ ca ghaṭādivad anyasyāpi kathaṃ prakāśakaṃ bhaved iti.

[136,1]
kim idam aprakāśātmakatvaṃ nāma — kiṃ bodhājanakatvam? utāprabhatvam? āhosvid abodhasvabhāvatvam iti? bodhājanakatvaṃ tāvad ayuktam, cakṣurāder asvasaṃviditasyāpi bodhajanakatvāt. athāprabhatvam, tatas tejovilakṣaṇatvāt evāprabhatvam abhāsvararūpatvam, na svasaṃviditatvād iti. athābodhasvabhāvatvaṃ prasajyate, na; aviditasyāpi svarūpātyāgān na hi yo yasya svabhāvaḥ sa tasyāsvasaṃvedanād eva nivarttayata iti.

[136,7]
svasaṃvedanābhāve ko 'nyo bodhasya svabhāva iti cet, bodhatvam eva bodhasya svabhāvaḥ. tad eva svasaṃvedanam iti cet, na; saṃjñāntaramātreṇa svātmāvabhāsakatvāsiddheḥ. svātmāvabodhakatvābhāve katham asau bodhasvabhāva iti cet, svātmadāhakatvābhāve 'pi yathāgner dahanasvabhāvaḥ, svātmadīpakatvādyabhāve 'pi, yathā dātrādikaṃ dātrādisvabhāvam iti.

{smṛter api na sahopalambhaniyamaḥ}

[136,13]
nanu ca dṛṣṭaṃ mayeti sarvadarśanaviśiṣṭasyaivārthasya smaraṇāt kathaṃ nānubhavārthayor ekopalambhaniyama iti, naitad asti; kevalasyāpy arthasya smṛtidarśanāt. tathā hi — mātaraṃ pitaraṃ śuśrūṣitavān aham, santi me pañca bhṛtyā daśa gāvaś ca gṛhe 'sti devadatta ityādāv artha eva smaryate, nānubhava iti.

[136,17]
nanv anubhavo 'py atra smaryate yasmād asau pṛṣṭaḥ sannāha — mayaiva (em. for mathaiva) dṛṣṭo devadatta iti, na; anyathāpi tadupapatteḥ. kevalasyāpy arthasmaraṇāt tasya dṛṣṭatvam anumāya tathābhidhatta iti. yadi punar evaṃ nābhyupagamyate, tadā cakṣurāder api sahopalambhaniyamaḥ syāt. tathā hi — kathaṃ tvayāsau jñātaḥ ity evaṃ pṛṣṭaḥ sannāha cakṣuṣaiva dṛṣṭa iti. bhavatu tathāpi sahopalambhaniyama iti cet, na; pratītisvaśāstravirodhāt. na hi tāvan nīlādyarthagrāhiṇi jñāne cakṣurādipratītiḥ kasyacid asti. nāpi cakṣurādyākāraḥ svaśāstre 'bhyupagata iti. kiṃ vābhilāpasaṃsargasyāpi sahopalambhaniyamaprasaṅgaḥ, tatsaṃsṛṣṭasyaiva smaraṇāt. na hi suśikṣito 'pi kaścic chuddham arthaṃ smaraṇenopasthāpayituṃ śaknoti, pṛṣṭo vānyeṣāṃ kathayitum iti. abhilāpasaṃsṛṣṭasya cānubhave kalpanāpoḍham ityādivirodhaḥ śabdādvaitavādaprasaṅgaś ca. tasmān na smaraṇād api sahopalambhaniyamasiddhiḥ.

{jñānasya bāhyatvāpattinirāsaḥ}

[137,4]
svasaṃvedanābhāve jñānasya rūpādivad bāhyatvaṃ prasajyate svātmīyābhāvaś ca santānāntarajñānavad iti cet, kim idaṃ tāvad bāhyatvam? yadi svaśarīrād bahirdeśāvasthānam, tad ayuktam; yato na rūpāder apy asvasaṃvedanatvād bāhyatvam, kiṃtu svasāmagrīsāmarthyāt tatrotpannatvāt. jñānasukhādes tu śarīrāntardeśa evotpādikā sāmagrī vidyate, tato na bahir utpādaḥ. etena bahiṣṭhatvena saṃvedanaṃ bāhyatvam apāstam.

[137,10]
nāpi jñānavargād arthāntaratvaṃ bāhyatvam, tajjātīyasya tadvargād arthāntaratvāyogāt. sukhādes tu jñānavargād arthāntaratvaṃ bāhyatvam iṣṭam eva. tathāpi svasāmagrīsāmarthyāc charīrāntardeśa evotpannaṃ vedyata iti bāhyaṃ nocyate. yad vātmasamavāyitvād abāhyatvam, tatsamavāyitvaṃ ca svahetuniyamitatvāt, na tu svasaṃviditatvād iti.

{anātmīyatvaprasaṅgabhaṅgaḥ}

[137,15]
yad apy anātmīyatvaprasaṅgaḥ santānāntarajñānavad iti uktam, tad apy anupapannam; yato na svasaṃvedanāsvasaṃvedanābhyām ātmīyatvānāmīyatve, kiṃ tarhi? svātmasambandhāsambandhābhyām. tvanmate tu sarvajñānānāṃ svasaṃvedanatvān na kiṃcid anātmīyaṃ jñānaṃ syāt. atha yady asya svasaṃvedakaṃ na bhavati, tat tasyānātmīyam. evaṃ tarhi pūrvottarajñānaṃ janmāntaropārjitādṛṣṭaṃ cātmīyaṃ na syāt, na hi sarvajñānānuyāyī svasaṃvedakaḥ santāno 'py asti, yasya satsarvaṃ svātmīyaṃ syāt.

[137,21]
athopakāryopakārakabhāvenāsvasaṃviditam apy ātmīyam ucyate, hanta tarhi na vaktavyaṃ santānāntarajñānavad asvasaṃviditatvād anātmīyam iti.

{svaprakāśatāsādhakānumānanirāsaḥ}

[137,24]
yad apy anyad uktam — svātmaprakāśakaṃ jñānam, prakāśatvāt pradīpavad iti. atrāpi svātmaprakāśakam iti ko 'rthaḥ? yadi svasaṃvedyatvam eva vivakṣitam, tadā sādhyaśūnyaṃ nidarśanam — na hi bhavanmate 'pi svarūpātmakasya pradīpasya svasaṃvedyatvam asti. jñānātmakatvaṃ ca pradīpasyobhayor asiddhatvān nodāharaṇaṃ yuktam. athāsvātmavedanaṃ prati sajātīyān apekṣyaṃ svātmaprakāśakatvam ucyate, tadā sparśāder api svātmaprakāśakatvaṃ syāt. na ca svātmasaṃvedanotpādane sajātīyaṃ sahakāriṇam apekṣata ity etāvataiva svasaṃvedyatvasiddhiḥ. prakāśakasyāpi sajātīyānapekṣatvam asiddhaṃ tadavayavāvayavirūpayor anyonyasahakāritvān nayanarūpāpekṣitvāc ceti, kuta etat? prakāśyamānasya tadarthāntareṇa prakāśanād ghaṭādivad iti.

[138,9]
yat punar atroktam — "na ca ghaṭo 'pi pradīpena prakāśyate, api tu tathābhūtasyaiva utpattir" iti, na; kṣaṇabhaṅgasya nirākariṣyamāṇatvāt. tathotpāde 'pi, anyatas tathotpatteḥ pūrvaṃ ghaṭasya siddham aprakāśātmakatvam, taddṛṣṭāntāt pradīpasya jñānasya ceti katham asaṃvedyaṃ jñānaṃ nāstīty ucyate? nanu ca yathā cakṣuṣi svāvayave rūpe ca saty api ghaṭaḥ pradīpaṃ prakāśakam apekṣate, tathā dīpo 'pi syād. atha dīpo nāpekṣate, ghaṭo 'py evaṃ syāt, evaṃ cakṣurādivyatirekeṇa nānyaṃ prakāśakam apekṣeta. "atha ghaṭasya dvayaṃ prakāśakaṃ pradīpaś cakṣuś ca, pradīpasya tu cakṣur eveti, evaṃ tarhi,
	ekaṃ kasyacid anyasya dvayam eva prakāśakam /
	yathāsambhavato 'nyasya naikam apy astu kā kṣatiḥ //

[139,1]
atyantam aśaktasya dvayam, aparasyaikam, anyasya naikam apīti vastusvabhāva eṣa iti. kaivātra kṣatiḥ?

[139,3]
atha svātmani kriyāvirodha ity ucyate, tad ayuktam ity āha —
	yadā svarūpaṃ tattasya tadā kaiva virodhitā /
	svarūpeṇa virodhe hi sarvam eva pralīyate //"
yad tāvat — 'ekaṃ kasyacid' ityādi, tad ayuktam — yadi nāma kvacid ekaṃ sahakārisamarthaṃ kvacid anekaṃ tathāpy ākasmikī kriyā na yuktā. tathā hi —
	"nityaṃ sattvam asattvaṃ vāhetor anyānapekṣaṇāt /
	apekṣāto hi bhāvānāṃ kādācitkatvasambhavāt //"

[139,10]
na ca samastasahakārivikalasya vṛkṣāśmādeḥ svātmacalanādikriyāyāṃ sāmarthyaṃ dṛṣṭaṃ sahakārisaṃkhyāvikalpas tv anvayavyatirekābhyāṃ dṛṣṭo 'bhyupagamyate. yadā svarūpaṃ tat tasyetyādy apy ayuktam, tathā svarūpasyaivāsiddhatvāt. na hi dṛṣṭāntahetvor anupapattau svātmasaṃvedakatvaṃ siddhyati. prakāśakatvād ity asyāpi ko 'rthaḥ kiṃ bhāsvararūpatvāt? uta vedyasahakāritvāt? āhosvid bodhasvabhāvatvād iti? bhāsvararūpatvaṃ bodhasyāsiddham, vedyasahakāritvaṃ tu cakṣurādibhir anaikāntikam. bodhasvabhāvatvaṃ punar asādhāraṇam eva.

[139,17]
na cānirūpitād arthasya hetor gamakatvaṃ yuktam, śabdasāmyād abhedinas tu svayam eva śākyair anumitisādhakatvaṃ nirākṛtam iti.

{jñānāntaravedyatve pramāṇopanyāsaḥ}

[139,20]
jñānāntaravedyatve'pi jñānasya kiṃ pramāṇam iti cet, yad eva devāryair uktam — "jñānaṃ svavyatiriktavedanavedyaṃ vedyatvāt, rūpādivad" iti. tadvad bāhyatvābodhatvādiprasaṅga ity uktam, viśeṣaviruddhasyādūṣaṇatvena vakṣyamāṇatvāt. anaikāntikatvaparihārārthaṃ parameśvarasya jñānadvayam abhyupagantavyam. tadvyatirekeṇa vā sarvajñatvam. anityatve satīti vā viśeṣaṇaṃ karttavyam iti. tad evaṃ svasaṃvedanasyāsiddheḥ sahopalambhaniyamo'py asiddha iti na jñānārthayor abhedasiddhiḥ.

[139,26]
tataś caitad apy ayuktam —
	"nīlādirūpas tasyāsau svabhāvo 'nubhavaś ca saḥ /
	nīlādyanubhavaḥ khyātaḥ svabhāvānubhavo 'pi san //"

[140,1]
api cāyaṃ sahopalambhaniyamaḥ kim anvayavyatirekopapanno 'tha tadvikala iti? na tāvad anvayavyatirekavikalasya gamakatvam atiprasaṅgāt. anvayavyatirekopapannatvaṃ ca bhedāgrahaṇe kathaṃ pratīyate? na hi svātmany eva kaścid anvayavyatirekau pratipattuṃ śaknoti. na ca bhrāntenaiva bhedopalambhena vyatirekādivyavasthā yuktā, atiprasaṅgāt. na ca sarvathaiva bhedāpratipattau bhrāntyabhrāntivyavasthāpi ghaṭate, vāṅmātreṇa ca sarvavādasiddhiḥ syāt.

[140,7]
atha jñānārthayor eva bhedo na gṛhyate, na tu jñānayor apīti, tad ayuktam; yataḥ svasaṃvedanapakṣe jñānayor api bhedaḥ pratyetuṃ na śakyata ity uktaṃ citravicāraprastāve. api ca jñānayoḥ pratyakṣeṇa bhedas tāvan na gṛhyate, svātmavedanamātratvāt. na hi parāpratītau svaparayor bhedapratītir yuktā. parapratītyabhyupagame ca nānyo 'nubhāvya ityāder vyāghātaprasaṅgaḥ, sahopalambhaś cānaikāntikaḥ syāt. na cātadākāreṇa jñānāntarasya grahaṇaṃ yuktam, nīlāder apy anīlādyākāreṇaiva jñānena grahaṇaprasaṅgāt. tadākāratve ca tad eva syāt, kathaṃ jñānayor api grāhyagrāhakayor bhedasiddhiḥ? siddhau vā tadvadarthajñānayor api syāt. tasmān na pratyakṣeṇa jñānayor eva bhedo gṛhyate, nāpy anumānena, tasya pratyakṣapūrvakatvāt. na hi sarvathā pratyakṣeṇa vyāptyagrahaṇe 'numānam ātmānam āsādayati. tad evaṃ grāhyagrāhakayor abhedavādināṃ svasantāne jñānāntaragrahaṇaṃ nāsti, kutaḥ santānāntarasiddhiḥ? tataś ca paralokabuddādivārtāpi dūrotsāritaivety asamaṃjasaṃ sarvam eva saugataṃ śāstram iti. na hi bhedādyasiddhau sādhanadūṣaṇādivyavahāra upapadyate.

{grāhyādhyavaseyayor bhedanirāsaḥ}

[140,21]
atha matam — grāhakasya grāhyeṇaiva sahābhedo 'bhyupagamyate, na tv adhyavaseyeneti. atha grāhyādhyavaseyayoḥ ko bhedaḥ? ucyate — yo buddhau vastutaḥ pratibhātyākāraḥ, sa grāhyaḥ. yas tv āropitaḥ so 'dhyavaseyaḥ. atha vā yad buddhau pratibhāti, tad grāhyam, yasmiṃs tu apratibhāte 'pi gṛhītatābhimānaḥ, tadadhyavaseyam. tadadhyavasāyād eva pravṛttiḥ. tad uktam — svapratibhāsenārthe 'rthādhyavasāyena pravarttanā. bhrāntir apy arthasambandhena tadavyabhicārāt pramāṇam iti. tad apy ayuktam — yathaiva hi bāhyādhyavasāyasya bāhyārthenātyantādṛṣṭena sambandhāgrahaṇād avyabhicārāsiddheḥ, pramāṇatvānupapattiḥ. tathā svaparasantānajñānabhedādhyavasāyasyāpi. lokavyavahārāvisaṃvādamātreṇa pramāṇatve bāhyārthādhyavasāyasyāpi lokavyavahārāvisaṃvādamātreṇa tadarthavyavasthāpakatvam astu samānayogakṣematvāt.

[141,3]
atha svajñānāntaraṃ santānāntarajñānaṃ ca tadātmanaiva dṛṣṭaṃ tena tadutpannasya bhrāntasyāpi tadadhyavasāyasya pramāṇatavaṃ yuktam. bāhyas tv artho na kenāpi dṛṣṭa iti kathaṃ tadadhyavasāyasya tadutpannatvaṃ pramāṇatvaṃ ca śakyaṃ vyavasthāpayitum iti? na; tadadhyavasāyena tadabhāvānavagamāt. yathaiva bāhyādhyavasāyena svātmaikagrāhiṇā na bāhyārthasya svasaṃvedyatvam asaṃvedyatvaṃ vāvagantuṃ pāryate, tathā jñānāntarasyāpi tadadhyavasāyeneti, na hy atra viśeṣaḥ kaścid asti. smṛtis tv adhyavasāya eveti na smaraṇam api jñānāntaravyavasthāpakaṃ jñānāntarād utpannam svarūpam ātmano gṛhṇat svasaṃvedanaṃ kathaṃ na jñānāntaraṃ vyavasthāpakam iti cet, bāhyārthād utpannam ātmanaḥ svarūpaṃ gṛhṇat kathaṃ na bāhyārthavyavasthāpakam iti samānaḥ prasaṅgaḥ. na ca svasaṃvedanam evainaṃ viśeṣaṃ jānāti — jñānāntarād evāham utpannaṃ na bāhyārthād iti. tad evaṃ jñānāntarasthāpanena bāhyārthasthāpanasya samānayogakṣematvān na bāhyārthāsambhavo na vānayor api bhedasiddhiḥ. tataś ca sahopalambhādiko hetus trairūpyāvagamasya mūlaṃ bhedopalambhas tannirākurvann ātmānam eva hantīti kathaṃ tato bāhyābhāvasiddhiḥ? etena "dhiyo nīlādirūpatva" ityādy api nirastam.

[141,17]
tathā hi —
	buddher buddhyantarābhatve tadbhedaḥ kiṃpramāṇakaḥ /
	buddhyantarāsvarūpatve sā tasya grāhikā katham // 1 //
	yadvat sambandhasaṃvādau bāhyeṣv artheṣu durghaṭau /
	buddhyantare 'pi tadvan tau svasaṃvinniṣṭhavādinaḥ // 2 //
	lokaprasiddhisaṃvādād buddhibhedaprasādhane /
	bāhyārthasyāpi saṃsiddhis tata eva prasajyate // 3 //
	yathā bāhyasya saṃsiddhir na sūkṣmekṣikayekṣyate /
	tathā buddhyantarasyāpi tat tadbhedo 'pi durghaṭaḥ // 4 //
	agṛhītād yathā bāhyān na buddhir bhedam ātmanaḥ /
	vetti buddhyantarāt tadvat parokṣatvāviśeṣataḥ // 5 //
	buddher vilakṣaṇākārasyānyathānupapattitaḥ /
	buddhibhedaprasiddhiś ced bāhyasyāpi kathaṃ na saḥ // 6 //
iti saṅgrahaślokāḥ.

{grāhyagrāhakabhedanirākaraṇe doṣaḥ}

[142,2]
tad evaṃ grāhyagrāhakayor bhedaṃ nirākurvāṇenādvaitam evābhyupagantavyam. tadanabhyupagame hi avedyavedakākārā yathā bhrāntaiḥ ityāder apy anupapannatvam. jñānāntaragrahaṇena bāhyārthagrahaṇasya samānayogakṣematvena darśitatvāt. advaitābhyupagame 'pi virodho 'parihārya evety uktaṃ so 'yaṃ gaḍupraveśākṣitārakavinirgamanyāyaḥ śākyānām āpatitaḥ. tasmād itthaṃ virodhaparihārāya bāhyārtho 'tadākāreṇaiva jñānena vedyata ity abhyupagantavyam. sa ca bāhyo 'rthaḥ prāyas tāvad yathā vyavasthitenaivākāreṇa gṛhyate. kvacit tv āropitenāpy ākāreṇāvabhāsate timirādisāmarthyād ato bhrāntyabhrāntivyavasthāpi yuktā. na tv anyopādhivinirmuktajñānasaṃvedane satīti.

{nirālambanatvānumānanirāsaḥ}

[142,12]
aparas tv āha — "sarve vivādās padībhūtāḥ pratyayā nirālambanāḥ pratyayatvāt, svapnādipratyayavad" iti. yathā ca svapnāvasthāyāṃ bāhyārthāsambhave 'pi jñānākāramātrasaṃvedanād eva bāhyārthādhyavasāyo bhrāntyabhrāntivyavasthā ca bhavati, tathā jāgradavasthāyām api, bhedāvabhāso 'pi tadvad eva draṣṭavyaḥ. evaṃ ca nirālambanatvam eva sādhyate na tu bhedāvabhāso niṣidhyate. tato 'numāne bhedavityā virodho 'pi nāsti. bhedāvabhāsasya ca bhrāntatve 'pi vyavahārāvisaṃvādāpekṣayā pramāṇatvān nānvayādyasiddhir iti.

[142,19]
saṃdigdhānaikāntikas tāvad ayaṃ hetuḥ — pratyayatvasālambanatvayor virodhāsiddheḥ. na ca keṣāṃcit pratyayānāṃ yathādhyavasitam ālambanaṃ na dṛṣṭam ity etāvataiva vyatirekasiddhiḥ tvaddarśane 'py anabhyupagamāt. tathā coktam —
	na yuktādṛṣṭimātreṇa vipakṣe 'vyabhicāritā /
	sambhāvyavyabhicāritvāt sthālītaṇḍulapākavat //
	yasyādarśanamātreṇa vyatirekaḥ pradarśyate /
	tasya saṃśayahetutvāc cheṣavat tadudāhṛtam //

[143,3]
athānyad anyasyālambanaṃ na yuktam. ko 'tra virodhaḥ? sarvasyālambanatvaprasaṅgo 'nyatvāviśeṣād iti cet, na; anyatve 'pi kāraṇavan niyamasambhavāt, na hi dhūmasya svātmaiva kāraṇaṃ sarvaṃ vānyatvāviśeṣād iti. bodhotpāde 'pi prāg ivāprakāśo 'rthaḥ kathaṃ prakāśatāṃ yāyāt? prakāśātmotpāde vā sa eva bodhas tasya prakāśalakṣaṇatvād iti cet, na; akṣaṇikatvasiddhau tadviṣayaprakāśasambandhād eva tasya prakāśyavāt pradīpaghaṭavat. kiṃ cānekajñātṛsaṃvedyaṃ na jñānam, tadviparītas tu bāhyo 'rthaḥ. tathā hi — nartakī nartiṣyati iti śrutvā taddarśanotsukā bahavo lokāḥ pravṛttās tām aviśeṣeṇa paśyanti. svapne 'py etad astīti cet, na; tatrottarottarasaṃvādānupapatteḥ. 'sarva eva pratyayā nirālambanā' iti bruvāṇasya svavākyopanyāsavirodhaḥ, tathā hi — idaṃ vākyaṃ sādhanatvena bhavatā parapratyāyanārtham upanyastam, na ca bhavataḥ parāvabodho 'sti, avabodhe vā, parāvabodhasyaiva sālambanatvāt tenaivānaikāntaḥ. parāpratipattau ca kathaṃ sarvapratyayānāṃ pratyayatvaṃ gṛhyate? na cāgṛhītaṃ pakṣadharmatvaṃ gamakam, tathā dṛṣṭāntāsiddhāvagamakatvam, tatsiddhau vānaikāntikatvam. tathānumānam api yadi sarvapratyayaviṣayam, tadā tasyaiva sālambanatvaṃ no cet tadā kathaṃ sarvapratyayānāṃ nirālambanatvasiddhiḥ? sarvānumānasya nirālambanasyaiva pramāṇatvābhyupagamād ayam adoṣa iti cet? tad ayuktam; nirālambanasya pramāṇatvāyogāt. na hi pāribhāṣikaṃ jñānasya pramāṇatvaṃ nirālambanatvaṃ ca. kiṃ tarhi? prameyaṃ paricchidyate yena tat pramāṇam, yatra tu na kiṃcit pratibhāti tan nirālambanam ucyate. tat kathaṃ nānayor virodhaḥ?

[143,22]
svātmālambanasyāpy arthāntarālambanatvābhidhānād avirodha iti cet, na; kim idānīṃ svātmāpekṣayaiva tasyānumānatvam. na ca svātmaikaviṣayeṇārthāntarāṇāṃ sālambanatvaṃ vā siddhyaty aviṣayatvāt. na hi yo yasya na viṣayaḥ, sa tena sādhayituṃ śakyate, tatsādhane hi sa eva tasya viṣayaḥ syāt, ātmasvarūpavat sādhyalakṣaṇatvād viṣayasya. maṇivad aviṣayasyāpy avisaṃvādād eva siddhir iti cet, na; avisaṃvādino maṇijñānasya prabhāviṣayatvāsiddheḥ, siddhau vā sa eva visaṃvāda iti kathaṃ tasyāvisaṃvāditvam? taduttaram eva maṇijñānaṃ pramāṇam iti vakṣyāmaḥ. pratyayāntarasiddhyā ca bāhyasiddheḥ samānayogakṣematvaṃ prāg eva darśitam. tena ca pratyayāntarasiddhivan nīlāder apy abodhātmakatvasiddhiḥ. kasyacid bāhyārthajñānasya pramāṇābhāsatvadarśanāt sarvabāhyārthajñānānāṃ pramāṇābhāsatvam ayuktam, svapnāvasthānumānadṛṣṭāntena sarvānumānānāṃ pramāṇābhāsatvaprasaṅgāt. tataḥ kim atrānupapannam? nirālambanānumānam eva nānyat kiṃcit. nirālambanānumānasyāpy apramāṇatve bhavataḥ kārthasiddhir iti cet, na kācid abhipretārthasiddhiṃ muktvā. syād etad — yathā kadācid rajatapratyayabādhakasya śuktikāpratyayasya pratyayāntareṇa bādhitasyāsattve 'pi naiva svapnendrajālādiṣu rajatapratyayasya satyatopapadyate. tadvan nirālambanānumānasyāsattve 'pi tad bādhitasya sālambanajñānasya satyatā na yukteti. kim anena vaktum abhipretam? yadi pramāṇam antareṇa pramāṇābhāsena cātyantādṛṣṭānāṃ pratyayāntarāṇām asatyataiva vyavasthāpyata iti, tad ayuktam, pramāṇam antareṇa prameyavyavasthāsiddher ayogāt.

[144,9]
bāhyārthavyavasthāsiddhir api tata eva syāt tatsiddhinimittasyaivābhrāntapramāṇatvāt. na hi pramāṇābhrāntāv asya viṣāṇe staḥ, kiṃ tarhi? yenaiva padārthas tathātvena vyavasthāpyate tad evābhrāntaṃ pramāṇam, tvanmate svasaṃvedanavat. na ca rajatajñānasyāpy asatyatvaṃ bhrāntena śuktikājñānena vyavasthāpyate, kiṃ tarhi? tad uttareṇābhrāntenaiva jñānenobhayor api rajataśuktikājñānayor asatyatvaṃ vyavasthāpyate.

[144,14]
yad vā śuktikājñānasya śuktikāviṣayatvenaiv bhrāntatvaṃ mithyātvaviśiṣṭarajatajñānaviṣayatvena bhrāntatvam eva tatrāvisaṃvāditvād avisaṃvādinaś ca bhrāntatve svasaṃvedanasyāpi bhrāntatvaṃ syāt, tataś ca pāribhāṣikaṃ jñānānāṃ bhrāntatvam uktaṃ syāt. atha rajatajñānādidṛṣṭāntena sarvapramāṇaprameyānām avyavasthaiva sādhyate. tathā sati suragurumatānupraveśaḥ tataś ca paralokādivicāras tannimittapramāṇavicāraś cānupapanna eveti.

[144,20]
nanu cāvyavasthāpyapratītānāṃ pratyayāntarāṇāṃ sādhayituṃ na śakyate, svasaṃvedanaikaniṣṭhas tu bhavān na pratyayāntaraṃ paśyati. svasaṃvedanavedyasya cātmano nirālambanatvaṃ bhrāntatvaṃ vā sādhayantaṃ na kaścit tvāṃ nivārayati, kintu sarvaśabdo 'narthakaḥ, pratyayāntarāvagame vānaikāntikatvam uktam, viruddho vāyaṃ hetuḥ. tathā hi — sarve pratyayāḥ sālambanāḥ pratyayatvāt, pratyayāntarālambanapratyayavad iti. dharmyasiddho dṛṣṭānta iti cet, tat kim idānīṃ svapnādipratyayāḥ puruṣāntarapratyayāś ca na pratīyanta eva? apratītaiś ca taiḥ kathaṃ vyavahāra iti? ka evam āha — na pratīyanta iti, kintu nālambanībhavantīti brūmaḥ. pratīyante na cālambanībhavantīti suvyāhṛtam. na hi pratīyamānād anyad evālambanam, svasaṃvedanasyāpi nirālambanatvaprasaṅgāt. yad vastu yasminn anubhave svarūpeṇa pratibhāti tat tasyālambanaṃ na pratīyamānamātram, smaryamāṇasyāpy ālambanatvaprasaṅgād iti cet, na; ālambanaviparītāviparītasandigdhādyanekalakṣaṇopapannatvāt, yato jñeyam ālambanaṃ viṣayo 'rthaḥ pratyayāvabhāsīti paryāyāḥ. yac cāvisaṃvādini jñāne pratibhāti tatsvarūpeṇaiva pratibhātīti kathaṃ na pratyayāntarāṇy ālambanībhavanti?

[145,4]
nanu ca pratyayāntarāṇāṃ sāmānyākāreṇa pratīteḥ kathaṃ svarūpapratītiḥ? na hi teṣāṃ sādhāraṇaṃ svarūpam asti, yac ca teṣām asādhāraṇam, svarūpaṃ tat parokṣatvān na pratibhāty evāto nālambanam iti, tad ayuktam; sādhāraṇarūpasyāpi vāstavatvāt tadanumānasya ceti vakṣyāmaḥ.

[145,8]
yadi ca pratyayāntarāsaṃsargyavāstavam eva rūpaṃ pratibhāti tasyaiva nirālambanatvaṃ sādhyate, tataḥ śaśaviṣāṇataikṣaṇyasādhakānumānavad anarthakam evedaṃ syāt. na hi śaśaviṣāṇavad atyantānupalabdhaiḥ paramārthāsadbhiḥ pratyayāntaraiḥ saha pāraṃparyeṇāpi sambandho 'vagantuṃ pāryate. maṇidṛṣṭānto 'py atra na sādhīyān, yato maṇisvarūpaṃ paramārthasad eva tenaiva pramātrā pravṛttyuttarakālam upalabhyate naivaṃ pratyayāntarāṇāṃ svarūpam, tadupalambhe vā kathaṃ na tadupalambhasya sālambanatvam?

{svāpnajāgaritapratyayavailakṣaṇyaṃ}

[145,15]
yad apy uktam — lokapratītyaiva jāgrat svapnādipratyayānāṃ bhedasiddheḥ, tadāśrayeṇa tāvat sādhanavyavahāraḥ, tataḥ paścād yadi parāmṛśatā kiṃcid atra vibhāgakāraṇam upalakṣyata ity abhedaṃ sādhayati, tathā sati kaḥ parasya doṣaḥ? evaṃ hi doṣe vedaprāmāṇyasādhane 'pi doṣaḥ syāt. tathā hi — yāvad vedasyāpramāṇebhyo laukikavākyebhyo na pṛthaggrahaṇaṃ tāvan na dharmisvarūpasiddhiḥ, tadasiddhau ca na tatprāmāṇyam api siddham iti niṣphalam anumānaṃ syāt. na ca svaravarṇānupūrvīviśeṣād viśeṣasiddhiḥ, tadanyeṣām api parasparatas tathā bhedasambhavāt.

[145,22]
athāsti tāvad ayaṃ prabandhaḥ — kim ayaṃ vedaḥ, uta na? iti vicāryamāṇo yadi pramāṇaṃ bhaviṣyati tadāyaṃ veda eva, athānyathā nānena prayojanam iti parityajāmaḥ. samānam atrāpi. pratyayas tāvad īkṣyate svapnaprasiddhir asmāt kiṃ bhinnā, na vā? iti vikalpane yathā paraṃ bhaviṣyataḥ tadā drakṣyāma ity api yadi paścād vicāryamāṇaṃ svapnajñānam anyad vā parasparaṃ bhinnaṃ bhavet tadā bhedaṃ grahīṣyāmaḥ. atha bhedakāraṇaṃ na kim apy astīty abhedaṃ tad pratipatsyāmahe. tataḥ ko 'tra virodha iti? tad etad andhavijṛmbhitaṃ vedaprāmāṇyavādinaḥ? khalu tāval lokaṃ paśyanti tatpratītiṃ ca jānanti, tataḥ sāmānyena lokaprasiddhasya vedākhyasya dharmiṇaḥ pramāṇatvādiviśeṣaparīkṣaṇaṃ yuktam. tvaṃ punaḥ svasaṃvedanavyatirekeṇa kiṃcid api na paśyasi. pramāṇābhāsena ca pakṣādigrahaṇe katham alīkāṅgo hetuḥ pramāṇaṃ syād iti.

{prajñākarasamādhānanirāsaḥ}

[146,7]
nanu cālaṅkāre prajñākaraguptenaiva svayam etad āśaṅkya parihṛtam. yad āha — "pūrvaṃ bhedagrāhakam apramāṇam iti cet, bhavatu ko doṣaḥ? pakṣādipravibhāgo na bhaved iti cet, mā bhūd idānīṃ kiṃ no vighaṭitam? idam eva — yad apramāṇatvam abhedasādhanasyeti (cet,) evaṃ tarhi vedalakṣaṇapramāṇāpramāṇasādhāraṇāsādhāraṇadharmipratipattir apramāṇam eva syāt, paścāt pramāṇatvasādhanena nivarttanāt. tato dharmisādhanasyāpramāṇatvāt taddvāreṇa prāmāṇyasādhanam api apramāṇaṃ bhaved iti na vedaprāmāṇyasiddhiḥ. tataḥ sakalasādhyasādhanavyavahāro viśīryeta.

[146,14]
atha dharmiṇaḥ sādhāraṇasya grahaṇe 'pi na tadgrāhakam apramāṇam, prāmāṇyasyādhikasya tatraiva sādhanād iti. tad apy asat, yataḥ —
	pramāṇatvaṃ hi tasyaiva svarūpaṃ dharmiṇo yadā /
	tasya tatparihāreṇa grahaṇe 'pi kathaṃ pramā // 695 //

[146,18]
pramāṇasvarūpaṃ hi vedavacanaṃ tasya tadviparyayagrahaṇe tadviparyayonmūlane pareṇa kṛte katham apramāṇatā na bhavet?

{dharmadharmibhedanirāsaparihāraḥ}

[146,21]
atha vyatiriktadharmābhyupagamān naitad dūṣaṇam, na; anavasthāprasaṅgāt. tathā hi —
	vyatirikto yadā dharmas tena yogaḥ paro bhavet /
	tena yogaḥ punas tenety ananto dharmaviplavaḥ // 696 //
	tad yuktatvaṃ tayor eva svarūpaṃ yadi sammatam /
	pramāṇatvaṃ tathā prāptam asmākaṃ kā virodhitā // 697 //
	bhedenāpi gṛhītasya samāropasya bhāvataḥ /
	parāmarśād abhedasya pratipattiḥ kim apramā // 698 //

[147,3]
abhedapratipattuḥ pakṣādivibhāgena sādhanaṃ na pravarttata ity api nāśaṅkanīyam, yataḥ parapratyayāpekṣayedam anuvādamātrakaṃ svayam api cāpūrvābhyāsena sādhanaprayoga ity anavadyam. mamāpy evam āsīd iti paraḥ pratipādyata" iti.

[147,6]
tad etad īrṣyāśalyavitudyamānamarmmāyaṃ viklavaṃ krośatīti paśyāmaḥ. tathā hi — vedasya tāvat sāmānyaviśeṣalakṣaṇau dharmau yadi vyatiriktau sādhayiṣyāmas tathā saty anavakāśa eva tvaddarśanasya.

[147,9]
athāpy atadvyāvṛttinibandhanau, tathāpi dṛṣṭe dharmiṇi sadṛśātmanā niścite sati dharmāntarādarśanasamāropavyavacchedārtham anumānaṃ pravarttata iti yuktam. yadā tu dharmiṇa eva pratyayāntaralakṣaṇāḥ kadācid api na dṛṣṭigocarās tadā kim āśrayam anumānaṃ pravartteta? na hi suśikṣito 'pi kaścid ākāśe citravinyāsaṃ śaktaḥ karttum. yadi hi dharmiṇaḥ pratyayāntaralakṣaṇāḥ svarūpeṇa dṛṣṭā bhavanti, tadā taddarśanabalodbhūtena pratyayatvaniścayena nirālambanatvādarśanasamāropavyavacchedārtham anumānaṃ pravarttata ity eṣāpi prakriyā sambhāvyeta, na ca piśācavad adṛṣṭeṣu dharmiṣu.

[147,16]
na ca svasaṃvedanavyatirekeṇa bhavataḥ pratyayāntaropalambho 'py astīty uktam. yat punar etad bhedenāpi gṛhītasyetyādīdaṃ vismṛtaprakaraṇasyābhidhānam, yataḥ sarvapratyayānāṃ nirālambanatvasādhanaṃ prakrāntaṃ nādvaitaṃ sādhanam. atha sarvapratyayānāṃ nirālambanatvenāviśeṣa evābhedo 'bhipreto na tv advaitam, tathāpi pratyayāntarāgrahaṇe 'numānāpravṛttiḥ tadgrahaṇe tv anaikāntikatvaṃ hetor ity uktam.

[147,21]
athānena krameṇa svasaṃvedanasyaiva bhedasamāropavyavacchedaḥ sādhyate, na, prāg eva vicāritatvāt. api ca kiṃ yenaiva bhedaḥ samāropyate, tenaiva vyavacchidyate? pratyayāntareṇa veti? tenaiveti na yuktam, samāropaṇavyavacchedakākārayor ekātmatvavirodhāt.
	"atha pratyayāntareṇa, na pratyayāntarād bhidā /
	evaṃ tāvad vacaḥ ko 'nyo bhadantād vaktum arhati //"
parapratyayāpekṣayedam anuvādamātrakam, svayam api pūrvābhyāsenetyādy api abhedaviruddhād ayuktam eveti. na cāpratipannapratyayaḥ pūrvo 'bhyāsaś ca hetutvenābhidhātuṃ yuktaḥ. keśādivad anālambanenaiva pratīyata iti cet, na, keśādijñānasyāpramāṇatvāt. ata eva 'avedyavedakākārā' ityādiślokadvayaṃ pramāṇīkurvatā śākyenādvaitam evābhyupagantavyam anyathā tadvirodhaḥ syāt. pratyayāntaravad bāhyārthasiddhir api nirālambanapratyayād eva bhaviṣyatīti dustare vyasane batāyaṃ bhikṣuḥ patita iti.

[148,4]
yadi ca svātmālambanatvaṃ nirālambanatvam abhipretam, tadā sādhyavikalo dṛṣṭāntaḥ svapnādipratyayānām api svātmālambanatvāsiddheḥ, svasaṃvedane pramāṇābhāvasyoktatvāt, anyasaṃvedanasya ca sādhitatvāt.

[148,7]
atha na kiṃcid ālambanam astīti vivakṣitam, tadā ghaṭādivad bodhasyāpy asiddhis tataḥ svadṛṣṭivirodho 'staṃ jagatsyāt. atha bāhyālambanam eva vivakṣitam, tad ayuktam; viparītakhyātisamarthanāt, smṛter api smarttavyālambanatvapratipādanāt. yathā pratibhātārthālambanatvaṃ svapnādijñānavad iti cet, evaṃ tarhi bodhāvabhāsite 'pi pratyayasya tadālambanatvaṃ na syāt. tataś ca bāhyārthavad bodhasyāpy asiddhir ity āyātam āndhyam aśeṣasya jagataḥ, na hi kasyacit tattvato 'siddhau bhrāntyupaplavo 'pi siddhyati paribhāṣāmātraprasaṅgāt. atha bāhyatvena pratītasya keśāder arthaprāptyanupalambhenāsattvasiddhes tatpratibhāsasya nirālambanatvasiddhau tatsamānarūpopalakṣaṇāt sarvapratyayānāṃ nirālambanatvasiddhir na punar ātmālambanatve bādhakaṃ kiṃcid astīti, tad apy ayuktam; samānarūpopalakṣaṇāsiddheḥ, sarvatrārthaprāptau hi samānarūpatvaṃ siddhyati. yadā tu kvacid arthaḥ prāpyate, tadā kutaḥ samānarūpatvam? atha naiva kvacid arthaprāptir asti, tatpratiṣedhas tarhi katham? na hi piśācādivad atyantādṛṣṭārthasya pratiṣedhaḥ śakyaḥ karttum. jñānād asya bhedaḥ pratiṣidhyate, na tv artha eva tasya jñānātmakatvād iti cet, bhedo 'py atyantādṛṣṭaḥ kathaṃ pratiṣidhyate? dṛṣṭaś cen na tarhi tasyātyantāsattvam. kharaviṣāṇapradhānādeḥ kathaṃ pratiṣedha iti cet, na; tatrāpi hi dṛṣṭasyaiva viṣāṇajātīyasya kharamastakodbhūtatvaṃ pratiṣidhyate. sukhaduḥkhamohānāṃ ca jagadupādānatvaṃ pratiṣidhyate. jagadupādānasya vā paramāṇunyāyenānumitasya sukhādyātmakatvam ekatvaṃ ca niṣiddhyata ity evam anyatrāpi dṛṣṭasyaiva deśakālasāmarthyādipratiṣedho draṣṭavya iti. svasaṃvedanapakṣe ca bhedadarśanaṃ na kvacid astīty uktam.

{pratyakṣeṇa bhedapratiṣedhanirāsaḥ}

[148,28]
pratyakṣeṇāpāstaviṣayatvāc ca na bhedapratiṣedhaḥ pramāṇam. tathā hi — jñānam antarmukhākārāsthiratvādirūpeṇa vedyate, nīlādyarthas tu bahiṣṭhatvasthiratvādirupeṇeti. prāṇabhṛnmātravyavahāravirodhāc ca — na hi kṣaṇadhvaṃsijñānamātrāvagame kaścid iṣṭāniṣṭaprāptiparihārārthaṃ pravartata iti. svapnādivad etat sarvam iti cet, na; utpannabādhakānāṃ bhavatām api pravṛttyādidarśanāt.

[149,4]
nanu ca jñānād arthāntaratve 'rthasya kathaṃ kaścid evārthas tena dṛṣṭaḥ? yadi darśanasambandhāt, so 'pi sambandho yady arthāntaram, tadā tatsambandhasyāpi sambandhāntarakalpanety anavasthā syāt. athānarthāntaram, tataḥ kathaṃ jñānād arthāntaram arthaḥ pratyakṣeṇa siddhyati. tasmāt saṃvedanāntaḥpraviṣṭaḥ sann arthaḥ saṃvedyata iti yujyate, na tu tadasaṃsparśī. tad uktam —
	"saṃvedanena bāhyatvam ato 'rthasya na sidhyati /
	saṃvedanād bahirbhāve sa eva tu na sidhyati //
	yadi saṃvedyate nīlaṃ kathaṃ bāhyaṃ tad ucyate /
	na cet saṃvedyate nīlaṃ kathaṃ bāhyaṃ tad ucyate //
	anyena vedane tena tenaity eṣān avasthitiḥ /
	anyena vedane caitat kuto 'vasitam ātmanā //" iti.

[149,16]
tad etad apy ayuktam — prāg eva hi sarvasyāpi vedyasya vedanāntaravedyatvaṃ sādhitam. dharmadharminoś cārthāntaratvaṃ vakṣyāmaḥ.

{anavasthāparihāraḥ}

[149,19]
kiṃ ca niścayavan nānavasthā. yathā tvaddarśane vikalparūpo niścayaḥ, sa cātmānam aniścinvann evārthāntaraṃ niścinoti, na ca niścayānavasthā. tathānyasyāpi jñātasyājñātasyaivārthāntarajñeyavyavasthāpakatvam aduṣṭam, niścayasya cārthāntaravyavasthāpakatvaṃ tvayaivābhyupagatam. yasmād uktam — "keśajñāne sati pūrvānubhūtasmaraṇād evambhūtapratibhāsānantaraṃ prāptir āsīt. tadvikalpo grāhyagrāhakollekhenotpattimān, so 'pi svarūpeṇa grāhyagrāhakarūparahita evāpareṇa tathā vyavasthāpyate. na tasyāpi svato 'vyavasthā" iti vikalpaḥ smṛtirūpatvād anālambana eveti cet, bhavatu tathāpi tāvad asya grāhyagrāhakakṣaṇikatvādyātmakatvenārthāntaravyavasthāpane sāmarthyam iṣṭam eva. tadvat sthiratvādikabāhyārthavyavasthāpane nirālambanam eva sāmarthyaṃ bhavatu iti nāsmākaṃ grahaḥ. syād etat — vikalpasya smṛtirūpatvād yathānubhūtārthavyavasthāpakatvenaiva prāmāṇyasambhavāt. svaviditajñānadharmavyavasthāpakasyaiva vikalpasya pramāṇatvaṃ yuktam, na tv anubhūtabāhyārthadharmavyavasthāpakasyeti.

[150,1]
kuta etat pratipattavyam? na khalu tāvan nirvikalpakenaivātmanaḥ kṣaṇikatvādisvabhāvo 'nubhūyamānaḥ pratīyate? niścayas tu bāhye 'py astīti kathaṃ tasyānanubhūtatvam? na ca tvanmate gṛhītagrāhiṇaḥ prāmāṇyam iṣṭam, yathādṛṣṭākāragrahaṇān na pramāṇam iti vacanāt ajñātārthaprakāśo veti viśeṣaṇāc ca.

{svāpnārthānām api nāsattvam}

[150,6]
api ca svapnādijñāneṣv api vicchedenāvabhātānām arthānām asattvaṃ kathaṃ niścitam? yadi visaṃvādād arthakriyād anupalabdher vety ucyate, tad ayuktam; yadi hy avisaṃvādenārthakriyayā vā vyāpto 'rthaḥ kvacid upalabdho bhavati, tadā tadabhāvād arthābhāvaḥ siddhyati; dahanābhāvād dhūmābhāvavat. yadā tu bāhyārthasyāpahnavas tadā na tasya kenāpi saha vyāpyavyāpakabhāvaḥ pratipanna iti kathaṃ viparyayavyāptiḥ syāt? syān matam — svapnādibuddhīnāṃ viṣayābhāvaḥ sarvalokasiddhatvān nāsmābhiḥ sādhyata iti, na; lokaprasiddheḥ pramāṇatvānabhyupagamāt. abhyupagame vā tata eva jāgradbuddhīnāṃ pakṣīkṛtānāṃ viṣayasiddhir iti kathaṃ saravapratyayānāṃ nirālambanatvasiddhiḥ? svayaṃ vā pratipadyamānasya paraprasiddhimātreṇa dṛṣṭāntopādānam ayuktam, parārthānumānasya svadṛṣṭārthaprakāśanalakṣaṇatvāt. tathā coktam — "yathaiva hi svayaṃ trirūpāl liṅgāl liṅgini jñānam utpannaṃ tathaiva paratra liṅgijñānotpipādayiṣayā trirūpaliṅgākhyānaṃ parārtham anumānam, kāraṇe kāryopacarāt svadṛṣṭārthagrahaṇam āgamāt, paradṛṣṭaṃ na sādhanaṃ nāpy anarthataḥ siddhir iti jñāpanārtham" iti. tasmān na paraprasiddhimātreṇa svapnādijñānānām, dṛṣṭāntatvaṃ yuktam, sahopalambhādisādhanaṃ ca prāg eva nirākṛtam iti na tato dṛṣṭāntasiddhiḥ. siddhau vā tata eva sādhyasiddher apy upapattir iti vyarthaṃ pratyayatvam. api ca yo 'yaṃ nīlādyākāraḥ svapnādijñāneṣu pratibhāti tasyaivāsattvaṃ bādhakāt pratipadyante vyavaharttāraḥ. tad yad asau jñānād arthāntaraṃ na bhavati, tadā jñānasyaivāsattvaṃ prāptam. na vā nīlādyākāraṃ svapnādijñānam. tataś ca nirākārāḥ sarve pratyayāḥ pratyayatvāt, svapnādipratyayavad iti vākyārtho nirālambanānumānasya prāptaḥ. yadā caivaṃ na vyatirikto nāpy avyatirikto nīlādyākāro 'sti jñānasya tadā sarvavyavahāroccheda eva prasajyata iti. yadi ca sarva eva pratyayā nirālambanās tadā vyavahartṝṇāṃ kvacid visaṃvādaḥ kvacit tu deśakālādivyavadhāne 'pi saṃvāda eveti kuto 'yaṃ niyamaḥ? vāsanābhedād iti cet — atha manyase, yatrādṛḍhavāsanānimittaṃ tatra visaṃvādaḥ, yatra tu dṛḍhavāsanānimittaṃ tatra saṃvāda iti, na; pramāṇābhāvāt.

{bāhyārthakalpanam eva jyāyaḥ}

[151,5]
api ca varam evaṃ bāhyārthānām eva dṛḍhādṛdhabhedena nimittatvakalpanam, teṣāṃ vyavahāraviṣayatvopapatteḥ, na tu vāsanānām. vāsanādṛḍhatve ca kiṃ nimittam? na tāvat paṭuḥ pratyayaḥ, apūrvārthaviśeṣānabhyupagamāt. akasmāc ca pratyayaviśeṣo jñānamātrān nopapayate. athādarapratyayo 'bhyāsapratyayo vā nimittam, na; vyabhicārāt. tathā hi — kāmaśokādyabhibhūtānāṃ kāminyapatyādyartheṣv atyādarābhyāsātiśayapratīteṣv api punaḥ kadācit tathārthapratyayasya visaṃvāditvaṃ dṛśyate, kvacit punar atyantāpūrve 'rthenāścaryakāriṇy api pratyayaḥ saṃvādy eveti. tatrāpi janmāntarodbhavavāsanāstīti cet, na; atadviparītapratyayābhyāsāt tasyās tirobhāvasambhavāt. anyathā hi nairātmyādyabhyāsād rāgādivāsanānām api tirobhāvo na syāt. na ca jñānavyatiriktārthāsambhave niyatavāsanāprabodhakaṃ kāraṇam asti. pūrvajñānavināśe hi sāṃpratam anekavāsanātmakam eva jñānam asti kathaṃ tata eva niyatapratibhāsodayaḥ? uttaratrāpi vāsanānimittaṃ vicārayiṣyāma ity āstāṃ tāvat.

[151,18]
itaś ca na jñānātmaka eva nīlādir arthaḥ, svaparasaṃvedyatvāt. na hi jñānasvabhāvasyānekapuruṣasaṃvedyatvam upapadyate. kathaṃ punar arthasyānekapuruṣavedyatvaṃ gamyate? vacanapravṛttyādyavisaṃvādiliṅgāt. taimirikadvayavacanādes tu puruṣāntaravisaṃvāditvād aliṅgatvam. yadi ca parāvabodhaḥ pratyetuṃ na śakyate tataḥ śāstrapraṇayanādiṣv apravṛttir eva prāptā. na hy unmatto 'pi kaścid ātmāvabodhārtham eva śāstraṃ vyācaṣṭe sādhanādyupanyāsaṃ ca vāde karoty asādhanāṅgavacanādyudbhāvanena cātmānam eva nigṛhṇatīti.

[151,25]
atha bāhyārthābhāve 'pi parāvabodhavyāpāravyavahārapratibhāsaliṅgānumeyatvād adoṣaḥ; tathā hi — svagataprayatnavivakṣānirapekṣayoś ceṣṭāvākyapratibhāsayor anyādhipatyenotpattir anumīyata iti, naitad asti; svasaṃvedanamātravādināṃ svajñānāntarāvagamo 'pi na sambhavati, kutaḥ parāvabodhāvagamaḥ? iti prāg eva prapañcitam.

{nirālambanavāde santānāntarāsiddhiḥ}

[152,2]
api ca svapnavat sarvapratyayā nirālambanā iti bruvāṇasya kathaṃ santānāntarasiddhiḥ? na hi svapnadṛṣṭāntābhyāṃ gamanavacanapratibhāsābhyāṃ vāstavī puruṣāntarasiddhir upapadyate, nāpi svapnavad buddhākhyānavādādikaraṇe parānugrahajayaparājayādikaṃ vā kiṃcid upapadyate. dharmāpavargādisādhanānuṣṭhānaṃ na prāpnoti. na hi svapne kṛtaṃ buddhāśrayādikarma brahmacaryādikaṃ vā dharmasādhanam, abhakṣyabhakṣaṇāgamyagamanādikaṃ vādharmasādhanaṃ yuktam. na ca nirviṣayatvāviśeṣe svapnajāgrad avasthayor viśeṣaḥ kaścid asti.

{sarvabhrāntatve buddhādīnām āḍambaratā}

[152,10]
yenaikatra dharmādisādhanavyavasthā nānyatreti dharmādisādhane 'pi bhrāntita eva pravṛttir iti cet, bhavantas tarhi tattvadarśinaḥ santaḥ kim arthaṃ buddhadharmasaṅghadānādyupadeśenopāsakapratibodhanāya pravarttante. pūrvasaṃskārād ity etad apy asad uttaram, na hi vikalavat pratibuddho 'pi kaścid amedhyādibhakṣaṇe pravarttate. tasmād ime saugatāḥ śūnyatābhidhānenāsāratāṃ pradarśya buddhāya deyam, dharmāya deyam, saṅghāya deyam ity eva lokān vipratārya miṣṭhānnapānādyupayogaṃ kurvantaḥ pūrvasaṃskāraviśeṣe 'pi amedhyabhakṣaṇādikaṃ pariharantaś cakrabhramaṇavad asmākaṃ pūrvasaṃskārād eva pravṛttir ity evaṃ bruvāṇāś ca dhūrtatām evātmanaḥ prakaṭayantīti.

[152,18]
yathaiva hi cakrasyābhrāntau satyāṃ bhramaṇasaṃskāro na bhavati. evaṃ miṣṭhānnādibhrāntinivṛttau taddhetuḥ saṃskāro na yujyate. na hi jalādibhrāntinivṛttau tatsaṃskārād eva tadarthakriyāsiddhyarthaṃ pravartamānaḥ kaścid upalabhyate. api ca nīlādyarthābhāve kathaṃ nīlādijñānam, na hi nirhetukaṃ kāryaṃ sambhavati, nityaṃ sattvam asattvaṃ cetyādibādhakāt.

[152,23]
na ca jñānamātrād aviśiṣṭād eva vilakṣaṇapratibhāsaḥ sambhavati. kāryānumānavirodhaprasaṅgāt. na hi nīlādijñānānāṃ pratyekam avicchedenānādiḥ santāno gṛhyate, yena kāraṇānuvidhānaṃ kāryasya pratīyeta. ekārthapratibhāsapravāhe khalu tadvilakṣaṇahetusaṃnipātam antareṇa kathaṃ tadvilakṣaṇaḥ pratibhāsaḥ prādurbhavati? bāhyārthapakṣe tv aduṣṭasahakāriṇaḥ puṃso jalādyarthasannipātād avitathaṃ jalādijñānaṃ tadarthānuvidhānenaiva bhavati. duṣṭasahakāriṇas tu viparyaya iti. yathā nīhāreṣv adṛṣṭādyupaplutākṣānāṃ gandharvanagarajñānam. mantrādyupaplutākṣāṇāṃ māyāviprayuktadravyaviśeṣe bhojanādijñānam. svapnādijñānam api nimittāntaropanipātād bāhya evārthe bhavatīti prāg eva prapañcitam.

{vijñaptimātrapakṣe vāsanādihetuvaicitryābhāvaḥ}

[153,4]
na caivaṃ hetuvaicitryaṃ vijñaptimātrapakṣe 'sti, tat kutaḥ pratibhāsavaicitryam iti? vāsanāvaśāt pratibhāsavaicitryam iti cet, jñānavyatiriktārthānabhyupagame kā vāsanā?

[153,7]
nanu coktam — vāsaneti pūrvajñānajanitāṃ śaktim āmananti vāsanāvida iti. atha kiṃ pūrvajñānenātmatulyajñānotpādikā śaktir janyate, vilakṣaṇajñānotpādikā veti? pūrvasmin pakṣe nīlajñānotpādikā nīlajñānān nīlajñānasyotpattiḥ, tato 'pi nīlajñānasyaiveti nīlajñānasantānaḥ, ekasmin santāne 'nekākārajñānodayo na syāt. uttarasmin pakṣe tu kiyantam api kālam ekākārajñānapravāho na syāt. kālāntare ca tatsadṛśotpādakatvam ity apy ayuktam; kṣaṇikatvena naṣṭasya janakatvāsambhavāt. kārpāse raktatāvad ity etad apy uttaratra nirākariṣyāmaḥ.

[153,14]
kiṃ copādānād anyena vāsyamānaṃ dṛṣṭaṃ yathā lākṣādinā karpāsādikaṃ puṣpādinā vastraṃ ceti. na ca jñānasyopādānād anyakāraṇam iṣṭaṃ santānāntarajñānaṃ tu bāhyārthavad aviditaṃ kathaṃ vāsakatvena kalpyeta? yadi ca vāsanaiva nimittaṃ syāt tataḥ smṛtir eva syān na spaṣṭābhatā. na hi kevalavāsanātaḥ spaṣṭajñāne spaṣṭābhatāyām, ubhayaprasiddhau dṛṣṭānto 'sti, viparyaye tu smṛtir eva dṛṣṭāntaḥ. kāmādyabhibhūtānāṃ stryādinirbhāsajñānaṃ sādhyatvād anudāharaṇam, tasyāpi stambhādyālambanatvān nimīlitākṣasyānutpādāc ceti.

[153,21]
yad apy ucyate — svapnopalabdhārthānāṃ yathā jāgradavasthāyām anupalambhād asattvaṃ tathā jāgradupalabdhānāṃ svapnāvasthāyām anupalambhād asattvam iti. tad apy ayuktam — svapnopalabdhārthānāṃ svapnāvasthāyām api viplavadarśanāt. tathā hi — prabhūtam udakaṃ pibato 'pi tarṣopaśamo na bhavati, bhojyaṃ bhuñjānasyāpi kṣunna nivarttate. mṛtā chinnaśirasaś ca jīvanto bruvantaḥ, aśvagavādayo 'pi bruvāṇā dṛśyante, tiryaṅmānuṣādīnāṃ ca kṣaṇamātreṇa jātiviparyayaḥ kāryakāraṇabhāvaviparyayaś cety evamādiviplavo drśyate. na ca jāgradupalambhāḥ svapnāvasthāyām apy asatyatvenaivānusandhīyante.

[154,7]
nanu svapnopalabdhaḥ śukravisargo na vyabhicarati. tataḥ kim? tatkāraṇasyāpi strīsaṃparkasya satyatvaprasaṅga iti cet, na; mithyājñānajād api rāgātiśayād retaḥ spandasya sambhavāt, sragvilepananakhakṣatādikāryānupalambhāc ca. tasmāj jāgrataḥ svapato vā yad avisaṃvādi jñānaṃ tat satyārtham eva, yasya tu visaṃvādo bhavati tad asatyārthaṃ viparītālambanam ity arthaḥ.

[154,12]
api ca bhāvanānvayavyatirekānuvidhāyitvaṃ yasyopalabhyate, tadvāsanānimittaṃ yuktaṃ yathā kāmakrodhādi. dhanadhānyādikaṃ tu bhāvanātiśayād api kṛṣyādyupāyahīnasya na saṃpadyate. vināpi bhāvanām iṣṭāniṣṭāpūrvārthaprāptir upalabhyate.

[154,15]
atha vaijātyād apūrvārtho naivopalabhyate, tad ucyate — tadā mokṣaśāstropalambho 'py apūrvo na syāt tataś ca mokṣopāyavāsanāpi saṃsāranimittavāsanāvad atāttvikatvān na mokṣasādhikā, na hi kadācid apūrvavāsanādhāyakaṃ nimittam upalabhyate yadvaśād apūrvo 'pavargaḥ syād iti. tad evaṃ pratyakṣādibhiḥ pramāṇaiḥ svaśāstrārthena ca viruddhatvād ayuktam evoktaṃ sarvaṃ nirālambanam eva jñānam iti. tasmād arthasya sthūlākāratā na jñānasyeti yuktam uktam.

{dravyapratyakṣanirūpaṇam}

[154,22]
arthasyāpi na paramāṇusamūhātmakasya sthūlatvam, kiṃ tu tadutpāditasyāvayaviviśeṣasyeti jñāpanārthaṃ ghaṭādigrahaṇam. 'ādi'grahaṇaṃ tu sarvasyāsmadādīndriyaviṣayasyāvayavinaḥ saṅgrahārtham, tasyāpi rūpādibhyo 'rthāntaratvajñāpanārthaṃ 'dravya'grahaṇam. ādigrahaṇaṃ tadarthāntaratvaṃ ca ghaṭādeḥ pratyakṣeṇaiva gṛhyate, yasmād indriyavyāpārabhāvābhāvānuvidhānena ghaṭo 'yam ityādijñānaṃ rūpādipratibhāsavilakṣaṇaṃ sarveṣām utpadyamānaṃ dṛṣṭam. atra kaścid āha —
	"avidyamānābhede 'pi tadakṣāgocaratvataḥ /
	spṛśato 'py asti sā buddhir dravyaṃ tatspārśanaṃ yadi //
	nāyaṃ ghaṭa iti jñāne varṇapratyavabhāsanād / "
asyārthaḥ — avidyamānenābhede 'py aviśeṣe 'pi ghaṭasya kathaṃ pratyakṣatvam ity adhyāhāryam. yathaivāvidyamānasyendriyajñānotpattāv asāmarthyaṃ tathā ghaṭasyety eṣo 'viśeṣaḥ, tasmāt tadakṣāgocaratvataḥ, na hi nayanāviṣayasya svātmani cakṣurjñānotpādane sāmarthyam asti. tadakṣāgocaratvaṃ ca nāsiddhaṃ yataḥ spṛśato 'py asti sā buddhiḥ, cakṣurviṣaye spārśanabuddhir na yuktā sparśanaviṣaye taccakṣurbuddhir na yukteti manyate. viśeṣakas tv āha — dravyaṃ tatspārśanaṃ yadi. dhīndriyagrāhyatvaṃ ghaṭasya yady asti, tataḥ siddhaṃ rūpādibhyo 'rthāntaratvam ity abhiprāyaḥ. atrottaram — 'nāyaṃ ghaṭa' ityādi, na hy ayaṃ ghaṭa iti jñānaṃ sparśanendriyajaṃ yuktam, nīlādivarṇasyāpy atra pratyavabhāsanāt, tena rūpasparśavijñānānvayo mānasa eva smārtto vikalpa iti. tad idaṃ vyāmūḍhabhāṣitam — na hi spārśane ghaṭajñāne rūpapratibhāsaḥ kasyacid asti, kiṃ tu ghaṭajñānānantaram ānumānikaṃ rūpajñānaṃ bhavati. na caitāvataiva ghaṭajñānasya sparśanendriyājanyatvam, sparśajñānasyāpy atajjanyatvaprasaṅgāt.

[155,14]
nanu ca spārśanaṃ jñānaṃ savikalpakaṃ na bhavati, nirvikalpakajñāne tu naiva ghaṭaḥ pratibhāti sparśasyaiva pratibhāsanād iti kośapānam evātra kartavyam, na hi nyāyaḥ kaścid asti. bhavato 'pi tulyam iti cet, na; bhinnākārapratibhāsasya bhinnākāraniścayena vyavasthāpitasya nīlapītādivad arthanibandhanatvāt. abhinne 'py arthe kāminīkuṇapādiniścayabhedād anekānta iti cet, na; tatrāpi dharmabhedasya vāstavatvāt. ya eva dṛṣṭo mayā sa eva spṛśyata iti ca pratyayaḥ kathaṃ? rūpasparśavilakṣaṇavastvagrahaṇe bhavitum arhati.

[155,21]
nanu ca darśanayogī dṛṣṭa ity ucyate, sa ca kathaṃ sparṣṭuṃ śakyata iti? atraike pariharanti — darśanasparśanaviśiṣṭa eko 'rtho manasaivādhyakṣīkriyate, manasaḥ sarvārthatvāt. na ca sarvajñatvaprasaṅgaḥ cakṣurādivaiyarthyaṃ vā, yathādṛṣṭasahakāryanuvidhānena manasaḥ pravṛtyabhyupagamāt. anye tu varṇayanti — darśanaviśiṣṭārthasmṛtisahitena sparśanendriyeṇa sa eva dṛṣṭo mayā spṛśyata iti jñānam utpadyate, sāmagrībhedād ekasminn evārthe pratyayavailakṣaṇyopapatter iti. na cedaṃ pratyabhijñānaṃ bhrāntam abādhyamānatvāt. bhrāntam api pratyabhijñānaṃ sādṛśyād utpadyate yathā pradīpādiṣu, na ca rūpasparśayoḥ sādṛśyaṃ manāg api vidyate. na ca bhrāntyāpi pratyabhijñārūpasparśaviṣayatvena saṃvedyate. na hy evaṃ kaścit pratyabhijānāti — yad evāhaṃ śauklyam adrākṣaṃ tad etarhi sparśāmi, yac cauṣṇyam asprākṣaṃ tad evedānīṃ paśyāmīti. rūpādibhyo 'rthāntaraṃ ghaṭādidravyam anekendriyasambandhitvena pratisaṃdhīyamānatvāt, ahaṅkāravad ity anumānam api kutarkābhiniviṣṭapratibodhanārtham ucyate. rūpādyagrahe 'pi ca dravyaṃ gṛhyate — yathā sparśāgrahe 'py udakam, rūpāgrahe 'pi sphaṭikādikam iti. athāgnisambandhād udakasparśa evoṣṇa utpadyate sphaṭikādirūpaṃ ca nimittāntarasannidhānāt tadrūpasadṛśam iti, na; kṣaṇikatvāt siddhe akṣaṇikatve vāvayavini ca siddhe sati āśutaravināśino 'pi na niranvayo vināśaḥ kāraṇaguṇānuvidhānenaiva ca kāryaguṇotpattir iti, kathaṃ tathotpādaḥ? tasmād rūpādibhyo 'nyad eva sphaṭikādidravyam iti sthitam. evaṃ cāsyāpy anavakāśa eva —
	sarva eva ghaṭo dṛṣṭo? rūpe dṛṣṭe na jāyate /
	tasmāt kas tattvavid brūyād ghaṭaḥ pratyakṣa ity api //
iti. evaṃ tāvad dravyaviṣayaṃ pratyakṣaṃ vyākhyātam.

{guṇādīnāṃ pratyakṣam}

[156,15]
idānīṃ guṇādiviṣayaṃ vyākyātum upakramyate — saṃyuktasamavāyād ityādinā. cakṣuṣā saṃyukte ghaṭādidravye samavetānāṃ sāmānyaviśeṣāṇāṃ saṃkhyāparimāṇapṛthaktvasaṃyogavibhāgaparatvāparatvadravatvasnehavegakarmaṇāṃ cākṣuṣaṃ jñānam, sparśanena saṃyukte ca dravye samavetānāṃ teṣām eva spārśanaṃ jñānam iti. 'cakṣusaiva' saṃyuktasamavāyād ity anuvarttate. rūpajñānasyānyendriyajanyatvaniṣedhārthaṃ cakṣusaivety avadhāraṇam. yady api manaso 'pi vyāpāro 'sti, tathāpi cakṣuṣa eva prādhānyam, sākṣādarthasambaddhatvāc cākṣuṣaṃ jñānam iti vyapadeśāc ca. sparśanānuvṛttiniṣedhārthatvād vā ity evam uttaratrāpi draṣṭavyam. sparśenaiva sparśajñānam, ghrāṇenaiva gandhajñānam, rasanenaiva rasajñānam, manasaiva sukhādijñānam. sarvatra saṃyuktasamavāyād ity anuvṛttaṃ draṣṭavyam.

[156,25]
nanu ca sukhādīnāṃ jñānātmakatvāt svasaṃvedyatvam eva. jñānātmakatvaṃ tulyahetujatvāt. tad uktam —
	"tadatadrūpiṇo bhāvāḥ tadatadrūpahetujāḥ /
	tatsukhādikam ajñānaṃ vijñānābhinnahetujam //"

[157,3]
tad ayuktam — jñānasyāpi hi svasaṃvedyatvaṃ nāstīti hi prāg eva prapañcitam. sukhādes tu jñānātmakatvam eva nāsti, kutaḥ svasaṃvedyatvam? tulyahetujatvaṃ ca nābhedasādhanam, pākajair anekāntikatvāt. tvanmate 'pi ghaṭādibhaṅgajaḥ śabdaḥ kapālakhaṇḍāditulyahetujo na ca tadrūpa ity anaikāntaḥ. sarvathā tulyahetujatvaṃ cāsiddham, sukhāder abhilāṣānabhilāṣādipratiniyatanimittatvād iti. pratyakṣeṇānandatāpādibhedagrāhiṇāpāstaviṣayatvāc ca bhedasādhanam ayuktam. saṃśayaviparyayanirṇayādivad avāntarabhedo 'yam iti cet, na, saṃśayādiṣv iva sukhādiṣu jñānaṃ jñānam ity anuvṛttapratyayānupalambhāt. na cārthaviṣayatvena saṃśayādivat sukhādayaḥ saṃvedyante, tasmān na jñānarūpāḥ sukhādaya iti. abodhātmakatve tu sukhādīnāṃ bāhyatvaṃ sādhāraṇatvaṃ ca prasajyata iti cet, na, ātmasamayāyitvena tadanupapatteḥ. cetanāś caite sukhādayaḥ saṃvedyatvārūpād ity ayaṃ rūpādibhir anaikāntikatvād ahetuḥ. pratikarmavyavasthā ca nirākāratve 'pi sādhitā, vijñānavādo 'pi nirākṛtaḥ ity aparihāryam anaikāntikatvam, svasaṃvedanasya ca vistareṇa nirākṛtatvān na svasaṃvedyāḥ sukhādaya iti.

[157,17]
eteṣu saṃkhyādiṣu samavetānāṃ sāmānyānāṃ svāśrayagrāhakair indriyaiḥ saṃyuktasamavetasamavāyād grahaṇam — ity atra saṃkhyādivacanaṃ ghaṭatvādiniṣedhārtham, sāmānyeṣu samavetasāmānyānabhyupagamāt. ādigrahaṇena sukhādiparyyantaṃ gṛhyate. teṣu samavetānāṃ sattāguṇatvasaṃkhyādīnāṃ sukhādyantānāṃ sāmānyānām. svāśrayagrāhakair iti saṃkhyādikarmānteṣu samavetānāṃ cakṣuṣā sparśanena vā saṃyuktasamavetasamavāyād grahaṇam. rūpāśritānāṃ cakṣuṣaiva, sparśāśritānāṃ sparśanenaiva, gandhāśritānāṃ ghrāṇenaiva, rasāśritānāṃ rasanenaiva, sukhādyāśritānāṃ manasaiva, sattāguṇatvayos tu sarvaguṇāśritatvāt sarvendriyair grahaṇam iti.

[157,25]
nanu ca sattāyāḥ pratyakṣatvaṃ kadācid bhavati, sarvatra satsad iti pratyakṣadarśanāt, guṇatvasya tu kathaṃ pratyakṣatvam? na hi vaiśeṣikair apratāritānāṃ rūpādiṣv anugataṃ guṇatvaṃ pratibhāti. loke śāstrāntareṣu cānyatrāpi guṇavyavahāro dṛṣṭaḥ kathaṃ rūpādiṣv eva guṇatvam? yadi ca rūpādiṣv eva guṇatvaṃ syāt tato rūpe rase vā guṇasaṅkaitagrahaṇāt sarvatra guṇavyavahāraḥ syāt, gavādivyavahāravat. na hi sāmānyaṃ svavyavahārārthaṃ pratyādhāraṃ saṅketam apekṣate.

[158,1]
yad apy anumānaṃ kaiścid uktam — "rūpādayaḥ sattāvyatiriktāparasāmānyasambandhinaḥ, aparasāmānyasambandhidatvāt, utkṣepaṇādivad" iti tad api guṇatvasya pratyakṣatvasādhakaṃ na bhavati. atha tyaktaṃ pratyakṣatvam, sattvam evānena sādhyate, na, karmaṇānaikāntikatvāt. na hi karmasu sattāvyatiriktaṃ karmatvāt paraṃ sāmānyam asti. karmatvam evotkṣepaṇatvādibhyaḥ param iti cet, evaṃ tarhi nīlatvādibhyaḥ paraṃ rūpatvam evāstu madhuratvādibhyaḥ paraṃ rasatvam ity evaṃ sarvatra yojyam.

{guṇakarmānusyūtaguṇatvanirūpaṇam}

[158,8]
atha rūparasādiṣv anugatena sattāvyatiriktena prayojanam, karmarūpādiṣv anugatenāpi tarhi prayojanam iti karmavargo 'pi pañcaviṃśatitamo guṇabheda evāstu na kaṃcid atra viśeṣaṃ paśyāmaḥ. kim eṣāṃ guṇatvam iti cet, guṇalakṣaṇam eva. tac cāsparśatve sāmānyavatve ca sati dravyāśritatvaṃ sarveṣām asti rūpādīnām. sarvendriyapratyakṣaṃ tu guṇatvaṃ pūrvācāryair iṣṭam. tac ca tathāstu mā bhūd veti, nātra nirbandho 'smākam, prayojanābhāvāt. dravyalakṣaṇaṃ ca dravyatvaṃ guṇāśrayatvaṃ ca bhavatu mā bhūd vā, samavāyikāraṇatvaṃ tu kena vāryate? guṇalakṣaṇaṃ saṃkhyādiṣu na yuktaṃ lakṣyāsiddhatvād iti cet, na, yauktapratyayasiddhatvāt. tathā hi — ekādipratyayā viśeṣaṇagrahaṇāpekṣāḥ, viśiṣṭapratyayatvāt, daṇḍīti pratyayavat.

{ekatvāder guṇatvasiddhiḥ}

[158,18]
evam api sattvādivad ekatvādeḥ kathaṃ guṇatvasiddhiḥ? na hi sadādipratyayavad ekādipratyayaḥ kvacin na bhavati. ko vātra viśeṣo yena sattvādīnāṃ guṇādiṣv api vṛttiḥ sāmānyānādhāratvaṃ ceṣyate, naikatvādīnām? ekādivyavahāraś ca guṇādiṣu tadekārthasamavāyāt tadādhyāropād vā. na tv evaṃ sadādivyavahāra iti. atha manyase — yadi saṃkhyā guṇo na syād anityatvam asamavāyikāraṇatvaṃ ca na syāt, asti ca tadubhayam, tathā coktam — "ekādivyavahārahetuḥ saṃkhyā, sā punar ekadravyā cānekadravyā ca. tatraikadravyāyāḥ salilādiparamāṇurūpādīnām iva nityānityatvaniṣpattayaḥ, anekadravyā tu dvitvādikā parārdhāntā. tasyāḥ khalv ekatvebhyo 'nekaviṣayabuddhisahitebhyo niṣpattiḥ, apekṣābuddhivināśāc ca vināśaḥ". kadācid āśrayavināśād ubhayavināśāc ceti cārthaḥ. tathā dvitvabahutvayoḥ parimāṇaṃ pratyasamavāyikāraṇatvam uktam iti. yat tāvad ekatvasya nityānityatvaniṣpattayaḥ iti, tan na, bhedavad asambhavāt.

[159,7]
yathā na kāryabhinnatāyāṃ kāraṇabhinnatānām asamavāyikāraṇatvaṃ kalpyate, bhinnatāyāḥ sattvādivad utpattyādyasambhavāt, tathaikatvasyāpi tasyābhedaparyāyatvāt. abhedabhedau ca svātmaparātmāpekṣau rūpādiṣv api bhavata iti na tayor guṇatvādikalpaneti. yathā caikam abhinnam iti paryāyas tathānekaṃ bhinnam iti ca paryāyas tataś ca dvitvādir apy anekaparyāyaḥ tasyotpattyādikalpanā na kāryā.

[159,12]
kathaṃ tarhi dve trīṇītyādipravibhāgaḥ? kathaṃ ca na syāt? anekatvasyāviśiṣṭatvāt, na, apekṣābuddhiviśeṣavat tatsiddheḥ — yathānekaviṣayitvāviśeṣe 'pi kācid apekṣābuddhir dvitvotpādikā, kācit tritvotpādiketi. na cāpekṣābuddheḥ pūrvavad dvitvādiguṇo 'sti, anavasthāprasaṅgāt. apekṣābuddhijanitasya ca dvitvāder ānarthakyaprasaṅgāt. yata eva viśeṣād apekṣābuddhiviśeṣas tata eva dvitādivyavahāro 'stv iti kim antargaḍunā dvitvādiguṇena kalpiteneti? evaṃ hi guṇādiṣv api dvitvavyavahāro 'kaṣṭakalpanaḥ syāt. tathā gaṇitavyavahāro 'pi ṣaḍbhir viṃśatibhiḥ sārdhaṃ śatam ity evamādiḥ sugamaḥ syāt. tasmād abhinnaṃ tāvad ekam ity ucyate, tadapareṇābhinnena saha dva iti, te tadapareṇābhinnena saha trīṇīti, tāny apareṇābhinnena saha catvārīty evamādiḥ samayo gaṇitaśāstraprasiddhaś ca dvitvādivyavahārahetur draṣṭavya iti.

[159,23]
yad api parimāṇaṃ praty asamavāyikāraṇatvam uktam, tad apy apramāṇakam eva. na hi saṃkhyāyāḥ parimāṇāsamavāyikāraṇatve pramāṇaṃ kiṃcid asti. pariśeṣa iti cet, na, kāraṇaparimāṇasyaivāsamavāyikāraṇatvasambhavād rūpādivat. paramāṇuparimāṇajanyatve dvyaṇuke 'pi paramāṇutvaprasaṅga ity ayuktam, kāryakāraṇayos tulyaparimāṇatve dṛṣṭāntābhāvāt. sarvatra hi kāraṇaparimāṇād adhikam eva kāryaparimāṇaṃ dṛśyate.

[160,3]
atha tantudvitantukādīnāṃ mahattvena tulyaparimāṇatvam eveti, paramāṇudvyaṇukayor apy aṇutvenāviśeṣe 'py aṇutaraviśeṣaḥ kena vāryate? paramāṇusaṃkhyā parimāṇasya kāraṇaṃ na bhavati, saṃkhyātvāt, paṭādisaṃkhyāvat. tathā vivādagocarāpannā saṃkhyā mahatvārambhikāpi na bhavati, saṃkhyātvād ubhayābhimatasaṃkhyāvat. etena hrasvatvadīrghatvārambhaniṣedhaḥ kṛto draṣṭavyaḥ. sanniveśaviśeṣaś ca dīrghatvamahatvayoḥ kāraṇaṃ pratīyate, tasyāsamavāyikāraṇatvaṃ nimittatvaṃ vā kalpyam iti nāsmākam āgrahaḥ. tulyaparimāṇair bahubhir ārabdhe mahatvātiśayadarśanāt kathaṃ saṃkhyā na kāraṇam iti cet, na, anaikāntāt. tulyaprayatnair bahubhiḥ pāṣāṇotthāpanādyatiśayadarśane 'pi, na tatra saṃkhyāyāḥ kāraṇatvam. tatrāpi nimittatvābhyupagamād iti cet, atrāpi nimittatvaṃ kena vāryate? sāmānyādīnām api nimittatvād iti.

{parimāṇasyāguṇatvam}

[160,15]
anye tu parimāṇasyāpi guṇatvaṃ necchanti. mahadādivyāpārasyāpekṣānibandhanatvāt. na ca guṇeṣv evaṃ vyavahāro 'sti, na hi rūpādiṣu śuklādivyavahāraḥ kṛṣṇādyapekṣayā iti. nanu ca samidikṣu vaṃśādiṣu bhākto hrasvavyavahāra ity uktam, na, atra mukhyagauṇavibhāgasyāpramāṇakatvāt. na hi yathā siṃhamāṇavakādiṣu mukhyagauṇavivekapratipattiḥ sarveṣām asti, tathā dvyaṇuke evāṇutvahrasvatve mukhye 'nyatra bhākta iti kasyacit pratipattir asti. prakriyāmātrasya ca sarvaśāstreṣu sulabhatvān na tata eva vivādanivṛttir iti.

{pṛthaktvasya bhedarūpatvam}

[160,23]
pṛthaktvasyāpi guṇatvam ayuktam, bhinnatvasyaiva pṛthag iti vyavahārahetutvāt. yadā tāvad ekaṃ vastv itarebhyo bhinnaṃ paśyati tadaikaṃ pṛthag iti pratipadyate. yadā buddhe vastunītarebhyo vilakṣaṇaikadharmayogād bhinne paśyati, tadā dve pṛthag iti manyate. yadā tv ekadeśatvādinā dharmeṇetarebhyo bahūni bhinnāni paśyati, tadaitāny etebhyaḥ pṛthag iti pratipadyate, yathā rūpādayo dravyāt pṛthag iti. evaṃ ca bhedapratyāyakadharmavyatirekeṇa nānyad asti pṛthaktvaṃ tataś ca tatprakriyāgahanam api nistīrṇaṃ bhavatīti.

{vibhāgasya saṃyogābhāvatvam}

[161,2]
vibhāgo 'pi saṃyogābhāvalakṣaṇatvān na guṇaḥ, ciranivṛtte 'pi saṃyoge kvacid anutpanne 'pi vibhaktapratyayadarśanāt. tadvyatiriktavibhāgasvarūpānupalambhān nopacārakalpanāpi sādhvīti. vibhāgābhāve kutaḥ saṃyoganivṛttir iti cet, na, karmaṇa eva saṃyoganivarttakatvāt. karmamātrād api saṃyoganivṛttiprasaṅga iti cet, saṃyogamātranivṛttir iṣṭaiva. karmaviśeṣāt tu saṃyogaviśeṣaivṛttiḥ tvanmate 'pi vibhāgaviśeṣotpattivad iti. saṃyogotpādakasya kathaṃ nivarttakatvam iti cet, karmotpādakasya tarhi saṃyogasya karmanivarttakatvaṃ na prāpnoti. anyasya tannivarttakatvam iti cet, samānam, saṃyogāntaṃ karmeti vacanāt. na hi yenaiva karmaṇā yaḥ saṃyogo janitaḥ, sa tenaiva nivarttyata iti. guṇānām eva kāryakāraṇobhayavirodhitvaṃ na karmaṇa iti cet, na, vacanamātrād vivādanivṛtter asambhavāt. anvayavyatirekābhyāṃ hi yad yathā dṛśyate, tat tathābhyupagantavyam. karmaṇo 'pi ca guṇatvam eva sāmānyavataḥ sparśānādhāratve sati dravyāśritatvāt, rūpādivad iti. vibhāgajavibhāgasya śabdaṃ praty asamavāyikāraṇatvāt kathaṃ na guṇatvam iti cet, na, asiddhatvāt. vaṃśapāṭanādiṣu vāyusaṃyogaviśeṣād eva śabdaviśeṣotpatteḥ, aṅgulimuktatantrīvat. vāyusaṃyogaviśeṣo 'pi dravyaviśeṣasāmarthyāt kvacid īdṛśo bhavati ghaṇṭādivat, tan na śabdaliṅgo 'pi vibhāgaḥ.

[161,18]
yad apy uktam — vivakṣitāvayavakriyākāśādideśebhyo vibhāgaṃ na karoti dravyārambhakasaṃyogavirodhivibhāgotpādakatvāt. yā punar ākāśādideśavibhāgakartrī sā saṃyogaviśeṣanivartakavibhāgajanikāpi na bhavati yathāṅgulikriyeti. evam (vākāśā) cākāśādideśavibhāgotpādako 'vaśyaṃ vibhāgo 'bhyupagantavyaḥ. karmaṇo hi vibhāgotpādane viramya vyāpārānupalabdher iti, na, vibhāgotpādakatvasyāsiddhatvāt. kriyāta eva saṃyoganivṛttir ity uktam.

[161,24]
athākāśādideśasaṃyogaṃ sā na nivartayati, dravyārambhakasaṃyoganivartakatvād iti vivakṣitam. tathāpy asādhāraṇo hetuḥ, sapakṣe 'py ākāśādideśasaṃyogānivartake rūpādau na vartata iti. virodhābhāvaś ca yathā kācid avayavakriyākāśādideśasaṃyogaṃ dravyārambhakasaṃyogaṃ ca yugapan na karoti, atha ca viśiṣṭakriyā karoti tathobhayasaṃyogavināśam api. yady api kācit kriyā kurvatī na dṛṣṭā, tathāpi viśiṣṭā kariṣyatīti.

[161,30]
yadi vibhāgajavibhāgo nāsti hastakuḍyasaṃyogavināśe 'pi tarhi śarīrakuḍyasaṃyogavināśo na prāpnoti, na vai hastakuḍyasaṃyogavyatirekeṇa śarīrakuḍyasaṃyogaṃ paśyāmaḥ. so 'dṛśyamānaḥ kathaṃ kalpyate? hastakuḍyasaṃyogadarśanād eva kalpyata iti cet, hastakarmadarśanāt tarhi śarīre 'pi karma kasmān na kalpyate tulyayogakṣematvāt. api ca hastakuḍyasaṃyoganāśād eva śarīrakuḍyasaṃyoganāśo bhaviṣyati, na vibhāgajavibhāgena prayojanam.

[162,5]
nanu pratibaddha eva vināśo vināśahetur iṣṭo na sarvaḥ. pratibaddhatvaṃ khalu nopadeśagamyaṃ kin tv anvayavyatirekasamadhigamyam, tac cātrāpy astīti na saṃyogābhāvavyatirikto vibhāgaḥ.

{paratvāder aguṇāntaratvam}

[162,9]
nāpi paratvāparatve, saṃyuktasaṃyogālpīyastvabhūyastvayoḥ pūrvottarajanmanoś ca parāparavyavahārahetutvāt. viprakṛṣṭaṃ param iti vānayor bhedaṃ na paśyāmaḥ tathā sannikṛṣṭam aparam iti vānayor apy ekārthatvam. tasmād viprakṛṣṭasaṃnikṛṣṭabuddhibhyāṃ paratvāparatvayor utpattir ity api na yuktam, na hi ghaṭabuddhim apekṣya kumbha utpadyata iti yuktam. api caivaṃ sāmānyeṣv api mahadalpādhāratvabuddhyapekṣayoḥ paratvāparatvayor utpattiḥ kalpanīyā syāt, aviśeṣāt. tasmāt sāmānyādiṣv iva saṅketanibandhano 'yaṃ parāparavyavahāraḥ, saṅketanimittaṃ ca saṃyuktasaṃyogabhūyastvādi cintitam eveti. kiṃ ca paratvāparatvayor guṇatvam abhyupagacchatānyatvaṃ ca guṇo bhyupagantavyaḥ, kālakṛtadikkṛtānyavyavahārasyāsamānatvād iti.

{vegasya kriyārūpatvam}

[162,19]
vego 'pi na guṇāntaram, kriyāṇāṃ śīghrotpādamātre vegavyavahārāt. vegena gacchatīti pratīteḥ kriyāto 'rthāntaraṃ vega iti cet, na, vegena gacchatīti śīghraṃ gacchatīty ekārthatvāt. tad yathā vegena śāstraṃ jānāti, vegena "ṣaṣṭhikāḥ pacyanta" iti. santānenāgataḥ śabda ity atrāpi na śabdavyatirikto guṇaḥ santānākhyo 'bhyupagamyate. śabdadharmaḥ kāraṇaśabdo vā santāna iti cet, evaṃ tarhi karmakarma, kāraṇakarma vā vega ity astu. karmaṇaḥ karmārambhakatve 'nuparamaprasaṅga iti cet, na, śabdavat taduparamopapatteḥ. "karma karmasādhyaṃ na vidyata" ity asya virodha iti cet, na, vacanamātravirodhasyāvirodhāt.

[162,27]
nanu sarvajñatvāt kāṇādasūtrāṇāṃ vacanamātratvam ayuktam. asya muṣṭinā vajraṃ dhṛtavataḥ śakraḥ pratyakṣo 'bhūd iti śrūyate, sa tathā cāsya bhagavān maheśvaraḥ pratyakṣo 'bhūd iti śrūyate. satyam, jaiminer api sarvajñatvāt tatsūtrāṇām api vacanamātratvam ayuktam, tathā cāsyāpi muṣṭinā vajraṃ dhṛtavataḥ śakraḥ pratyakṣo 'bhūd iti śrūyate. tathā śārīrakasūtrapraṇetur api sarvajñatvam, atīndriyajñānadātṛtvāt. tad uktaṃ —
	"ṛṣṭiś cātīndriyārājan dūrāc chrūvaṇam eva ca /
	pituḥ prasādān me prāptaṃ pārāśaryasya dhīmataḥ //" iti.

[163,7]
tathā kapilasyāpi sarvajñatvam, naisargikajñānātiśayaprabhāvātiśayayuktatvāt. tathā cāsya dṛṣṭinipātamātrād eva mahāvīryaparākramāṇāṃ sagarāṇāṃ ṣaṣṭisahasrāṇi bhasmībhūtānīti śrūyate. tathākṣapādasyāpi sākṣād upetya pratyakṣībhūtvā bhagavatā maheśvareṇa nyāyaśāstrakaraṇe 'bhyanujñā datteti śrūyate. evam eteṣāṃ maharṣīṇāṃ śāstrāṇi sarvajñoktatvena kiṃ nāsmābhiḥ śraddhīyante? kintu mandabuddhibhir asmābhir aviruddhārthatvena vyākhyātuṃ na śakyante. anyair api yathā vyākhyātāni tathā parasparaviruddhārthāny eva pratīyante, viruddhārthānāṃ ca sarveṣāṃ prāmāṇyaṃ vaktum aśakyam. katamasyātra pakṣapātaṃ kurmaḥ? sarveṣāṃ sarvajñatvāt pūjyatvāc ca. tasmād yathāśrutārthānām eva yeṣāṃ nyāyaviruddhatvaṃ pratibhāti, teṣāṃ vedavākyānām iva keṣāṃcid vacanamātratvenāprāmāṇyam uktam iti doṣaḥ. nyāyaśāstraṃ ca vyākhyātuṃ vayaṃ pravṛttās tenāsmākaṃ vaiśeṣikatantreṇa virodho na doṣāya. na ca nyāyasūtraṃ karmaṇaḥ sajātīyārambhakatvaguṇatvapratiṣedhakaṃ saṃkhyādīnāṃ guṇatvavidhāyakaṃ cāstīti.

[163,19]
yady evaṃ saṃkhyādyāśritānāṃ sāmānyānāṃ saṃyuktasamavetasamavāyād grahaṇam ity etad virudhyate, na, vicāraṇārtham anyamatenāsyopakṣepāt. asmākaṃ punar ayam abhiprāyaḥ — pradhāne vastuni yatnaḥ karaṇīyaḥ, pradhānaṃ ca vastu niḥśreyasāṅgaṃ vakṣyamāṇakam, yad asiddhau tan na siddhyati, tad api yatnataḥ sādhanīyam, yat siddhau ca tasyāsiddhis tac ca pratiṣeddhavyam eveti. saṃkhyādipratiṣedhe 'pi nāsmākaṃ prayojanam, kintu vibhāgaje vibhāge dvitve cābhiniveśaḥ kartavya ity upadeśaśravaṇād atraiva mumukṣubhir āgraho na kartavyaḥ, saṃkhyādīnāṃ guṇatvāsiddhāv api mumukṣūṇāṃ na kācit kṣatir ity eted jñāpanārthaṃ tatpratiṣedho 'pi darśita iti. tathātīndriyagurutvam ity atrāpy āgraho na kartavyaḥ. karatalādyupari sthite dravyaviśeṣe patanānupalambhe 'pi gurutvasya pratibhāsanāt. rajaḥprabhṛtīnām api gurutvaṃ kasmān na gṛhyata iti cet, grahaṇāyogyatvāt. yogyāyogyatve ca tadgrahaṇāgrahaṇānumeye, rasādīnām iva. anyathā gandharasādīnām apy atīndriyatvaṃ syāt, tadāśrayapratyakṣe 'pi kvacid agrahaṇād iti. taijasasyāpy asti dravyatvam ity atrāpy āgraho na karttavyaḥ, suvarṇādīnām āgamatas taijasatvasiddhāv api pārthivasyaiva dravatvasya rasādivat tatra saṃyuktasamavetasyāpi grahaṇasambhavāt. sarvaṃ tejo dravatvayuktaṃ rūpitvāt toyavad iti cet, na, pratyakṣeṇa syandanakarmānupalambhena ca bādhitaviṣayatvāt. itthaṃ dharmakaṃ tattejasi dravatvaṃ jātaṃ yat pratyakṣaṃ na bhavati spandanakriyāṃ ca na karotīti cet, gurutvarasāv apy evaṃdharmakau rūpitvād eva kinna tejaso 'bhyupagamyete? tulyadoṣaparihāratvād iti.

{sneho 'pi nāpāṃ guṇaḥ}

[164,11]
sneho 'pām eva guṇa ity atrāpy āgraho na kartavyaḥ, ghṛtāder api loke vaidyakādiśāstre ca snigdhatvena prasiddhatvāt. ghṛtādāv anyanimitta aupacāriko vā snigdhapratyaya iti cet, viparyayaḥ kasmān neṣyate? tathā hi — toyasaṃparke 'py odanādau gātrādau ca snigdhapratyayo nāsti, ghṛtādisaṃparke tu snigdhapratyayaḥ sarveṣām api bhavaty eveti. mṛjādihetutvaṃ ca vāyvagnyādivad dravyaviśeṣasāmarthyāt, saṅgrahahetutvam api sneharahitasyāpi kṣīrajatvāder darśanān na snehanimittam. tasmān nāpāṃ viśeṣaguṇaḥ sneha iti.

{mṛdutvādisvarūpavicāraḥ}

[164,19]
yadi punaḥ kāṭhinyamārdavādivat snigdhatāpi na guṇa iti kaścid upapādayati, tatrāpi nāsmākaṃ grahaḥ, prayojanābhāvāt. nanu ca kāṭhinyāder api saṃyogaviśeṣavatvāt kathaṃ na guṇatvam? tathā coktam — "avayavānāṃ praśithilasaṃyoge mṛdutvam ity ākhyāyate, kāṭhinyam api saṃyogaviśeṣa eva" iti, tad ayuktam, cakṣuṣā saṃyogeṣu gṛhyamāṇeṣv api mārdavāder apratibhāsanāt. kaṭādyavayavānāṃ praśithilasaṃyoge 'pi mṛdutvāpratīteḥ, viśiṣṭacarmādyavayavānām apraśithilasaṃyogitve 'pi mṛdutvopalabdheḥ. kathaṃ tarhi kaṭhinam eva dravyaṃ mardanādinā kvacin mṛdutvam āpadyate? na caitad eva dravyaṃ mṛdu bhavati. kiṃ tarhi? pūrvadravyanivṛttau dravyāntaraṃ taddharmakam utpadyate. saṃyogaviśeṣamṛdutvavādināpi pūrvadravyanivṛttir abhyupagantavyaiva. dravyadharmatve mṛdutvādeḥ ghaṭatvādivad dvīndriyagrāhyatvaprasaṅga iti cet, na, suvarṇādīnāṃ sthāvarajātiviśeṣāṇāṃ ca keṣāṃcid dvīndriyagrāhyatvādarśanāt. sparśadharmo vāstu mṛdutvādiḥ, mṛdusparśaḥ kaṭhinasparśa iti pratīteḥ. ata eva sparśasya pākajatvaṃ siddhyati, ghaṭādiṣu rūpādivad vilakṣaṇasparśopalambhāt. na ca kāṭhinyādivyatirekeṇa sparśasyānyad vailakṣaṇyaṃ śakyaṃ vyavasthāpayitum. availakṣaṇye 'pi pākajatvam ayuktam, parimāṇāder api pākajatvaprasaṅgāt. kāṭhinyādeś cāgnisaṃyogānuvidhāyitvadarśanāt. anyatrāpi sparśāntaraprādurbhāvadarśanenādṛṣṭo 'py agnisaṃyogo dravyāntaraprādurbhāvadarśanenaivānumātavya ity alaṃ prasaṅgena.

{śabdasvarūpavicāraḥ}

[165,11]
śabdāśritāni sāmānyāni śabdatvakatvādīni, teṣāṃ śrotrendriyasamavetā ye śabdāḥ teṣu samavāyena grahaṇam ity arthaḥ. śrotrendriye samavāyaḥ śabdānāṃ kutaḥ siddha iti cet, ākāśasyaiva śrotratvāt. nanv ākāśam eva tāvad asiddhaṃ kutas tasya śrotvatvam iti, na, ākāśasya śabdaliṅgatvāt. tathā hi — kvacit samavetaḥ śabdo guṇatvāt, rūpādivat. yatra samavetas tasyākāśam iti saṃjñā kriyate. guṇatvaṃ kuta iti cet, ucyate — guṇaḥ śabdaḥ sāmānyavattve sati sāmānyavad anādhāratvāt, rūpādivad iti. deśāntaragatipratīteḥ (triṣu) dravyaṃ śabda iti cet, na, utpattisantānāc chāyāvad deśāntare pratīteḥ. duḥkhaviśeṣahetutvāt sparśavāñ chabdaḥ kaṇṭakādivad iti cet, na, tīvratvādiviśeṣanimittatvāt duḥkhaviśeṣasya, tasmāt sparśavāñ chabdaḥ iti bhrāntiḥ. sparśavatve hi śabdasya prativāte parṇādivad āgamanaṃ na syāt. kuḍyādiparato 'vasthitasya ca śaravāyvādivad āgamanaṃ na syāt. tṛṇādīnāṃ ca śabdajaḥ kampo gṛhyate, vegavad dravyaviśeṣasambandhasya kriyāhetutvāt, tasmāt santānavān guṇaḥ śabda iti. pūrvācāryais tv ayaṃ hetur uktaḥ — sāmānyavattve saty anityatve sati bāhyaniyataikendriyagrāhyatvād iti. atrāsparśavattve satīty api viśeṣaṇaṃ kartavyam, anyathā vāyunānaikāntiko hetuḥ syāt. sa hi tvagindriyeṇaiva gṛhyate. na hi sparśamātragrahaṇe vāyur ayam iti pratyayaḥ sambhavati. cākṣuṣo 'pi prasakta iti cet, na, arūpidravyasyācākṣuṣatvāt, tṛṇadhūlivṛkṣaparṇādikriyādes tu liṅgasyānupalambhe vāyupratibhāsābhāvāc ceti. tvagindriyeṇāpi sparśagrahaṇād vāyur anumīyata iti cet, na, uṣṇādisparśenābhibhūtasya vāyusparśasyāgrahaṇe 'pi vāyupratibhāsadarśanāt, svaśarīrādikriyānupalambhe 'pi sakriyavāyupratibhāsamānāc ceti. pṛthivyāṃ sparśabhedasya dṛṣṭatvāt tadviśeṣa eva vāyur ity eke, tad ayuktam, jalatejasor api pṛthivīviśeṣatvaprasaṅgāt. pratyakṣeṇa bhinnajātīyagrahaṇasyātrāpi samānatvāt. gurutvarahitatvāc ca na pṛthivīviśeṣaḥ. tad eva kuta iti cet, tad ucyate — yāvad eva gurutvaṃ riktāyā bhastrāyās tāvad eva vāyvāpūritāyā apy upalabhyata ity alaṃ prasaṅgena. tan na tāvad asiddhaṃ śabdasya guṇatvam ato 'sti kaścid āśrayo 'syeti.

{śabdāśrayanirūpaṇam}

[166,7]
sa tarhi pṛthivyādivilakṣaṇa iti kuto 'vagamyate? na pṛthivyādyāśrayaḥ śabdaḥ śrotragrāhyatvāt, chabdatvādivat. pṛthivyādiguṇatvaśrotragrāhyatvayoḥ ko virodha iti cet, ucyate — yadi bheryādiśabdo bheryādyāśrayas tadā bheryādau viprakṛṣṭe vyavahite vā tacchabdaśravaṇaṃ na syāt. na hīndriyeṇāsaṃyukte guṇini tadguṇo grahītuṃ śakyate gandhavad iti cet, na, gandhavaddravyāvayavānām āgatya ghrāṇendriyeṇa sambaddhānāṃ tadgandhopalabdheḥ prativāte ca gandhāgrahaṇāt. na caivaṃ bheryā avayavānām āgamanam, tadavayaveṣu tādṛcchabdānupalabdheḥ prativāte 'pi tacchabdaśravaṇāc ca. nāpīndriyāṇāṃ vyāpakatvam, sarvārthagrāhakatvaprasaṅgāt. vyāpakatve 'pīndriyāṇāṃ tadadhiṣṭhānārthayor avaśyaṃ pratyāsattir apekṣaṇīyeti. tasmān na bheryādisamavetaḥ śabdaḥ. vyaktyantare śabdaḥ samaveta iti cet, na, vyaktyantaraṃ khalu kiṃ bheryādideśastham, uta śrotradeśastham? bheryādideśasthatve pūrvavad doṣaḥ. śrotradeśasthatve katham anyatrāvasthitaṃ bheryādikaṃ śrotrasambaddhe dravye śabdaṃ janayet? atiprasaṅgāt. etenaiva manoguṇatvaṃ nirastam.

[166,20]
vyāpakaṃ tad vyaktyantaram iti cet, tad evākāśam. vyāpakasparśādyasambhavād ātmā iti cet, na, ātmano 'nantatvād iti vakṣyāmaḥ. tadguṇatve cānanto gakāraḥ sakṛd upalabhyeta. dik kālo vā śabdasyāśraya iti cet, na, saṃjñābhedamātratvāt. yadi hi dikkālau śabdāśrayād bhinnau sādhayituṃ śakṣyāmas tatas tāv abhyupagamiṣyāmo no cet tadā na tābhyāṃ prayojanam. śabdāśrayas tv ākāśam iti siddham.

{ākāśasyaiva śrotratvam}

[166,27]
tathāpi tad eva śrotram iti kutaḥ siddhyati? pariśeṣāt. tathā hi — pārthivaṃ tāvan na śrotram, indriyatve sati gandhāgrāhakatvāt, rasanādivat. evaṃ rasāgrāhakatvān nāpyam, rūpāgrāhakatvān na taijasam. sparśāgrāhakatvān na vāyavīyam iti viparyayeṇa udāharttavyam. ghrāṇasya tu pārthivatvam eva rūparasagandhasparśeṣu madhye gandhasyaiva vyañjakatvāt, ubhayaprasiddhapārthivadravyavat. grīṣmavarṣodakenānaikānta iti cet, na, tasya rasasyāpi vyañjakatvāt. tathāpy ayam eva rasanaṃ teṣu madhye rasasyaiva vyañjakatvāt, dantodakavat. tathā taijasam eva cakṣuḥ teṣv eva madhye rūpasyaiva vyañjakatvāt, pradīpavat. tathā vāyavīyam eva sparśanaṃ teṣv eva madhye sparśasyaiva vyañjakatvāt, vyajanānilavat. bāhyendriyagrāhyaguṇasamavāyi śrotraṃ bāhyendriyatvāt, rasanādivat. tadvatsvaguṇāgrāhakatvaprasaṅga iti cet, na, viśeṣavirodhasyādūṣaṇatvāt. svatantraṃ cet sādhanam, na, śabdopalabdhyaiva bādhitvāt. nirguṇenaivendriyeṇa śabdopalabdhir iti cet, na, nirguṇasyendriyatve manovan niyataviṣayatvābhāvaprasaṅgāt. bhautikānām eva pradīpādīnāṃ niyataviṣayatvadarśanāt. "dik śrotram" ity āgamavirodhān na bhautikaṃ śrotram iti cet, na, anyārthatvād āgamasya. dig iti devatā kācid ucyate. tathā ca jaigīṣavyādiśāstreṣu cetanā daśabhujā ca śrotrādhiṣṭhātrī devatā sā dhyeyatvena divyaśrotrārthaṃ vyākhyātā. tadadhiṣṭhitaṃ śrotraṃ dicchrotram ity upacaryate. yathā manaś candramā ityādi. tasmād ākāśasya karṇaśaṣkulyavacchinnasya śrotratvāt tatsamavāyād eva śabdagrahaṇam iti yuktam uktam.

{viśeṣaṇaviśeṣyabhāvasambandhaḥ}

[167,19]
etad iti pūrvoktāḥ — saṃyogaḥ, saṃyuktasamavāyaḥ, saṃyuktasamavetasamavāyaḥ, samavāyaḥ, samavetasamavāyaś ceti pañcasambandhās taiḥ sambandhaiḥ sambaddhā ye 'rthās taiḥ sahābhāvasya samavāyasya ca viśeṣaṇaviśeṣyabhāvaḥ ṣaṣṭhaḥ sambandhaḥ.

[167,22]
kutaḥ punaḥ ṣaḍvidhasambandhasiddhiḥ? 'saṃ'śabdopādānāt, nikarṣagrahaṇād eva sambandhamātrasiddheḥ, 'saṃ'śabdo 'narthakaḥ syāt. tasmāt sambhavī nikarṣaḥ, sambhavī ca ṣaḍvidha eveti. ācāryādhyayanapādaḥ, viśvarūpaprabhṛtayo 'py evam eva vyācakṣate. tais tu 'ni'grahaṇasyāpi prayojanāntaraṃ vācyam. karṣagrahaṇād eva sambandhamātrasiddher anekārthatvāc ca dhātor iti. sambandhārthatvena karṣaśabdasyāprasiddhatvād iti cet, nikarṣaśabdaḥ kva sambandhavācakatvena prasiddaḥ? kin tu nikṛṣṭir nikarṣa iti nikṛṣṭatābhidhāyakatvenaiva prasiddhaḥ. tasmād upasargadvayasahitasya kṛṣeḥ sambandhavācakatvaṃ yathā samavābhyāṃ sahitasyeṇaḥ. śiṣṭaprayogadarśanānurodhena hi dhātūnāṃ vyastasamastopasargasāmarthyād anyārthatvaṃ svārthāvadyotanaṃ vābhyupagantavyam. yadṛcchāśabdaś ced upasargavicāreṇa tarhi kim? kutas tarhi ṣaḍvidhasambandhasiddhiḥ? prakāśādisahakārisiddhivad anvayavyatirekābhyāṃ nyāyasiddhasyāpi sūtrakārānumatatvād iti.

[168,10]
tatra saṃyuktaviśeṣaṇabhāvenābhāvasya grahaṇam — yathā 'ghaṭaśūnyaṃ bhūtalam' ity atra ghaṭābhāva indriyasaṃyuktabhūtalaviśeṣaṇatvena pratīyate, 'bhūtale ghaṭo nāsti' ity atra viśeṣyatveneti. viśeṣaṇaviśeṣyabhāvasyāniyatatvād ubhayathāpy udāharaṇaṃ yuktam. evaṃ sarvatrodāharaṇīyam. anuṣṇo 'yaṃ sparśa iti saṃyuktasamavetaviśeṣaṇabhāvenauṣṇyābhāvo gṛhyate. toyasparśe nāsty auṣṇyam iti saṃyuktasamavetaviśeṣyabhāveneti. aśuklaṃ nīlatvasāmānyam, nīlatve śauklyaṃ nāstīti saṃyuktasamavetasamavetaviśeṣaṇaviśeṣyabhāvāc chauklyābhāvo gṛhyate. atīvro vīṇāśabdo, vīṇāśabde tīvratvaṃ nāstīti samavetaviśeṣaṇaviśeṣyabhāvāt tīvratvābhāvaḥ. bhedaśūnyaṃ śabdatvam, śabdatve bhedo nāstīti samavetasamavetaviśeṣaṇaviśeṣyabhāvād bhedābhāvaḥ śabdatve gṛhyate.

[168,20]
saṃyuktaviśeṣaṇādibhāvena sarvārthānāṃ grahaṇaprasaṅga iti cet, naitat, iṣṭakāryaṃ dṛṣṭvā hi kāraṇasāmarthyaṃ kalpyate, na tu kāraṇasadbhāvād avidyamānam api kāryaṃ kalpyate, cakṣuḥsaṃyogād añjanākāśāder api pratyakṣatvakalpanāprasaṅgāt. dṛśyābhāvasyeti viśeṣitatvāt tena yathābhūte deśe yathābhūto 'rtho darśanayogyaḥ, tathābhūte deśe tathābhūtārthābhāvaḥ pratyakṣeṇa gṛhyata iti saṃyogādyabhāvo 'pīndriyasannikṛṣṭenārthenābhāvasya sannidhiviśeṣo 'sty eva yas taddarśanahetuḥ, taddarśanenaiva cānumeyaḥ. sa ca sahakāriviśeṣād viśeṣaṇaviśeṣyabhāvahetutvād viśeṣaṇaviśeṣyabhāva ity ucyate saṃyogādisambandhavailakṣṇyajñāpanārtham, na tu viśeṣaṇaviśeṣyabhāva eva sambandhaḥ, saṃyogasamavāyānarthakyaprasaṅgāt, viśeṣaṇaviśeṣyabhāvasya sarvatra vidyamānatvād iti.

[168,29]
na cādṛṣṭaviśeṣa eva sambandhaḥ, tasyātīndriyatvāt. sambandhagrahaṇasyāpi viśiṣṭapratyayotpattāv anvayavyatirekābhyāṃ dṛṣṭasāmarthyatvāt. tathā hi — daṇḍo 'syāstīti daṇḍīti pratīyate, daṇḍapuruṣasambandhāpratītau ca na daṇḍīti pratītir asti, ata eva pratyakṣaḥ samavāyaḥ. tadapratyakṣatve hi śuklaḥ paṭa ity evaṃ guṇaviśiṣṭe guṇini pratyayo na syāt. samavāyo 'pi viśeṣaṇatvena tadviśeṣyatvena vā gṛhyate. tatas tatsambandhāntaragrahaṇaprasaṅga ity anavasthā syād iti cen na, samavāyasya sambandhagrahaṇākṣepakatvenāpratibhāsanāt. na hi pratyakṣād anayoḥ samavāya iti, idam atra samavetam iti vā, samavāyy etad iti vā kasyacit pratītir asti, yathā bhūtale ghaṭo nāstīti sarveṣām asti pratītiḥ.

{samavāyasyāparasambandhānapekṣā}

[169,10]
ata eva samavāyasyāpi sambandho neṣyate. na hi yathānayoḥ saṃyoga iti saṃyuktam etad iti ca pratyayaḥ saṃyogasaṃyogisambandhagrahaṇākṣepako 'sti, tathā samavāyasamavāyisambandhagrahaṇākṣepakaṃ kiṃcid asti. yauktikenāpy anayoḥ sambandha iti jñānena sambandhāntaraṃ vyavasthāpyata iti cet, na, anavasthāprasaṅgāt. iṣyata evānavastheti cet, evam astu yadi ghaṭayituṃ śakyate. ekasambandhanirācikīrṣayānantān sambandhānabhyupagacchatātmano 'niṣṭaparihārakauśalaṃ khyāpitaṃ bhavati. na mayā sambandhānantyam abhyupagamyate, kintu maulasambandhasādhakasya hetor anaikāntikatvam udbhāvyata iti cet, na, akṣajapratyayasya hetutvenoktatvāt, viśiṣṭapratyayo 'kṣajo viśeṣaṇatatsambandhagrahaṇam antareṇa na bhavatīty uktam. anakṣajas tu pratyayaḥ svarūpabhedakalpanayāpi bhavati, yathā dravyādiṣu satī satteti. na hīndriyād evaṃ pratibhāso bhavati, aśrutaśāstrāṇām api bhavet. tasmāt "samavāyasya tu kvacid eva grahaṇam, yathā ghaṭe rūpasamavāya" ity etad ekadeśīyamatena draṣṭavyam. mamaiva vā skhalitam etat, aparyālocitagranthakaraṇāt. nanu ca yathendriyeṇa ghaṭābhāvo bhūtalaviśeṣaṇatvena viśeṣyatvena vā gṛhyate, tathā samavāyo 'pi ghaṭādiviśeṣaṇatvena viśeṣyatvena vā gṛhyata ity uktaṃ kaiścit tatas tasyāpi sambandho 'bhyupagantavya iti, naitad asti, yataḥ samavāyasya tu kvacid eva buddhau tathāvabhāsanam, yathā ghaṭe rūpasamavāya iti. asadupadeśaviparyāsitabuddhāv eva samavāyasya tathāvabhāsanaṃ na tv abhāvasyeva sarvavyavahartṛbuddhāv ity arthaḥ. tasmād yauktikam eva samavāyasya pratyakṣatvam. asambaddhasya samavāyasya kathaṃ grahaṇam iti cet, na, pratyakṣayogyobhayasambandhīndriyasaṃnikarṣād evādṛṣṭādisahitāt sambandhagrahaṇopapatter na sambandhasyāpi sannikarṣāntaram anviṣyate, sattāyāṃ sattāntaravat, sa eva ca samavāyasamavāyinor indriyasaṃnikṛṣṭayor nirviśeṣaṇaviśeṣyayoḥ pratyayanimittatvāt saṃyukte viśeṣaṇabhāvādīnām anyatamaṃ vyapadeśam api labhate. tatsambandhābhyupagame vānavasthābhyupagantavyeti.

[170,8]
ye tu nyāyaśāstrārthanirākaraṇārthaṃ mahatā prapañcena samavāyaṃ nirākurvanti, tān prati naiyāyikair api samavāyasamarthanārthaṃ mahatā prapañcena guṇiguṇādīnāṃ tādātmyaṃ nirākarttavyam, tannirākaraṇanyāyaṃ vānyāpohadūṣaṇaprastāve 'naikāntadūṣaṇaprastāve ca darśayiṣyāmaḥ. tataḥ saṃyogādisambandhasiddhiḥ sakalaśāstrārthasaṃsiddhiś ca.

{saṃyoganirūpaṇam}

[170,13]
tatra yutasiddhayoḥ saṃśleṣaḥ saṃyogaḥ, yutasiddhis tu — dravyayoḥ pāraṃparyeṇāpy avayavāvayavibhāvarahitatvam. evam "yutasiddhyabhāvān nāsti vibhūnāṃ saṃyoga" ity ayuktam, hetor asiddhatvāt. pramāṇasiddhaś ca vibhūnāṃ saṃyogaḥ. tathā hi — ākāśena saṃyukta ātmā śarīrasaṃyuktatvāt, bhūtalādivat. ayutasiddayoḥ saṃśleṣaḥ samavāya iti. evaṃ ca na bhūtalaghaṭābhāvādisambandhenāviśeṣaḥ samavāyasyeti.

{yogipratyakṣanirūpaṇam}

[170,19]
deśaviprakṛṣṭāḥ satyalokādayo 'tidūrasthā vyavahitāś ca nāgabhuvanādayaḥ, kālaviprakṛṣṭās tv atītānāgatāḥ, svabhāvaviprakṛṣṭāḥ paramāṇvākāśādaya iti, teṣāṃ triprakārāṇāṃ viprakṛṣṭānāṃ samastānāṃ vyastānāṃ vā grāhakaṃ pratyakṣaṃ yogipratyakṣam ity ucyate. tac cāvasthādvaye bhavati — yuktāvasthāyām ayuktāvasthāyāṃ ca. tatra yuktāvasthāyām ātmāntaḥkaraṇasaṃyogād eva dharmādisahitād aśeṣārthagrahaṇam. etac ca paramayogivivakṣayoktam, na tu yogimātrasyāśeṣārthasya grahaṇaṃ bhavati. ātmāntaḥkaraṇasaṃyogād eva ity avadhāraṇam arthasaṃnikarṣaniṣedhārtham, na tu sahakārimātraniṣedhārtham, dharmādisahitād ity uktatvāt. arthasaṃnikarṣaniṣedhopapattayaḥ prāg evoktā iti.

[170,27]
tatra rasanacakṣustvacām anyatamenārthagrahaṇe catuṣṭayasannikarṣaḥ caturṇāṃ saṃyoga ity arthaḥ. ātmā manasā saṃyujyate, mana indriyeṇa, indriyam artheneti. śrotreṇārthagrahaṇe trayāṇām ātmamanaḥśrotrāṇāṃ saṃnikarṣaḥ. manasārthagrahaṇe dvayor ātmamanasoḥ saṃnikarṣa iti. evaṃ cārṣam atraivāntarbhūtam, na pramāṇāntaram, yogipratyakṣalakṣaṇena saṅgṛhītatvāt. deśādiviprakṛṣṭeṣv artheṣu samyagaparokṣānubhavo hi yogipratyakṣasya lakṣaṇam. vyāsādīnām apy evambhūta evānubhavaḥ prakṛṣṭād dharmād bhavati. prakṛṣṭadharmas tu yogāṅgānuṣṭhānād vā bhavatu, tapaḥprakarṣād vā, yajñādisādhanaprakarṣād veti. na tadviśeṣād eva pramāṇābheda, atiprasaṅgād iti. yogisadbhāvas tu śrutismṛtipurāṇetihāsānekayogaśāstreṣu prasiddha iti. tadapalāpaḥ pāpātiśayam eva narakādyanantayātanādinimittaṃ janayati. anumānam api yogisadbhāvāvedakam uttaratra vakṣyāmaḥ.

{bauddhasaṃmataṃ yogipratyakṣam}

[171,11]
anye tv anyathā yogipratyakṣaṃ vyācakṣate —
	"bhāvanāvalataspaṣṭaṃ bhayādāv iva bhāsate /
	yajjñānam avisaṃvādi tatpramāṇam akalpakam //"
yoginām api praśrutamayena jñānenārthān gṛhītvā yukticintāmayena vyavasthāpya bhāvayatāṃ tanniṣpattau yatspaṣṭāvabhāsi jñānaṃ tatpratyakṣam, tac cāvisaṃvāditvāt pramāṇaṃ spaṣṭābhatvād avikalpakam iti. bhayādāv ivety arthasāmarthyena samudbhavābhāvenāpi bhāvanābalād eva spaṣṭaṃ jñānam utpadyata ity atra nidarśanārtham. tad eva spaṣṭayati —
	"kāmaśokabhayonmādacaurasvapnādyupaplutāḥ /
	abhūtān api paśyanti purato 'vasthitān iva //"
tatra kāmādyupaplutānām abhūtabhāvanātaḥ spaṣṭam api jñānaṃ visaṃvāditvān na pramāṇam. yogināṃ tu bhūtabhāvanātaḥ caturāryasatyaparalokādidarśanam avisaṃvāditvāt pramāṇam. tad evoktam —
	tasmād bhūtam abhūtaṃ vā yad yad evābhibhāvyate /
	bhāvanāpariniṣpattau tatsphuṭākalpadhīphalam //
	tatra pramāṇaṃ saṃvādi yat prāṃnirṇītavastuvat /
	tadbhāvanājaṃ pratyakṣam iṣṭaṃ śeṣā upaplavā // iti.

{tannirākaraṇam}

[172,8]
atredaṃ vicāryate — sarvajñānānāṃ nirālambanatve svasaṃvedanamātratve ca yogītarapratyakṣayoḥ ko viśeṣaḥ? śuddhāśuddhatvaṃ viśeṣa iti cet — atha manyase yogipratyakṣam — "vidhūtakalpanājālaṃ spaṣṭam evāvabhāsate". bhavatu nāmaivam, tathāpi caturāryasatyādiviṣayatvaṃ na yuktam, na hi svātmamātrasaṃvedanena caturāryasatyādikaṃ sākṣātkṛtam iti yuktam atiprasaṅgāt. tadākāratvāt tadviṣayatvam iti cet, tat kim idānīṃ sautrāntikamatam abhyupagatam? satyam; tathāpy atītānāgataviṣayatvaṃ katham? na hy asataḥ kaścid ākāro 'sti. dṛṣṭaśrutānumitākāraś ca yadi bhāvanāvalataḥ spaṣṭa eva pratibhāti, tathā sati bhrāntam eva yogipratyakṣaṃ syād avidyamānasya vidyamānākāratayā pratibhāsanāt, svapnādijñānavat. athāvisaṃvāditvān na bhrāntam, na, anumānajātasyāvisaṃvāditve 'pi bhrāntatvābhyupagamāt. atha bhrāntasyāpi saṃvāditve na prāmāṇyam, tathāpi pratyakṣasyābhrāntatvaviśeṣaṇaṃ virudhyate. na cāvisaṃvāditvam api tanmate yuktam, yataḥ prāpyārthapradarśakatvam, pravṛttiviṣayapradarśakatvaṃ vā, avabhātārthād arthakriyāniṣpattir vā, bhavatām avisaṃvāditvam abhipretaṃ? na caitad atītādyarthajñānasya sambhavati vartamānārthajñānasyāpi kṣaṇikatvapakṣe nopapadyata eva, tasmāt saugatānāṃ yogipratyakṣopavarṇanam apy asaṅgatam eveti.

{savikalpakaṃ pratyakṣam}

[173,10]
tad iti yogipratyakṣaṃ caśabdād ayogipratyakṣam api dvividham ity arthaḥ. tatra saṃjñādisambandhollekhena jñānotpattinimittaṃ savikalpakaṃ pratyakṣam. tac cātīndriyatvāt tatsākṣād udāhartuṃ na śakyate, tatphalam evodāhriyate — yathā devadatto daṇḍītyādi, devadatta iti jñānaṃ kevalasaṃjñāsambandhollekhenotpadyate, daṇḍīti viśeṣaṇasambaddhollekhīty evaṃ guṇādiviśeṣaṇatvasambandhollekhy api jñānam udāhartavyam iti.

[173,15]
atha viśeṣyajñānaṃ kiṃ kevalaviśeṣyālambanam? āhosvid viśeṣaṇaviśeṣyālambanam iti? kiṃ cātaḥ? kevalaviśeṣyālambanatve daṇḍīti pratyayo na syād adaṇḍe puruṣe yathā, sato 'py anavabhāsamānasyāsatkalpatvāt. svajñānaviśiṣṭena daṇḍena janitaṃ puruṣajñānaṃ katham aviśiṣṭam iti cet, tad ayuktam, svajñānaviśiṣṭe hi liṅgādinānumeyādijñānaṃ janyate, na ca taddhūmīyetyādirūpeṇotpadyamānam upalabhyate. kiṃ cāgnimān ayaṃ pradeśa iti jñānaṃ pratyakṣaphalaṃ prasajyate kevalapradeśasyendriyasannikṛṣṭatvād iti. ubhayālambanatve 'pi daṇḍapuruṣāv iti syāt. tadekajñānālambanatvāviśeṣe guṇapradhānabhāvo 'pi na syāt. devadattādipratyayenāsamānādhikaraṇatvaprasaṅgāc ceti.

[173,24]
yathādarśanam ity anye. surabhi dravyam ityādijñānasya viśeṣyam evālambanam anumeyādijñānasyobhayālambanam iti, na, viśeṣābhyupagamasya niṣpramāṇakatvāt. anumeyādipratyayasyāpi parvatādipratyayena sāmānādhikaraṇyopalambhāt. rāṣṭrasenādipratyayasya tannāyakapratyayena sāmānādhikaraṇyād anaikānta iti cet, na, tatrāpi rāṣṭrādivyavahāropacaritasya rājādiviṣayatvānabhyupagamāt. daṇḍīti pratyayo daṇḍaviṣayo na bhavati, puruṣapratyayena samānādhikaraṇatvāt, devadattādipratyayavad ity evaṃ sarve pratyayā viśeṣaṇānālambanāḥ sādhayitavyā iti. bhrāntaṃ sāmānādhikaraṇyam iti cet, āyātaṃ tarhi śākyadarśanam. tatra ca sarvakalpanājñānānāṃ nirviṣayatvād ālambanacintānupapannaiveti. śākyadṛṣṭiniṣedhe ca yathā daṇḍīti jñānam abhrāntam, tathā sa eva daṇḍī bhuṅkta ityādi jñānam apy abhrāntam eva. avayave samudāyopacārād iti cet, tadupacārajñānaṃ bhrāntam abhrāntaṃ veti? bhrāntam iti na yuktam, niṣiddhatvāt. abhrāntaṃ cet, yady upacārād api daṇḍīti jñānam abhrāntaṃ kevalapuruṣālambanaṃ siddhaṃ tadā mukhyam anyad ubhayālambanam astīti kim atra pramāṇam? na ca tadanyasya mukhyasya siddhāv upacāratvakalpanā nyāyyā, atiprasaṅgāt. pradhānāpekṣayā sāmānādhikaraṇyam iti cet — atha manyase yad eva daṇḍīti jñāne pradhānaṃ tad eva devadattādijñāne 'pītyupapadyate sāmānādhikaraṇyam iti, na, apratibhāsanāt. na hy evaṃ pratītiḥ kasyacid asti yad daṇḍītijñāne pradhānaṃ tad devadatta iti jñāne 'pīti. api tu devadatta eva daṇḍīti daṇḍy eva ca devadatta iti. pradhānanirdeśa evāyam iti cet, kaḥ pratikūlo 'nukūlam ācarati. yadā daṇḍīty anena pradhānam eva nirdiśyate pradhānam evālambanam iti siddhaṃ naḥ samīhitam. tathā ca daṇḍo yasyāsti sa eva daṇḍīti vyapadiśyate 'yathāvyapadeśaṃ ca pratītir' iti. yac coktam — svajñānaviśiṣṭena liṅgādinānumeyādijñānaṃ janyate na ca taddhūmīyetyādirūpeṇotpadyata iti, tad ayuktam, na hy etāvad eva kāraṇaṃ viśiṣṭajñānotpattau niyamyate, kiṃ tarhi? samayasmaraṇasahakāriṇā viśeṣaṇatatsambandhajñānena viśiṣṭaṃ jñānaṃ janyate, vyākaraṇaprasiddhamatvarthādisamayabhedānuvidhānavat. smṛtinimittaṃ cāniyataṃ praṇidhānādisūtre 'bhihitam. tenaikasminn arthe 'nekadhā samayopayoge yathā yathā saṃskārapratibodhāt smṛtir bhavati tathā tathā sahakāriṇendriyeṇa tasminn evārthe pratyayaviśeṣo janyate, na ca sahāgnisambandhena pradeśastho dhūmo gṛhyate yena tasyāgnau dhūmītijñānajanakatvaprasaṅgaś codyate. yad apy agnimān ayaṃ pradeśa iti jñānaṃ pratyakṣaphalaṃ prasajyata ity uktam, tatra yadīndriyārthasaṃnikarṣād agnimān ayaṃ pradeśa iti vijñānaṃ bhavati, tadā kim iti pratyakṣaphalaṃ neṣyate? anumānatvena prasiddher iti cet, na, upacārato 'pi prasiddhisambhavāt. anumeyāgniviśiṣṭaḥ pradeśo 'py anumeya ity ucyate. na ca dhūmasyāpakṣadharmatvaprasaṅgaḥ, sādhyadharmaviśiṣṭo hi dharmī pakṣa ity ucyate sa cānumeyo bhavatu vā mā vā bhūt tatstho hetupakṣavṛttir eva tatrasthasyaivāgner anumīyamānatvāt, na vyadhikaraṇatvam api, na; mahatī jñānamālā itaretarāśrayatvaṃ vā prasajyate viśeṣaṇagrahaṇasya viśeṣaṇāntaragrahaṇapūrvakatvaniyamān abhyupagamāt. ato 'numānād agnitatsambandhaviṣayam ekam eva jñānam anirdeśyam utpadyate tato 'gnimān ayaṃ pradeśa iti jñānaṃ pratyakṣato 'pi bhavati. ye tv atīndriyaviśeṣaṇaviśiṣṭārthasya pratyakṣatvam ayuktam iti manyante, tanmate savikalpakaṃ pratyakṣaṃ na prāpnoti, devadattasaṃjñāviśiṣṭo hi puruṣo devadatta iti pratīyate. na ca tadā devadattasaṃjñāpratyakṣaḥ saṃjñāyāś ca viśeṣaṇatvam, daṇḍādivyavacchedakatvāt. tad yathā brāhmaṇeṣu daṇḍinam āhūya bhojayed iti brāhmaṇāntarebhyo brāhmaṇo daṇḍena vyavacchidyate, tathā puruṣeṣu devadattaṃ vyāhared iti puruṣāntarebhyaḥ puruṣaḥ saṃjñayaiva vyavacchidyate. kākavad upalakṣaṇamātratvād iti cet, na, paryāyatvāt. upalakṣaṇaṃ viśeṣaṇaṃ vyavacchedakam iti paryāyā eva. devadattagṛhaṃ kākīti pratītiprasaṅgād iti cet, na, uktatvāt. yathāsamayaṃ pratītir iti daṇḍena paribrājakaḥ, kākena devadattagṛham iti nānayor vyavacchedakatve viśeṣo 'sti. tasmāt sajātīyād vā vijātīyād vāvasthāntarād vā yad vyavacchedakaṃ tatsarvaṃ viśeṣaṇam ity ucyate. tasmād gavādisaṃjñātatsambandhāv api smaryamāṇau gaur ityādi viśiṣṭaṃ jñānaṃ janayantau viśeṣaṇam eva bhavataḥ. gotvam eva tatra viśeṣaṇam iti cet, na, gotvadarśane 'py aprasiddhasamayasya gaur ityādijñānānutpatter ity ubhayaviśeṣaṇam.

[175,15]
atraike vadanti — saṃjñāviśeṣaṇatve gosaṃjñako 'yaṃ gośabdavācyo 'yam iti jñānaṃ syāt tac cānumānikam eveṣyate. gośabdasahakāribalena hi svaviṣayajñānajanakatvaṃ gosaṃjñakatvam ucyate tac cātīndriyam eveti. gaur iti jñānaṃ ca gotvaviśeṣaṇād evotpannaṃ tena pratyakṣam iṣyate. tathā hi — gaur ayaṃ gotvavān ayam ity eko 'rthaḥ, saṃketo 'py evam eva pratipādyate pratīyate ceti, tad ayuktam, yato na kaścid gotvayogitvaṃ saṃketakāle pratyeti pratipādayati vā tasya saṅketāgrahaṇe 'pi pratyakṣasiddhatvād agṛhītasaṃketo hi mahiṣādibhyo vyāvṛttātāṃ śāvaleyādipiṇḍānāṃ sādṛśyaṃ paśyaty eva. tasmād abhidhānābhidheyasambandha eva samayaṃ grāhayitvā pratipādyate gaur ayaṃ gosaṃjñako 'yaṃ gośabdavācyo 'yam ity ekārthābhidhāyinānyatamaśabdena pratipatrāpi tathaiva pratīyate. tasmād gaur ityādijñānaṃ pratyakṣaphalam icchatā na viśeṣaṇaviśeṣyayor ekajñānālambanatvam abhyupagantavyam. nāpy atīndriyaviśeṣaṇajanitaṃ viśeṣyajñānapratyakṣaphalam eveti. anekaviśeṣaṇaviśiṣṭārthajñānaṃ citram etat ityādirūpaṃ katham iti cet? nedaṃ durghaṭam, yato viśeṣaṇaviśeṣyayor eva krameṇa grahaṇam abhyupagamyate na tu viśeṣaṇatatsambandhānām api, teṣām ekaikajñānālambanatvābhyupagamāt. kvacit kramagṛhītānām apy ekasmaraṇaviṣayīkṛtānāṃ viśeṣaṇatvam iti. kramagṛhītānāṃ tv ekasmaraṇaviṣayatvaṃ yathā tathā vākyavicāre vakṣyāmaḥ. tad evaṃ sthitam etad viśeṣyajñānaṃ nobhayālambanaṃ kiṃtu viśeṣyālambanam eveti. kalpanājñānatvān nākṣajaṃ śabdādisaṃyojanajñānaṃ nāpy arthālambanam iti cet, na, vikalpajñānasyāpy akṣajatve arthālambanatve ca virodhābhāvāt. yāś copapattayas tvayā vyākhyātās tā agrata eva dūṣayiṣyāmaḥ. tatsiddhaṃ savikalpakaṃ pratyakṣam.

{nirvikalpakajñānavirūpaṇam}

[176,8]
prathamākṣasannipātajaṃ hi jñānaṃ samayasmaraṇaviśeṣaṇagrahaṇanirapekṣam utpannaṃ tena tannirvikalpakam. yogaḥ samādhiḥ ekāgratocyate. tatra sthitasya yogino nirvikalpakam eva pratyakṣam iti vikalpatāyām ekāgaratānupapatter iti.

{saugatapratyaṣam}

[176,12]
yat pratyakṣaṃ tat sarvaṃ nirvikalpakam eveti śākyāḥ. tathā ca pratyakṣaṃ kalpanāpoḍham iti dignāgoktaṃ lakṣaṇam. sāmānyalakṣaṇānuvādenaitad draṣṭavyam. tena yad avisaṃvādijñānaṃ kalpanāpoḍhaṃ tat pratyakṣam ity uktaṃ bhavati. kalpanāyā apoḍham apetaṃ kalpanāpoḍham, kalpanāsvabhāvarahitam ity arthaḥ. atha keyaṃ kalpanā? nāmajātyādiyojanā, nāmādisaṃsarga ity arthaḥ. tatra devadatta ityādi nāmayojanā, gaur ityādi jātiyojanā, gacchatītyādi kriyāyojanā, śukla ityādi guṇayojanā, daṇḍītyādi dravyayojanā, ity eṣā pañcavidhā kalpanā paraprasiddhyodāhṛtā. svamate tu sarvaiveyaṃ nāmakalpaneti. tathā cāha kīrttiḥ — "abhilāpinī pratītiḥ kalpanā". "abhilāpasaṃsargayogyapratibhāsā pratītiḥ kalpanā" iti. saṃsargas tv abhidhānābhidheyatvākārayor ekatra jñānagrāhyākāratayā mīlanaṃ nāmādi naikatavāpādanapratipattir ity anye. yogyagrahaṇenāvyutpannasyāpi kalpanā saṅgṛhītā. bālo 'pi hi stanādikaṃ dṛṣṭvā pūrvadṛṣṭena sa evāyam ity ekatvam āpādya saṃtuṣyati. tenāsyāpi kalpanāstīty avagamyate.

[177,1]
yadi nirvikalpakaṃ jñānaṃ pratyakṣam, tadā dvicandrādijñānam api pratyakṣaṃ prāptam. tasya cāvikalpakatvam akṣajatvāt. tathā svapnajñānam api spaṣṭatvān nirvikalpakaṃ gamanaprāptyādipratibhāsanimittatvād avisaṃvādy api tat, ataḥ pratyakṣaṃ prāptam, tadvyavacchedārthaṃ dharmakīrttiḥ "pratyakṣaṃ kalpanāpoḍham abhrāntam" ity evaṃ lakṣaṇaṃ cakāra. anyathāpratibhāsitvaṃ bhrāntatvam, grāhye rūpe viparyastatvam ity arthaḥ. naiva dvicandrādibhrāntir indriyajā ity eke — kilaikaṃ candraṃ dṛṣṭvā dvittvena kalpyate. jñānasthaṃ keśākāraṃ dṛṣṭvā bāhyatvena kalpyata ity evam anyatrāpi draṣṭvyam. atra dūṣaṇam āha dharmakīrttiḥ — tan na, indriyabhāvābhāvānurodhasya tattvaprayojakatvāt tasyehāpi tulyatvāt. indriyavikāre ca vikārāt tannibandhanatvāc cāśrayasthiteḥ, sarpādibhrāntivan manobhrānter akṣavikṛtāv api nivṛttiprasaṅgāt, tathākṣavikāranivṛttāv apy anivṛttiprasaṅgāt. tasmād indriyajam apy etad bhrānter apratyakṣam iti.

[177,12]
dignāgasyāpy abhrāntatvaṃ viśeṣaṇam abhipretam iti darśayati — ata eveti karaṇavyavacchinnād vikalpavarggāt pṛthak timiropalakṣitaṃ viplavaṃ pratyakṣābhāsam āha —
	"bhrāntisaṃvṛttisaṃjñānam anumānānumānikam /
	smārttābhilāṣikaṃ ceti pratyakṣābhaṃ sataimiram //"
ity atra. asya tātparyam āha —
	"trividhaṃ kalpanājñānam āśrayopaplavodbhavam /
	avikalpakam ekaṃ ca pratyakṣābhaṃ caturvidham //"
āśrayo viṣayaḥ, tasyopaplavaḥ tatsadṛśasmaraṇam. atha vā kāraṇajñānam āśrayaḥ tasyopaplavaḥ vāsanāviśeṣaḥ tatas trividhaṃ kalpanājñānaṃ bhavati — rajjumarīcikādiṣu sarpajalādijñānam ekaṃ bhrāntiśabdenoktam. ghaṭādijñānaṃ dvitīyaṃ saṃvṛtisaṃjñānaśabdenoktam. anumānajñānam ānumānikaṃ ca liṅgijñānam — etad ubhayaṃ pūrvābhyām eva saṅgṛhītam. kiṃtu pūrvayor anakṣajatvasiddhyarthaṃ dṛṣṭatattvena pṛthag uktam. smārtābhilāṣikaṃ ceti tṛtīyaṃ darśanam eṣv abhāvino vidhipratiṣedhavikalpayor idantayotpadyamānayoḥ smārtaśabdebābhidhānam. pratyabhijñānasyāpy anakṣajatvasiddhyartham ābhilāṣikaṃ pṛthag uktam. etasmād vikalpavargāt pṛthak taimiragrahaṇaṃ kalpanāpoḍhatvasyāpavādatvasūcanārtham uktam, taimiragrahaṇaṃ copaghātajopalakṣaṇārthaṃ sarvam evopaghātajaṃ jñānaṃ bhrāntam ity evāha dharmakīrttiḥ — "timirāśubhramaṇanauyānasaṃkṣobhādyanāhitavibhramam avikalpakaṃ jñānaṃ pratyakṣam" iti. keśādicandrādibuddhes tu sphuṭapratibhāsitvān na kalpanātvam. tasmād uktam —
"na vikalpānubaddhasya spaṣṭārthapratibhāsitā" iti. tathānyatrāpy uktam —
	"suptasya jāgrato vāpi yaiva dhīḥ sphuṭabhāsinī /
	sā nirvikalpobhayathāpy anyathaiva vikalpikā //"
iti. kalpanārahitatvaṃ ca pratyakṣasya pratyakṣeṇaiva gamyata ity āha —
	"pratyakṣaṃ kalpanāpoḍhaṃ pratyakṣeṇaiva siddhyati /
	pratyātmavedyaḥ sarveṣāṃ vikalpo nāma saṃśrayaḥ //
	saṃhṛtya sarvataś cintāṃ stimitenāntarātmanā /
	sthito 'pi cakṣuṣā rūpam īkṣate sākṣajā matiḥ //
	punar vikalpayat kiṃcid āsīn me kalpanedṛśī /
	iti vetti na pūrvoktāvasthāyām indriyād gatau //"

[178,16]
kalpanājñānam apy atathārthāvabhāsitvād bhrāntam eva, tathāpi vipratipattinivṛtyarthaṃ pṛthag uktam. yataḥ savikalpakam api gaur ityādijñānam akṣajatvād bhrāntatvāc cādhyakṣaṃ pramāṇam iti pareṣām abhiniveśas atpratiṣedhārthaṃ kalpanāpoḍham ity uktam. na hi nāmasaṃsargapratibhāsitvam indriyajñāne sambhavati, arthasya sāmarthyena samudbhavād arthasāmarthyenotpadyamānaṃ tadrūpamevānukuryāt. na hy arthe śabdāḥ santi tadātmāno vā, yena tasmin pratibhāsamāne pratibhāseran. na cāyam arthāsaṃsparśāsaṃvedanadharmāḥ, artheṣu tanniyojanāt, tato 'rthānām apratītiprasaṅgāt. tasmād ayam upanipatya vijñānaṃ janayann arthaḥ svātmānurūpam eva janayituṃ yukto nārthāntarākāram. na hi nīlaṃ śuklākāraṃ rasādyākāraṃ vā jñānaṃ janayati, nāpi tadbalenodīyamānaṃ vijñānam arthāntaram anusarttuṃ yuktaṃ rasādijñānavat, sato 'pi tadātmana indriyāntarajñānotpattāv asāmarthyād atiprasaṅgāc ca. vikalpakaṃ tu manovijñānam arthasannidhānānapekṣaṃ vikalpavāsanotthāpitam aniyatendriyārthagrāhi kutaścid anubhavasambandhāt saha pṛthag vā gṛhṇīyāt.

[179,7]
api ca —
	arthopayoge 'pi punaḥ smārttaṃ śabdānuyojanam /
	akṣadhīryadyapekṣeta so 'rtho vyavahito bhavet //

[179,10]
na hi saṃketakālabhāvinam abhilāpasāmānyam asmaratas tadyojanā sambhavati śabdāntaravat. na cārthābhipātakṛta asatyāntare vikāre śabdaviśeṣe smṛtir yuktā, tasyātatkṛtatve tannāmāgrahaṇaprasaṅgāt. tatsmṛtyā vyavadhānān nārthopayogo 'nantaravyāpāraphalaḥ syāt, tataś ca "yaḥ prāg ajanako buddher upayogāviśeṣataḥ". sa paścād api syād ātmābhedena sāmārthyāviśeṣāt. naikasyaikatra kriyākriye sambhavataḥ. "tena syād arthāpāye 'pi netradhīḥ" arthasya sākṣādbuddhāv anupayogāt smṛtiprabodhe copayuktatvān nāsyānupakāriṇo buddhirbhāvamapekṣeta. arthābhipātakṛte ca buddhijanmany abhilāpasmṛtyantarābhāvāt, mā mūnnāma vikalpasyākṣajatvam, jātyādivikalpasya tu bhaviṣyatītyāśaṃkāniṣedhārtham āha —
	"viśeṣaṇaṃ viśeṣyaṃ ca sambandhaṃ laukikīṃ sthitim /
	gṛhītvā saṅkalayyaitat tathā pratyeti nānyathā //"

[179,21]
kiṃcit kenacid viśiṣṭaṃ gṛhyamāṇaṃ viśeṣaṇaviśeṣyatatsambandhalokavyavasthāpratītau tatsaṃkalanena gṛhyate daṇḍādivat. nānyathārthasambandhābhidhānavyavasthāparijñāne 'bhāvād. jātiguṇakriyāvatām etan na sambhavaty eva rūpavivekasambandhayor apratibhāsanena ghaṭanāyogāt. kṣīrodakavad atadvedini yatrāpi vivekapratipattir asti tasyāpi grahaṇam.
	"saṃketasmaraṇopāyaṃ dṛṣṭasaṃkalanātmakam /
	pūrvāparaparāmarśaśūnye tad cākṣuṣe katham //"

[180,3]
na hīdam iyato vyāpārāt kartuṃ samarthaṃ saṃnihitaviṣayabalenotpanne 'vicārakatvāt, vicārakatve cendriyamanojñānayor abhedaprasaṅgāt. abhede cātītānāgatavastuprabhedagrahaṇāgrahaṇohānūhārthabhāvāpekṣānapekṣādiprasaṅgaḥ. manovijñānābhisaṃskṛtam indriyajñānaṃ pratyetīti cet, na, yathoktāgrāhiṇas tathā pravṛttyayogāt, aviṣaye 'pravṛtteḥ, jātyādisambandhātītaśabdavyavahārādīnām indriyajñānāviṣayatvāt. tasmān nendriyajñānam arthasaṃyojanāṃ kalpanām āviśati.

[180,9]
vikalpotthāpitā sā ca na varttetecchayā matiḥ. nārthasaṃnidhim īkṣeta. api ceyaṃ viśeṣaṇādivikalpotthāpitā satī pravṛttāpi samagrasāmagrīkasya punar icchayā nivarteta, tadanyavikalpavat.

[180,12]
śakyante hi kalpanāḥ prasaṃkhyānena nivārayitum, nendriyabuddhyaḥ. sāmagrīsākalye vinivartya gobuddhim aśvam api kalpayato godarśanāt nāpīyam arthasannidhim īkṣeta, na hi gavādivikalpo 'rthasannidhāv eva bhavatīti. tasmād avikalpakam eva jñānaṃ pratyakṣam. tatra bāhyārthapakṣe 'rthākāraḥ pramāṇām, tadarthādhigamaḥ phalam. vijñaptimātratāyāṃ svasaṃvittiḥ phalam, grāhakākāraḥ pramāṇam, tadvaśena svasaṃvedanavyavasthāpanāt.
	"atrātmaviṣaye māne yathā rāgādivedanam /
	savyāpārapratītatvāt pramāṇaṃ phalam eva sat //
ity etatpakṣadvaye 'pi samānam iti.

{savikalpakasyāpi pratyakṣatvasthāpanam}

[180,22]
atrocyate — pramāṇaphalavicārasya śākyādimatavyudāsena prāg eva kṛtatvān neha sa punaḥ kriyate. kin tv atra gaur ityādi jñānasyākṣajatvam eva sādhyate. yat tāvad arthasāmarthyenotpadyamānaṃ tadrūpam evānukuryād iti, tan na, jñāne 'rthākārasya prāg eva nirastatvāt. yad api na hy arthe śabdāḥ santītyādi, tad api viśeṣaṇaviśeṣyayor ekajñānālambanatvapratiṣedhenaiva nirastam. na cāyaṃ gaur iti jñāne śabdaḥ pratibhāti, kiṃ tarhi? sāsnādimān arthaḥ, śuklo 'yaṃ pīno viṣāṇī gacchatītyādi sāmānādhikaraṇyapratīteḥ. mahiṣādiṣu cāyaṃ gaur ityādi saṃvādipratītyanutpatteḥ. "savikalpakatvāt ayaṃ mithyā pratyayaḥ tadanyasavikalpavad" ity ayuktam, nirvikalpakatvāt tadanyanirvikalpavad ity asyāpi prasaṅgāt, tulyākṣepaparihāratvāt.

[181,4]
yac cātroktam —
	"manaso yugapadvṛtteḥ savikalpāvikalpayoḥ /
	vimūḍho laghuvṛtter vā tayor aikyaṃ vyavasyati //"

[181,7]
tatredaṃ vicāryate — kiṃ tāv eva yugapadutpannau kramotpannau vā savikalpāvikalpāv ekatvenādhyavasyati? atha tayor viṣayāv iti? kiṃ cātaḥ? pratyayamātrādhyavasāye viṣayonmukhā pravṛttis tatprāptiś ca na syād avisaṃvādipratyayasya ca bhrāntatvāyogān na bhrāntito 'pi pravṛttiprāptī. atha savikalpāvikalpārthayor aikyaṃ vyavasyati, yathoktam — dṛśyavikalpyāv arthāv ekīkṛtya tadadhyavasāyena pravartanād iti. tad ayuktam, mahiṣādipiṇḍeṣv api gaur ity adhyavasāyena pravṛttau hy avisaṃvādaprasaṅgāt. gakārādivarṇaiḥ sambandhābhāvasyobhayatrāviśeṣāt. tadekatvādhyavasāyasyāpy ubhayatrāviśeṣād iti. tad api paṇḍitamanyenoktam — "idam iti purovarttiny arthe yad vijñānaṃ tat svaviṣayānantaraviṣayasahakāriṇākṣajñānena janitaṃ mānasaṃ pratyakṣam iṣyata" iti, tad aparyālocitābhidhānam, yad eva hi gaur iti jñānaṃ gakārādivarṇaviṣayatvāt savikalpakaṃ bhavateṣṭam, tathedam ity apīkārādivarṇaviṣayatvāt savikalpakam eva śabdasaṃsargapratibhāsatvāviśeṣāt. idam iti purovarttispaṣṭākāratvān na gaur iti jñānam iti cet, divyam atra grāhyaṃ nyāyābhāvāt. kvacid arthābhāve 'pi gaur ity utpatter na tad arthāpekṣeti cet, idam ity api jñānaṃ kvacid arthābhāve bhavaty eva. arthābhāve bhavad bhrāntam anyatra samyag evety etad ubhayatrāpi samānam. ikārādiśabdasaṃsargāpratibhāsīdam iti jñānaṃ nirvikalpam iti cet, tad idaṃ vyāhatam.

[182,1]
api ca gakārādiśabdasaṃsargāpratibhāsi gaur ityādijñānaṃ nirvikalpakaṃ mānasaṃ pratyakṣam ity etad api bhavatābhyupagantavyam, tulyanyāyatvāt. tataś ca gaur ityādijñānasya kalpanātvenāpratyakṣatvābhyupagamo 'nupapanna eveti.

[182,4]
yad apy uktam — "idam ity eva kṛtvā pravarttate tena pravartakatvāt pramāṇam" iti, tad apy ayuktam, yato nedam ity eva kṛtvā pravarttate, kiṃ tv abhīṣṭaniścayād eva jātamātrasyāpi pravṛttir iti vakṣyāmaḥ. tasmād etad evottaraṃ yuktam — na mānasaṃ pratyakṣam indriyapratyakṣād arthāntaram. arthāntaram āgamoktatvenaivoktam, na tv atra pramāṇaṃ kiṃcid astīti.

[182,9]
yad apy uktam — sato 'pi tadātmana indriyāntarajñānotpattāv asāmarthyād iti, tadanabhyupagamenaiva parihṛtam. na hi cakṣurādijñānaviṣayatvaṃ śabdasyābhyupagamyate kiṃ tu saṃketānubhavasahakāriṇā tatsmṛtisahakāriṇā vā cakṣurādiṇā svasminn eva viṣaye gaur ityādijñānam utpādyate.

[182,13]
yad apy uktam — arthopayoge 'pītyādi. tatra yadi smṛtyapekṣitve 'rthasya kṣaṇikatvena vyavadhānam ucyate, tan na, kṣaṇikatvāsiddhatvāt. kṣaṇikavādināpi sahakārivailakṣaṇyād ekasantānasya vilakṣaṇakāryotpādakatvam abhyupagatam eva. tataś ca yathaikaivāgnisantānaḥ kasyacid ekasya mṛtsantānasyāśmasantānasya vā sahakāribhedānurodhena rūpādyākāraviśeṣaṃ prati vyavahitatvenākāraṇatvam iṣyate, tathārthasantānasyendriyasantānasya ca nirvikalpakaṃ jñānaṃ janayitvā paścāl labdhasahakāriviśeṣasya gaur ityādyākārajanakatvaṃ bhaviṣyatīti kathaṃ vyavadhānam? etena — "yaḥ prāgajanako buddher" ityādy api nirastam. na hi yasyākārasya pragajanako vahnis tasyākārasya paścād apy ajanaka eveti yuktam, upayogāviśeṣata ity asiddham, sahakāriviśeṣaprāpter evopayogaviśeṣatvād iti. naikasyaikatra kriyākriye sambhavata ity etad apy akṣaṇikatvaprastāve vicārayiṣyāmaḥ. kiṃ ca tatsantānasyākṛtakāryasyāpi tatkāryakartṛtvaṃ pradarśitam eveti. evaṃ cārthasya sākṣād buddhāv anupayogād ity asiddham. smṛtiprabodhe copayuktatvād ity anena kim ucyate na tāvad arthasya smṛtijanmany upayogaḥ, smṛter anarthajatvābhyupagamāt.

[182,27]
atha tajjanakānubhavajanmany upayogaḥ, tataḥ kim? atropayuktasyānyatrānupayoga iti cet, na, vahneḥ krameṇāṅgārabhasmādibhāveṣūpayogadarśanāt. tathā mānasapratyakṣe prāg apy upayuktasyārthasya paścād upayogadarśanāt, bhavati mānase 'rthasya paścād upayogaḥ. kiṃ tu tadakṣajaṃ na bhavatīti cet, akṣajatve tarhi vivādo nārthajatve, yathā cārthasya prāgarthākṣabuddhāv eva sāmarthyaṃ tatsahakāriṇaḥ paścān mānasapratyakṣe 'pi sāmarthyam iṣṭam, tathendriyārthayoḥ prāgavikalpabuddhāv eva sāmarthyam. paścād āsāditasahakāriviśeṣayoḥ savikalpakabuddhāv api sāmarthyaṃ kiṃ neṣyate? ko 'tra virodhaḥ? tadākāraprasaṅga iti cet — atha manyase yadīndriyārthābhyāṃ paścād api jñānaṃ janyate, tadā tad api jñānaṃ prāguditajñānena tulyākāraṃ prasajyata iti, naitad asti, vilakṣaṇasahakāryupakṛtaikakāraṇajanyānām apy ekākāratvadarśanāt. anyathā cakṣuḥprakāśābhyāṃ janitānāṃ sarvajñānānām ekākārataiva syāt. kathaṃcid ekākāratve savikalpāvikalpayor apy ekākāratvam asty eva.

[183,10]
yad api viśeṣaṇaviśeṣyam ityādyabhidhāyedam uktaṃ jātiguṇakriyāvatām etan na sambhavaty eva rūpavivekasambandhayor apratibhāsanena ghaṭanāyogād iti. tad apy ayuktam, apratibhāsanatvasyāsiddhatvāt. tathā hi — agṛhītasamayo 'pi mahiṣādipiṇḍebhyo vyāvṛttān śāvaleyādipīṇḍān ekākārāṃś ca viviktagotvasvarūpatatsambandhopalambhenaiva pratipadyate. vyāvṛttebhyo 'nyā naiva vyāvṛttir iti cet, na, apohasya nirākariṣyamāṇatvāt, tanniṣedhe siddhyaty eva jātiguṇakriyāṇāṃ tatsambandhasya cāśrayād arthāntaratvam.

[183,17]
kṣīrodakavad atadvedini ity apy asiddham. yenāpi hi kṣīrodake pṛthag ādhāre na dṛṣṭe, tasyāpi prabhūtenodakena miśritaṃ kṣīraṃ kṣīrodakam etad iti pratipattir bhavaty eva. svalpenāpy udakena miśritaṃ kṣīraṃ tajjñasya pratibhāty eva. yas tu svabhāvo vā padārthānām eṣo yena kecid āsadbhāvaṃ saṃsṛṣṭāḥ, kecit paścāt kiyantaṃ kālam, kecit saṃsṛṣṭā api padārthāḥ sarveṣām eva draṣṭṝṇāṃ vivekena pratibhānti kecit tajjñānām eva, kecit tv asaṃsṛṣṭāvasthāyām evāsmadādīnāṃ vivekena pratibhānti saṃsṛṣṭāvasthāyāṃ tv avivekenaiveti.

[183,24]
yad api saṃkalanajñānam ity uktam. tatra yadi tāvad anekārthasmaraṇamātram eva saṃkalanajñānam abhipretam, tan na yuktam, daṇḍītijñānasyānubhavākāratvena saṃvedyamānatvāt. smaraṇam api daṇḍītyanubhavaṃ sūcayati. na hi puruṣadaṇḍagavādīnāṃ svarūpamātragrahaṇe daṇḍī dṛṣṭo gomān dṛṣṭa ityādyākārā smṛtir bhavitum arhati.

[183,29]
atha bhrāntijñānam eva saṃkalanajñānam abhipretam, tad apy ayuktam, nīlādipratibhāsavad asyāpi sarvadā sarveṣām avisaṃvādenotpatteḥ. kiṃ ca bhrāntinimittābhāvāt na tāvad indriyadoṣād vātādivaiṣamyād vā bhrāntiḥ, sarvavyavahartṝṇāṃ saṃnikṛṣṭānām apy aniyatadeśakālāviśeṣaṇotpatteḥ. vāsanāpy anenaiva pratyuktā. sādṛśyādinimittam apy atra na sambhavaty eveti.

[184,3]
atha viśeṣaṇādigrahaṇapūrvakatvena saṃkalanājñānaṃ tad iṣyata eva dṛṣṭasāmarthyasya kāraṇatvābhyupagamāt. viśeṣaṇādigrahaṇasyevākṣasyāpi sāmarthyāvadhāraṇāviśeṣān nānakṣajaṃ daṇḍītyādijñānam. na hi yatraikasya sāmarthyaṃ tatrānyasya nāsty eveti.

[184,6]
yad api 'saṃketasmaraṇa' ityādi, tad apy ayuktam eva, saṃketasmaraṇopāyatvacākṣuṣatvayor viśeṣābhāvāt. saṃnihitaviṣayatvam apy asty evāyaṃ daṇḍītyādijñānasya pratyabhijñānasyāpi ca.

[184,9]
nanu ca sa ity anenāsaṃnihitaḥ pūrvadṛṣṭaḥ parāmṛśyate, na, tasyānenābhinnasya saṃnihitatvānupapatteḥ. tadabhinnatvaṃ kena gṛhata iti cet, cakṣuṣaiva. pūrvadarśanaviśiṣṭatvam iti smṛtisahitena cakṣuṣā gṛhyate. tadviṣayaṃ pratyabhijñājñānam utpādyata ity arthaḥ. tasmiṃś ca pratyabhijñājñānena sakārādayo varṇāḥ pratibhānti, na pūrvadarśanaṃ cāvabhāti. kiṃ tu sa evārthaḥ sa ca yādṛśo dṛṣṭas tādṛśasyaiva parapratyākhyānārthaṃ tadabhidhāyakaṃ sa evāyam iti śabdaṃ smṛtyoccārayati. evaṃ daṇḍītyādijñāne 'pi draṣṭavyam.

[184,16]
yadi punar abhilāpādisaṃsargaśiṣṭo 'rthaḥ kadācid api na gṛhyate, tadā parapratipādanārthaṃ niyatasyaiva śabdasyoccāraṇaṃ na syāt. bhrāntitaś ca yasya kasyacid uccāraṇaṃ syāt sarvavyavahartṛsaṃvādābhāvaprasaṅgāc ca.

[184,19]
yad api pūrvāparaparāmarśaśūnyatvam avicārakatvam indriyajñānasyoktam, tatra avicārakatavaṃ kim ucyate? yadā smṛtirūpatvaṃ tena hetunākṣajñānasya viśeṣaṇaviśiṣṭārthaviṣayatvaṃ niṣidhyate, tadā smṛtir eva tathārthaviṣayābhyupeyā tataś ca nirviṣayatvābhyupagamavirodhaḥ. na cānubhavaviṣayād anyo viṣayaḥ smṛteḥ śakyo vyavasthāpayitum, sarvatra dṛṣṭārthaviṣayatvena smṛteḥ saṃvedanāt.

[184,24]
atha smṛtir api na viśeṣaṇaviśiṣṭārthaviṣayā, na, tadvyavahāroccheda prasaṅgāt. yadā tadviśiṣṭārthaḥ smṛtyānubhavena ca naiva viṣayīkriyate, tadā katham apratipanno 'sau vyavahartuṃ śakyate? bhrāntita iti cet, na, bhrānteḥ pratiṣiddhatvāt.

[184,28]
atha parāmarśajanyatvam avicārakatvaṃ hetuḥ, tathāpy asiddhatvād ayuktaḥ. parāmarśo hi smṛtiḥ syād ānumānikaṃ vā jñānam, saṃśayādirūpaṃ vā? sarvasyāpi viśiṣṭānubhavotpattāv indriyasahakāritvaṃ prasādhitam eveti.

[185,1]
yad apy uktam — vicārakatve cendriyamanojñānayor abhedaprasaṅgād ityādi, tad apy ayuktam, nirvikalpakatvādyaviśeṣavad asambhavāt. yathā tvanmate caturvidhānāṃ pratyakṣāṇāṃ nirvikalpakatvābhrāntatvāviśeṣe 'py avāntaradharmabhedo 'sti viṣayabhedaḥ kāraṇabhedaś cāsti, tathā vicārakatvāviśeṣe 'pīndriyamanojñānayor nābheda eva. nāpy atītānāgatavastubhedagrahaṇādiprasaṅga iti.

[185,6]
yad apy uktam — jātyādisambandhātītaśabdavyavahārādīnām indriyajñānāviṣayatvād iti, tad apy asāram, jātyādisambandhasyendriyaviṣayatvenāsādhitatvād viśiṣṭajñānasya ca kevalaviśeṣyālambanatvena prasādhitatvāt, nātītaśabdādiviṣayatvaprasaṅgaḥ. yad api vikalpotthāpitā sā cetyādi, tad apy asat, kāmādyupetasya purovasthite kāminyādyarthe tadvikalpasyecchāto 'py anivṛttidarśanāt. atha prasaṃkhyānābhyāsāt kāminyādivikalpo 'pi nivarttate. evaṃ tarhi cittavṛttinirodhābhyāsād indriyabuddhayo 'pi nivartanta ity āhuḥ patañjaliprabhṛtayaḥ. kiṃ ca suptavyāsaktamanasāṃ cendriyasaṃnikṛṣṭārthasyāpy apratibhāsanān na manonirapekṣasyendriyasyāpi vyāpāraḥ sambhavati.

[185,15]
yac coktam — sāmagrīsākalye vinivarttya gobuddhim aśvam api kalpayato godarśanād iti, tad asambaddham eva pralapitam. tathā hi — ayaṃ gaur iti jñānaṃ saṃketasmṛtīndriyayor anyatarābhāve 'pi nopapadyata ity evaṃ pareṇokte sāmagrīsākalye vinivartyetyādi kvopayujyate?

[185,19]
yad apy uktam — nārthasaṃnidhim īkṣeta. na hi gavādivikalpo 'rthasaṃnidhāv eva bhavatīti, tad apy asamīkṣitābhidhānam, viśiṣṭavikalpasyārthasaṃnidhim antareṇotpatter adarśanāt. śabdasāmyād abhedinaś ca bhavataivānumitisādhanatvasya nirākṛtatvāt. kiṃ ca keśādijñānavad akṣajatvasāmyāt sarvākṣajajñānānām arthasaṃnidhinirapekṣāṇām evodayaprasaṅgāt. tataś ca na kasyacid arthasāmarthyenodbhava ity arthasāmarthyād bhavatvam asiddhaṃ syāt. yathā vā bhāvanājatvāviśeṣe 'pi yogijñānam evāvisaṃvāditvād abhrāntaṃ pratyakṣam iṣyate, na tu svapnādyupaplavajñānam. tathā savikalpakatve 'py ayaṃ gaur ityādijñānam evāvisaṃvāditvād arthasākṣātkaraṇapravṛttatvāc ca pratyakṣam iti.

[185,28]
yad apy uktam — saṃketabalenārtheṣu śabdaḥ pravartate. saṃketas tu na vyaktau śakyate karttuṃ grahītuṃ ca, nāpi sāmānye. yasmād —
	"ekatra dṛṣṭo bhedo hi kvacin nānyatra dṛśyate /
	na tasmād bhinnam asty anyat sāmānyaṃ buddhyabhedataḥ //"

[186,3]
tad apy asat, yasmād vyaktau sāmānye ca (tadvastu ca) saṃketasya karaṇaṃ grahaṇaṃ yathā sambhavati, tathopariṣṭād vistareṇa pratipādayiṣyāmaḥ. tat siddhaṃ savikalpakam api pratyakṣam.

[186,6]
saṃśayāder api vipratipattiviṣayasyānenaiva nyāyenākṣajatvam arthaviṣayatvaṃ ca sādhayitavyam iti.

[186,8]
nirvikalpakādhigataviṣayatvāt savikalpakasyāpramāṇatvam iti cet, na; anyathā tadadhigamāt. yogijñānasya ca dṛṣṭaśrutādiviṣayasyāpramāṇatvaprasaṅgāt. saṃplavasya ca prāg eva sādhitatvāt adhigataviṣayatve 'pi na savikalpakam apramāṇam. na cādhigataviṣayatvena smṛtir eva, smaraṇviṣayatvāviśeṣāt pratyakṣādīnām apy abhedaprasaṅga ity alam atiprasaṃgeneti.
	iti śrīmadācāryabhāsarvajñaviracite nyāyabhūṣaṇe saṅgrahavārtike prathamaḥ paricchedaḥ samāptaḥ //

{anumānaparicchedaḥ}

{anumānasvarūpam}

[189,4]
athedānīm anumānasvarūpaṃ vicāryate —

[189,5]
"tatpūrvakaṃ trividham anumānaṃ pūrvavac cheṣavat sāmānyato dṛṣṭaṃ ca" iti sūtram. atra tatpūrvakam anumānam ity etāvad eva lakṣaṇārtham, pariśiṣṭaṃ tu vibhāgārtham ity eke, tadapavyākhyānam; tad ity anena yadi pratyakṣam eva parāmṛśyate, tadātivyāptyavyāptidoṣau bhavataḥ — pratyakṣapūrvake saṃskāre saṃśayādijñāne cātivyāptir anumānādipūrvakānumāne cāvyāptir iti. tenāvyāptiparihārārthaṃ vibhāgasūtraprakrāntāni sarvapramāṇāni parāmṛśyante. vigrahaviśeṣāśrayaṇād ativyāptiparihāro 'pi siddhaḥ. te ca tāni ceti vigrahaḥ. svarūpāṇām ekaśeṣāt tānīti bhavati. tāni pūrvaṃ yasya tad idaṃ tatpūrvakam. tatra te ity anenāvinābhāvasambandhadarśanaṃ liṅgadarśanaṃ cābhisambadhyate. tānīty anena sarvapramāṇaphalāni. etad uktaṃ bhavati — pratyakṣādyanyatamapramāṇajanitam avinābhāvasambandhadarśanaṃ liṅgadarśanaṃ ca pūrvaṃ yasya tat tathoktam. anumitir anumānam. phalalakṣaṇe hi siddhe tatsādhanalakṣaṇaṃ siddhyaty eva.

[189,17]
atha vā tatpūrvakaṃ yataḥ karmakartṛvailakṣaṇyād bhavati, tadanumānam iti. tacchabdenāpi yadā pratyakṣādipramāṇāny eva parāmṛśyante, tadaikasya pūrvakaśabdasya luptanirdeśo draṣṭavyaḥ. tatpūrvakapūrvakaṃ jā...tyādi vyākhyeyam.

{anumānatraividhyam}

[190,4]
trividhagrahaṇaṃ niyamārtham — deśakālajātyavasthādibhedād anantam apy anumānaṃ trividham eveti. prakārāntareṇa traividhyāśaṃkānivṛttyartham — pūrvavadādigrahaṇam. pūrvavad iti kāraṇānumānam. kathaṃ? pūrvaśabdena kāraṇākhyam iha liṅgam uktam, tad vidyate yasyālambanībhūtaṃ liṅgijñānasādhanasya jñānasya tatpūrvavat. phalavivakṣayā tu pūrvaṃ vidyate janakaṃ yasya liṅgijñānasya tat pūrvavat.

[190,9]
śeṣavad ity atrāpy eṣaiva vyutpattiḥ. śeṣavad iti kāryānumānam. kāryakāraṇayoḥ kāraṇaṃ vyākhyātam. ataḥ kāryaṃ śiṣyata iti śeṣaḥ.

[190,11]
sāmānyatodṛṣṭaṃ nāma yadakāryakāraṇatve 'py avinābhūtam arthāntarasya gamakam. yathā gandhaviśeṣo rasādiviśeṣasyeti. caśabdaḥ samānanyāyatvaṃ sūcayati. etad uktaṃ bhavati — śākyair arthāntarasya kāryam eva gamakam iṣyate, na kāraṇam, nāpy akāryakāraṇam iti. tatra kāryasya gamakatve yo nyāyas tair avyabhicāralakṣaṇo 'padiṣṭaḥ, sa itaratrāpy astīti caśabdena sūcyate. tathā cottaratra prapañcayiṣyāmaḥ.

[190,16]
atha vā pūrvavad iti kevalānvayy anumānam, śeṣavad iti kevalavyatireki, sāmānyatodṛṣṭam ity anvayavyatirekīti. kathaṃ? pūrvaśabdenānvayo vyapadiśyate, prāg adhyavasīyamānatvāt. na hi yāvan nāgnibhāve dhūmabhāvo 'dhyavasīyate, tāvad agnyabhāve dhūmābhāvo dṛṣṭo 'py adhyavasātuṃ śakyate. vidhyadhyavasāyapūrvakatvāt niṣedhāvyavasāyasya. pūrvam eva vidyate, anvaya evāsti yasyānumānasya tatpūrvavat. śeṣo vyatirekaḥ sa evāsti yasya tac cheṣavat. bādhakopalakṣitasya kevalavyatirekasya gamakaṃ na vyatirekamātrasyeti pradarśanārthaṃ śeṣavad ity uktam, na vyatirekavad iti. anvayavyatirekayoḥ sādhanāṅgayoḥ sāmānyena yad anumānaṃ dṛṣṭam, tat sāmānyato dṛṣṭam. etad uktaṃ bhavati — yathānvayenaitad anumānam upakṛtaṃ tathā vyatirekeṇāpīti. caśabdo 'nvayavyatirekivad itarayor api gamakatvam astīti sūcayati.

[190,26]
śākyāḥ khalu kevalānvayinaḥ kevalavyatirekiṇaś ca gamakatvaṃ nāstīty āhuḥ, tanniṣedho 'pi sūcitaḥ, tac copariṣṭād varṇayiṣyāmaḥ.

[191,1]
atra tatpūrvakam ity etāvad evānumānalakṣaṇam iti na budhyāmahe, saṃskārasaṃśayāder api pratyakṣādiphalapūrvakatvāt. atha tatpūrvakam avyabhicārādiviśiṣṭajñānam ity adhyāhriyate, tathāpi pratyakṣāgamajñānābhyāṃ vyabhicāras tannivṛttyartham apy adhyāhārāntaraṃ yady āśrīyate, tadā tatpūrvakagrahaṇaṃ vyarthaṃ syāt. adhyāhārair eva lakṣaṇasiddher iti.

[191,6]
nanu ca te iti vigrahāśrayaṇād eva sarvavyabhicāranivṛttiḥ siddhā. na hy avinābhāvadṛṣṭānukārismṛtisahitena liṅgajñānena saṃśayādijñānaṃ pratyakṣāgamajñānaṃ vā janyata iti, na; aprakrāntatvāt. na hi prāk kvacid avinābhāvadarśanaliṅgadarśane prakrānte yena tayor eva 'te' ity anena parāmarśaḥ syāt. aprakrāntasyāpīcchāmātreṇa parāmarśābhyupagame viśiṣṭaliṅgijñānasyaiva parāmarśaḥ syāt. tataś ca pūrvakagrahaṇam anarthakaṃ syāt tad ity etāvataivādhyāhārasahitenānumānalakṣaṇasiddher iti.

{anyeṣāṃ mate 'numānalakṣaṇaṃ tannirāsaś ca}

[191,13]
anye tu tatpūrvakaṃ trividham anumānam ity etāval lakṣaṇavākyaṃ varṇayanti.

[191,14]
asyārthaḥ — pratyakṣādipramāṇapūrvakaṃ kevalānvayādiliṅgatrayālambanaṃ jñānam anumānam iti, naitad api yuktaṃ; jñānasyaiva pramāṇatvānabhyupagamāt. sarvaṃ hy anumitisādhanaṃ jñānam ajñānaṃ cānumānam iṣyate. kiṃ ca saṃśayādijñānaṃ janayad api tatpūrvakaṃ trividhaṃ liṅgālambanaṃ jñānam anumānaṃ syāt. adhyāhārair avyāptyativyāptinivṛttau tata eva lakṣaṇasiddher anarthakaṃ sūtraṃ syād iti.

{apareṣāṃ mate 'numānalakṣaṇam}

[191,20]
apare tu pūrvavadādipadāni lakṣaṇārthatvena varṇayanti kila — pūrvam upādānāt pakṣaḥ pūrvaśabdenocyate, so 'sty eva yasya tatpūrvavat pakṣavyāpakaṃ liṅgam ucyate. śeṣa iti sapakṣaḥ, uktāt pakṣāc chiṣyamāṇatvād ataḥ śeṣavad iti sapakṣavad ity uktaṃ bhavati.

[191,24]
sāmānyatodṛṣṭaṃ vipakṣe ity adhyāhāryam. vipakṣe samānyenādṛṣṭaṃ vipakṣaśabdābhidheye sarvatrādṛṣṭam ity arthaḥ. caśabdo 'satpratipakṣatvābādhitaviṣayatve samuccinoti. evaṃ ca pañcarūpaliṅgam uktaṃ bhavati. kevalavyatirekikevalānvayinor lakṣaṇaṃ śeṣavatsāmānyatodṛṣṭapadayor anyataralopena vyākhyeyam iti.

{tatpūrvakam iti sūtrasya svābhimato 'rthaḥ}

[192,2]
bhavatv evaṃ kaṣṭakalpanayā trividhaṃ liṅgalakṣaṇam. tathāpy anumānalakṣaṇaṃ prastutam anabhidhāyāprastutaṃ liṅgalakṣaṇam evābhidadhato 'prastutābhidhāyitvaṃ syāt. na hi liṅgam evānumānam, sarvakaraṇagrāmasyānumitisādhakasyānumānatvāt, saṃśayādijanakasya ca liṅgasyānanumānatvāt. atītānāgataliṅgajñānād apy anumitisambhavād akāraṇam api liṅgam anumites tat kathaṃ liṅgalakṣaṇād evānumānalakṣaṇaṃ siddhyatīti? tasmāt trividham ity asya pūrvavadādipadānāṃ ca prāg uktam eva vyākhyānaṃ jyāyaḥ. tatpūrvakagrahaṇaṃ ca svakīyānumānabhūṣaṇārthaṃ parakīyānumānadūṣaṇārthaṃ coktam.

{sāṅkhyānumānakhaṇḍanam}

[192,11]
katham iti? yat tāvat sāṃkhyaiḥ guṇapuruṣaviṣayam anumānam uktam, tan na yuktam; pratyakṣapūrvakaṃ hy anumānaṃ tair apy abhyupagatam, na ca tanmate pratyakṣaṃ pramāṇam upapadyate. keśoṇḍukādijñānavadalīkārthaviṣayatvena bhrāntatvāt. tathā ca tair uktaṃ —

[192,14]
	guṇānāṃ paramaṃ rūpaṃ na dṛṣṭipatham ṛcchati /
	yat tu dṛṣṭipathaṃ prāptaṃ tanmāyeva sutucchakam // iti.

[192,16]
evaṃ ca māyādhūmādidarśanapūrvakānumānavadalīkavikāradarśanapūrvakaṃ pradhānādyanumānam apramāṇam eva.

{advaityanumānanirāsaḥ}

[192,19]
advaitavādinām apy advaitaviṣayāv anumānāgamāv anvayādigrāhakasya pratyakṣasyāpramāṇatvenāyuktau pramāṇatve 'pi tenaiva bādhitāv iti. na ca tābhyāṃ pratyakṣaṃ bādhyate yatas tatpūrvakaṃ tayoḥ sattvam ity evaṃ yojyam.

{cārvākamatanirāsaḥ}

[193,2]
ye 'pi pratyakṣam evaikaṃ pramāṇam ity āhus tair api svārthaṃ parārthaṃ ca hitāhitaprāptiparihārānuṣṭhānam abhyupagacchadbhis taddhetusādhanasāmarthyaniścayo na pratyakṣāt sambhavati, ity atas tatpūrvakam anumānam avaśyam abhyupagantavyam ato 'vinābhāvasambandhasya grahītum aśakyatvād ityādyanupapannam iti.

{saugatānumānalakṣaṇanirāsaḥ}

[193,7]
śākyānām api tatpūrvakam anumānaṃ na prāpnotīti yojyam. sādṛśyajñānasya pratyakṣato 'sambhavāt, tadasambhave trairūpyāsambhavāt katham anumānaṃ pravartate? trairūpyāl liṅgato 'rthadṛganumānam ity eva hi tallakṣaṇam āhuḥ. trairūpyasya cātyantavilakṣaṇavastumātragrāhiṇaḥ pratyakṣān niścayo na sambhavatīti katham aniścitāt tato 'satkalpād arthadṛganumānam? bhrāntitas trairūpyagrahaṇam ity etad apy andhaceṣṭitam, mithyānumānaprasaṅgāt. na hi loke bhrāntitas trirūpadhūmāvadhāraṇād arthakriyāsamarthadahanānumānaṃ dṛṣṭam.

[193,14]
athānumānenaiva trairūpyaṃ gṛhyate, naitad asti; trairūpyagrāhakānumānasyāpi trairūpyagrahaṇāpekṣitatvāt. tatrāpy anumānāntarābhyupagame trairūpyagrāhakānumānānavasthānād abhimatānumeyāpratipattir eva syāt. ayam eva hi sūtrakārābhiprāyo 'nyair api prakaṭitaḥ. tad uktam —

[193,18]
	"liṅgaliṅgyanumānānām ānantyād ekaliṅgini /
	gatir yugasahasreṣu bahuṣv api na jāyata //" iti.

[193,20]
etac ca dūṣaṇam asmākaṃ saṃplavaṃ sambandhasādṛśyādeḥ pratyakṣaviṣayatvaṃ cābhyupagacchatā bhūṣaṇam evety āha — tatpūrvakam anumānam iti.

[194,2]
nanu bhavato 'py anumānāgamapūrvakānumānābhyupagamāt kathaṃ na tad dūṣaṇam? na; tasyāpi pāramparyeṇa pratyakṣapūrvakatvābhyupagamāt. vyavahitakāraṇe 'pi tatpūrvakatvavyavahāro dṛśyate, yathā vṛṣṭipūrvikā sasyasampattir iti.

{pratyakṣasya nānumāne 'ntarbhāvaḥ}

[194,6]
anye tu pratyakṣasyāpy anumāne 'ntarbhāvam icchanti. tanniṣedhakahetusūcanārthaṃ coktam — tatpūrvakam anumānam iti. tathā ca parīkṣāyāṃ "pratyakṣam anumānam ekadeśagrahaṇād upalabdher" iti pūrvapakṣaṃ kṛtvā "na pratyakṣeṇa yāvat tāvad apy upalambhān" nānumānaprasaṅgaḥ, tatpūrvakatvād iti pratisamādhānam uktam iti. tasmād anyārthaṃ tatpūrvakagrahaṇam aptīti.

{anumānapadād eva tallakṣaṇam}

[194,12]
yadi tatpūrvakagrahaṇam api na lakṣaṇārthaṃ kim idānīṃ tarhy anumānalakṣaṇārthaṃ sūtram? anumānapadam eva savyutpattikaṃ lakṣaṇārtham, yathā — "pratyakṣānumānopamānaśabdāḥ pramāṇāni" ity atra pramāṇapadam eva vyutpattisavyapekṣaṃ lakṣaṇārthatvena sarvavyākhyātṛbhir iṣṭam — pramīyate 'neneti pramāsādhanaṃ pramāṇam ity uktaṃ bhavati. tathanumīyate 'neneti anumitiḥ kriyate yena tadanumānam iti labhyate.

{anumitilakṣaṇam}

[194,19]
kā punar iyam anumitiḥ? "samyagavinābhāvena parokṣānubhavaḥ". avinābhāveneti vyāptismaraṇenety uktaṃ bhavati, viṣayaśabdena viṣayiṇo 'bhidhānāt. yathā saurāṣṭradeśo bhagna iti. avinābhāveneti sādhakatamārthe tṛtīyā. yady apy antaḥkaraṇāder apy anumitisādhanatvam asti, tathāpi yavāṅkuravad asādhāraṇanirdeśo 'yam. ata evāvinābhāvasyaiva smaraṇasyaiva vānumānatvaṃ noktam, kin tu tenāsādhāraṇabhūtena yaḥ parokṣānubhavo janyate tasya sādhanaṃ karaṇaṃ sarvam evānumānam iṣyata ity etad arthaṃ samyagavinābhāvajanyam ity evaṃ lakṣaṇaṃ kṛtam. avinābhāvasmṛtimato 'pi kasyacit kutaścin nimittād viparyayaḥ saṃśayo vā bhavati, yathā laukāyitakasya, tannivṛttyarthaṃ samyag ity uktam.

{bhrāntam anumānajñānam iti śākyamatam}

[195,6]
atha vānumeyajñānaṃ bhrāntam evety āhuḥ śākyāḥ. tad uktam — "bhrāntir apy arthasambandhād" iti tasya niṣedhārthaṃ samyaggrahaṇam. na khalu bhrānteḥ pramāṇatvaṃ yuktam, bhrāntitvāt, keśādibhrāntivad iti.

[195,9]
nanv evaṃ sati jñānatvād dvicandrādijñānavat sarvajñānānām apramāṇatvaprasaṅgaḥ. sa tv aniṣṭaḥ, tasmād yathā jñānatvāviśeṣe 'pi na sarvaṃ pramāṇam. kin tv avisaṃvādy eva jñānam. tathā bhrāntir apy āvisaṃvādinī pramāṇam iti, na; viruddhatvāt. yadi bhrāntiḥ, katham avisaṃvādinī? vyabhicārābhāvo hy avisaṃvādārthaḥ. saṃvādaś ced asti liṅgijñānasya. tato 'syāvyabhicāritvād abhrāntatvam eva, kathaṃ bhrāntatvam? nanu cātasmiṃs tadgraho bhrāntir ity ucyate. tadrūpaṃ ca liṅgijñānasyāpy asti, svapratibhāse 'narthe 'rthādhyavasāyena pravartanāt bhrāntasyāpy avyavasitārthāvyabhicārād avisaṃvāditvam asti tenāsya pramāṇatvam iṣṭam. pāramparyeṇa vastupratibandhād asyaiva yathādhyavasitārthāvañcakatvam, na liṅgābhāsajabhrānter apīti.

[195,18]
tad uktam —
	"liṅgaliṅgidhiyor eva pāramparyyeṇa vastuni /
	pratibandhāt tadābhāsaśūnyayor apy avañcanam //
	tayos tadrūpaśūnyayos tadrūpādhyavasāyataḥ /
	tadrūpāvañcakatve 'pi kṛtā bhrāntivyavasthitiḥ //"

[196,1]
	"maṇipradīpaprabhayor maṇibuddhyābhidhāvatoḥ /
	mithyājñānāviśeṣe 'pi viśeṣo 'rthakriyāṃ prati //
	yathā tathāyathārthatve 'py anumānatadābhayoḥ /
	arthakriyānurodhena pramāṇatvaṃ vyavasthitam //" iti.

[196,5]
yat tāvad atasmiṃs tadgraho bhrāntir iti, satyam; bhavaty evaṃ bhrāntir na tv anumeyāgnijñānasyaiva tadrūpam asti. yat tv atra bhrāntitve sādhanam uktam — "svapratibhāse 'narthe 'rthādhyavasāyena pravartanād" iti, tan na; asiddhatvāt. agnāv evāgnyadhyavasāyo na tu svapratibhāse 'nartha iti.

[196,9]
nanv anumeyāgnijñāne sāmānyākāraḥ pratibhāsate. na ca sa evāgniḥ, tasya pratyakṣeṇānyathā grahaṇāt. viśiṣṭākārasyaiva cārthakriyākāritvāt paramārthasattvaṃ tadartham evārthakriyārthinaḥ pravartante. tenānarthāvabhāsane 'py arthādhyavasāyena pravṛttir iti, tad apy asat; na khalu sāmānyākāramātraṃ pratibhāty anumeyajñāne, kiṃ tarhi? sāmānyaviśiṣṭo 'gnyādir artha eva. tathā ca — 'ayaṃ mayānumānenāvagata' ity uttaratrāpy avyabhicāriṇī pratipattiḥ. ekaviṣayatvād ekākārapratipattiprasaṅga iti cet, na; karaṇabhedād eva pratibhāsavilakṣaṇopapatter iti vakṣyāmaḥ.

[196,16]
niruddhe 'py anumeye 'numeyapratibhāsasyānirodhān na vastuviṣayatvam iti cet, na; yogijñānasya vastunirodhe 'py utpadyamānasya tadgrāhitvābhrāntatvābhyupagamāt. na bhrāntam anumeyajñānam, avisaṃvāditvāt, pratyakṣajñānavad iti. svasaṃvedanād anyat pratyakṣam api bhrāntam eveti cet, na; lokavyavahāravirodhāt, svaśāstravirodhāc ca. kiṃ ca svasaṃvedanavat sarvapramāṇajñānānām abhrāntatvaṃ na vā svasaṃvedanasyāpy abhrāntatvaṃ viśeṣābhāvād iti. tad apy uktam — "liṅgaliṅgidhiyor" ityādi.

{tannirākaraṇam}

[196,24]
tatredaṃ vaktavyam — kiṃ liṅgaliṅginor eva pratibandhas tadarthāvañcakatve hetuḥ, āho svit tābhyāṃ saha taddhiyor iti? prācye vikalpe vivādo nāsti, avinābhāvasambandhābhyupagamāt. sa kiṃ tādātmyatadutpattibhyāṃ niyato 'thānyathāpīty etad uttaratra vicārayiṣyāmaḥ.

[197,3]
pāramparyeṇāpi na vaktavyam, sākṣād eva liṅgaliṅginor anvinābhāvasambandhābhyupagamāt. atha tābhyāṃ taddhiyoḥ pāramparyeṇa pratibandhāt tadarhābandhakatvam. mṛtyunāśādyanāgatārthena saha taddhiyaḥ pratibandhābhāve 'pi tadarthāvañcakatvād iti vakṣyāmaḥ.

[197,7]
yad apy uktam — tayos tadrūpaśūnyayor ityādi, tad ayuktam; pratyakṣajñānānām api nīlādyarthākāraśūnyānāṃ tadarthādhyavasāyena pravartakānāṃ bhrāntatvaprasaṅgāt. na hi kasyacid api jñānasyārtharūpatāstīti prāg eva prapañcitam. tan nādhyavasitārthāvyabhicāriṇo vijñānasyārthākāraśūnyatve 'pi bhrāntatvam iti. bhrāntatve hi kadācit kasyacid avaśyaṃ visaṃvādaḥ syād iti.

[197,12]
yac cātroktam — maṇipradīpaprabhayor ityādi, tad apy asādhīyaḥ; tathā hi — pravṛttyuttarakālaṃ maṇiprabhāyāṃ maṇijñānam utpannaṃ na maṇāv ity eva tasyānyasya vā vicārakasya bādhā bhavati vā, na vā? yadi na bhavati, kathaṃ prabhāviṣayatvaṃ tasya vyavasthāpyate? maṇiviṣayam eva tattadavyabhicāri, maṇijñānatvāt, karasthamaṇijñānavad iti. atha bādhā bhavati, tathā sati tanmaṇijñānaṃ pramāṇam eva na bhavati, bādhitārthatvāt, keśādibhrāntivat. pravartakatvaṃ ca smṛtisaṃśayaviparyayāṇām apy asti na ca pramāṇatvam iti.

[197,19]
yac coktam — arthakriyānurodhena vyavasthitam iti, tad apy asāram; yataḥ smṛtisaṃśayaviparyayāṇāṃ pravṛttiṃ janayatāṃ kvacid abhimatārthaprāpakatvam asti, na ca pramāṇatvam ity anaikāntaḥ. atha teṣāṃ taddeśākārādivyabhicārād arthaprāpakatvaṃ nāsti, tenāpramāṇatvam iti; na tarhi maṇijñānam udāharaṇīyam. na hi kuñcikāvivaraniḥsṛtāyāṃ prabhāyām utpannaṃ maṇijñānaṃ taddeśasthaṃ maṇiṃ prāpayati. na cāpramāṇajñānenodāhṛtenāpi vivādaviṣayasya jñānasya pramāṇatvaṃ siddhyati, atiprasaṅgāt. arthamithyājñānāviśeṣe 'pi viśeṣas tāvad astīty etāvad artham udāharaṇam.

[197,27]
tataḥ kiṃ viśeṣamātrasya siddhatvāt. atha yathā mithyātvāviśeṣe 'py ayaṃ viśeṣaḥ siddhas tadvad ayathārthatvāviśeṣe 'pi pramāṇatvāpramāṇatvaviśeṣo 'pi syād iti, na; dṛṣṭāntamātrād arthasiddhyasambhavāt. athāpi syāt, tad etad api syāt. yathāsamyaktvāviśeṣe 'pi mumūrṣārthāmumūrṣārthasantānotpannajñānayor ekasyābhimatadāhādyarthakriyākṣamārthaprāpakatvaṃ nāsty aparasyāstīty ayaṃ viśeṣaḥ, tadvad yathārthatvāviśeṣe 'pi kiṃcit pramāṇaṃ kiṃcid apramāṇam ity eṣo 'pi viśeṣas tvayābhyupagantavya iti.

[198,5]
yathārthajñānasya kasyacid api visaṃvādābhāvād apramāṇatvābhyupagamo na yukta iti cet, nanv evam ayathārthajñānasya kasyacid api saṃvādābhāvāt pramāṇatvaṃ nābhyupagantavyam. saṃvādijñānasyāpy ayathārthatvavirodhād ayathārthatvāvagamasyaiva visaṃvādarūpatvāt. apramāṇajñānād arthaprāptiḥ katham iti cet, nanv apramāṇād apy arthitvena pravartamāno yady asti tatrārthas tadā tam avaśyaṃ prāpnotīty uktam. tan na; arthakriyānurodhenaiva pramāṇatvaṃ vyavasthāpyate. tadā mumūrṣārthajñānasyāśakyaprāptyarthajñānasya cānarthipuruṣajñānaṃ syāt. api ca sārthakriyāpramāṇenānavagatā satī svayam asatkalpā na pūrvajñānasyāpi pramāṇatvavyavasthāpikā. pramāṇena ced avagatā na tv evaṃ sati tasyāpy arthakriyājñānasyānyenārthakriyājñānena pramāṇatvaṃ vyavasthāpayitavyaṃ tasyāpy anenety anavastheti. atrāha —

[198,15]
	"uttarārthakriyābhāvāt pūrvasya yadi mānatā /
	tadaivārthakriyābhāvād uttarasya kathaṃ na sā //"

[198,17]
yasyārthakriyoparodhena pūrvasyāpi mānatā vyavatiṣṭhate tasya tadaivārthakriyā bhavantī sutarāṃ mānatāṃ vyavasthāpayati, "arthakriyāsthitir avisaṃvādanam iti sāmānyenābhidhānād" iti. tad ayuktam, yasmān nārthakriyāmātraṃ pramāṇatvasādhakam, svapnendrajālādijñāneṣv api sambhavāt. kin tv arthakriyāsthitir avisaṃvādanam iti tvayoktam. "arthakriyāyāś ca sthitir avicalanaṃ vyavasthā vā" iti tvayaiva vyākhyānaṃ kṛtam. tataś cāvicalitatvam arthakriyāyā nārthakriyopalambhamātrād eva siddhyati, svapnādiṣv apy arthakriyopalambhamātrasya bhāvāt.

[199,5]
arthakriyāsvarūpam evāvicalitatvaṃ tatas tadvedane tatsvarūpaṃ kathaṃ na viditam iti cet, evaṃ tarhi pūrvārthajñānasyāpi svarūpam evāvisaṃvāditvam. tac ca tadvedanād eva viditam ity anarthakaṃ tatparīkṣaṇam. vidite 'pi tatsvarūpe khalu visaṃvādijñānasādṛśyād bhramaḥ sandeho vā jāyate tannivṛttyarthaṃ parīkṣaṇam iti cet, avicalitasvarūpavedane 'pi tarhi vicalitasvarūpavedane 'pi tarhi vicalitārthakriyājñānasādṛśyād bhramaḥ sandeho vā bhavaty eva ity atas tannivṛttaye 'pi parīkṣaṇaṃ kartavyam iti.

{prāmāṇyaṃ vyavahāreṇeti bauddhamatam}

[199,13]
na kartavyam, kasmāt? yasmād āha — "prāmāṇyaṃ vyavahāreṇa śāstraṃ mohanivartanam" iti. na khalu suśikṣito 'pi kaścit prāmāṇena prāmāṇyaṃ sādhayituṃ śaktaḥ, tathā hi — pratyakṣaṃ tāvat svarūpamātravedanān nātmanaḥ prāmāṇyaṃ vetti. na hi jñānasvarūpamātravedane pramāṇam idam iti. bhavati "svato hi svarūpasyaiva gatir na pararūpasya, sākṣādgatir hi pratyakṣaṃ sākṣātkaraṇaṃ ca svarūpasya na pararūpasya prāptikālaviśeṣaṇasya pramāṇatā ca prāpyapadārthāvyabhicāritā. na ca prāpyapadārthāgrahaṇe tatsambandhagrahaṇam. na ca tathānavasīyamānaṃ pramāṇam ity avasitaṃ bhavati. purovartirūpāsaṅgitā ca sarvajñānānām aviśiṣṭā. na tayā bhāvirūpasambandhaparigrahaḥ. nāpi bhāvinārthakriyājñānena pūrvarūpasambandhaparigrahas tataḥ svarūpasaṃvedanātmatvān na pratyekaṃ sambandhaparigraho, nāpi samudāyasambhavaḥ, krameṇa sādhanārthakriyājñānayor bhāvāt. taduttarakālabhāvi tu smaraṇaṃ yathānubhavaṃ pravartamānam asambaddham eva dvayaṃ vikalpayati. yathānubhavaparityāgāt tu tadupaplutam eveti na tataḥ sambandhapratipattiḥ, tatas tatsambandhāgrahaṇāt paścād api dṛṣṭasādharmyāt kathaṃ pratipattir anumānād iti na prāmāṇyapratipattyupāya iti. svarūpasyaiva svato gatir na prāmāṇyasya. atha prāmāṇyaṃ svarūpam eva, bhāvapratyayavācyasya tato 'vyatirekāt. tad ayuktam;

[200,6]
	jñānasvarūpaṃ prāmāṇyaṃ prāpyarūpasamanvayi /
	svarūpamātragrahaṇe tadagrāhyam itīritam // (197)

[200,8]
na hi jñānasvarūpam eva prāmāṇyam, prāpyasvarūpasambandhena tattvavyavasthāpanāt. tasya cāgrahaṇam iti pratipāditam eva. tato 'pravṛttinivṛttikaṃ svasvarūpasaṃvedanamātram eva, na bhedavādāvatāraḥ. tasmān na prekṣāvadbhiḥ kvacit parivartitavyaṃ nivartitavyaṃ vā kutaścit.

[200,12]
kathaṃ tarhi prāmāṇyam aprāmaṇato nivṛttaṃ vyavasthāpyate? prāmāṇyaṃ vyavahāreṇa sāṃvyavahārikam etad iti pratipāditam. saṃvyavahāraś ca vicāryamāṇo viśīryata eva. tatra yady etāvatā paritoṣas tadā na kiṃcit kartavyam iti. muktir eva saṃsārāt, tasya cātyantam asadbhāvāt. atha vyavahāraprasiddhaḥ saṃsāras tathā sati pramāṇetaravibhāgo 'py asty eveti na pramāṇatvapratipādanāya yatna āstheyaḥ.

[200,17]
kiṃ ca sāṃvyavahārikaṃ prāmāṇyaṃ pratipādayatā paramārthata ekam eva svasaṃvedanaṃ pratyakṣam ity uktaṃ bhavati. . . . tasmād vyavahāramātraprasiddhānumānāśrayeṇa prasiddhaṃ sambandham āśritya tad etad arthakriyāsādhanam iti darśanena sparśādisādhanasya pratipattau pravartate. paścād abhyāsānumānam antareṇāpi pratibhāsamātrād eva pravṛttir iti pratyakṣam api pravartakatvāt pramāṇam. tatrocyate — prāmāṇyaṃ vyavahāreṇeti. nanu darśanena rūpam evopalabhyate na spṛśyaṃ tathā vartamānam eva na bhāvi prāpyam. tathā svadṛśyam eva na paradṛśyam api. tat katham anyadarśane 'nyaprāptyā pramāṇam? uktam atra svarūpasya svato gatir iti.

[200,25]
kiṃ ca —
	vyavahārata ekatvāt pramāṇatvavyavasthitiḥ /
	deśādyabhedād ekatvaṃ dravyasya vyapadiśyate // (199)

[201,1]
uktam etat — prāmāṇyaṃ vyavahāreṇeti. tato vyavahāraprasiddham avayavina ekatvaṃ samāśritya yad eva dṛṣṭaṃ tad eva prāptam iti vyavasāyāt pramāṇatāvyavahāraḥ. sa caikatvādhyavasāyo deśakālādyabhedāt, tadabhedo 'pi tatsamarthasāmagrījananāt. evaṃ bhāvibhūtayor api tad ekasantānapatitatvena samānārthakriyātaś caikatvābhimānaḥ. tataḥ pravṛttis tato 'rthakriyāsiddhau pramāṇatvavyavasthitiḥ. tasmād vyavahāreṇaiva pramāṇatvavyavasthitir " iti.

[201,7]
"yadi tarhi vyavahāreṇa prāmāṇyam, pramāṇalakṣaṇaśāstraṃ kim artham? śāstranirdiṣṭam api na vacanamātrāt tathā bhavati, api tu vyavahārāvisaṃvādād eva, sa ced asti vyarthaṃ śāstram ity āha śāstraṃ mohanivartanam. yadi vyavahārataḥ pramāṇasvarūpam avagamyate; kasmāt parasparavirodhīni lakṣaṇaśāstrāṇi? tato vyavahāre 'pi vimatir eva vyavahāriṇām. tathā hi —

[201,12]
	na sarvo vyavahāreṇa prāmāṇyam avagacchati /
	pramāṇalakṣaṇaṃ tena parasparavirodhavat // (19)
	pratyakṣādipramāṇena paraloko na gamyate /
	āgamād aparaḥ prāhety ato na vyavahārataḥ // (20)
tasmāt —

[201,16]
	vyavahāraparāmarśāc chāstraṃ mohanivarttanam /
	pūrvāparasyāsmaraṇaṃ śāstreṇānena vāryate // (21)

[201,18]
ata eva śāstreṇaiva sarvajñoktena moho nivarttyate, nānyena — ity anena prakāreṇa sarvajñavacanam eva pramāṇam iti paramārthataḥ, sarvajñajñānam eva pramāṇaṃ nāparam iti paramārthaḥ.

[201,21]
	anyasya na pramāṇatvaṃ prameyāvyāptisambhavāt /
	avyāpinā na kāryādisambandhasya parigrahaḥ // (22)

[201,23]
kāryakāraṇabhāvo hy atītānāgatavartamānakāladeśavyāpisāhacaryarūpo na khalv asarvajñajñānasya viṣayaḥ. vartamānasannihitadeśagrahaṇāt pratyakṣasyānumānasya cānavatārād" iti.

{tatkhaṇḍanam}

[202,2]
atrocyate — yat tāvat prāmāṇyaṃ vyavahāreṇeti. sa khalu vyavahāraḥ pramāṇam? apramāṇaṃ vā? yadi na pramāṇam, kathaṃ tena prāmāṇyaṃ vyavasthāpyate? na hy apramāṇāt kasyacid vyavasthitiḥ; atiprasaṅgāt. tathā ca sarvaśāstrāṇāṃ prāmāṇyavyavasthitiḥ, sthirādipadārthānāṃ vyavasthitiś ca prasajyate, vyavahāramātrasya sarvatra sambhavāt.

[202,7]
atha pramāṇabhūtena vyavahāreṇa prāmāṇyaṃ vyavasthāpyate, tad ayuktam; pramāṇadvayavyatirekeṇa pramāṇāntarasya tvayānabhyupagamāt. tadantarbhāve 'pi vyavahārasya taddūṣaṇenaiva dūṣitatvān na tataḥ prāmāṇyavyavasthitiḥ.

[202,10]
athāvicāritād eva vyavahārāt prāmāṇyavyavasthitiḥ, tathāpy avicāritavyavahāramātrasya sarvatrāviśeṣād atiprasaṅga ity uktam. atha sarvāvisaṃvādī yo vyavahāras tataḥ pramāṇasiddhir iti, na; sarvāvisaṃvādivyavahārāsambhavāt, vipratipatteś ca sarvatra sambhavāt.

[202,14]
athāśrutaśāstrāṇām api yatra prāmāṇyavyavahāras tat pramāṇam eveti. vedādayas tarhi pramāṇam eva, teṣu prāmāṇyavyavahārasya sarvalokaprasiddhatvāt. atha dṛṣṭārthajñānānām eva vyavahāreṇa prāmāṇyam, na vedādyarthajñānānām iti, tat kim idānīṃ yūyaṃ lokāyataśaraṇaṃ gatāḥ? tathā ca taddūṣaṇam apy abhidhāsyāmaḥ. buddhādijñānānāṃ prāmāṇyaṃ ca na syāt. atheha lokaprasiddhasukhaduḥkhasādhanāptiparivarjananimittānāṃ jñānānāṃ yena nimittena prāmāṇyaṃ vyavahartṛbhir vyavahriyate, tannimittam anyatrāpi yatropalabhyate; tad api pramāṇam eveti, evaṃ tarhi yatraivāsandigdhatvābhrāntatvam upalabhyate tatraiva vyavahartṛbhiḥ prāmāṇyaṃ vyavahriyate, tadviparyayopalambhe tv aprāmāṇyavyavahāradarśanāt. tasmād anyatrāpy asandigdhābhrāntatvopalambhād eva prāmāṇyaṃ vyavasitavyam, na tv arthakriyānurodhān nāpi prāpyārthasambandhāt pravartakād vā; mumūrṣārthopekṣaṇīyārthajñāneṣu pramāṇeṣv apy arthakriyādīnām asambhavāt, smṛtisandehaviparyayajñāneṣv api bhāvād ity uktam. asandigdhābhrāntatvaṃ ca pramāṇena yathāvagamyate, tathā prāg evoktam — pramāṇasāmānyalakṣaṇavicāre.

[203,1]
yad uktam — darśanena sparśādisādhanasya pratipattau pravartante paścād abhyāsād anumānam antareṇāpi pratibhāsamātrād eva pravṛttir iti pratyakṣam api pravartakatvāt pramāṇam. tatra ucyate — 'prāmāṇyaṃ vyavahāreṇa' iti. tad ayuktam; atyantābhyāsād api nānyadṛṣṭā vānyatra pravṛttiḥ sambhavati. na hy agnidarśane toyārthī toyābhimukhaṃ pravartamānaḥ kvacid upalabhyate. tasmād atyantābhyāsād āśubhāvitvenotpannayoḥ sambandhasmṛtyanumānajñānayoḥ pratyakṣapūrvakayos tadvivekatāvyavahāra iti, tad apy asat; avayavyekatvāpratipattāv ayaṃ mithyābhimānaḥ śākyasya — pratyakṣajñānād eva pravṛtta iti. yadi ca rūpadarśanād evādṛṣṭe 'pi sparśādisādhane pravṛttiḥ sambhavati, tato dhūmādidarśanād evāgnyādiṣv api pravṛttir iti bruvāṇaś cārvākaḥ kena vāryate?

{avayavyekatvasya vyavahāramātrasiddhatvanirāsaḥ}

[203,12]
yad apy uktam — vyavahāraprasiddham avayavina ekatvaṃ samāśritya tad eva dṛṣṭaṃ tad eva prāptam iti vyavasāyāpramāṇatāvyavahāra iti, tad apy asat; avayavyekatvābhyupagame tatpratiṣedhavirodhaḥ, tadanabhyupagame ca tadāśrayeṇa prasiddhasya prāmāṇyavyavahārasyāpy anabhyupagamaḥ prāptaḥ, na hi svasthātmā kaścit svapnendrajālādyarthaṃ mithyātvena pratipadyamānas tajjñānānāṃ tadāśrayeṇa prāmāṇyaṃ pratipadyate. saṃvyavahāramātreṇa prāmāṇyābhyupagamo na paramārthata iti cet, tat kim idānīṃ pāramārthikaṃ pramāṇam eva nāsti. tathā cāpāramārthikena pramāṇena siddhasyāvayavyāder iva kṣaṇikatvāder api pāramārthikatvaṃ na syāt, tataś ca tadgraho 'narthaka eva.

[203,20]
athāsti kiṃcit pāramārthikaṃ pramāṇam, tasya kutaḥ siddhiḥ? na tāvat saṃvyavahāreṇaiva, tataḥ siddhasya pāramārthikatvavirodhāt. sarvapramāṇānāṃ pāramārthikatvaprasaṅgo vā. na hi saṃvyavahārād evāsya pāramārthikaṃ prāmāṇyam, asya sāṃvyavahārikam ity ayaṃ viśeṣaḥ siddhyati. nāpi anya upāyaḥ prāmāṇyapratipattāv asti, prāk tvayaiva niṣiddhatvāt. yadi ca saṃvyavahāraḥ sarva eva vāstavaḥ tatas tatsiddhasya sarvapramāṇasyāpy avāstavatvam, tadavāstavatve ca tatsādhitasya paralokāder apy avāstatavatvaṃ syāt. svapnavyavahārasiddhapramāṇaprasādhitārthavat. paralokādyavāstavatve tv anarthakam eva śāstram iti.

[203,28]
tasmāt saṃvyavahāraś ca vicāryamāṇo viśīryate — ity etad api mithyāvicārābhāsasyaiva vicāratvāropaṇāt. vicāro hi pramāṇam ucyate na ca mūlaghātinaḥ pramāṇatvaṃ yuktam iti.

{saugatasammataprāmāṇyaprakārānuvādaḥ}

[204,4]
yad apy udīritam — pramāṇatā ca prāpyārthāvyabhicāritā ityādi, tad ayuktam; yasmād asthāyipradīpādyarthajñāne pravṛttaḥ tadarthāprāptāv api taccihnadarśanena tajjñānasya prāmāṇyam eva vyavaharati sarvo 'pi buddhimān iti.

[204,7]
nanu ca yady asāv artho na prāpyate, arthakriyāṃ ca na karoti, tadā prekṣāvato 'rthakriyārthinaḥ pravṛttir eva na syād abhimatārthasyāniścitatvāt. sandehena pravṛttau tu na tasya prāmāṇyam, sandehasyāpramāṇatvāt. "athaivam ucyate —

[204,10]
	upeye nāma sandehas tāvatā na pramāṇatā /
	niścitatvād upāyasya pramāsau kin na tāvatā // (201)

[204,12]
na khalūpeyasandehaparijihīrṣā, sarvatropāyaniścayamātreṇa pravṛtteḥ. tata upāyaniścaye sati kṛṣīvalādivat prāmāṇikāḥ pravartantām, tad asat; yataḥ —

[204,14]
	upeyārthitayā sarvaḥ pravartananivartane /
	karoti puruṣaḥ tasya sandehaś cet kathaṃ pramā // (202)

[204,16]
yadartham iṣyate pramāṇam, tatropeye sandehāt pramāṇam iti kaiṣā vācoyuktiḥ? nanu pramāṇenārtho jñāpayitavyo na tv arthakriyā kartavyā. arthakriyā hi kutaścit sāmagrīviśeṣāt paścād bhavantī kathaṃ jñāpayituṃ śakyā, tad apy asat;

[204,19]
	yadartha eṣa prārambhas tadaniṣpattir eva cet /
	asiddhasādhyasambandhaḥ kathaṃ sādhaka ucyatām // (203)

[204,21]
amutaḥ pramāṇād abhimatārthasiddhim āsādayeyam iti pramāṇatānveṣaṇaparaḥ prekṣāvān nānyathā, vyasanam eva tv anyathā bhavet. arthaś ca prakāśito yadi nārthakriyākārī, kutas tasyānarthāt taimirikopalabdhakeśāder viśeṣaḥ? atha kadācit tatrārthakriyā bhavati, na timirādau. evaṃ tarhi tadarthī kathaṃ pravartate? na khalu sandehāt pravartamānaḥ pramāṇāt pravṛtto bhavati. pramāṇaṃ hi niścāyakaṃ na sandehakṛt. arthakriyākāriṇi niścayaś cet, arthakriyāniścaye kathaṃ tathā niścayaḥ? atha tena pramāṇenārthakriyāsādhanaṃ vastu darśitam, arthakriyā tu yadi kutaścid vaikalyān na bhavati na pramāṇasyāsau doṣaḥ, tad apy ayuktam;

[205,8]
	ajñāpakatvaṃ mānasya na doṣo yadi bhaṇyate /
	na tasyāsty aparo doṣa iti sarvaṃ pramā bhavet // (204)
pramīyate yena paricchidyate samīhito 'rthas tat pramāṇam, na cājñāpakasya paricchedaśaktir ity apramāṇam eva" iti.

{tannirāsaḥ}

[205,13]
tad etad anupapannam. yat tāvat prekṣāvataḥ pravṛttir na syād iti, tan na; prekṣāvato 'py arthasaṃśayārthohābhyām api pravṛttisambhavād ity uktaṃ purastāt. tataḥ pravṛttau na tasya prāmāṇyam ity ayuktam, vyadhikaraṇatvāt. yadi nāmārthakriyāsaṃdehajñānasya prāmāṇyaṃ nāsti. pūrvasyārthasvarūpaniścayajñānasyāpramāṇatve kim āyātam? etenopeyārthitayetyādy api nirastam. na hy anayos tādātmyaṃ yenopeyasandehe pūrvārthaniścayasyāpy aprāmāṇyam iti.

[205,19]
yad apy uktam — "yad artha eṣa prārambha" ityādi, tac ca na; yogyatāmātraparicchedād evārthakriyārthināṃ tatsādhaneṣu pravṛttidarśanāt. tantvādiṣv iva paṭādyarthinām iti.

[205,21]
arthaś ca prakāśito yadi nārthakriyākārī kutas tasyānarthāt taimirikopalabdhakeśāder viśeṣa ity apy ayuktam; taimirikopalabdhārthasya bādhakapratyayenāsatyatvāvadhāraṇāt. asya tv arthakriyānutpattāv api viśeṣāntaradarśanena tathātvabhedāvadhāryata iti katham aviśeṣaḥ?

[206,3]
yat punar etad arthakriyānupalambhe kathaṃ tatsādhananiścaya iti, na; prāg eva niścitatvāt — evaṃbhūteṣv eva satsv evaṃvidhaṃ kāryaṃ bhavati nāsatsv ity evaṃ prāg vyāptiniścaye sati tathāvidhakāryārthī tathāvidhatvenāvadhāriteṣu hetuṣu pravartate prekṣāvān api. ādau katham iti cet, na; āder abhavāt, anādir ayaṃ saṃsāra iti pratipādayiṣyāmaḥ.

[206,8]
nanu ca nāvaśyaṃ hetavaḥ phalavanto bhavanty antarāle pratibandhavaikalyadarśanāt, tat kathaṃ tathāvidheṣu hetuṣu tatphalārthinaḥ prekṣāvataḥ pravṛttir iti? na; phalasaṃbhāvanāto 'pi pravṛttisambhavāt. jīvitārthinaḥ prekṣāvato 'pi bhojanādipravṛttivat.

[206,12]
na hi prekṣāvān api phalāvāptiṃ niścityaiva pravartituṃ śaktaḥ, śarīrāvasthityādyaniścayena phalaprāptivyabhicārāśaṃkāsambhavāt. apravartamānasya ca sarvapuruṣārthahānir anarthaś ca syad ity ataḥ prekṣāvato 'prekṣāvattaiva bhaved iti. tasmāt sādhanayogyatāṃ niścitya tatpratibandhavaikalye cāpaśyann eva phalaprāptiṃ saṃbhāvya pravartate prekṣāvān, na tanniścayād eveti.

[206,17]
yad apy ajñāpakatvaṃ mānasya na doṣo yadītyādi, tad apy acāru, svaviṣayajñāpakatvāt. sarvajñānānāṃ hi svaviṣayajñāpakatvenaiva prāmāṇyam. tatra viṣayāntarājñāpakatvenāprāmāṇyam ayuktam, na hi rūpajñānaṃ sparśam ajñāpayad apramāṇaṃ yuktam. evaṃ hi sarvajñānānām aprāmāṇyaṃ syāt, viṣayāntarājñāpakatvāviśeṣāt. viṣayāntaraṃ ca sādhanajñānasya tatphalaṃ tadajñāpane kathaṃ tasyāprāmāṇyam? phalāniścaye tatsādhanatvaniścayaḥ katham iti cet, na; prāg eva niścitatvād ityādinoktatvāt. tasmāt phalāvāptyaniścaye 'pi pravṛttasyāpravṛttasya vā sādhanasvarūpajñānaṃ viśeṣadarśanavyavasthāpitaprāmāṇyaṃ nāprāmāṇam ity ataś ca yad uktaṃ prāpyarūpasambandhenaiva prāmāṇyavyavasthāpanam ity etad apramāṇakam eva. tathā hi rājyapatnyālaṅkārādayo 'rthā nakṣatrādayaś ca naiva prāptuṃ śakyante, nāpi prekṣāvantas tatra pravartante.

[206,28]
atha ca tajjñānasya prāmāṇyaṃ viśeṣopalambhenārthakriyāniṣpattyaiva vyavasthāpyamānaṃ dṛṣṭam. tadapalāpe cārthaprāptyāpi prāmāṇyavyavasthitir na syād vyavahārasyobhayatrāviśeṣād iti. tathopekṣaṇīyārthajñānasyāpi nāprāmāṇyam. yadi nāma prayojanābhāvān na vicāritam, kim etāvatā tan nāsty eva? vivādanivṛttyarthaṃ vā jijñāsubhiḥ kaiścid upekṣaṇīyārthajñānasya viśeṣopalabdhitaḥ prāmāṇyaṃ vyavasthāpyamānaṃ dṛṣṭam eveti.

{upekṣaṇīyajñānasya pramāṇatā}

[207,6]
nanv arthakriyārthī sarvo 'pi pramāṇānveṣaṇe pravartate, na vyasanena tat katham upekṣaṇīyārthajñānam api pramāṇam iti? naitad yuktam; na hi puruṣārthitvam apekṣya cakṣurādayaḥ pramāṇajñānaṃ janayanti, kiṃ tarhi? samagrisākalye saty anicchato 'pi puruṣasyānarthakatṛṇakīṭādiviṣayam api pramāṇajñānam utpadyate. arthādhigamamātre hi pramāṇasya vyāpāro, na pravṛttyādiṣu, teṣām abhilāṣādisādhyatvāt. abhilāṣādy apy anumānam ity ayuktam, tasya liṅgadarśanādyabhāve 'pi bhāvāt. pramāṇavicāre tu prekṣāvatām arthitvenaiva pravṛttir na vyasaneneti yuktam etat, tathāpi pramāṇalakṣaṇasyāvyāptidoṣanivṛttyartham upekṣaṇīyārthajñanam api prekṣāvadbhiḥ sāmānyataḥ parīkṣitavyam, ativyāptidoṣaparihārārthaṃ tadābhāsaparīkṣaṇavat, mumukṣoḥ śiṃśapādyanumānaparīkṣaṇavac ceti. yan nopadīyate tat sarvaṃ heyam ity ato nopekṣaṇīyaṃ vastv astīti cet, tad ayuktam, lakṣaṇabhedena vastutrayasya pratīyamānatvāt. tathā hi — puruṣārthabuddhyā tatsādhanabuddhyā vā yat svīkriyate, tad upādeyam. yat tv anarthabuddhyā, tatsādhanabuddhyā vā yatnataḥ parihartum iṣyate, tad dheyam. tatra tu puruṣārthānarthabuddhis tatsādhanabuddhiś ca na bhavati, tad upekṣaṇīyam iti. tasmād upekṣaṇīyārathajñānasyāpi pramāṇatvān na pravartakatvādiprāmāṇyavyavahāre nimittam.

{svasaṃvedanaikapratyakṣatānirāsaḥ}

[207,22]
yat punar etat paramārthataḥ svasaṃvedanam evaikaṃ pratyakṣam iti, tad atidurmativispanditaṃ; svasaṃvedanasya prāg eva vistareṇa nirākṛtatvāt. svasaṃvedanam evaikaṃ pratyakṣam iti bruvāṇasya sarvajñajñānaṃ pramāṇam evetyādivirodhaś ca, na hi vartamānātmaikajñānamātravedane sarvajñatvaṃ yuktam. abhrāntaṃ ca pratyakṣam iṣyate, tad yadi sarvārthaviṣayaṃ pratyakṣaṃ sarvajñasyāsti, tadā sarvam ālambane bhrama ity etad api pramattavākyam. sarvajñāsyāpi sarvārthaviṣayaṃ jñānaṃ bhrāntam evābhyupagamyate, tato nāsti virodha iti cet, śobhanam evaṃ sarvajñasya sarvajñatvaṃ varṇitaṃ tanmūlatvena śāstrasyāpi prāmāṇyaṃ śraddheyam. tad ayaṃ svapakṣarāgābhiniviṣṭaḥ svatīrthaṅkarasyāpi buddhāder mohaṃ prakaṭayann anavadheyavacas tvādupekṣaṇīya eveti.

{prāmāṇyaṃ vyavahāreṇeti matakhaṇḍanam}

[208,2]
vyavahāriṇām api vyavahāraḥ kaścin mithyārthaḥ, kaścit tattvārtha iti katham aparīkṣitena vyavahāreṇa prāmāṇyaṃ vyavasthāpyate? tatparīkṣā tūbhayavyavahārayos tattvetaravivekaparyālocanābhyāsaḥ, tato dharmāditattvetaravivekaparijñānābhyāsārthatvāc ca pramāṇavicārasyeti. yac coktam — "āstraṃ mohanivartanam" iti, tat satyam, yad abhrāntajñānamūlaṃ śāstraṃ tan mohaṃ nivartayaty eva. tvadīyaṃ tu śāstraṃ bhrāntajñānamūlam, tadabhyasyamānaṃ havir iva hutabhujaṃ varddhayaty eva moham iti. yad apy uktam — prāmāṇyapratipattyupāyāsambhavād iti, tad apy ayuktam; tadupāyasya prāg eva darśitatvāt; uttaratrāpi bhinnakālayor apy avinābhāvāsambandhagrahaṇopāyam abhidhāsyāmaḥ. api ca prāmāṇyapratipattivad bhrāntatvapratipattāv apy anyopāyābhāvād vyavahāra evānusartavyaḥ.

{saugatanaye bhrāntatvagrahaṇāsambhavaḥ}

[208,13]
tathā hi — svarūpamātrāvagatam eva pratyakṣaṃ vyāpriyate, na tato bhrāntatvāvagatiḥ, na hi svarūpamātrasaṃvittāv idaṃ bhrāntam iti bhavati. bhrāntatā ca grāhye viparyastatā. na ca sā grāhyavaiparītyānavagame 'vagantuṃ śakyate. na ca tad eva jñānaṃ svagrāhyaviparyastatāvagamātmatayodeti, tadapratibhāsanāt. pratibhāsane hi viparyastasya puṃso 'vagatārthaprāptyabhimānena pravṛttir na syāt. nāpi pravṛttyuttarajñānena bhrāntatāvagamyate, tadā bhrāntajñānasyātītatvāt. anyatra pravartakatvam eva bhrāntatvam ity etad api kena vedyate? na hi tad eva jñānaṃ 'grāhyād anyatrāhaṃ pravṛttam, pravartakaṃ vā' — ity evamātmanaṃ veti. nāpy ekātmasvarūpagrāhijñānaṃ kenacid ātmanaḥ sambandhaṃ vetti, na caikarūpasaṃvittāv eva sambandhasaṃvittiḥ, tathā hi —

[208,22]
	"dviṣṭhasambandhasaṃvittir naikarūpapravedanāt /
	dvayasvarūpagrahaṇe sati sambandhavedanam //

[208,24]
na ca tvanmate svarūpadvayagrāhi vijñānaṃ kiṃcid asti. api cottareṇaiva jñānena bhrāntatvaṃ vyavasthāpyate. tac cottarajñānaṃ grāhyavaiparītyagrāhi vā syād? grāhyākārād vilakṣaṇākārādhyavaseyavedakaṃ vā? anyatra pravṛttivedakaṃ vā? tataś ca bhrāntyuttarajñānayoḥ svasvarūpasaṃvedanātmatvān na pratyekaṃ sambandhaparigrahaḥ, nāpi samudāyaḥ, tayoḥ kālavyavadhānāt. uttarakālabhāvi tu smaraṇaṃ pravartamānam asambaddham eva dvayaṃ vikalpayati. yathānubhavaparityāgāt tu tadupaplutam eveti na tataḥ sambandhapratipattiḥ. tatas tatsambandhāgrahaṇāt paścād api dṛṣṭyasādharmyāt kathaṃ pratipattir anumānād iti.

[209,6]
na bhrāntatvapratipattyupāyo 'sti. vyavahārāc ca tatpratipattau, anumānajñānaṃ bhrāntaṃ pratipattavyam. na hi samyaganumānajñāne bhrāntatvavyavahāro 'sti kvacid avisaṃvādini jñāne bhrāntatvavyavahāro dṛṣṭa iti. evaṃ ca svapratibhāse 'narthe 'rthādhyavasāyena pravartanāt — ity etad vyavahāreṇaiva bādhitatvād asādhanam, tadabhyupagame tu prāmāṇyam api na syāt, pūrvoktān nyāyāt. api cāprāpye 'dhigataprāpyādhyavasāyena pravartanāt pratyakṣam api bhrāntaṃ syāt. sāṃvyavahārikaṃ cābhrāntatvam ubhayor api samānam iti, katham anumānam eva bhrāntam? tatsiddham etat samyaggrahaṇam anumānajñānasyābhrāntatvajñāpanārtham iti.

{parokṣapadasya prayojanam}

[209,15]
nanu ca yasyānubhavasyāvinābhāvasmṛtir asādhāraṇaṃ kāraṇaṃ sa parokṣākāra eva bhavati. tat kim arthaṃ parokṣagrahaṇam? na; vipratipattinirākaraṇārthatvāt. gotvādivadarthāśritaṃ parokṣatvam, na jñānāśritam iti kecit, tad ayuktam; sarvapratipattṝṇāṃ nīlādivadaviśeṣeṇa grahaṇaprasaṅgāt. sa eva kasyacit parokṣaḥ kasyacid aparokṣa iti na syāt. na hi nīlādy api (karaṇaṃ) kaiścin nīlādirūpeṇa vedyate kaiścid anīlādirūpeṇeti. parāparavyavahāravad iti cet, na; tasyānyanimittatvāt. na khalu parāparavyavahāraḥ sāmānyanibandhanaḥ, kiṃ tarhi? saṃyuktasaṃyogabahvalpabuddhinibandhana ity uktam. bahvalpabhāvo 'py apekṣānibandhanaḥ, kuḍyād aparastambhāt para ityādidarśanād iti. na caivaṃ parokṣāparokṣavyavahāro 'rtheṣu guṇādinibandhanaḥ, sāmānyādiṣu bhrāntatvapratipattyupāyo na syāt.

[209,25]
avyavahārāc ca tatpratipattau, nānumānajñānaṃ bhrāntaṃ pratipattavyam. na hi samyaganumānajñāne bhrāntatvavyavasthāpi, parokṣāparokṣavyavahāradarśanāt. nāpi bāhyārthāpekṣaḥ, niyamena jñātrapekṣatvāt, mamāparokṣas tava parokṣa ity evaṃ pratīteḥ. akṣāt paraḥ parokṣas tadanyas tv aparokṣa iti cet, na; ātmādyanumeyasya mano 'kṣaviṣayatve 'pi parokṣatvād ity uktaṃ prāg eva prapañcena. tasmād anubhūtatvasmṛtatvadṛṣṭatvādivad anadhyavasitatvādivac ca jñānaviśeṣālambanam eva parokṣam aparokṣaṃ ceti. jñānavyaktiṣu ca sandehatvasmṛtitvādivat parokṣatvāparokṣatvajātiviśeṣābhyupagame 'py adoṣaḥ. pratyayāviśeṣo 'pi jātijātimadyogād api dṛṣṭaḥ. tadyathā — uṣṇatvajātiyogād uṣṇasparśas tatsambandhād uṣṇo 'gnir uṣṇaḥ pāṣāṇa iti. evaṃ parokṣatvajātiyogāt parokṣo 'nubhavas tatsambandhāt parokṣo 'rtha iti. arthavat parokṣānubhave 'py aparokṣānubhavaviṣayatvenāparokṣavyavahāro 'pi. aparokṣānubhave 'pi parokṣānubhavaviṣayatvena parokṣavyavahāro 'pīti sarvaṃ sustham. tad etad vicāritam api prameyasya vaiṣamyaṃ dṛṣṭvā punar vicāritam, sukhasambodhanārtham iti.

[210,11]
atha vā pratyakṣādhigatārthagantṛtve 'numānasya vaiyarthyam, pratyakṣānadhigatārthagantṛtve 'numānasya gauṇatvādidoṣebhyaḥ prāmāṇyam eva na sambhavatīty āhuḥ kecit, tadvyudāsārthaṃ parokṣagrahaṇam. avinābhāvabalodbhūtaḥ parokṣānubhavaḥ samyag evopalabhyate. tatsādhanasyānumānasyāprāmāṇyaṃ vaktum aśakyam, sarvalokavyavahāravirodhād ity arthaḥ.

{gauṇatvād apramāṇatānumānasya}

[210,17]
kathaṃ punas taiḥ sarvalokaprasiddhasyānumānasyāpahnavaḥ kriyate? tad ucyate —
	pramāṇasyāgauṇatvād anumānād arthadurlabha iti /

[210,19]
pramāṇasyāgauṇatvād iti viparyayahetuḥ. etad uktaṃ bhavati — pramāṇasyānupacaritaviṣayatvena prāmāṇya prasiddham, yathā — pratyakṣasya. na cānumānasyāgauṇaviṣayatvaṃ śakyaṃ vaktum, tathā hi — na dharmy eva sādhyaḥ, tasya siddhatvāt, dharmo 'py anyatra siddha eva, na tatsamudāyaḥ sādhyaḥ, tatra ca na hetoḥ pakṣadharmatvaṃ nāpi tenānvayaḥ pratipattuṃ śakyate, tasmād anvayapratipattyarthaṃ dharma eva sādhyatvenopacaritavyaḥ, pakṣadharmatvagrahaṇārthaṃ dharmy eva pakṣa iti. tathā cānumānavādibhir uktam — pakṣo dharmī, avayave samudāyopacārād iti. evaṃ ca saty upacaritapakṣadharmatvānvayopakṛtād anumānād arthaniścayo durlabha iti. tatropacaritapakṣavṛtter abodhakatvaṃ dṛṣṭam, yathā dāhādisamartho 'yaṃ baṭur agnitvād iti. tathopacaritānvayasyāpy asādhakatvam, yathānityaḥ śabdaḥ, śrāvaṇatvāt, sukhādivat. śrāvaṇaśabdabhavitatvena sukhādeḥ śrāvaṇatvopacārād anvayasiddhir iti.

{sādhikriyānupapatter apramāṇatā}

[211,5]
api ca sādhikriyām apekṣya sādhyam ucyate. sā cen niṣpannā, vyarthaṃ pakṣadharmatvādigrahaṇam, tadarthasya prasiddhatvāt. na cen niṣpannā, kim apekṣya pakṣādivyavasthā? bhāvini bhūtavadupacārāśrayaṇe sa evānumānasya gauṇatvadoṣaḥ, mukhyānumānābhāvād gauṇam apy ayuktam iti.

{anugamānupapatter apramāṇatā}

[211,10]
sādhyavikalpānupapatteś cānumānānupapattiḥ. tathā hi — dharmiṇaḥ siddhatvān na sādhyatvam. dharmaś cet sādhyaḥ, sa kiṃ sāmānyalakṣaṇo 'tha viśeṣalakṣaṇa iti? kiṃ cātaḥ? sāmānye siddhasādhyatā, viśeṣe 'nugamābhāva iti. sāmānyasyāgnimatvānityatvādilakṣaṇasya kvacit siddhatvāt, vyarthaṃ tatsādhanam. deśādiviśiṣṭasyānanvayād evāsiddhiḥ. na hi parvatasthenāgninā śabdagatena cānityatvenānvayaḥ kvacid astīti.

{avinābhāvagrahaṇāsambhavād apramāṇatā}

[211,17]
itaś cāvinābhāvasambandhasya grahītum aśakyatvād anumānam apramāṇam. na hi pratyakṣeṇa dhūmāgnivyaktayo 'nantā vyāpyavyāpakabhāvāpannā grahītuṃ śakyante. sāmānyamātrayor avinābhāvagrahaṇe, tayor eva gamyagamakabhāvaḥ syād anyathātiprasaṅgāt. sāmānyamātraviṣayaṃ ca vyartham anumānaṃ bhavet, tanmātrasya siddhatvād apuruṣārthatvāc ceti. tadvatām apy ānantyād evāgrahaṇam. na caidakeśagrahaṇe vyāpyavyāpakabhāvapratipattiḥ, sahasraśo 'pi savatsagograhaṇe vyabhicāradarśanāt. tan na pratyakṣeṇa vyāptigrahaṇam, nāpy anumānenaiva, anavasthāprasaṅgād iti.

{viruddhatvād apramāṇatā}

[211,25]
kiṃ ca viruddhānumānavirodhayoḥ sarvatra sambhavāt nānumānaṃ pramāṇam. tatra viruddhaprakāras tāvad ucyate — dūṣaṇavādiprativādyabhimataprakṛtasādhanasādhyadharmādhikaraṇatvābhāvaḥ, tathā sādhanadūṣaṇavādyanyataropāttasādhanasādhyadharmādhikaraṇatvābhāvaḥ, tathā sādhanavādiprativādīndriyaviṣayāpannavādyabhimatasādhanasādhyadharmādhikaraṇatvābhāvaḥ, tathātītānāgatakālavyatiriktakālasambandhivādyabhimatasādhanasādhyadharmādhikaraṇatvābhāva ity ete sarvagāḥ. pratisādhanavṛttayo 'pi sarvatra sambhavanti yathā — etad deśakālasaṃlagnāgnimattvābhāvaḥ, śabdasyākāśaviśeṣaguṇatvābhāvāśrotragrāhyatvābhāvaḥ, sukhādīnām ātmāśritatvābhāvaḥ, sarvagatāśrayāśritatvābhāvaḥ, kṣityādeḥ sarvajñakartṛpūrvakatvābhāvaḥ, śarīrādivinirmuktakartṛpūrvakatvābhāvaḥ — ity evaṃ sarvānumāneṣu viruddhaprakāro draṣṭavyaḥ.

{anumānavirodhād apramāṇatā}

[212,10]
athānumānavirodhaḥ pradarśyate — na prakṛtavādyabhimatasādhanasādhyadharmādhāro dharmī, dharmadharmiṇor anyataratvāt sādhyaśabdārthāvayavatvād vā, sādhyadharmavat. na vā prakṛte dharmī viṣayaḥ prakṛtasādhyadharmaḥ, pūrvoktahetudvayād dharmivat. na prakṛtasādhyadharmādhikaraṇadharmidharmayor anyataraḥ, sādhyadharmadharmitvāt, ghaṭādivat. na prakṛtasādhyadharmavān ayaṃ pakṣaḥ, pakṣavipakṣayor anyatratvāt, vipakṣavat. pakṣakharaśṛṅgayor anyatratvād vā kharaśṛṅgavat. vādiprativādivipratipattyanāskanditāgnivyatiriktāgnimān ayaṃ pradeśo na bhavati, pradeśatvāt sattvajñeyatvādibhyaś ca, tadanyapradeśavat. na prakṛtāgnimān ayaṃ pradeśaḥ kharaśṛṅgasyādhūmatvāt kharaśṛṅgavat. atītānāgatakālavyatiriktakālaviśiṣṭāsmatprativādiprayuktasādhanabhāvāpannadhūmasādhyasiddhisamānakālaghaṭaḥ, na ghaṭaḥ, khapuṣpāpatratvāt, padmapatravad ity evaṃ sarvānumāneṣv anumānavirodho draṣṭavya iti.

{viruddhāvyabhicāritvād apramāṇatā}

[212,22]
tathā viruddhāvyabhicāridūṣaṇatvenānumānasyāpramāṇatā. vaktavyaḥ kaḥ punar ayaṃ viruddhāvyabhicārī? viruddhāvyabhicāryanumānavirodhayoḥ saṃjñāmātreṇa bheda ity eke. tad ayuktam, pṛthagabhidhānānarthakyaprasaṅgāt. tasmād anumānaṃ bādhakatvenoktaṃ yadā bādhyabādhakabuddhiṃ janayati tadānumānavirodha ucyate. yadā punas tulyalakṣaṇatvenopalabhyamānaṃ saṃśayaṃ janayati, tadā viruddhāvyabhicārī, evaṃ ca kāryabhedād bheda iti.

{viruddhe 'numānavirodhādiḥ tannirākaraṇaṃ ca}

[213,2]
atha kadācid evaṃ brūyāt parihāravidhānāt sādhanaṃ sādhanātmanā vyavatiṣṭhata iti. atrāpi parihāramārgaḥ pradarśyate — tatra viruddhe tāvad anumānavirodhaḥ parihāratvenocyate — na paropanyastaviruddhasādhanasādhyadharmādhikaraṇo dharmī, dharmadharmivyatiriktāśeṣabhāvavinirmuktatvāt, sādhyadharmavat. na prakṛtadharmiviṣayavivādarūḍhaviśeṣābhāvasādhako 'yaṃ hetudharmadharmiṇor anyatratvāt, dharmivat.

[213,7]
arthāntarabhūtavivādārūḍhadharmiviśeṣābhāvasādhakahetusamānakālasattvaghaṭo na ghaṭaḥ, śaśaśṛṅgāśṛṅgatvāt, bandhyāputravat. arthāntarabhūtavivādārūḍhadharmiviśeṣābhāvasādhanopanyāsakālāvacchinnasādhanadūṣaṇavādyanyataravādisamānakālasattvaghaṭo na ghaṭaḥ, sadasator anyataratvāt, paṭavat. arthāntarabhūtasarvajñabuddhivijñātajñeyasarvabhāvāntarbhūtaprakṛtadharmiviṣayavivādārūḍhaviśeṣābhāvasādhanopanyāsakālaviśiṣṭasādhanadūṣaṇavādyanyataravādisamānakālasatvaghaṭo na ghaṭaḥ, saditarānutpādakatvāt, paṭavat, ity evaṃ viruddhe 'numānavirodhyanumānavirodhe viruddhāvyabhicārī, viruddhāvyabhicāriṇi ca viruddhaparihāratvena vaktavya iti. tad ayuktam, yataḥ "pramāṇena parihāre tatrāpi trayam ity anavasthā". parihārānumāne 'pi viruddhādidūṣaṇatrayam. tatrāpy anumānena parihāre kriyamāṇe punar dūṣaṇatrayam ity anavastheti. athavā pramāṇeneti viruddhāditrayeṇa pramāṇabhūtena parihārānumānaprāmāṇyasya nirākaraṇe kriyamāṇe laukāyatikair anumānam evābhyupagataṃ bhavati, viruddhāditrayasyāpy anumānātmakatvād iti codye (satyāḥ) tatrāpi trayam ity anavastheti. viruddhāditraye 'py anumānatvanirākaraṇārtham anyad viruddhādidūṣaṇatrayaṃ vaktavyam, tatrāpy anyad ity anavasthābhyupagamāt katham anumānābhyupagamaḥ. tasmād anumānasyāpramāṇatvāt parokṣārthaniścayo durlabha iti.

{cārvākamatakhaṇḍane gauṇatvahetunirāsaḥ}

[213,24]
atra pratividhīyate — yat tāvat tadupacaritapakṣadharmatānvayopakṛtād anumānād arthaniścayo durlabha iti, tan na; anabhyupagamāt. naiva hi pakṣadharmatvānvayau hetor aupacārikāv abhyupagamyete. tadavyatiriktamukhyapakṣadharmatvāder asambhavāt. na hi mukhyāsambhave kvacid upacāraḥ pravartate, tasmād vakṣyamāṇapakṣādilakṣaṇayogāt pakṣādivyavasthā nā mukhyeti.

[214,1]
nanv agṛhītasya viśeṣaṇatvāyogāt, kathaṃ sādhyadharmaviśiṣṭo dharmī pakṣaḥ? sa hi sādhyadharmo 'gṛhītaś cet pakṣaṃ viśinaṣṭi, tataḥ pakṣadharmatvādigrahaṇaṃ vyarthaṃ syāt; tadantareṇa prāg eva sādhyapratīteḥ siddhatvāt. apratītena ca sādhyadharmeṇa kathaṃ dharmī viśiṣyate? tadaviśiṣṭaś ca kevalo dharmī na pakṣaḥ.

[214,5]
atha yatra dharmiṇi jijñāsito dharmaḥ, pratipipādayiṣito vā, sa sādhyadharmiviśiṣṭa ucyate, tarhi jijñāsādyabhāve 'nyārthaṃ paryaṭato dhūmādidarśanād agnyādipratipattir bhavati yadā, tadā kathaṃ pakṣa iti? na; abhiprāyāparijñānāt. na brūmo yadaiva sādhyadharmeṇa viśiṣṭo dharmī tadaivāsau pakṣaḥ. kiṃ tarhi? prāg api. etad uktaṃ bhavati — yat tu sādhyena dharmeṇa viśiṣṭo dharmī bhaviṣyati, sa tasya hetoḥ prāg api pakṣa iti. bhaviṣyatas tadviśiṣṭatvasyāpratipattau kathaṃ pakṣatvapratipattir iti cet, na yogyatāmātrapratītāv eva tadvyavahārasiddheḥ. yathā paṭādikāryārthinas tantvādivastūni yogyatāmātrapratītāv eva tatkāraṇatvena vyavaharanti. na hi kāryāpratītau tatkāraṇatvapratītiḥ sambhavati. tadasambhave ca na tatkāraṇapratītiḥ, tato na tatkāryārthināṃ tadupādānādivyavahāra ity apravṛttinivṛttikaṃ jagat syāt. gauṇakāraṇeṣu pravṛttau ca pākādyarthināṃ vaṭvādiṣv api pravṛttiḥ syāt. tasmād yathā yogyatāmātrapratītyaiva tantvādivastūni paṭādikāraṇatvena vyavahriyante. na cāgnivaṭvādigauṇo vyavahāraḥ. sahakārisampattau ca tato 'bhipretakāryasiddhir api bhavati. tathā sādhyadharmaviśiṣṭatvayogyatāmātrapratītyaiva kevalo 'pi dharmī pakṣatvena vyavahriyate, na ca tatrasthasya hetor agnitvasya vaṭāv iva gauṇapakṣadharmatvam.

[214,21]
nanu ca yathā tantvādibhyaḥ paṭādikāryotpattir upalabdhā tato 'nārabdhakāryeṣv api tantvādiṣu tatkāraṇatvavyavahāranimittaṃ tajjātīyatvam eva yogyatākhyam asti, na tv evaṃ kevaladharmiṇi pakṣatvavyavahārayogyatākhyaṃ kiṃcin nimittaṃ paśyāma iti, na; atrāpi sādhyatan niṣedhānupalambhasya yogyatākhyanimittatvāt. yatra hi dharmiṇi sādhyadharmas tanniṣedhaś ca nopalabdhaḥ, sa evānāsāditena dharmeṇa viśiṣṭo bhavatīti, ataḥ sādhyatanniṣedhānupalambho 'tra yogyatocyata iti.

[214,27]
athavā liṅgasambandha eva yogyatā. tathā hi — yatra dharmiṇi hy anādyavinābhūtadhūmādisambandha upalabdhaḥ, sa eva dhūmādisādhitena dahanādinā viśeṣito dṛṣṭaḥ. tato 'nupalabdhadahanādiviśiṣṭatve 'pi dharmiṇi tadavinābhūtadhūmādisambandhadarśanāt pakṣatvavyavahāraḥ. tasya na gauṇatvaṃ tannimittasya yogyatākhyasyāgauṇatvāt, tantvādiṣu paṭādijanakatvavyavahāravat.

[215,1]
atha tantvādiṣv api janakāvasthātaḥ prāgajanakatvavyavahāro gauṇa eveṣyate. na; loke baṭumāṇavakādivad gauṇatvāpratīteḥ. bhavatu vā tantvādiṣu paṭādikāraṇatvavad dharmiṇaḥ pakṣatvaṃ gauṇam, kin naś chinnam? nanu tanmūlānumānasya gauṇatvenāprāmāṇyaṃ prasaktam ity uktam, naitad asthi; nimittasya gauṇatve 'pi tatphalasya paṭādivadagauṇatvāt. yathā paṭajananārthaṃ ye tantavaḥ krītās teṣāṃ paṭajanakatvaṃ gauṇaṃ tvayābhihitam, na ca sahakāriviśeṣopetais tair eva janitasyāpi paṭasya gauṇaṃ paṭatvam. tathā dharmiṇaḥ pakṣatve gauṇe 'pi sahakāriviśeṣopetatatpakṣaghaṭitānumānasya na gauṇatvam iti. na cātiprasaṅgaḥ, prāguktayogyatāśrayaṇādito vyavasthopapatteḥ. tasmād gauṇatvād anumānād arthaniścayo durlabha ity etad ayuktam evoktam iti.

{sādhikriyānupapattinirāsaḥ}

[215,12]
yac coktam — sādhikriyām apekṣya sādhyam ucyata iti tan na, arhaty arthe kṛtyābhidhānāt. tena sādhanam arhati yat tat sādhyam ucyate. sādhanārhatvaṃ ca siddhiyogyatā. sā ca prāg apy asti tena sādhikriyātaḥ prāg api sādhyatvaṃ nāyuktam. na ca sādhyapakṣaśabdayoḥ paryāyatvam evābhyupagamyate 'smābhiḥ śākyair iva, nāpi samudāyaḥ sādhyaḥ, kiṃ tarhi? dharmaviśiṣṭo vā dharmī, yathāgnimān ayaṃ pradeśaḥ, dharmiviśiṣṭo vā dharmaḥ sādhyaḥ, yathāgnir atra dhūmād iti. ubhayatrāpi pradeśādilakṣaṇo dharmy eva pakṣo 'bhyupagamyate. tatrasthasya ca hetoḥ pakṣadharmatvaṃ mukhyam eva, naupacārikam.

{anugamānupapattinirākaraṇam}

[215,21]
anvayasyāpi na gauṇatvam, mukhyānvayalakṣaṇopetatvāt, tathā — hi sādhyasāmānyena sādhanasāmānyasya vyāptir anvaya ity anvayalakṣaṇam. tatra yadā dharmaviśiṣṭo dharmī sādhyaḥ, tadā sādhyasya sāmānyam agnimattvādilakṣaṇam. yadāpi dharmistho dharmaḥ sādhyaḥ, tadā sādhyam evāvivakṣitaviśeṣaṃ sādhyadṛṣṭāntadharmiṇoḥ sādhāraṇatvāt sāmānyam ucyate. sādhanam api sāmānyaṃ dhūmavattvādilakṣaṇam. tasya sādhanasāmānyasya tena sādhyasāmānyena vyāptir vyāptatā anvayaḥ, sa kathaṃ gauṇa iti? tasmād upacaritapakṣadharmatvānvayopakṛtād anumānād arthaniścayo durlabha ity etad apy ayuktam.

[216,1]
kiṃ ca yady uktalakṣaṇau pakṣadharmatvānvayau na mukhyau, tadānyau mukhyau vaktavyau, na hi mukhyopalambhāsambhave kvacit tadupacāraḥ pravartate. mukhyau ced anyatrapakṣadharmatvānvayau, tathāpi tata evānumānaprāmāṇyasya siddher nātyantābhāva iti.

[216,4]
yad apy uktam, dharmiṇaḥ siddhatvāt sādhanavaiphalyam iti, tan na; sādhyadharmaviśiṣṭasyāsiddhatvāt. tatsādhyatve 'py anugamābhāvo nāsti, sādhyasāmānyenānugamasyoktatvāt. na hi sādhyaviśeṣeṇānvayaḥ kaiścid abhyupagamyate, loke vā pratīyate. kiṃ tarhi? yo yaḥ kaścid dhūmavān kṛtakaś ca sa so 'gnimān anityaś ceti loke pratīyate. dharmasādhyatve 'pi yad uktam — sāmānye siddhasādhyatā viśeṣe 'nugamābhāva iti, tatra sāmānyam eva sādhyam. na ca siddhasādhanam, vivakṣite dharmiṇy asiddhasya sāmānyasya sādhyatvābhyupagamāt. tena cānupagamo 'sty eva. tathā hi yatra dhūmas tatrāgnir ity evaṃ loke 'py anvayaḥ prasiddhas tāvanmātreṇa cānumānapravṛttidarśanāt tatra pradeśaviśeṣeṇa tatsambandhaviśeṣeṇa vānvayo 'kāraṇam.

{avinābhāvagrahaṇāsambhavanirāsaḥ}

[216,15]
yad apy avinābhāvasambandhasya grahītum aśakyatvād ityādyuktam, tad apy ayuktam. yato 'sti tāvad iyaṃ laukikaparīkṣakāṇām api pratītir abhrāntā niścayātmikā — yatra dhūmas tatrāgnir agnyabhāve kvacin na dhūma iti. tasyāḥ khalu nirūpyamāṇaṃ yadi kāraṇatvenākṣaliṅgādīnām anyatamaṃ niścetuṃ śakyate, tadātibhadrakam, no cet tathāpi niścitasya vastunas tatkāraṇāniścayād eva nāpahnutir yuktātiprasaṅgāt.

{vyāptigrahe keṣāṃcin mataṃ tannirāsaś ca}

[216,21]
atra kecid āhuḥ — anumānenaivāvinābhāvo na gṛhyate, anavasthāprasaṅgāt — ity atrāvivāda eva. nāpi pratyakṣamātreṇa, kin tu bhūyodarśanagamyā hi vyāptir iti, bhūyodarśanam iti ko 'rthaḥ? bahūni darśanānīty arthaḥ. tāni kiṃ pratyarthaniyatāni? āho svid aśeṣāgnidhūmaviṣayāṇīti? yadi pratyarthaniyatāni, tadā kalpasahasreṇāpi nāśeṣavyaktiviṣayaṃ darśanam utpādayituṃ śakyate, deśakālādibhedena vyaktīnām ānantyāt. na cāśeṣavyaktisambandhāgrahaṇe vyabhicāraśaṃkā nivartate. na hi sahasraśo 'pi pārthivasya lohacchedyatvadarśanād avyabhicārasiddhi. atha pratyekam aśeṣāgnidhūmaviṣayāṇi darśanāni, tadaikenaiva vyāptisiddheḥ śeṣadarśanānarthakyam. kiṃ ca kramotpannānāṃ darśanānām anavasthāyitvān na sāhityakāritvam. yugapadutpādas tu na sambhavaty apratibhāsanād iti.

{vyāptigrahe 'nyeṣāṃ mataṃ tannirāsaś ca}

[217,4]
anye tu pariśeṣabalena mānasaṃ pratyakṣaṃ vyāptigrāhakaṃ varṇayanti, tad apy ayuktam; sarvadarśitvaprasaṅgāt. samastasapakṣavipakṣadarśane hi yad yat kṛtakaṃ tat sarvam anityaṃ nityaṃ tu sarvam akṛtakam ity evaṃ rūpā vyāptipratyakṣā bhavati nānyathā. tathā ca sarvānumātuḥ sarvadarśitvaprasaṅgaḥ.

[217,8]
sarvasmiṃs tu pratyakṣeṇa dṛṣṭe kim anumānena vaiyarthyāt? vyāptigrahaṇakāla eva sarvadarśī bhavati, nānyadā. tenottarakālam anumānaṃ sārthakam eveti cet, na; pādaprasāraṇamātratvāt. yadi ca vyāptigrahaṇakāle 'py asau sarvadarśī, tadā kim iti vyutthitayogivat svargādiṣv avasthitā evambhūtā arthā mayā dṛṣṭā iti vyāptim iva nānusandhatte? atīndriyavyavahāravipratipattyapratipattyor abhāvaprasaṅgaś ca. na hi mānasapratyakṣaviṣaye 'py atīndriyavyavahāro vipratipattir apratipattiś cāsti, sukhādiṣv adarśanād iti.

{vyāptigrahe 'pareṣāṃ mataṃ tannirāsaś ca}

[217,16]
apare tv āhuḥ — katipayasambandhisambandhapratītāv agṛhītasambandhayor api tajjātīyatvasāmarthyād gamyagamakabhāvo bhavatīti, tad apy ayuktam, pārthivalohacchedyajātīyatvavyabhicāreṇoktottaratvād atajjātīyair agṛhītasambandhatvāviśeṣāṃ ceti. sāmānyamātrayoḥ sambandhagrahaṇe 'pi vyaktiviṣaye pratipattipravṛttī na syātām, sāmānyād arthāntaratvād vyaktīnām, na cānyasambandhagrahaṇe tato 'rthāntare 'numitir yuktātiprasaṅgāt. nāpi sāmānyamātreṇa dāhādyarthaḥ sādhyate yatas tadviṣayam evānumānaṃ kṛtārthaṃ syāt.

[217,23]
nanu "nirviśeṣaṃ na sāmānyaṃ bhavec chaśaviṣāṇavat". ataḥ sāmānye 'numite 'rthāpattyā viśeṣādhigamas tataḥ pravṛttis tato 'rthaprāptau dāhādikāryasiddhiḥ, tat kathaṃ sāmānyaviṣayam anumānaṃ nirarthakam eveti? naitat sādhu; tathā hi — kiṃ dṛṣṭatatsambandhas tadanyathānupapattyā viśeṣo 'vagamyate? tadviparīto vā? prācīne pakṣe pūrvadṛṣṭāgnyādiviśeṣaviṣayaiva tataḥ pratipattiḥ pravṛttiś ca syāt tato 'numānārthāpattyā smṛtyā sahāviśeṣād aprāmāṇyam eva syāt. adṛṣṭatatsambandhasyāpy avagame 'py agnitvānyathānupapattyā gardabhādiviśeṣāvagamo 'pi syāt. nanu cāgnibhāvo 'gnitvam ucyate, na gardabhādibhāvaḥ, tatas tadanyathānupapattyā kathaṃ gardabhādyavagama iti? agnibhāvo 'gnitvaṃ na gardabhādibhāva ity etad eva kuto niścitam? lokaprasiddhita iti cet, saiva prasiddhiḥ katam apramāṇamūleti vicārayituṃ prārabdhā loke ca kṛṣṇākāśādiprasiddhivan mithyā prasiddhir api dṛṣṭā. athāgniviśeṣeṣv evāgnitvaṃ dṛṣṭaṃ na gardabhādiviśeṣeṣv iti, na; samastāgnigardabhādiviśeṣāgrahaṇe katham agniviśeṣeṣv evety avadhāraṇasiddhiḥ? kiṃ cāgnitvānyathānupapattyā kvāpy agniviśeṣaḥ siddhyatu, vivakṣitapradeśe kutaḥ siddhyati? na hi tadasambhave 'gnitvaṃ nopapadyate. tatpradeśopalakṣitam agnitvam anyathā nopapadyata iti cet, tatsambandhāprasiddhau kuto 'yaṃ niyamaḥ siddhaḥ? kiṃ ca tatpradeśopalakṣitāgnitvasādhane 'yam aparo 'narthaḥ prāptaḥ — tathāvidhena sambandhāgrahaṇe 'pi, tathāvidhāgnitvasiddhau hi sarvatrāpy agnitvasiddhiḥ syād iti.

{vyāptigrahe svamatam}

[218,16]
tat kim idānīṃ suragurumatam evānusarttavyam? nānusarttavyaṃ kasmāt? tanmate 'pi pūrvam uttaratra ca bādhakabhūyastvapratipādanāt kutas tarhi vyāptigrahaṇam? kim ākasmikam eva? na, pratyakṣato 'pi tadvatāṃ vyaptigrahaṇāt. tathā hi — yatra dhūmas tatrāgniḥ tadrahite nāsti dhūma ity ayam avinābhāva ucyate, sa ca visphāritena sāgnyanagnideśasambaddhena cakṣuṣā prathamam api gṛhyate. yadi paramadhyamālpamedhasāṃ saṃskārapāṭavārthaṃ bhūyodarśanaṃ mṛgyate nāmagranthābhyāsavat. nanu ca dhūmadahanayor vyāpyavyāpakabhāvo 'vinābhāva ucyate. sa ca samastadhūmāgnivyaktiniṣṭhaḥ, tataḥ sarvatadvyaktyagrahe kathaṃ gṛhyata iti? yaḥ sarvavyaktiniṣṭhaḥ sa kim ekadvitryādivyaktiniṣṭho na bhavati, yena tadgrahe 'pi na gṛhyate? tathā hi — sāmānyasamavāyayor anantavyaktiniṣṭhatve 'py ekadvitryādivyaktigrahaṇakāla eva grahaṇaṃ dṛṣṭam. avayavinaś ca na sarvāśrayagrahaṇād eva grahaṇam iti prāg eva sādhitam. saṃyogasyāpy ekāśrayagrahaṇād grahaṇaprasaṅga ity apy acodyam, vicitraśaktayo dvipadārthāḥ tatra yo yathā grahaṇayogyaḥ sa tathā gṛhyate. tadyogyatā ca pratiniyatahetvanvayavyaktir ekānuvidhāyigrahaṇād evāvagamyate, cakṣurādibhiḥ pratiniyatarūpādigrahaṇavat.

{avinābhāvasya bāhyapratyakṣagrāhyatā}

[219,2]
avinābhāvas tu yadi dṛśyaḥ sambandhaḥ tadā samavāyavat sambandhidvayagrahaṇakāle 'pi gṛhītaḥ. atha vyāpakatvaṃ vyāpyatvaṃ cāgnidhūmavargayoḥ pratiniyato dharmaḥ, tathāpy agnitvadhūmatvādivad ekadvitryādivyaktigrahaṇakāla eva gṛhītaḥ, na sarvagrahaṇam ākṣipati. athāgnitvadhūmatvayor anyonyādhāragrahaṇanirapekṣaṃ yathā grahaṇam, na tathā vyāpakatvavyāpyatvayor ity asamo dṛṣṭāntaḥ. evam api paratvāparatvamadhyatvādivad dvitryādidharmigrahaṇād eva grahaṇam. adṛśyatve tu sarvadharmigrahaṇe 'pi na tasya grahaṇaṃ pratyakṣataḥ. tadabhāvād anavasthāprasaṅgāc cānumānato 'pi na grahaṇam ity abhāva evāvinābhāvasya prāptaḥ, tato 'numānasyāpy atyantābhāvaḥ, tadabhyupagame ca doṣān vakṣyāmaḥ. tasmāt sarvavyaktyagrahe 'pi gṛhīta evāgnidhūmayor avinābhāvaḥ pratyakṣeṇeti.

[219,12]
yady evaṃ yayor avinābhāvo gṛhītas tayor eva gamyagamakabhāvo 'stu; nāpūrvāgnidhūmayoḥ, tayor adṛṣṭasambandhatvāt. adṛṣṭasambandhayor api gamyagamakabhāve hy atiprasaṅgaḥ syād iti na; agnidhūmavargayoḥ sambandhasya dṛṣṭatvāt. sa cet kvacid dṛṣṭas tadā nāgnidhūmayoḥ sambandhaḥ kvacid adṛṣṭo 'sti. yadi nāma dharmiṇāṃ kaścin na dṛṣṭaḥ, tadā taddharmasya dṛṣṭatve kim āyātam? na hi dharmadharmiṇor abhedo 'sti, nāpi dhūmāgnivyaktīnāṃ pratyekaṃ vyāpyavyāpakadharmabhedo 'sti. tasyāgnitvādivat samavāyavad vā tallakṣaṇatvāviśeṣād viśeṣalakṣaṇābhāvāc caikatvam eva. na cābhinnātmaiva dṛṣṭo na dṛṣṭaś cety upapadyate. na tv evaṃ samavāyo 'py ekasya dṛṣṭaḥ sarvasyāpi dṛṣṭa evābhedāta, tataś cātyantādṛṣṭārthopalambhe 'pi tatsamavāyinaḥ sarvasyānumānaṃ prasajyata iti na, sambandhasyāpi vicitraśaktitvāt. anyā khalu samavāyasya śaktiḥ, anyā saṃyogasya, anyā ca sambandhāntarasya, dharmāntarasya vā. tatra viṣamadhvādīnām ivetaraśaktisāmyāpādanaṃ kiṃcit sādharmyād ayuktam. vyāpyavyāpakabhāvasya tv itthaṃ sāmarthyaṃ yad ekatrāpy ayaṃ gṛhīto 'nyatra smaryamāṇas tadvator apūrvayor api gamyagamakabhāve nimittaṃ bhavati. vastutas taddharmatve 'pi taddharmatvenādṛṣṭasyāvinābhāvasya kathaṃ smṛtir adṛṣṭadhūmadarśanāt? apratibaddhārthadarśanasya smṛtihetutve 'tiprasaṅgād iti cet, na; tena sahaikadharmidharmatvena dṛṣṭasya dhūmasāmānyasya smṛtihetutvāt. sarvavyāpyavyāpakāgrahe kathaṃ sarvopasaṃhāreṇa pratītir iti cet, na; anumānatas tatsambhavāt. kathaṃ? ye dhūmaviśeṣā dṛṣṭā atha vā deśāntarasthatvena bhūtatvenānāgatatvena sambhāvyante, sarve 'gnivyāptā dhūmatvād upalabdhadhūmavat. dhūmavantaḥ pradeśā vāgnimantaḥ sādhyante, dhūmavattvāt; tathopalabdhapradeśavat. tato yad yad ittham tat sarvaṃ tathaivety evaṃ sarvopasaṃhāreṇa smṛtir api bhavati. evaṃ sati pariśeṣāt mānasaṃ pratyakṣaṃ vyāptigrāhakaṃ na vaktavyaṃ pariśeṣasyāsiddhatvāt.

{vastuto manasa eva vyāptigrāhakatvam}

[220,5]
yadi punaḥ pūrvanītyāvinābhāvagrahaṇaṃ samarthayituṃ na śakyate tadāviśiṣṭapratītyanyathānupapattyā mānasam eva pratyakṣaṃ samarthanīyam. yadi tarhi sarvo 'pi prāṇī yogī bhūtvā vyāptiṃ gṛhṇāti, tadāgnyādiṣu cakṣurādi kvāpi na vyāpṛtaṃ yasya, tasyāpi yatra yatra dhūmas tatra tatra sarvatrāgnir iti pratītiḥ syād iti, na; manasaḥ sarvārthatve 'py aniyatasahakāritvāt. yathā smartavyārthasmaraṇe manasaḥ kvacit saṃskāraviśeṣa eva sahakārī tadapakṛṣṭasaṃskārasahitasya tu saṃskāratāratamyānuvidhāyipraṇidhānādisahakārivailakṣaṇyam apy upalabhyate. evaṃ pratyakṣajñānotpādane kvacid dharmaviśeṣa eva sahakārī. tadapakṛṣṭāpakṛṣṭatarādidharmasahitasya taddharmaviśeṣānuvidhānana samādhānendriyajñānadeśādiviśeṣo 'pi sahakārīty ataḥ cakṣurādijanitāgniviśiṣṭadhūmajñānasahitasya manasaḥ sarvopasaṃhāreṇa vyāptigrāhakatvam, tan na cakṣurādivyāpāravaiphalyam.

{vyāptigrahe na sarvadarśitvaprasaṅgaḥ}

[220,17]
nāpi sarvadarśitvaprasaṅgaḥ, sāmānyākāreṇaiva grahaṇāt. na khalu yogivad asyāśeṣadhūmavyaktiviṣayaṃ karatalāmalakavadanyonyāsādhāraṇākāratayāpi grahaṇam, kiṃ tarhi? dhūmāgnyādisāmānyākāreṇaiva, yathā dūrasthasyāṭavīvṛkṣeṣu vṛkṣasāmānyākāreṇaiva grahaṇam, na dhavādiviśeṣākāreṇāpīti. yatra yatreti ca deśānām api dhūmādyadhikaraṇākāreṇa sāmānyenaiva grahaṇam; na tu magadhaparvatādiviśeṣākāreṇāpi, tadrūpāpratibhāsanāt. na hi pratyakṣajñānasya viṣayaniyamo 'numānasādhyaḥ, kiṃ tarhi? yatra jñāne yo 'rtho yathā pratibhāti sa tathā tasya viṣayaḥ. tathā hi — cākṣuṣe 'pi puruṣādijñāne kvacit kenacid viśeṣeṇa samastena vyastena vā viśiṣṭaḥ so 'rthaḥ pratibhāti, na sarvatrāviśeṣeṇeti. tasmād dṛṣṭādisahakāriviśeṣaniyamitasya manaso vyāptigrāhakatvān na sarvathā sarvārthagrahaṇaprasaṅgo 'ta eva nānumānavaiyarthyam. yathā grahaṇaṃ smaraṇaṃ bhavati, tena svargādiṣv avasthitā evaṃbhūtā arthā mayā dṛṣṭā ity anusmaraṇaṃ na bhavati; tadrūpeṇāgrahaṇāt.

{nāpy atīndriyavyavahāralopaḥ}

[221,7]
atīndriyavyavahāravipratipattyor abhāvo 'pi na prāpnoti, viśeṣākāreṇa grahaṇānabhyupagamāt. na hi yat kiṃcit kṛtakam, tat sarvam anityam ity asmin vijñāne dharmādharmādyākāreṇāpi sarvam anityaṃ pratibhāti. nāpi yatra kvacid dhūmas tatra sarvatrāgnir ity atra ca jñāne tārṇapāraṇaparvatādhikaraṇatvādyākāreṇa sarvo 'gniḥ pratibhāti. kin tu sāmānyākāreṇaivātas taddṛṣṭākārāpekṣayātīndriyavyavahāro vipratipattiś ca bhavatīti.

{sāmānyavyāptyā tādṛgānumānam ityākṣepaḥ tannirāsaś ca}

[221,14]
nanv evaṃ tarhi sāmānyākāreṇaivānumānaṃ syāt — yat kṛtakaṃ tad anityaṃ yatra dhūmas tatrāgnir iti. tataś ca siddhasādhanaṃ parvate 'gniḥ, śabdaś cānitya ity anumānaṃ na syāt, tenākāreṇāvinābhāvasyāgṛhītatvāt. anyathā heṣitāditārṇādyākāreṇāpy anumānaṃ syāt. na caitad asti na hi bhavati yasmāt kṛtakaḥ śabdas tasmād ayaṃ heṣitaḥ kekāyitaś ceti. yasmād atra dhūmas tasmād atra tārṇo 'gniḥ, pārṇaś ceti. naitad asti, cakṣuṣāder iva niyataviśeṣasiddhau sādhanasya sāmarthyāvadhāraṇāt. na hi striyāṃ vyāpṛtaṃ cakṣuḥ sarvatadviśeṣaṃ gṛhṇāti. na cākiṃcid ity upapadyate. yatra tasya sāmarthyaṃ tasyaiva grahaṇāt. liṅgasya hi sādhyadharmisambandhaviśeṣasiddhāv asti sāmarthyaṃ tena tam eva sādhayati. na tārṇādiviśeṣaṃ tatra sāmarthyābhāvāt. kiṃ tat sāmarthyam iti cet? vyāptigrahaṇopakṛtaṃ pakṣadharmatvagrahaṇam, tataḥ sādhyadharmisambandhaviśeṣasiddheḥ. tathā hi — gṛhītāvinābhāvo dhūmaḥ pradeśe yatraivopalabhyate, tatraivāgnibuddhiṃ janayati. yadi punaḥ sādhyadharmiṇi dhūmasadbhāve 'pi tatsambandhy agnir na bhavet tadā yatra yatra dhūmas tatra tatrāgnir iti mithyaiveyaṃ pratītiḥ syād, dhūmasadbhāvo vā na tatra vāstavaḥ syāt. na caivaṃ tārṇādiviśeṣāsambhave 'pi vyāptipakṣadharmatvagrahaṇayor anyatrasyāpi virodho 'sti yena tatsiddhir api syāt.

[221,30]
bhavatu vyāptigrahaṇaṃ pakṣadharmatvagrahaṇaṃ vā mithyā, kiṃ naś chinnam iti cet, na; satyajñānena tulyanyāyatvād asyāpi satyatvasiddheḥ. ya eva hi tavābhipretasya jñānasya satyatve deśāntarādhārāvādhyatvādilakṣaṇo lokaprasiddhilakṣaṇo vā nyāyaḥ, sa khalu mama pakṣe 'pi dharmatvavyāptijñānasyāpi satyatve samāna iti katham asya mithyātvam? kasyāpi na satyatvam astītyabhyupagacchataḥ svavacanavirodho 'pi syāt. yato 'syaiva vākyasya satyatve kathaṃ kasyāpi na satyatvam asti? asyāpy asatyatve kathaṃ sarvasyāsatyatvaṃ pratipādayati? tan na, pakṣadharmatvavyāptigrahaṇasyāpy asatyatvaṃ tatsatyatve cāvaśyaṃ pakṣasambandhāvacchinnasyāgneḥ siddhir abhyupagantavyā. vahirvyāptyantarvyāptiprasādād ubhayasiddhir iti pūrvācāryāḥ. yataḥ pakṣād vahirdeśe mahānasādāv agnimātreṇa dhūmasya vyāptiḥ pratipannā tato dhūmād agniḥ sāmānyena siddhyati. yatas tu pakṣāntardeśe dhūma upalabhyate. tatas tatsambaddhāgniviśeṣa eva siddhyati, na tārṇādiḥ; tatsiddhau pratibandhānupalabdheḥ. tārṇādiviśeṣāvinābhūtaṃ tu dhūmaviśeṣaṃ yo vivecayituṃ śaktaḥ, tasya tadvidas tārṇādiviśeṣānumānam api bhavati. etena śabdaviśeṣānumānaṃ vyākhyātam. yadā tu śabde kṛtakatvamātram upalabhyate, tadā tataḥ sāmānyena kāraṇamātram anityatvamātraṃ cānumīyate. tasya śabdasambandhaviśeṣasiddher api pakṣadharmatvabalād agnivad draṣṭavyeti. evam aneṣv athānumānāntareṣu nyāyas tulyo draṣṭavyaḥ. tasmād avinābhāvasambandhasya grahītuṃ śakyatvād anumānaṃ pramāṇam ity uktam. etenaitad api nirākṛtaṃ yad āha "naivāsmābhiḥ sarvathā pramāṇatvam anumānasya pratiṣidhyate, ye tu laukikaṃ panthānam utsṛjya trilakṣaṇaṃ caturlakṣaṇaṃ vā liṅgam anumeyapratītyarthaṃ varṇayanti, tannirākaraṇaṃ kriyata" iti.

{lokavirodhaḥ tatparihāraś ca}

[222,22]
syād etad evaṃ yadi laukikānām aprasiddhānvayavyatirekānādhāraliṅgadarśanād anumānaṃ bhavati. yāvatā te 'pi gṛhītāvinābhāviliṅgaṃ yatra paśyanti tatraiva tadvyāpakam anuminvanti. na hi laukikā grāme dhūmaṃ dṛṣṭvāṭavyām agniṃ pratipadyante. nāpy apūrvaśabdāṅkurādikāryagrahaṇāt tākāraṇam anuminvanti. tat kathaṃ vayaṃ laukikaṃ panthānaṃ tyaktavantaḥ? nanu ca laukikā dhūmaṃ dṛṣṭvāthāgniṃ pratipadyante, na tu yūyam iva pakṣadharmatvādivyavahāraṃ kurvanti. tasmād asādhavo yūyam iti, naitad asti; yadi nāma vyavahāralāghavārthaṃ sattādīnāṃ pratyayasaṃjñāvat parvatamahānasādīnāṃ pakṣasapakṣādisaṃjñāḥ kṛtāḥ katham asmākam etāvataivāsādhutvam? na hi saṃjñāntareṇa vyavahārārthānyathātvaṃ bhavati. na ca loke pakṣādisaṃjñā na prasiddhā ity etāvataiva tadarthābhāvaḥ siddhyati, atiprasaṅgāt. tadarthas tu loke 'pi siddha ity uktam. prasiddhasyāpy anumānalakṣaṇasyābhidhānam anuvādārtham. anuvāde cātmāditadviparyayānumānayor vidhipratiṣedhau prayojanam ity uktam. evaṃ cātyantādṛṣṭārthānumānasyāpi nirākaraṇaṃ na yuktam. dhūmādyanumānena samānayogakṣematvāt.

{viśeṣaviruddhādidoṣanirāsaḥ}

[223,7]
tathā ca sati viśeṣaviruddhāder api niravakāśatvād adūṣaṇatvam. tathā hi — yadi viśeṣaviruddhādidūṣaṇaṃ dhūmādyanumānasya neṣyate, tadāsya sarvatragatvaṃ virudhyate. pratipāditaṃ ca sarvatragatvam, na cāsti viśeṣo yena dhūmādyanumānaṃ na nivartayaty anumānāntaraṃ ca sarvam eva nivartayati.

{anumānasyāpramāṇatve lokavirodhaḥ svavacanavirodhaś ca}

[223,12]
atha dhūmādyanumānasyāpi taddūṣaṇam eveṣyate, tadā sarvalokavyavahāravirodhaḥ svavacanapravṛttivirodhaś ca — yady anumānaṃ na pramāṇaṃ tadārthaviśeṣapratyāyanārthaṃ vacanaviśeṣoccāraṇaṃ na syāt. anumānam apramāṇam avinābhāvasambandhasya grahītum aśakyatvād ityādivākyaṃ yāvad uccārayasi, tāvad anumānam apramāṇaṃ pramāṇaṃ vā samyagarthāvabodhasādhānād ityādivākyaṃ kasmān noccārayasi? kasmād anumānam apramāṇaṃ yataḥ pūrvoktasyāpi vākyasya parāvabodhotpādane sāmarthyānavadhāraṇāt. tathā sukhārthaṃ kṣīraguḍādikaṃ yāvad āsvādayasi, tāvad agniviṣādikaṃ kasmān nāsvādayasi? tathā kūpakaṇṭakādivarjanasumārgapādaviharaṇādiṣv apy anuyogaḥ kāryaḥ. na hy amutaḥ sādhanāt sukhaṃ me bhaviṣyati, amutaḥ sādhanād anartha ity anumānaṃ vinānyaḥ pratipattyupāyo 'sti. api cānumīyatenenety anumeyo 'rthaḥ, samyak paricchidyate yena tad anumānam uktam, tataś cānumānaṃ cāpramāṇaṃ ceti vyāghātād ayuktam.

[223,23]
parābhiprāyeṇānanumānam apy anumānam uktam ato na virodha iti cet. anumānaṃ vinā kathaṃ parābhiprāyaṃ jñātavān asi? na ca tvanmate kiṃcid apy anumānam asti, yatsādharmyād ananumāne 'py anumānaśabdaḥ pravartate pratyakṣābhāseṣu pratyakṣaśabdavat. api cānumānam apramāṇaṃ kena pratipādayati? na hi pratyakṣeṇānumānasyāprāmāṇyaṃ pratipattuṃ paraṃ ca pratipipādayiṣituṃ kaścic chaknoti. anumānasya cāviśeṣeṇa prāmāṇyaṃ tvayā nirākṛtaṃ śabdādes tu sutarāṃ prāmāṇyaṃ neṣṭaṃ satyānṛtasaṃdehair ityādidūṣaṇāt. tasmād anumānapramāṇam unmattavākyavad apramāṇakam eveti. yat punar atroktam — paraprasiddhena svaprāmāṇyam anabhyupagamyāprāmāṇyaṃ pratipādyate. na cobhayasiddham eva pramāṇaṃ yasmād vacanātmakam anumānaṃ vaktur na pramāṇam atha ca vaktā tena paraṃ pratipādayati, parapratipādanārthatvāc ca prayāsasya tāv asya ubhayaprasiddhena prayojanam idaṃ cātra sampradhāryaṃ — svatoprasiddho hetur dṛṣṭanto vā yasya prasiddhas taṃ pratyupādīyamānaḥ paraṃ pratyāyayati? uta neti? na ca śakyaṃ vaktum — pratyāyayatīti, tasmād ubhayaprasiddhir akāraṇam iti, tad etad ayuktam; yato 'numānasyāpramāṇatve paraprasiddhir eva kutas tvayā niścitā? na hi śarīram iva buddhiḥ pratyakṣataḥ, śarīrasvrūpaniścaye 'pi buddhisvarūpe sandehadarśanāt. evaṃ hetor dṛṣṭāntasya ca paraprasiddhatvaṃ tena ca pratītir bhavaty eveti. tad etat sarvaṃ jātyandhaśuklavalākādinidarśanavad anupapannam eveti.

[224,10]
tadvacanāt paraprasiddhir avagamyata iti cet, tat kim idānīṃ paravacanam eva pramāṇatvena tvayāṅgīkṛtam? naivam iti cet, paraprasiddhas tadvacanād avagamyate na ca tatpramāṇam ity aho mohasya māhātmyam? yenaivaṃvidhaṃ satsu madhye vyāhataṃ vākyam uccāryate. na hi pramāṇasya viṣāṇe staḥ, kin tu yenārtho 'vagamyate, tad eva pramāṇam iti. vaktur abhiprāyamātrasūcakatve tv anumānatvam eva vacanasya prāptam, na ca svayaṃpratipannena hetunā dṛṣṭāntena vā parapratyāyanaṃ yuktam. na hy apratipannaḥ pratipādayitā kaścid upapadyate. na hi bālagopālādīnāṃ śāstrārthapratipādane 'dhikāro 'sti. jātyandhādayo hi na rūpādiguṇadoṣavicāre 'dhikriyante. tasmāt parapratipādanārthatvāc ca prayāsasyetyādy apy ayuktam.

[224,19]
yac coktam — vacanātmakam anumānavaktur na pramāṇam iti, tad apy acāru; yadi hi vaktus tena pramitir na janitā, tadāsau janitā tadāsau vaktā katham anavadhāritasāmarthyaṃ vacanaṃ liṅgaṃ vā parapratipādanāyopadiśati yat kiṃcid vopadiśed anavagataśaktitvāviśeṣāt. na cāsmābhir niyamaḥ kriyate yaiva vyaktir ubhayoḥ pramitiṃ janayati, saiva parapratyāyanāyopadeṣṭavyaḥ. yataḥ pradīpena kaścid arthaviśeṣaṃ dṛṣṭvā tannirvāṇe 'py anyasyopadiśati tvam api pradīpaṃ jvalayitvā tam arthaṃ paśyeti. andho 'pi pūryadṛṣṭasāmarthyam evopadiśati. jātyandhavad iti cet, syān matam — yathā jātyandhaḥ pradīpaṃ kadācin na dṛṣṭavān, nāpi tena prakāśitaṃ rūpāntaram, tathāpy asau cakṣuṣmantaṃ pratyupadiśati — pradīpena rūpaṃ paśyeti. tadvad vayam api hetvādisvarūpaṃ tatsādhyānumeyasvarūpaṃ na jānīmas tathāpi mahānubhāvena parānugraho 'vaśyaṃ kartavya ity ajñātair eva hetvādibhis tadvidaṃ pratipādavāmaḥ. svayam amuktasya yathā niḍādibhyaḥ paraṃ mocayato mahānubhāvataiva nopālambhas tadvad asmākaṃ svayam avyutpannānām iva paraṃ vyutpādayatāṃ mahānubhāvataiva sambhavati, na tūpālambha iti. svayam avyutpannaḥ paraṃ mahānubhāvatayā vyutpādayatīti kenaitac chraddhīyate? na hi jātamātrasyaivopādhyāyatvaṃ yuktam. jātyandhas tu na tāvat pradīpādyupadeśena cakṣuṣmantaṃ vyutpādayann upalabhyate. etāvat tu yadi sambhāvyate svapratibhāsāmarthyād āptavacanebhyaḥ pradīpasya cakṣuḥsahitasya rūpādiprakāśakatvaṃ jātyandhena yady avagatam, tadāsau tathopadiśaty api. tvaṃ punaḥ kathaṃcid api na hetvādeḥ sādhanabhūtasya dūṣaṇabhūtasya vā parārthapratipādanasāmarthyaṃ pratipanno 'si, tat kathaṃ jātamātravadavyutpannaḥ paraṃ pratipādayasi? apratipannasāmarthyena hetvādinā parapratipādane ca buddhyādiliṅgair ātmādyastitvaṃ tajjñānād apavargaṃ ca kasmān na pratipādayasi? yena mahānubhāvatāpi tava jyāyasī bhaved iti.

[225,12]
na vayaṃ kiṃcit pratipattāraḥ pratipādayāmo vā, kiṃ tarhi? pareṣāṃ paryanuyogam eva kurmaḥ, sūtrāṇām api paryanuyogārthatvād iti cet, yat kiṃcid etad iti, yadi hi vyartham eva paryanuyogaṃ karoṣi, tadonmattavadupekṣīṇīyo 'si. atha paryanuyogenāyaṃ madabhiprāyaṃ jñātvā yad uttaraṃ dāsyati, tena vayam asyābhiprāyaṃ jñātvā guṇadoṣatvena parīkṣiṣyāmaha ity etad arthaṃ paryanuyogaṃ karoṣi, tadā kathaṃ parābhiprāyapratipattisādhanam anumānaṃ pramāṇaṃ nābhyupagacchasi? na ca vādiprativādinoḥ paryanuyogamātreṇa taduttaramātreṇa vā kaścid arthaḥ siddhyati, jayaparājayau vā bhavataḥ. kiṃ tarhi? svaparapakṣayoḥ sādhanadūṣaṇābhidhānena, pratyakṣeṇaiva (vā chātreṇaiva vā) svapakṣaḥ sādhayituṃ pratipakṣo dūṣayituṃ na śakyate. sarvatrāniścaye ca tat saṃbhāvanāpi na syād ato na saṃbhāvanayāpi sādhanadūṣaṇopanyāso 'tyantasandigdhasyeti. api caite viruddhādihetavaḥ kim anumāne prāmāṇyasaṃdehotpādanāyopanyastāḥ? āho svid apramāṇyaniścayotpādanāyeti? yadi saṃdehotpādanāya, kim ātmanaḥ? atha pareṣām iti? yady ātmanas tadā vyarthāviruddhādayaḥ, tair vināpy anumāne saṃdehas tavāsty eva. pareṣāṃ tu viruddhādibhyaḥ saṃdeho bhaviṣyatīty anumānāprāmāṇye kutas tvayāvagatam? athāmutaḥ pareṣāṃ saṃdeho bhaviṣyati kadācinnavety evaṃ saṃdehenaiva viruddhādaya upanyasyante, tathāpi vyarthas tadupanyāsas tadanupanyāse 'pi tadarthasambhavāt. vyarthatve 'pi saṃdeha iti cet, so 'yaṃ saṃdehagrahagṛhītaḥ saṃdehakāraṇe 'pi sāmānyadharmadarśanādau yadi niścayaṃ nābhyupagacchati, tato 'cikitsyatvād upekṣaṇīya eveti. atha viruddhādayo 'numānāprāmāṇye niścayotpādanāyopadiśyante, tathā sati niścayotpādakatvena prāmāṇyam evānanumānavaidharmyād anumānatvaṃ ceti kathaṃ sarvānumānāprāmāṇyam? parasyāpi pratipattiṃ kurvad ananumānaṃ pramāṇam eva parakīyendriyavat. yad apy uktam — tatrāpi trayam ity anavastheti, tad apy abhipretārthāsiddhiprasaṅgād ayuktam. viruddhāditrayād anumānasyāprāmāṇyasiddhir abhipretā, tac ca viruddhāditrayam anavasthayā dūṣitam ity asādhakam eva. anavasthayā dūṣitasyāpi svasādhyasādhakatve, mūlānumānasyāpi svasādhyasādhakatvaṃ syāt.

[226,8]
atha matam — yathā mayopanyastaṃ viruddhāditrayam anavasthayā dūṣitaṃ svasādhyaṃ na sādhayati, evaṃ tvayopanyastam ātmādyanumānaṃ viruddhādyanavasthayā dūṣitam ity asādhakam evātmāder iti, naitad evam; yatas tvayopanyastasya viruddhādes tvadabhyupagamād eva duṣṭatvaṃ siddham, mayā tu sa doṣo nābhyupagataḥ, kuta ātmādyanumānasya duṣṭatvam? na hi yathāhaṃ rājādhikṣepaṃ kṛtvā jihvācchedanādiduḥkham anubhavāmi, tathā tvam anubhavety abhidhānamātrād anabhyupagatarājādhikṣepo 'pi tad duḥkham anubhavati. mūlānumānabādhitatvāc ca viruddhāder adūṣaṇatvam. yathā pūrvotpannam api candraikatvāgacchadvṛkṣādijñānaṃ sarvalokasaṃvādapravṛttisāmarthyaṃ niścitaprāmāṇyaṃ dvicandrādijñānasyākṣajatvāviśeṣe 'pi bādhakam eva, na tu dvicandrādijñānenottarakālabhāvināpi candraikatvādijñānaṃ bādhyate; tathā dhūmādyanumānajñānaṃ sarvalokasaṃvādapravṛttisāmarthyam niścitaprāmāṇyaṃ viruddhādijñānasya bādhakam evābhyupagantavyam. anyathākṣajajñānām api bādhyabādhakabhāvo na vyavatiṣṭheta, tataś ca pratyakṣam api pramāṇaṃ na siddhet tathā ca tattvopaplava eva syāt, tatra dūṣaṇaṃ bahudhā prāg uktam iti. tasmād dhūmādyanumānajñānena niścitaprāmāṇyena bādhitasya viruddhāder dūṣaṇābhāsatvam eva draṣṭavyam. evamātmādyanumāne 'pi viruddhādes tulyaprakāratvād adūṣaṇatvam eva. avinābhāvabalahīnatvāc ca na viruddhādihetavo mūlahetuṃ bādhante. mūlahetus tv avinābhāvabalopetatvād dhi viruddhādihetūn bādhate eveti.

{vyāptisvarūpanirūpaṇam}

[226,26]
kaḥ punar ayam avinābhāva iti? ucyate — svabhāvataḥ sādhyena sādhanasya vyāptir avinābhāvaḥ. yo 'yaṃ sādhyasādhanayoḥ svabhāvenāvasthito niyamaḥ sādhyasya vyāpakatvaṃ sādhanasya vyāpyatvam iti, so 'vinābhāva iti. na ca yathā dhūmasyāgnināvyāpyatvaṃ svabhāvata eva niyatam, tathā dūṣaṇavādiprativādyabhimatasādhanasādhyadharmādhikaraṇatvābhāvenāpi vyāpyatvaṃ dhūmasya svabhāvena niyatam asti. tasya dūṣaṇavādiprativādyanavasthitatvenānavasthitvāt. na hi sādhanavāditvaṃ dūṣaṇavāditvaṃ ca puruṣe vyavasthitam asti. nāpi taduktaprakṛtasādhanasādhyatvaṃ tadvikalaṃ ca svabhāvena vyavasthitam artheṣv asti. anyathā prakṛtasādhanasādhyatvābhāvavat prakṛtadūṣaṇavādyuktapratiṣedhapratiṣedhyatvābhāvo 'py abhyupagantavyaḥ, tulyanyāyatvāt. tataḥ kiṃ? prakṛtasādhanasādhyatvapratiṣedho vā bhaved uta tadabhāva iti. ekasyāpy asambhave svabhāvavyavasthitatvavirodhaḥ, parasparaparihārasthitivirodhān nobhayoḥ siddhir iti.

[227,7]
etena dharmadharmiṇor anyataratvād ity evamādīnām avinābhāvaḥ pratyuktaḥ, kalpanāmātreṇaiṣām api vyāpyavyāpakabhāvān na tv agnidhūmavat svabhāvato 'sti vyāptiḥ. svabhāvavyāptau hi dhūmād agnivanniyatadharmasiddhir eva syān nopaplavaḥ. anyataratvādibhyas tūpaplavo dṛśyate. tathā hi — nityaḥ śabdaḥ pakṣasapakṣayor anyataratvāt sapakṣavadanityatve 'py ayaṃ samānaḥ. tathākāśaśabdayor anyataratvād ākāśavat, ghaṭaśabdayor anyataratvād ghaṭavad iti nityānityatvopaplavaḥ. tathā nityavādyupanyastasādhanasādhyadharmādhāraḥ śabdo na bhavati, sādhyadharmaśabdayor anyataratvāt sādhyadharmavad, anityavādyuktasādhanasādhyadharmādhāraḥ śabdo na bhavati, hetudṛṣṭāntau pūrvavad iti dūṣaṇopaplavaḥ. tathā na prakṛtasādhyadharmādhikaraṇadharmidharmayor anyataraḥ sādhyadharmo dharmitvād ghaṭādivad ity etat pratiṣedhapratiṣiddhasādhyadharmidharmayor anyataro na sādhyadharmo dharmitvāt, ghaṭādivat. tathā na prakṛtasādhyadharmavān ayaṃ pakṣaḥ pakṣavipakṣayor anyataratvād vipakṣavat, pakṣakharaśṛṅgayor anyataratvāc ca kharaśṛṅgavat. tathā vādiprativādivipratipattyanāskanditāgnivyatiriktāgnimān ayaṃ pradeśo na bhavati, pradeśatvāt; sattvajñeyatvādibhyaś ca tadanyapradeśavad ity etat pratiṣedhapratiṣiddhāgnimān ayaṃ pradeśo na bhavati, pradeśatvādihetubhyas tadanyapradeśavat. atha vā vādiprativādivipratipattyanāskanditāgnivyatiriktāgnipratiṣedhavān ayaṃ pradeśo na bhavati pūrvoktahetubhyas tadanyapradeśavat. tathā na prakṛtānumānaviṣayāgnimān ayaṃ pradeśaḥ kharaśṛṅgāśṛṅgatvāt kharaśṛṅgavad ity etat pratiṣedhapratiṣiddhāgnimān nāyaṃ pradeśaḥ, khaśṛṅgāśṛṅgatvāt kharaśṛṅgavat. atha vā na prakṛtapratyanumānapratiṣiddhāgnimān ayaṃ pradeśaḥ, pūrvoktahetudṛṣṭāntābhyāṃ tathātītānāgatakālavyatiriktakālaviśiṣṭāsmatprativādiprayuktasādhanabhāvāpannadhūmasādhyasiddhisamānakālaghaṭo na ghaṭaḥ khapuṣpapadmapatratvāt padmapatravad ity etat pratyanumānātmalābhasamānakālaghaṭo na ghaṭaḥ, tāv eva hetudṛṣṭāntau. athavā atītānāgatakālavyatiriktakālaviśiṣṭavivakṣitavādiprayuktasādhanabhāvāpannadhūmasādhyasiddhiviparyayasamānakālaghaṭo na ghaṭaḥ, khapuṣpapadmapatratvāt, padmapatravad iti. tad evam avyavasthitasādhyatvād anyataratvādīnāṃ na sādhyenāvinābhāvo 'sti. na hi sādhyāvinābhūtasya dhūmāder avyavasthitasādhyatvaṃ dṛṣṭam, laukikaparīkṣakāṇām api dhūmādidarśanād agnyādiniścayapravṛttiprāptyarthakriyāniṣpattivyavasthādarśanād iti.

[228,5]
etena sadvitīyaprayogo 'pi nirastaḥ yathāhuś cārvākāḥ — "abhivyaktacaitanyaśarīralakṣaṇapuruṣaghaṭayor anyatarasadvitīyo ghaṭaḥ, anutpannatvāt. kuḍyavad" iti. caitanyaviśiṣṭaḥ kāya eva puruṣo nānyaḥ paralokīti prayogārthaḥ. atrāpi noktalakṣaṇo 'vinābhāvo 'sty avyavasthitasādhyatvāt, tathā hi — nityatvādidharmakapuruṣaghaṭānyatarasadvitīyo ghaṭaḥ, anutpannatvāt, kuḍyavat; tathā vijñaptimātraparalokipuruṣaghaṭānyatarasadvitīyo ghaṭas tata eva hetor ity evaṃ yat kiṃcit sādhayitum iṣyate, tat sarvam anena sādhyata iti vyavasthitasādhyābhāvaḥ. na cāyaṃ pramāṇasya dharmaḥ, kiṃ tu vyavasthitasādhyasādhanatvam, ghaṭenaiva ca sadvitīyatvaṃ kuḍyasya dṛṣṭaṃ; taddṛṣṭāntena kathaṃ ghaṭasyābhipretapuruṣasadvitīyatvaṃ siddhyati? atiprasaṅgāt. tadupagamādayo 'py anenaiva pratyuktās tadupagamasyāpi tadicchāmātreṇa pravṛtter arthaviśeṣeṇa svabhāvavyāptyasambhavāt. asarvajñābhyupagamasyāyathārthasyāpi sambhavāt. sarvajñatvaṃ ca durjñānam, yasyāpi sarvajñatvaṃ sambhāvyate tenābhyupagato 'rtha āgamārtha eva, nānumeya iti vakṣyāmaḥ. sarvajñoktatvena tadvacanasya prāmāṇyamātrānumānam iṣyata eva. tasmān na navadravyavyatirekeṇa dravyāntaram asti, kaṇādenāpratipāditatvāt. pañcaviṃśatitattvavyatirekeṇa tattvāntaraṃ nāsti, kapilenāpratipāditatvāt. (viṃśatitattvavyatirekeṇa tattvāntaraṃ nāsti, kapilenāpratipāditatvāt?) pañcaskandhavyatirekeṇa skandhāntaraṃ nāsti, buddhenāpratipāditatvāt, khapuṣpavad ity evamāder avinābhāvaḥ pratyuktaḥ. tasmād yuktam uktaṃ svabhāvataḥ sādhyena sādhanasya vyāptir avinābhāva iti.

{avinābhāvasya bhedāḥ}

[228,24]
sa dvividho 'nvayavyatirekabhedāt. vidhipratiṣedhapratītibhedād ity arthaḥ. vidhimukhena pratīyamānā vyāptir anvayaḥ, pratiṣedhamukhena pratīyamānā vyāptir vyatireka ucyate. nanu ca pradeśaviśeṣastho 'gniḥ sādhyas tena cāpratītena sādhanasya vyāptiḥ kataṃ pratipattuṃ śakyate? sādhyapratītau ca vyarthaṃ vyāptigrahaṇam iti, etat parihārārtham āha — sādhyasāmānyena sādhanasāmānyasya vyāptir anvayaḥ pratīyata iti vākyaśeṣaḥ. etad uktaṃ bhavati — sakalāgnidhūmavyaktyanugata eka evānvayaḥ, sa ekatra gṛhīto 'nyatrāpi gṛhīta eva dhūmatvādivat, tad etad anvayalakṣaṇaṃ pūrvaprasaṅgena vyākhyātam iti. tathā sādhanasāmānyābhāvena sādhyasāmānyābhāvasya vyāptir vyatirekaḥ pratīyata iti śeṣaḥ. sādhanam evāvivakṣitaviśeṣaṃ sāmānyam ucyate. tasyābhāvo dhūmamātrābhāva ity arthaḥ.

[229,6]
sādhyaṃ ca dvividhaṃ dharmaviśiṣṭo vā dharmī dharmiviśiṣṭo vā dharma iti. dharmiviśiṣṭo dharma iti na yuktam, viśeṣaṇasya dharmatvād viśeṣyasya ca dharmitvād iti cet, na; sādhanadharmāśrayatvena dharmitvasya vivakṣitvāt. parāśrayatvamātreṇa ca dharmatvaṃ vivakṣitam. bhūtabhāvilakṣaṇāpekṣayā vā viśeṣyayor dharmidharmavyavahāraḥ kṛta ity adoṣaḥ. yadā dharmī sādhyas tadā sādhyasya sāmānyam agnimātram agnimattvaṃ vā; yadā tu dharmaḥ sādhyas tadā sādhyam evāvivakṣitaviśeṣaṃ sāmānyam, tadabhāvasya sādhanasāmānyābhāvena vyāptir vyatirekaḥ. atha vā sādhanasya sāmānyaṃ dhūmatvaṃ tadabhāvena, sādhyasya sāmānyam agnitvaṃ tadabhāvasya, vyāptir yatrāgnyabhāvād agnitvānupalambhas tatra dhūmābhāvād dhūmatvānupalambha iti vyatirekaḥ. kṛtakatvādes tu sāmānyābhāvāt pūrvakam eva vyākhyānam. atha vā sādhanasya sāmānyam astitvamātram, tac ca kṛtakatvāder apy asti, tena kṛtakatvādyastitvābhāvenānityatvādyastitvābhāvasya vyāptir vyatireka ity uktaṃ bhavati. tatra sādhanasāmānyaṃ vyāpyaṃ sādhyasāmānyaṃ vyāpakam ity ayaṃ vyāpyavyāpakabhāvo 'nvayaḥ. sādhyasāmānyābhāvo vyāpyaḥ sādhanasāmānyābhāvo vyāpaka ity ayaṃ vyāpyavyāpakabhāvo vyatireka iti. "udāharaṇasādharmyāt sādhyasādhanaṃ hetuḥ" "tathā vaidharmyād" iti sūtrābhyāṃ vyāpyavyāpakabhāvasya dvaividhyaṃ siddham.

{liṅgabhedāḥ}

[229,23]
sādhanaṃ liṅgam, tad dvividham — dṛṣṭaṃ sāmānyatodṛṣṭaṃ ca. caśabdaḥ svārthaparārthabhedena ca dvividham iti sūcayati. dvividhagrahaṇam uktaprakāraniyamārtham. uktaprakareṇaiva dvividhaṃ niyamyate, na punaḥ pūrvavadādiprakāreṇeti. sūtre tu dṛṣṭādiprakāreṇa dvaividhyaṃ caśabdasūcitaṃ draṣṭavyam. kāryasvabhāvabhedena dvaividhyam anupalabdhes tu pratibandhāntarābhāvād atraivāntarbhāva iti kecit, tatpratiṣedhārthaṃ dṛṣṭaṃ sāmānyatodṛṣṭaṃ cety uktam, tādātmyapratibandhasyāsambhavāt; tathā ca vakṣyāmaḥ. tatra pratyakṣayogyārthānumāpakaṃ dṛṣṭam, yathā dhūmo 'gner iti. svabhāvaviprakṛṣṭārthānumāpakaṃ sāmānyatodṛṣṭam, yathā rūpādijñānaṃ cakṣurāder iti.

{dṛṣṭaliṅganirūpaṇam}

[230,2]
pratyakṣayogyatā ca pūrvadṛṣṭatvenaivāvagamyate. yasmād yo 'rthaḥ pūrvaṃ pratyakṣeṇa dṛṣṭaḥ, sa eva deśāntaritaḥ kālāntarito vānumīyate 'tas tadanumānaṃ dṛṣṭārthaviṣayatvena dṛṣṭam uktam. vyaktibhede 'py ekasāmānyāvaṣṭambhāt, sa eva dṛṣṭaḥ sa evānumīyata ity uktam. kvacit tu saiva vyaktiḥ śabdādikāryaviśeṣeṇānyena vānanyasādhāraṇaliṅgaviśeṣeṇānumīyate, tad yathā — śabdaviśeṣeṇa bhrātrādyanumānam, citrādiviśeṣeṇa dṛṣṭacitrakārādyanumānam, hastyaśvarathachatrādiviśeṣeṇa dṛṣṭarājādyanumānam, nakṣatrādiviśeṣeṇa nakṣatrādiviśeṣānumānam iti.

{sāmānyato dṛṣṭanirūpaṇam}

[230,10]
sāmānyatodṛṣṭānumāne tu na vyaktyekatvam, nāpi jātyekatvam, vāsyādīnāṃ cakṣurādīnāṃ ca vilakṣaṇajātitvāt tathārūpopalabdhyādīnāṃ chidādīnāṃ ca naikajātitvaṃ; tathāpi kriyāmātrasya karaṇamātreṇāvyabhicāropalambhād anumānapravṛttir adhikaraṇasiddhāntabalād viśeṣasiddhau cakṣurādivyavahāro 'py ataḥ sāmānyamātreṇa darśanād anumānaṃ sāmānyatodṛṣṭam ucyate. yady api sarvānumāneṣv api sāmānyamātreṇānvayadarśanam, tathāpy agnyādyanumeyaṃ yena sāmānyena vyavahriyate vyavahāribhis tad evāgnitvādisāmānyam anyatra dṛṣṭam atas tadanumānaṃ dṛṣṭam ucyate.

{sāmānye saugatākṣepaḥ}

[230,18]
nanu cāgnitvādisāmānyaṃ pratyakṣagrāhyaṃ na yuktam, vastusvarūpagrāhakaṃ hi pratyakṣam, vastu ca vyāvṛttākāram eva nānugatākāram, tathā hi —
	vyaktayo nānuyanty anyadanuyāyi na bhāsate /
	jñānād avyatiriktaṃ cet katham arthāntaraṃ vrajet //

[230,22]
na tāvad vyaktayaḥ parasparam anvāviśanti, tadekībhāvaprasaṅgāt. ekavyaktitve ca khatvavan na sāmānyaṃ syāt. nāpi tābhyo 'rthāntaraṃ sāmānyam asti bhūtakaṇṭheṣu guṇavadapratibhāsanāt. na cārthāntarād arthāntareṣv abhinnābhidhānapratyayapravṛttir yuktātiprasaṅgāt. saty api sambandhe saṃkhyāvayavyādibhyas tadāśrayeṣu nābhidhānapratyayānuvṛttir dṛṣṭānte. tasmād anādivāsanānirmito 'yaṃ vikalpabuddher anugatākārapratibhāso na sāmānyanibandhanaḥ. sa eva tarhi buddhipratibhāsaḥ sāmānyaṃ tasya jñānātmakatvena vastutvaṃ cet, naitad api yuktam;
	jñānād vyatiriktaṃ hi katham arthāntaraṃ vrajet /

[231,1]
jñānasya rūpaṃ katham arthānāṃ sāmānyam, tasya teṣv abhavāt. atha vā jñānād avyatiriktam ekasmāt katham anyasya vyaktyantarabhāvino jñānasya rūpaṃ syāt? tataś ca jñānāntaraṃ vyaktyantaraṃ vāvyāpnuvat? kathaṃ sāmānyam? "tasmān mithyāvikalpo 'yam artheṣv ekātmatāgrahaḥ". na hy arthāvyatiriktena, avyatiriktena vā, kenacid ātmanā samānās tathaiṣāṃ grahaṇaṃ mithyāvikalpa eveti.

[231,6]
itaś ca nāsti sāmānyam — deśakālāvasthāviśeṣaviniyataikasaṃsargavyavacchinnasvabhāvāntaravirahād anekavṛtter ekasya na deśādiviśeṣavatānyena yoga iti. asyārthaḥ — deśaś ca kālaś cāvasthā ca tā eva viśeṣāḥ, viśiṣyate 'nyata iti viśeṣaḥ, teṣu viniyataś cāsāv ekaś ca, tena saṃsargas tena vyavacchinnaṃ ca tatsvabhāvāntaraṃ ca, tasya virahād iti hetuḥ. anekavṛtter ityādipratijñāprayogas tu yaś citrakūṭadeśe vartamānakāle yauvanāvasthāyāṃ ca viniyataḥ piṇḍas tatsaṃsargavyavacchinnaṃ gotvaṃ na deśāntarakālāntarāvasthāntaraviśiṣṭena piṇḍena saṃyujyate. tatsvabhāvavyatiriktasvabhāvarahitatvāt piṇḍasvarūpavad iti.

{saugatamatanirākaraṇam}

[231,15]
atrocyate — yat tāvad uktaṃ vyaktayo nānuyantītyādi, tatrāvivāda eva, na vyaktir vyaktyantarātmikā bhavati, nāpi vyaktyantarasaṃśleṣṭeti. buddhisāmānyanirākaraṇe 'py avivāda eva. yat tūktam anyad anuyāyi na bhāsata iti, tad asiddham; sādṛśyasya pratibhāsanāt. bhūtakaṇṭheṣu guṇavadapratibhāsanād ity ayuktam, svarūpeṇaiva sarvārthānāṃ pratibhāsanāt. anyarūpeṇāpratibhāsanād abhāve hi nīlādīnām apy anyonyasvarūpeṇāpratibhāsanād abhāvaḥ syāt. kiṃ ca ca bhūtakaṇṭhagatānām api guṇavadapratibhāsanād abhāvaḥ syāt. anekasambandhitveneṣṭasya guṇavadapratibhāsanād abhāvaḥ sādhyata iti cet, na; citrādijñānasyānekanīlādisambandhitveneṣṭasya guṇavadapratibhāsane 'py abhāvāsiddheḥ. kāraṇasya vānekakāryasambandhitveneṣṭasya guṇavadapratibhāsanād abhāvasya siddhiḥ syād iti. sambandhavailakṣaṇyān na tadvadapratibhāsane 'py abhāva iti cet, sambandhavailakṣaṇyam atrāpy asty eva bhūtakaṇṭheṣu guṇaḥ saṃyogaḥ, sāmānyasya tu svādhāreṣu samavāya iti. kāryadravyasaṃkhyādes tulyasambandhatvād ekākārapratyayahetutvaprasaṅga iti cet, na; padārthaśaktibhedāt. yathā kāryatvād aviśeṣe 'pi rūpādīnām, pārthivatvāviśeṣe 'pi viṣamadhvādīnāṃ ca vilakṣaṇakāryadarśanena śaktibhedo 'vagatas tathā kāryadravyasaṃkhyādeḥ sāmānyasya cānekavṛttitvāviśeṣe 'pi pratyayādivilakṣaṇakāryadarśanena śaktibheda evānumātuṃ yukto na tv abhāvāvagamas tulyakāryakartṛtvaprasaṅgo vā kartuṃ yukta iti.

[232,1]
yad api deśakāletyādi, tatra tāvat pratijñāyāṃ hetau ca deśādigrahaṇam anarthakam. yadi hi deśādiviśeṣarahitenānyena yogaḥ kasyacit siddhas tadā deśādiviśeṣavateti viśeṣaṇaṃ sārthakaṃ bhavet. tathaikasaṃsargavyavacchinnasvabhāvāntaravirahād ity ukteḥ ko 'tiprasaṅgo? yannivṛttaye deśādiviśeṣaṇam upāttam. pratijñāpadayoś ca vyāghātaḥ, anekavṛtter ekasya dhārmitvam anyena yogo nāstīti sādhyam, tad idaṃ jananī bandhyetyādivadvirodhād yuktam; na hy anekavṛttitvam ekasyāśrayāntareṇa yogābhāve yujyate, sāmānyarūpatāpy āśrayāntareṇāsambandhe 'nupapannā. tan na sāmānyasyāpi dharmitvam. atha parābhiprāyeṇānekavṛttitvaṃ sāmānyarūpatā vā dharmiṇo 'bhyupagamyate, na tu punaḥ svayam anekatra vartamānaṃ sāmānyam abhyupagamya tasyāśrayāntareṇa yogaḥ pratiṣidhyata iti. svābhiprāyeṇa tarhi dharmiṇaḥ kiṃ svarūpam iṣyate? yady apohalakṣaṇaṃ viśeṣalakṣaṇaṃ vā buddhilakṣaṇaṃ vā, tadā tasya vyaktyantareṇa yogābhāvasādhane siddhasādhyatā. na vāpohādilakṣaṇasyaikavyaktyāpi saṃsargo 'sti tataś cāsiddho hetuḥ syāt. yasmād ekasaṃsargavyavacchinnasvabhāvāntaravirahād ity asyārtha ekasaṃsargavyavacchinnasvabhāvatvād iti. nanu ca prasaṅgasādhanam idam uktaṃ tenāśrayāsiddhatvādidoṣo nāsti. kim idaṃ prasaṅgasādhanam anumānam ananumānaṃ vā? yady anumānam, kathaṃ tatpakṣadharmatvādivihīnam ātmānaṃ labheta? na ced anumānam, kathaṃ tataḥ sādhyasiddhiḥ? pratyakṣānumānavyatiriktasya tvayā pramāṇatvānabhyupagamāt.

{prasaṅgasādhanena sāmānyanirāsaḥ}

[232,19]
paropagamasiddhiṃ dharmiṇaṃ hetuṃ cāśritya prasaṅgasādhanam ucyate iti cet, sa paropagamaḥ sapramāṇako vā? na vā? yadi sapramāṇakaḥ, tadā tatsiddho 'rthaḥ tvayābhyupagantavyaḥ, pramāṇasyāpakṣapātitvāt. apramāṇakaś cet parābhyupagamaḥ; tato 'siddha eva dharmo hetuś cety apramāṇam eva tadāśrayaprasaṅgaḥ. nanu cādau sapramāṇakatvaṃ nāvagamyate, nāpi parīkṣākāle kasyacid abhyupagamaḥ, kiṃ tu parīkṣitasyābhyupagamaḥ. tataḥ parābhyupagamas tāvat parīkṣyate sapramāṇako 'pramāṇako veti? yadi sapramāṇakam, tadāsmākam apy asāv abhyupagamaḥ.

[232,26]
athāpramāṇakaḥ, tadā para eva upalabhyate. yāvān artho yuktisāmarthyād āpatati, sa sarvas tvayābhyupagantavyaḥ, prabhābhyupagame pradīpābhyupagamavat. na ca kaścit pradīpānabhyupagame prabhām abhyupagacchati.

{vyāpyavyāpakabhāvasādhanaprakāraḥ}

[232,30]
asati hetau maulasya hetor vyāpyavyāpakabhāvasādhanaprakāra eṣaḥ — yathaivam idam api syān na cobhayam iti dharmayoḥ sambandhopadarśanāt. maulo hetur upalabhyatvenābhimatasya vivekato 'nupalabdhiḥ prasaṅgaviparyayo vā vyāpitvān naikavyaktiniścayatayopalambhaḥ syād iti prasaṅgārtho maulasya hetor vyāptisādhakaḥ. yady evam ekavyaktiniṣṭhatvam iṣyate tadā na deśādiviśeṣavatānyena yogo'bhyupagantavyaḥ. athānyena yogas tadā tasyaivaikavyaktiviṣṭhatvaṃ nābhyupagantavyam. na caikavyaktiniṣṭhatvaṃ deśādiviśeṣavatānyena yogaś cety ubhayaṃ sambhavati, virodhāt. mā bhūd ekavyaktiniṣṭhatvaṃ tasyāśeṣavyaktivyapitvād iti cet, naitad asti; yataḥ —
	sādhāraṇatve tasya syād vyāpitāvittirakṣataḥ /
	na hi tadrūpam anyena rūpeṇa grāhyam abhramam // (67)

[233,10]
yadi vyāpisāmānyaṃ vyāpitayaivādhyakṣeṇa gṛhyeta, na khalu viparītagrahaṇaṃ pramāṇam. vyāpitā cet pratīyate, tataḥ sakalavyaktipratītir eva bhavet. vyāpyāpratītau vyāpakatāyāḥ pratyetum aśakyatvāt. na ca tathā svarūpaṃ sāmānyaṃ pratīyate, tasmān nāstīti. yady ayaṃ sthitaḥ pakṣaḥ syāt, bhaved dharmyasiddhidoṣaḥ. parasparavirodhaprakaṭanaparam evaitat (ekatvaṃ vyāpitayoḥ) na vayam evambhūtam arthaṃ pratipattuṃ kṣamāḥ, evaṃbhūtasyāparasyādarśanāt. anumānaṃ ca na dṛṣṭāntaṃ vināvatarati."

[233,17]
"atha mūrtasyaikasya vyāpitā na sambhavati, sāmānyaṃ tv amūrtaṃ tena tatra vyāpitaikatvayor na virodha iti, tan na; antyaviśeṣakarmādīnāṃ vyāpitvaprasaṅgāt. sāmānyasyāpi vā na vyāpitvam, viśeṣābhāvāt. sāmānyetarabhāva eva vyāptitetaratve nibandhanaṃ bhavatu, ko doṣa iti cet. nanu ca pramāṇābhāva eva doṣaḥ. pratyakṣam eva pramāṇam iti cet, pratyakṣeṇa vyāpitayetarathā vā gṛhyeta?

[233,22]
	vyāpitāgrahaṇaṃ cet na pratyakṣasyeyatī gatiḥ /
	yadaśeṣavyaktivyāpisāmānye 'sya pravartanam // (70)

[233,24]
atha vyaktayaḥ sarvā na gṛhyante, tathā tarhi sāmānyam ekavyaktisamanvitaṃ gṛhyamāṇaṃ kathaṃ vyāpitayā gṛhītam? ekavyaktiviśeṣaṇatve ca viśeṣavatsāmānyaṃ bhavet. paryāyāntareṇa vyaktyantaraviśiṣṭatādhigame 'pi. daṇḍādivad ekatvasiddhiḥ kutaḥ? pratyabhijñānāc cet, na; tasyāpramāṇatvāt. tasmād uktalakṣaṇaṃ sāmānyam apratīter eva nāsti" iti.

[234,1]
kathaṃ tarhy sāmānyasyāvyāpitvaṃ sādhyate? dharmitvena sāmānyasya siddhau hi tatra dharmasya kasyacit sādhanaṃ syāt, nānyathā; uktam atra prasaṅgasādhanam etan na tvayaṃ maulo hetuḥ. yadi tvayā sāmānyaṃ vyāpyabhyupagamyate, tadā pramāṇena tat tathā pratipattavyam, pramāṇanibandhanakatvād abhyupagamasya. deśādyavacchinnaikavyaktisaṃsargāvacchinnasvabhāvāntaravirahitatayā ca pratīyamānaṃ kathaṃ vyāpi tad ity abhyupagantuṃ yuktam? pratyekṣeṇa cānekavastugrahaṇe 'pi na tato tadvyāpitayānyathā vā pratīyata iti nāpratīyamānābhyupagamo yuktas tan na sāmānyam astīti.

{sāmānyanirasanasya nirāsaḥ}

[234,10]
tad etat sarvam ayuktam, yat tāvat sapramāṇakatvam apramāṇakatvaṃ vādau nāvagamyate, nāpi parīkṣākāle kasyacid abhyupagama iti, tan na; sādhyasiddher ādāv eva dhārmihetvādisvarūpaṃ pramāṇato 'vagantavyam anyathā tadbalena sādhyasiddhiḥ kathaṃ syāt. na hi paropagamād eva dharmihetvādeḥ siddhyaṅgatvam, kharaviṣāṇādīnām api kaiścid abhyupagamāt siddhyaṅgatvaprasaṅgaḥ. parīkṣitasyābhyupagama ity atrāvivādo, na kevalam abhyupagamaḥ. hetvādibhāvo 'py aparīkṣitasya na yuktaḥ, asiddhatvādidoṣaprasaṅgāt.

[234,16]
yat prabhāpradīpavad ity uktam, tan na; kasmāt? tayor vyāpyavyāpakabhāvasya pramāṇato 'nyatra prasiddhau prasaṅgātmalābhāt. nanv atra vyāpyavyāpalabhāvaḥ kvacit prasiddhaḥ sāmānyāder atyantāsattvābhyupagamāt. kvacit sattve vā pradīpādivat prasaṅgabalān nātyantāsattvaṃ siddhyati.

{vyāpyavyāpakabhāvasādhanaprakārasya nirāsaḥ}

[234,21]
yad apy uktam asati hetau maulasya hetor vyāpyavyāpakabhāvasādhanaprakāra eṣa iti, tad apy ayuktam; pramāṇadvayaniyamavādino hi ko 'nyaḥ prakāro 'sti? yato vyāpyavyāpakabhāvasiddhiḥ syāt. anumānaṃ cet prakāraḥ, katham asati hetau syāt? pratyakṣaṃ cet prakāraḥ, kathaṃ tatsvarūpaṃ deśakāletyādivākyena prabhābhyupagama ityādinā vocyeta? kaś cāyaṃ maulo hetuḥ? yady anupalabdhiḥ, sā yady adṛśyasya, tadā katham abhāvaṃ sādhayati piśācāder iva? atheyaṃ dṛśyānupalabdhiḥ, tadā ghaṭādivan nātyantābhāvaḥ, sāmānyasya kvacid upalabdhatvāt. anyathā kathaṃ dṛśyatvam? paropagamamātreṇa dṛśyatve, buddhāder api kenacid dṛśyatvābhyupagame saty anupalabdher abhāvaḥ syāt. asiddhatvaṃ cānupalabdheḥ pratipādayiṣyāmaḥ.

{prasaṅgaviparyayakhaṇḍanam}

[235,2]
atha prasaṅgaviparyayo maulo hetuḥ. prasaṅgaviparyayaḥ kīdṛśo hetuḥ? yady ekaniṣṭhatvād iti, tadobhayor asiddhiḥ. athaikatvād iti hetuḥ, yad ekaṃ tad asad eveti kva vyāptiḥ prasiddhā? ekatvena vyāpakatvaṃ vā sādhyata iti cet, na tarhi sāmānyadharmiṇaḥ pratiṣedho dharmapratiṣedhād, yathā rūpāder nityatvādidharmaniṣedhād iti. anekāśrayatvapratiṣedhe kathaṃ sāmānyam astīti cet, kim āśrayaḥ tarhy ekatvād iti hetuḥ? "pakṣadharmas tadaṃśena vyāpto hetuḥ tridhaiva sa" iti bruvatā tvayāpy anāśrayo hetur ahetur eveṣṭaḥ. tasmān na maulo 'pi hetuḥ sambhavati. yo 'py ekavyaktiniṣṭhatvavyāpitvayor virodha uktaḥ, so 'nabhyupagamenaiva parihṛtaḥ; sāmānyasyānekavyaktisthatvābhyupagamād iti.

[235,11]
yac coktam — sādhāraṇatvena tasya syād ityādi, tan na; vyāpitvadharmasyāgrahaṇāt. vyāpitvadharmagrahaṇe tadviśiṣṭapratītir bhavati, na tatsattāmātrāt. aham ity ātmasvarūpagrahaṇe 'pi vyāpitvāgrahaṇād bhrāntir api na bhavaty avyāpitvenāpy agrahaṇāt. vyāpitvāvyāpitvākārau muktvā kathaṃ grahaṇam iti cet, yathātmano 'haṃ sukhītyādyākāreṇa grahaṇam, tathā sāmānyasya sādṛśyānugatādyākāreṇeti. sādhyatvād anudāharaṇam iti cet, na; anyatrātmapratyakṣatvaprasādhanāt. api ca loṣṭhādivastu gurusvabhāvam api gurv idam iti na gṛhyate, tadā kiṃ loṣṭhādirūpeṇāpi tadgrahaṇaṃ bhrāntaṃ syāt. viparītagrahaṇaṃ hi bhrāntam ucyate. tena vyāpīdam iti sāmānyagrahaṇaṃ yadi syāt tadā bhaved bhrāntam, yadā tv anayoḥ sādṛśyam, tad anena sadṛśam, tena sadṛśam idam iti vā, śeṣatvena vā, tadgrahaṇaṃ bhavati; tadā kathaṃ bhrāntam? yady apy avyāptitākāreṇa grahaṇam, tathāpi na sāmānyasya siddhiḥ, sarvathā tajjñānasya bhrāntatānupapatteḥ. yathā dvicandrādijñānaṃ dvitvādyaṃśa eva bhrāntaṃ na candrādyaṃśe 'pi, tataś candrādyaṃśasyāpi nāsiddhiḥ. vikalpajñānaṃ ca vikalpāṃśa eva bhrāntaṃ tvayeṣṭaṃ na tu bodhāṃśe 'pi, bodhāṃśasiddhiś ca tata eveṣṭā, tathā sāmānyajñānavyāpitāṃśa eva bhrāntam astu na tu vyaktiviśeṣaṇatvādyaṃśe 'pīti. api ca vyāpitvam eva sāmānyasya gṛhyate nirvikalpakabodhena. anyathā kathaṃ taddvāreṇa saṃketāvinābhāvasambandhau tadvatsu gṛhyete vyaktīnām ānantyāt. anyatra tadgrahaṇe 'nyatra śabdaliṅgābhyāṃ pratipattyayogāt. bhrāntatve ca saṃvādaniyamāyogāt, tasmāt sāmānyavyāpitvagrahaṇād eva vyaktyānantye 'pi saṃketāvinābhāvagrahaṇaṃ yuktam iti.

[236,1]
yac coktam — vyāpyāpratīto vyāpitvasya pratyetum aśakyatvāt sakalavyaktigrahaṇaprāg iti, tan na; pratyakṣataḥ sakalavyaktiviśiṣṭavyāpitvagrahaṇānabhyupagamāt. anumānāc ca sakalavyāpyaviśiṣṭavyāpitvagrahaṇam apīṣyate.

[236,4]
pratyakṣatas tv ekavyāpyagrahaṇe 'pi vyāpakatvagrahaṇaṃ tvayāpy akāmenābhyupagantavyam anyathāgner dhūmavyāpakatvapratītir api na syāt. na ca puro'vasthitakāryakāraṇavyaktimātrāpekṣayā vyāpyavyāpakabhāvavyavasthā, deśakālāntaritayos tadbhāvāvyavasthitāv anumānapravṛttir na syāt. anumānāt tadbhāvavyavastitāv anavasthāprasaṅgaḥ syād itaretarāśrayadoṣo vā. tasmād aśeṣadhūmāgnivyaktyagrahaṇe 'pi tadvyāpī sāmānyayor vyāpyavyāpakabhāvāpannayor grahaṇād eva tadvatāṃ vyāpyavyāpakabhāvavyavastheti yuktam. yadi punaḥ sāmānyamātrānvitānām evaśeṣavyaktīnāṃ mānasapratyakṣāgrahaṇam iṣyate tathāstu puro 'vasthitavyaktes tv anekaviśeṣaṇopakṛtaṃ cākṣuṣaṃ grahaṇaṃ tena tadvatpratibhāsanaṃ sarvavyaktīnāṃ na bhavati dharmadharmiṇoś cānyatvaṃ vakṣyāmas tena vyaktigrahaṇe 'pi nāvaśyaṃ tadviśeṣaṇagrahaṇam. ata eva dṛṣṭajātīyaṃ vyaktyantaraṃ sthāvarajaṅgamādilakṣaṇaṃ dṛṣṭvā prāg eva jñātaṃ mayedam evaṃ jātīyakam evaṃ saṃjñakaṃ ceti niścinoti tadviśeṣāpekṣatve dṛṣṭatvaṃ manyate. yathāpūrve 'yaṃ strī na dṛṣṭo 'yaṃ mayā pumān iti. kiṃ bahunoktena, aśeṣavyaktigrahaṇaṃ bhavatu vā mā bhūt sāmānyaṃ tv ekavyaktigrahaṇakāle 'pi gṛhītam eva, anyathā vyaktyantare katham evaṃjātiyam evedam iti pratītiḥ syāt. bhrāntatvaṃ ca niṣetsyāmaḥ.

{sāmānyasya vyāpitvagrahaṇam}

[236,20]
vyāpitvaṃ ca sāmānyasya yadi prāg eva na gṛhītaṃ tadānekavyaktiviśeṣasāmānyagrahaṇopakṛtena manasā paścād gṛhyata iti ka evobhayor virodhaḥ? nanu vyāpitvaikatvayoḥ parasparaparihārasthitilakṣaṇo 'tra virodhaḥ prakaṭita eva iti, na; ākāśādāv ivaikatvavyāpitvayor avirodhāt. sādhyavadudāharaṇam iti cet, na; ātmasiddhau vistaratas tatprasādhanāt. api ca sarvajñajñānasyaikasyāpy anekajñeyaprakāravyāpakatvaṃ kāraṇasya ca kasyacid anekāsvakāryavyāpakatvaṃ tvayāpy abhyupagatam. yathā caikasya jñānādikāryasyānekarūpālokādityāśvatvādilakṣaṇasyānantasyadarśane 'pi tathābhūtasyāpi darśanād ity atisāhasam. akāraṇasambandhitve virodho nāsti. tadvad ekasya sāmānyasyānekāśrayasambandhe 'py avirodha iti. evaṃ ca sati yad uktam — na vayam evambhūtam artham ityādi, tad anenaiva pratyuktam. na hi sarvajñajñānāder apy anekajñeyādivyāpakatve tathābhūtānyadarśanam asti prativādinaḥ sarvatravivādāt. sāmānyasya tu gotvāśvatvādilakṣaṇasyānantasya darśane 'pi tathā bhūtasyāpi rasyādarśanād ity atisāhasam. atha sāmānyavyatirekeṇāparasya tathābhūtasya darśanād iti sāmānyapratipattuṃ na śakyate. evaṃ tarhi kharoṣṭrādivyatirekeṇa tathābhūtasya darśanād iti kharoṣṭrād artham api bhavantaḥ pratipattuṃ na kṣamā iti. atha sāmānyaṃ naiva dṛśyate, tadā tasyaiva darśanād iti vaktavyam. evambhūtasyāparasyety anarthakaṃ pratipāditaṃ ca sāmānyadarśanaṃ tad vyāpitvagrahaṇaṃ ca yad amūrtaṃ tadvyāpyevety ayaṃ niyamo nābhyupagamyate. tato nāntaviśeṣādīnāṃ vyāpitvaprasaṅgaḥ. vicitraśaktayo hi padārthās tenāmūrtatvādyaviśeṣe 'pi sāmānyasyaivānantavyaktivyāpanaśaktir nānyaviśeṣādeḥ mūrtatvāviśeṣe 'py agnir dahati na jalam ity atra kaḥ paryanuyogaḥ?

{sāmānyasya svarūpam}

[237,12]
atha sāmānyasvarūpam evāsiddhaṃ tan na, pratyakṣasiddhatvāt. pratyakṣeṇa tasya vyāpitayānyathā vā grahaṇaṃ bhavatu na doṣaḥ. yac coktam — na pratyakṣasyeyatī gatir ityādi. tan na, mānasapratyakṣasyāśeṣavyaktivyāpisāmānyagrāhakatve 'py aviśeṣāt. ekavyaktisamanvitagrahaṇe tu yad uktaṃ kathaṃ vyāpitayā gṛhītaṃ viśeṣavadasāmānyaṃ ca bhaved iti, tan na; ekavyaktisamanvitagrahaṇe 'pi tadaiva paścād vā vyāpitvagrahaṇasyoktatvāt. gurutvagrahaṇe 'pi hi yathā pāṣāṇaḥ pavanavadagurusvarūpasvabhāvo na bhavaty evaṃ vyāpitvāgrahaṇe 'pi na sāmānyaṃ viśeṣavadasāmānyam iti.

{pratyabhijñāyāḥ prāmāṇyam}

[237,21]
pratyabhijñānasya cānanyanimittasya pramāṇatvaṃ sādhayiṣyām astena krameṇāpi vyaktyantaraviśiṣṭatvagrahaṇe sāmānyasyaikatvaṃ sidhyaty eva na daṇḍādeśabhedasya pratyakṣatvāt tatpratyabhijñānasya sāmānyanimittatvān na tu sāmānye sāmānyam asti. tasmāt sāmānyaikatvanibandhanam eva tadādhāreṣv api pratyabhijñānam.

{prasaṅgasādhananirāsaḥ}

[237,26]
yad apy uktam — prasaṅgasādhanam idaṃ yadi tvayā sāmānyaṃ vyāpyam abhyupagamyate, tadā pramāṇena tat tathābhyupagantavyam. pramāṇanibandhanatvād abhyupagamasya nāpratīyamānābhyupagamo yukta iti, tad apy asat; ko hy apratīyamānābhyupagamaṃ karoti yaṃ prati sārthakam idaṃ syāt. yadi ca sāmānyaṃ vyāpitayā na pratīyate kim āśrityānumānaśabdau pravartate. na hi vyaktisvarūpam eva vyaktyantare 'nvayi bhavaty anvayābhāvaṃ ca sarvo hetur asādhāraṇaḥ syāt. śabdo 'py 'saṃketitaḥ kathaṃ hetvādisūcako 'pi syāt, na hi kṛtasaṃketo 'pi ḍitthaśabdo 'rthāntaraṃ ḍavitthaṃ sūcayati. ḍitthaḍavitthādiṣv iva dhūmabhedeṣv api na kiṃcid ekam anugataṃ nimittam asti yenaikaśabdānugamaḥ. tadanyavyāvṛttidvāreṇānumānaśabdayoḥ pravṛttir iti cet, sā tadanyavyāvṛttir vyaktibhyo 'nyā syād? ananyā veti? yady anyā, sarvavyaktiṣv avasthitaikā ca, tadā tad eva sāmānyam nāmni vipratipattir nārthe. asaṃsṛṣṭānekā ca satī kathaṃ keṣucid eva bhedeṣv abhinnābhidhānapratyayanimittam? atha nānyā, tato vyāvṛttyaikatve vyaktīnām apy ekatvaprasaṅgaḥ, vyaktyanantatve vā vyāvṛtter apy ānanyaprasaṅgaḥ. tadānantye vānugataikanimittābhāvān na saṃketānvayādigrahaṇam iti.

{vyāvṛtteḥ niḥsvabhāvatānirāsaḥ}

[238,13]
yat punar atroktam —
	nivṛtter niḥsvabhāvatvān na sthānāsthānakalpanā /
	vastuny eṣa na vikalpaḥ syād vidher vastvanurodhata // iti.

[238,15]
tad apy asat, yadi hi niḥsvabhāvā vyāvṛttiḥ, tadā kathaṃ tadāśrayeṇa saṃketānvayādigrahaṇaṃ sādhyasādhanabhāvo vā? na hi kharaśṛṅgādyāśrayeṇa keṣucid bhedeṣu saṃketaḥ kartum anvayo vādhigantuṃ śakyate. kṛtakatvānityatvādīnāṃ ca vyāvṛttirūpatvān niḥsvabhāvatvaṃ prāptaṃ tataś ca kharaśṛṅgakhapuṣpādīnām iva ca sādhyasādhanabhāva vyavasthā.

{jñānārthayor antarālasthasāmānyanirāsaḥ}

[238,21]
etena jñānārthayor antarālasthaṃ sāmānyaṃ pratyuktam, samānānāṃ bhāvo hi sāmānyam ucyate, tat katham antarālasthaṃ syāt? sarvataḥ sambaddhaṃ pratiniyatadharmidharmatvena vyapadiśyeta. bhrāntitas taddharmavyapadeśe kṛtakatvākṛtakatvayoḥ pakṣadharmatvāsiddhatvavyavasthā na syāt. yathaiva hi bhavatāṃ śabdeṣu kṛtakatvabhrāntidārḍhyam, tathā mīmāṃsakānām akṛtakatvabhrāntidārḍhyam iti kasyātra vāstavaṃ pakṣadharmatvam asiddhaṃ vā syād iti?

{vyāvṛttayo naikasvabhāvāḥ}

[238,28]
astu tarhi śabdād anarthāntaram eva kṛtakatvam anityatvaṃ ca tayos tādātmyād avyabhicāraḥ. tad uktam — svabhāvapratibandhe hi saty artho 'rthan na vyabhicaratīti. noktottaratvād dharmadharmiṇor abhede na tvayā lakṣaṇo doṣaḥ. prāg evoktaḥ kṛtakatvādiśabdānāṃ paryāyatvaṃ ca syāt tataś ca niḥśabdo 'bhilāpād iti yādṛg idaṃ vākyaṃ syāt. tādṛg idam api syād anityaḥ śabdaḥ kṛtakatvād iti, naiṣa doṣo yataḥ —

[239,4]
	"sarve bhāvāḥ svabhāvena svasvabhāvavyavasthiteḥ /
	svabhāvaparabhāvābhyāṃ yasmād vyāvṛttibhāginaḥ //
	tasmād yato yato 'rthānāṃ vyāvṛttis tannibandhanā /
	jātibhedā vikalpante tadviśeṣāvagāhinaḥ //
	tasmād yo yena dharmeṇa viśeṣaḥ saṃpratīyate /
	sa na śakyas tato 'nyena tena bhinnā vyavasthitiḥ //"

[239,10]
sarva eva bhāvāḥ svarūpasthitayaḥ, na te pareṇātmānaṃ miśrayanti; tad ekībhāvaprasaṅgāt. na ca sāmānyanibandhanaṃ bhāvānām amiśraṇam. tasyānupalabdhito 'bhāvāt. bhāve vā tasyāpi svātmani vyavasthānād amiśraṇam anyena tatrāpi sāmānyakalpane 'navasthā syāt. tasmād ime svabhāvāḥ; sajātīyād abhimatād anyasmāc ca vyatiriktāḥ svabhāvenaikarūpatvāt. yato yato bhinnās tadbhedapratyayenopakṛtasanniveśaiḥ śabdais tatas tato bhedam upādāya svabhāvābhede 'py anekadharmāṇaḥ pratīyante. te ca śabdāḥ sarvabhedanākṣe 'py ekamedacodanāt tatsvalakṣaṇaniṣṭhā eva bhavanti. tadekasmād api tasya bhedo 'stīti tasmād ekasya bhāvasya yāvanti pararūpāṇi tāvatyas tadapekṣayā vyāvṛttayaḥ, yāvatyaś ca vyāvṛttayas tāvatyaś ca śrutayo 'tatkāryakāraṇaparihāreṇa vyavahārārthāḥ. tasmāt svabhāvābhede 'pi yena dharmeṇa nāmnā yo viśeṣo bhedaḥ pratīyate na sa śakyas tato 'nyena pratyāyayitum iti naikārthāḥ sarve śabdāḥ. nāpy ananvayādidoṣo 'sti, na hy ekaivāgnivyaktir adāhādikāribhyo vyāvṛtteti.

{vyāvṛttibhedanirāsaḥ}

[239,24]
atrocyate — bhavantu nāmāmiśrātmāno 'rthās tathāpi yato yato bhinnās tadbhedapratyāyanāyetyādi na yuktam, bhedo hi vastunaḥ svarūpam eva syād rūpāntaraṃ vā? yadi vastusvarūpam eva tadā tannimittāḥ śabdāḥ kathaṃ naikārthāḥ? kathaṃ ca tasyānekadharmatvam? na hi pararūpanānātve 'pi tasyātmabhedo 'sti. upacārād iti cet, na; upacāranimittābhāvāt. sādhyasādhanabhāvaupacārikatvaprasaṅgāc caupacārikadharmamūlatvāt siṃhatvādivad bhedaḥ kalpate nārtho 'pīti cet, kimarthād anyo 'pi bhedo 'sti yenaivam ucyate? yadi ca dharmabhedas tatvato nāsti tadā śabdābhilāpatvādīnām ivānityatvakṛtakatvādīnāṃ sādhyasādhanabhāvo na syāt kalpitabhedatvāviśeṣāt tannimittānāṃ śrutīnāṃ ca paryāyatayaiva syāc chabdābhilāpādiśrutivat.

[240,6]
athābhinnā eva dharmā iṣyante. tad uktam ekasyaiva bhāvasya yāvanti pararūpāṇi tāvatyas tadapekṣayā vyāvṛttaya iti, na; sambandhābhāvāt. na hi bhāvasya tadanyavyāvṛttibhiḥ saha sambandhaḥ kaścid asti saṃyogādeḥ svayam anabhyupagamāt tadutpattir api nāsti vyāvṛttīnām atatkāryakāraṇatvāt. tādātmyaṃ ced iṣyate vyāvṛttīnāṃ tarhi nānātve vyāvṛttasyāpi nānātvaprasaṅgas tadekatve vā tāsām apy ekatvam iti durnivāraḥ prasaṅgaḥ. tataś caikasyānekadharmatvāvirodhas tathā yo yena dharmeṇa viśeṣaḥ sampratīyate na sa śakyas tato 'nyenety asyāpi virodhaḥ. yā ceyam anagnivyāvṛttir agniśabdapravṛttihetur iṣyate sā kiṃ sarvāgnivyaktiṣv abhinnaikā? atha prativyaktibhidyata iti? abhinnatve tad eva sāmānyaṃ tasyābhinnātmano 'nekatrānuvṛttividhāyakapratyayābhidhāne hetutvalakṣaṇatvāt. prativyaktibhede tu prativyaktiviśeṣavan na tadanugamastabhāvān na saṃketādigrahaṇam ity apravṛttir eva śabdānumānayoḥ syāt. yadi vānekatrānanuyāyitve 'pi śabdānumānapravṛttihetutvam iṣyate, tathā sati svalakṣaṇaviṣayatvam eva śabdānumānayor abhyupagantavyam, tayor vidhimukhena pravṛttidarśanāt. aśakyasamayatvādidoṣaś cāpohe 'pi samānas tathāpi vastvātmakatve 'tyantavyāvṛttatvāt tadanātmakatve ca pratipattyaviṣayatvād iti.

{vastuviṣayatve 'numānavaiyarthyāśaṅkā}

[240,22]
nanu ca vastuviṣayatve 'numānāder ānarthakyam eva syāt, pratyakṣeṇaiva sarvākāreṇa vastunaḥ paricchinnatvāt. tathā hi —

[240,24]
	"ekasyārthasvabhāvasya pratyakṣasya sataḥ svayam /
	ko 'nyo na dṛṣṭo bhāgaḥ syād yaḥ pramāṇaiḥ parīkṣyate //
	no ced bhrāntinimittena saṃyojyeta guṇāntaram /
	śuktau vā rajatākāro rūpasādharmyadarśanāt //"

[240,28]
yathā śuktau rajatākārasamāropas tathā yady akṣaṇikatvādyākāraḥ sadṛśāparāparotpādadarśanādinimittenāropito na syāt tadā pramāṇāntaravṛttir anavakāśā bhavet. yāvatā yāvanto 'sya parabhāvās tāvanta eva yathāsvaṃnimittabhāvinaḥ samāropā iti tadvyavacchedakāni bhavanti pramāṇāntarāṇi sārthakāni, śuktau rajatasamāropavyavacchedakapramāṇavat. na ca pramāṇāntarāṇām apratyāyakatvam, svāṃśapratyāyane vṛttis tasya dṛṣṭatvād anaṃśasya caikadeśena darśanāyogāt.

[241,5]
	tasmād dṛṣṭasya bhāvasya dṛṣṭa evākhilo guṇaḥ /
	bhrānter niścīyate neti sādhanaṃ saṃpravartate //

[241,7]
na kevalaṃ pratyakṣadṛṣṭe pramāṇāntarābhāvasiddhiḥ, anumānenāpi vastuniścaye sa eva doṣa ity āha —

[241,9]
	vastugrahe tu mānāc ca dharmasyaikasya niścaye /
	sarvadharmagraho 'pohe nāyaṃ doṣaḥ prasajyate //

[241,11]
na hi tasmin niścite tadātmanām aniścayo yuktaḥ. yadā punar ananumānena samāropavyavacchedaḥ kriyate, tadānekavyavacchedād anyavyavaccheda iti tadartham anyatpravartate.

[241,14]
	tasmād apohaviṣayam iti liṅgaṃ prakīrtitam /
	anyathā dharmiṇaḥ siddhāvasiddhaṃ kim ataḥ param // iti.

{tannirākaraṇam}

[241,17]
tad etad ayuktam, yat tāvad vastuviṣyatve 'numānāder ānarthakyam eva syād iti, tan na; dharmadharmiṇor abhedānabhyupagamāt. yo hi dharmadharmiṇor abhedam abhyupaiti taṃ prati bhavaty eṣa doṣaḥ, asmākaṃ tu bhinnā bahavo dharmā ekasyāpi dharmiṇas tatraikena dharmeṇa dṛṣṭo 'pi dharmī dharmāntaraviśiṣṭo na pratīta iti tadarthaṃ pramāṇāntaraṃ pravartate. nanu tadviśiṣṭo 'pi sa eva, satyam; tathāpi dharmāntarāgrahaṇe tadavacchedena tatra pratītir na bhūteti tadviśiṣṭo 'pratīta ity ucyate, yathaika eva girir dhūmaviśiṣṭo dṛṣṭo 'gniviśiṣṭo na dṛṣṭa iti. na hi giridarśanād eva tadavayavāntarito 'py agnir dṛṣṭa iti śakyaṃ vaktum. tadgrahaṇe cāgnimān ayam atrāgnir iti vā pratītiḥ (syāt). tasmād ekasyārthasvabhāvasyetyādy ayuktam eva.

{samāropavyavacchedānupapattiḥ}

[241,27]
yad apy uktam — samāropavyavacchedakāni bhavanti pramāṇāntarāṇi sārthakāni syur iti, tad apy ayuktam, yato 'kasmād dhūmād agnyanumānaṃ bhavan na samāropavyavacchedakṛt, na hi tatrānagnisamāropaḥ sambhāvyate. nanv atrāpy uktam — "dharmipratipattāv abhedāt sarvadharmapratipattir bhede vāsambaddhasya tatra pratipattir iti. tasmāt tatrāpi taddarśinas tatsvabhāvāniścayaḥ kuto 'pi viparyāsāt. sa ca taṃ pradeśaṃ tadviviktena rūpeṇa niścinvann agnimattvabhāvanāvimukhayā buddhyā katham aviparyasto nāma? tadākārasamāropasaṃśayarahitaś ca tatpratipatte liṅgam anusared" iti. tad etad apy apramāṇakam evoktam, na hi dahanapradeśayor agnidhūmayor vā dharmadharmibhāve 'py abhedaḥ sakṛddṛṣṭatvaṃ vā śakyate vaktum. nāpi bhinnatvāt tatrāgner apratipattir eveti salajjo vaktum arhati. sa ca taṃ pradeśaṃ tadviviktenetyādy apy apratītikam evoktam. na hi viparyayaḥ saṃśayo vāpratīyamāno 'py astīti vaktuṃ śakyate. na ca tadapratītau kvacid dhūmadarśanānantaram evāgnyanumānaṃ bhavan na dṛśyate. nāpi viparyayasya saṃśayasya cānumānaṃ prati sambandhasmṛtivatkāraṇatvaṃ niścitam, yena tasya vivekato 'nanubhave 'py astitvasiddhiḥ syāt. dharmiṇas tadviviktatvaniścaya eva viparyaya iti cet, na; anyathāniścayasya viparyayatvāt. yadi hi nāgnimān ayam iti niścayo bhavati, tadā syād viparyayaḥ. yadā tu dhūmo 'yaṃ dhūmavān ayam iti vā niścayaḥ, tadā kathaṃ viparyayaḥ? samāropasaṃśayarahitaś ca kim iti liṅgaṃ nānusaret? prayojanābhāvād iti cet, na; agnipratīter eva prayojanatvāt. dharmisiddhāv eva tatsiddher iti cet, na; vyavadhānāvyavadhānato 'tulyayogakṣematvāt. rūparasānāṃ caikendriyāviṣayāṇām api gamyagamakabhāvopalabdheḥ. abhyāsātiśayād anicchato 'py anumānapravṛtter na samāropābhāve 'numānāpravṛttiḥ. asandigdhe 'pi yogyatayānumānapravṛtter uktatvād avirodhaḥ. sandigdhe 'py anumānasya na bhrāntinivṛttiḥ phalam, bhrāntes tatrābhāvāt sandehasya cābhrāntitvāt. sandigdhe vikalpenaikadharmasamāropo 'sti, tadvyavacchedo 'numānaphalam iti cet, astu nāmaivam, tathāpi vastuviṣayam evānumānam eṣṭavyam; anyathā tataḥ saṃśayocchedo na syāt. na hy anyatra niścaye 'nyatra saṃśayo nivartate; atiprasaṅgāt. viparyayanivartakasyāpy ata eva vastu viṣayatvaṃ siddhaṃ pratyakṣavat. yathā pratyakṣaṃ vastuny eva pravartamānaṃ saṃśayaṃ viparyayaṃ ca nivartayati, tathānumānam apīti.

{savikalpasyaiva saṃśayanivartakatā na pratyakṣasyeti saugatamatam}

[242,27]
nanu ca pratyakṣān na saṃśayādinivṛttiḥ, sarvākāradṛṣṭe 'py arthe saṃśayādidarśanāt. kiṃ tu niścayāt tannivṛttiḥ, sa ca sarvo 'py apohaviṣaya evety āha —

[242,29]
	kvacid dṛṣṭe 'pi yajjñānaṃ sāmānyārthaṃ vikalpakam /
	asamāropitāny āṃśe tanmātrāpohagocaram //

[243,1]
yatra hi rajatasthirādisamāropas tatrāṃśe niścayo na bhavati, śaktyādyaṃśe tu samāropābhāvād bhavati; tena samāropitaviveke niścayasya pravṛttir iti gamyate. tadviveka eva cānyāpohaḥ. tasmād —

[243,4]
	yāvanto 'ṃśasamāropās tannirāse viniścayāḥ /
	tāvanta eva śabdāś ca tena te bhinnagocarāḥ //
	anyathaikena śabdena vyāpye ekatra vastuni /
	buddhvā cānanyaviṣaya iti paryāyatā bhavet // iti.

{tannirāsaḥ}

[243,9]
tad etad apy ayuktam, savikalpakapratyakṣasya prāg eva sādhitatvāt. api caivaṃ pratyakṣam apy apohaviṣayaṃ prāptam, tasyāpy asamāropaviṣayābhāvāt. na hi pratyakṣam api timirādinimittāropitadvitvādyākāre yathārthāvabhāsakaṃ bhavati. yadi bhavet tadā bhrāntyavakāśo na syāt, samyaṅmithyādarśanayor virodhāt.

[243,13]
atha yathāvad dṛṣṭe 'pi tattve dvitvādyākārāropaḥ paścād bhāvī, tathā darśanapṛṣṭhabhāvitvād indriyajeyaṃ bhrāntiḥ, na; yataś cābhrāntagrahaṇam anarthakaṃ syāt. tasmād akṣajajñānasyāpy āropaviveke pravṛttir ity apohaviṣayatvaṃ prāptam. atha pratyakṣasya sāmarthyād anyavyavacchedakatve 'pi vastuviṣayatvam asti, na tu niścayasya, kasmāt? sarvākāragrāhakatvaprasaṅgād iti, na; vakṣyamāṇottaratvāt. kiṃ ca pratyakṣeṇāpi yadi sarvākāreṇa gṛhīto 'rthaḥ, tadā rajatādibhrāntir api kathaṃ syāt? tattvajñānaviṣaye bhrānter anavakāśād atiprasaṅgād vā.

{saugatasya bhede vyavadhānādyupapādanaṃ tannirāsaś ca}

[243,21]
nanūktam atra — na hi sarvato bhinno dṛṣṭo 'pi bhāvas tathaiva pratyabhijñāyate, kvacid bhede vyavadhānasambhavāt. yathā (yukteḥ) śuktitve. yatra tu pratipattur bhrāntinimittaṃ nāsti, tatraivāsya taddarśanāviśeṣe 'pi smārto niścayo bhavati, samāropaniścayayor bādhyabādhakabhāvād iti, tad ayuktam; tādātmyavirodhāt — kvacid vyavadhānaṃ kvacin neti bruvatas tādātmyābhyupagamo virudhyate, kuḍyādyāvṛtānāvṛtayor iva. atha smṛtatvāsmṛtatve vyavadhānāvyavadhāne vivakṣite, tato 'pi tādātmyavirodhaḥ; smṛtāsmṛtayor bhedād dṛṣṭetaravat. anyathā dṛṣṭādṛṣṭatvenāpi bhedaḥ syāt. atha bhrāntinimittasadbhāvāsadbhāvau vyavadhānāvyavadhāne, tathāpi tādātmyavirodhaḥ, tadviṣayayoś candrabhuvor iva bhedāt. bhrāntiniścayayor vāstavadharmaviṣayatvānabhyupagamād adoṣa iti cet; evaṃ tarhi dṛṣṭo bhavaḥ kathaṃcid api na pratyabhijñāyata iti vācyam, kvacid ityādiviśeṣābhidhānam anarthakam. pāramparyeṇāpi tadviṣayatvābhidhāne tadavastho virodhaḥ, vyavadhānapāramparyeṇāpi gaṅgāmarujalaniścayayor bhinnaviṣayatvopalambhāt. abhinnaviṣayatve dṛṣṭāntābhāvāt. na hi tasyaiva jñātus tatraivārthe tadaiva bhrāntir abhrāntiś cety atrobhayaprasiddho 'sti dṛṣṭāntaḥ, śuktitvādidharmāṇām api parair bhinnatvābhyupagamād adṛṣṭāntatvaṃ śukteḥ.

{vastuviṣayatvād eva niścayasya bhrāntibādhakatā}

[244,10]
api cāvastuviṣayatve, niścayasya bādhakatvam api na prāpnoti, na hi dvicandrādijñānaṃ catuścandrādibhrānter bādhakam iti yuktam. svapnavad iti cet, na; tatra bādhyabādhakabhāvasyāvāstavatvāt. tadvadabhyupagame ca prāmāṇyaṃ vastuviṣayaṃ dvayor ity anupapannaṃ syād apuruṣārthaṃ ca sarvaṃ niścayajñānaṃ svapnavat syāt. tasmād vastubalapravṛttaṃ pramāṇajñānaṃ tadābhāsasya bādhakam iti yuktam. ittham etad iti cet, kathaṃ na vastuviṣayaṃ niścayajñānam? sākṣādatadviṣayatvād iti cet, bhramasyāpi vastudarśanapūrvakatvāt tadaviśeṣaprasaṅgaḥ. śuktikādiniścayo yathādṛṣṭākāro 'nusandhātā, na rajatādipratyaya iti viśeṣa iti cet, tadaviṣayaḥ kathaṃ tasyānusandhātety ucyate? tadviṣayatve ca sarvākārānusandhātṛtvaprasaṅgo, niraṃśatvāt. tasyāḥ tatra pravartakatvāt tadviṣayatvopacāra iti cet, na; pravṛttiviṣayasyāpi niraṃśatvāt kathaṃ kvacid evāṃśe niścaya ucyate? anekato vyāvṛttatvād anekāṃśo 'rthaḥ kalpyata iti cet, kalpyatāṃ nāma tathāpi dṛṣṭavanniraṃśa evāsau niścīyate. anyathā dṛṣṭānukāro niścayo na syāt, taddarśanaṃ vāyathāvadabhyupagantavyam. yathā ca darśane 'rthaḥ svākāraṃ nāṃśenārpayati niraṃśatvāt tasya, tathā niścayasyāpy ekāṃśenārthākāratvaṃ darśanākāratvaṃ vā na yuktaṃ niraṃśatvān nirākāratve ca pratikarmavyavasthānupapatteḥ darśanasyāpi vānākārakalpanā. na ca bhinnaviṣayayor vā bādhyabādhakabhāvaḥ kvacit prasiddhaḥ samānaviṣaye tu bhūpālādivallaukikaparīkṣakāṇāṃ siddha iti.

{samānaviṣayatve 'pi bādhyabādhakabhāvānupapattiḥ}

[245,2]
nanu samānaviṣayatve 'pi jñānayoḥ kathaṃ bādhyabādhakabhāvaḥ? smṛtyanubhavayos tadbhāvaprasaṅgāt, saṃplavavirodhāc ca viruddhayos tadbhāva iti cet, sarvajñānāntareṇa virodhāt tadbhāvaprasaṅgaḥ. viṣayāpahāras tu bhūpālāder eva sambhavati, na jñānayoḥ. na hi jñānasya viṣayo jñānāntareṇāpahartuṃ śakyate, svaviṣayopadarśanamātratvāt. ata eva na jñānasya tadarthasya vābhāvagrāhakaṃ jñānaṃ bādhakam, atiprasaṅgād iti.

{tannirāsaḥ}

[245,8]
atrocyate — yatrārthe yajjñānam ataddharmādhyāropeṇa pravṛttaṃ tam arthaṃ tāttvikadharmeṇa jñānāntaraṃ gṛhṇat tasyātaddharmāropakatvaṃ niścinoti, ayam eva ca bādhyabādhakabhāvaḥ, tathā ca śuktikeyaṃ na rajatam iti vastutattvaṃ gṛhṇad eva bādhakaṃ bhavati. na cāsya vastuviṣayatve virodhaḥ kaścid asti, yena vastugrahaṇāntantarabhāvitvāt tadviṣayatvābhimānaḥ kalpyate. kiṃ cānekasamāropanirāse 'pi na vidhimukhena dharmabhedaḥ pratibhāti, yathā — nāyaṃ kharaḥ, nāśvaḥ, na mahiṣaḥ, na gavayaḥ; kiṃ tu gaur iti. tasmād yāvan na vidhimukhena niścayāḥ saṃvādinas tāvanto 'rthāntaradharmā daṇḍakuṇḍalādivadabhyupagantavyāḥ, ataś ca na sarvadharmagrahādidoṣaḥ. tādātmyavādinas tu bhavaty ayaṃ doṣa iti.

{arthāntaropādhivāde 'pi sarvagrahaṇaprasaṅgaḥ}

[245,18]
nanu ca bhinnadharmapakṣe 'pi sa doṣaḥ pratipādita eva, tathā cāha — yo 'py manyate bhinnā evopādhayaḥ parasparam āśrayāc ca tannibandhanāḥ śrutayas tadādhāreṣu vartante, tatraiva vā tadāyam aprasaṅga iti, tasyāpi —

[245,21]
	nānopādhyupakārāṅgaśaktyabhinnātmano grahe /
	sarvātmanopakāryasya ko bhedaḥ syād aniścitaḥ //

[245,23]
yady apy upādhayo bhinnā eva śabdajñānāntarāṇāṃ nimittam arthe (sa tu tais tadvān eka)? evopalīyate. tasya nānopādhīnām upakārāśrayaśaktisvabhāvasya svātmany abhedābhāvavat. sarvātmanā grahaṇe ka evopādhibhedo 'niścitaḥ syāt? sarvopādhyupakārakatvena grahaṇāt. na hy upakārakatvam anyad eva tasya rūpeṇa gṛhyamāṇasyāgṛhītam. ato yadi vāsya svabhāvena grahaṇaṃ tad evopakārakatvenāpīti, tayor ātmani sambandhād ekajñāne dvayagrahaḥ. ātmabhūtasyopādhitadvato 'rūpakāryopakārakabhāvasya grahaṇād ekajñāne dvayor api grahaṇam ity ekopādhiviśiṣṭe 'pi tasmin gṛhyamāṇe sarvopādhīnāṃ grahaṇam, tadgrahaṇāntarīyakatvād upādhisadgrahaṇasya. anyathā tathāpi na gṛhyeta. na hy anya evānyopakārako yo na gṛhītaḥ syāt. na cāpy upakārake tathā gṛhīte upakāryāgrahaṇam, tasyāpy agrahaṇaprasaṅgāt svasvāmitvavat. tasmād arthāntaropādhivāde 'pi samānaḥ prasaṅgaḥ.

[246,7]
athāpi syād bhinnā eva śaktayaḥ śaktimato yābhirūpādhīn upakaroti, tato nāyaṃ prasaṅga iti.

[246,9]
	dharmopakāraśaktīnāṃ bhede tās tasya kiṃ yadi /
	nopakāras tatas tāsāṃ tathā syād anavasthitiḥ //

[246,11]
yadi pratyupādhyupakārakatvāni tasya na svātmabhūtāni nāpi tata upakāram anubhavanti, kiṃ tasyeti tā ucyante? upakāre vā svātmabhūtābhir ayam ekaḥ śaktibhiḥ śaktīr upakurvan naikopādhināpi gṛhyamāṇaḥ sarvātmanā gṛhyata eva, tathā hy ekopādhigrahaṇe tadupakāriṇyāḥ śakter grahaṇaṃ tadgrahaṇe tadupakārī bhāvaḥ svātmabhūtasakalaśaktyupakāro gṛhītaḥ sarvāḥ śaktīr grāhayati tāṃś copādhīn iti tadavasthaḥ prasaṅgaḥ.

[246,17]
atha tā api śaktyupakāriṇyaḥ śaktayo bhinnā eva bhāvāt. evam upādhīnāṃ tacchaktīnāṃ ca parāparāsv eva śaktiṣv aparyavasānena ghaṭanāyogāt. sa ekas tābhiḥ kadācid apy agṛhītaḥ tadupakārātmā tadvattvena na gṛhyeta, yadi punaḥ kevalān evopādhīn śabdajñānād upakṣipyeyuḥ, tadā tasyāsamāveśān na bhavati tatpratipattimukhena sarvapratipattiḥ. tadāpi tasya śabdair anākṣepān na syāt tatra pravṛttir iti vyarthaḥ śabdaprayogaḥ syāt.

[246,23]
atha kriyāśrayo hi sarvo vidhipratiṣedhābhyāṃ vyavahāra upādhayaś ca tatrāsamarthāḥ. samarthaś ca na codyata iti kiṃ śabdayogaiḥ? tataś copādhayo nopādhayaḥ syuḥ. kvacit pravṛttau hi kasyacit pradhānasyābhāvāt tadapekṣayā tathocyante. tasya śabdair anākṣepān na te kasyacid aṅgabhūtā iti (kim upāyaḥ), lakṣitalakṣaṇād adoṣa iti cet; samānaḥ prasaṅgaḥ. sa tāvadbhir upādhibhir nāntarīyakatayopalakṣyamāṇa ekenāpy upalakṣaṇena sarvātmanopalakṣita iti tadavasthaḥ prasaṅgaḥ, ko hy atra viśeṣaḥ? śabdāś cainam upalakṣayeyus tallakṣitāś copādhayaḥ. sa tāvat tadānīṃ niścīyate. sarvopadṛśye sūryādau gṛhyamāṇe 'pi na sarvatra draṣṭṛdarśanagrahaṇam asti. anenaitad api nirākṛtam — na hy anya evānyopakārako yo na gṛhītaḥ syān na cāpy upakārake tathā gṛhīte upakāryāgrahaṇaṃ tasyāpy agrahaṇapasaṅgāt, svasvāmitvavad iti. evaṃ hi sūryagrahaṇe tadupakāryasya trailokyasyāpi grahaṇaṃ syāt. na hy upakārakatvena gṛhītād anya eva trailokyopakārako bhānur yo na gṛhītaḥ syāt. upakārakagrahaṇe copakāryāgrahaṇaṃ nāsti svasvāmitvavad ity evaṃvādinaḥ sūryopakāryatrailokyagrahaṇaṃ durnivāraṃ syāt. yat punar idam uktam — tadupakārībhāvaḥ svātmabhūtasakalaśaktyupakārī gṛhītaḥ sarvāḥ śaktīr grāhayati tāṃś copādhīn ity anena kila pāramparyopakāryāṇām api tadgrahāgrahaś codita iti. evaṃ khalu vai sutarāṃ sakalajagadgrahaṇaprasaṅgaḥ. kathaṃ bhūdhanārkādīnām anyatamo 'rthaḥ svopakārakatvena gṛhyamāṇo 'nyopakārakatvenāpi gṛhyata eva. svātmabhūtaṃ hi tasyānyopakārakatvaṃ tathā gṛhītaś ca sarvāṇy upakāryāṇi grāhayati tāni cānyāni svasvopakāryāṇi tāny apy anyānīti. tathopakārakopakāryatvam api vastunaḥ svātmabhūtam eva, tena vastugrahaṇe tasyāpi grahaṇam, tathā gṛhītaś ca bhūdhanādir arthaḥ svopakārakāṇi ca sarvāṇi grāhayati. tāni vānyāni svasvopakārakāntarāṇi tāni vānyānīti sakalajagadgrahaṇaprasaṅgaḥ.

[247,15]
kiṃ ca rūpasya yadrūpātmatayā grahaṇaṃ tad eva rasādyupakārakatvena, tadātmabhūtatvāt tasya. tathā gṛhītaṃ ca rūpaṃ rasādīn api grāhayatīti rasādīnāṃ ca cakṣurgrāhyatvaprasaṅgaḥ, tataś cendriyāṇāṃ niyataviṣayatvavirodhaḥ, tad evam ebhiḥ prasaṅgair bhadanta evopahūyate, na vayam; tenaiva prasaṅgasyābhyupagatvāt. asmākaṃ yad eva viśeṣaṇaṃ gṛhītaṃ tadavacchedenaiva viśeṣyagrahaṇam ity abhyupagamaḥ, na tv ekenāpy avacchinnaṃ gṛhyamāṇaṃ sarvair evāvacchinnaṃ gṛhyata iti, tathā pratītyabhāvāt. yathoktam — yad evāsya svabhāvena grahaṇaṃ tad evopakārakatvenāpīti tan na, svopakārakatvadharmasya tato 'nyatvāt. bhavatu vopakārakatvagrahaṇam, tathāpi tato 'rthāntarāṇām upādhīnāṃ grahaṇe kim āyātam? tadagrahaṇe tadupakārakatvaṃ kathaṃ gṛhyata iti cet? nanu tadanyāgrahaṇe tadanyakāraka iti na kiṃcid etad iti.

{arthāntaropādhivāde na sarvagrahaṇaprasaṅgaḥ}

[247,26]
atrocyate — yat tāvad uktam — nānopādhyupakāranimittaśaktyabhinnātmano 'rthasya sarvātmanā grāhakaḥ, upakāryasya bheda upādher bhedaḥ syād aniścayena ... naitad yuktam, bhede saty ekagrahe tadaparagrahaniyamāyogād, ata eva bhedaniścayas tadekagrahe hy abhedāśaṅkāpi syāt. āśrayagrahaṇe 'pi nāśrayiṇāṃ niyamena grahaṇam, bhūbhūdharādigrahaṇe 'pi tadāśritānāṃ sarveṣām agrahaṇāt. atha teṣām ekadeśagrahaṇam iti, evam api yāvat parimāṇe 'sāv ekadeśo gṛhītas tāvat pradeśasthānāṃ sarveṣāṃ na grahaṇam ity anaikāntaḥ, tathā śarīragrahaṇe 'pi na tadāśritānām ābharaṇādīnāṃ grahaṇam iti. atha sarvātmanā tadgrahaṇaṃ nāsti. na tv anyad apy ekaṃ gṛhyamāṇam ekātmanaiva gṛhyate, na sarvātmanā; ekātmanaḥ sarvātmatvānupapatteḥ. atha sāmānyāśrayasarvasvadharmāśrayatvena sārvātmyety ucyate, tathāpy asau sarvadharmāgrahaṇe sarvadharmādhāro 'yam ity evaṃ na gṛhītaḥ, vastusthityā tu tathābhidhāne śarīrādikam api sarvasvadharmāśrayatvāt sarvātmanaiva gṛhītam.

[248,6]
athākhaṇḍātmanā sarvātmanety arthaḥ. śarīrasvapradeśāder apy akhaṇḍātmanaiva grahaṇam, na ca tadāśritānāṃ sarveṣāṃ grahaṇam iti. sādhitaṃ ca śarīrāder avayavitvam, tenākhaṇḍātmatvaṃ nāsiddham iti. api cāgnidhūmayor ekāśrayatvaṃ tvayāpy abhyupagantavyam, anyathā vyadhikaraṇo hetuḥ syāt. na ca dhūmāśrayagrahaṇād evāgnigṛhītaḥ, tadākārāpratibhāsane 'pi tadgrahaṇakalpanāyāṃ trailokyagrahaṇakalpanāpi syāt. kiṃ ca nartakīgrahaṇe sarvadraṣṭṛjñānānāṃ grahaṇaprasaṅgaḥ, tatsambandhitvāt svajñānavat. tadabhyupagame ca "tasyā nānubhavo 'paraḥ" — ity asya virodhaḥ pratibhāsavirodhaś ca; na hi parakīyāni darśanāni kasyacid aparokṣāṇi pratibhānti. yathā ca tadupakāraśaktyabhinnātmano nartakyāḥ sarvātmanā grahaṇe 'pi, na tadupakāryāṇāṃ sarvajñānānāṃ grahaṇaṃ bhavati, tathopādhimadgrahaṇe 'pi na sarvopādhīnāṃ grahaṇam iti. tadgrahaṇanāntarīyakatvād upādhisadgrahaṇasyānyathā tathāpi na gṛhyetety apramāṇakam evoktam. na sarvopādhigrahaṇād evopādhimān gṛhyamāṇo dṛṣṭaḥ sarvāgrahaṇe caikopādhināpy agrahaṇam iti. tathā hi — svadarśanopādhiviśiṣṭe vyāvṛttatvaṃ kathaṃ gṛhyate? tadanyagrahaṇābhyupagame caikārthagrahaṇe sarvārthagrahaṇaprasaṅgaḥ. sarveṣāṃ tato 'nyatvāt tataś ca pratyakṣāntarasyāpy apravṛttiḥ syāt. devadattāgrahaṇe 'yaṃ sa devadatta ity evaṃ niścayo mā bhūd, vyāvṛttatvaṃ tu tadagrahaṇe 'pi svarūpato gṛhyata iti cet, yady evam upādhyantarāgrahaṇe tadupakārako 'yam ity evaṃ niścayo mā bhūt tadupakārakatvaṃ tu tadagrahaṇe 'pi svarūpato gṛhyata iti na kiṃcid etat. sarvopādhīnām ekatrāvasthitānām ekadaiva grahaṇaṃ kasmān na bhavatīti cet, tathāgrāhakādṛṣṭādisāmagrīvaikalyāt. nirvikalpakena tu keṣāñcid bhavaty api tathā grahaṇam. savikalpakaṃ tu kramabhāvisaṃjñāsmaraṇādisahakāry apekṣate. tena krameṇaiva tad bhavati. tasmān nārthāntaropādhivāde sakalagrahaṇaprasaṅgaḥ. gaur ityādiśabdaś ca na kevalopādhiviṣayo 'bhyupagamyate. tataś ca tatpakṣoktaṃ dūṣaṇam anabhyupagamenaiva parihṛtam.

{anarthāntaropādhivāde eva sarvagrahaṇaprasaṅgaḥ}

[248,30]
anarthāntaropādhivāde 'parihārya eva sakalopādhigrahaṇaprasaṅgaḥ. ekadeśagrahaṇābhedayor virodhād iṣṭa eva sarvāpohagrahaḥ, tathā niścayas tu bhrāntyā na bhavatīti cet, na; atrāpi samānaprasaṅgatvāt. ekāpohaniścaye tadabhinnānāṃ sarvāpohānāṃ niścayaḥ prasajyate. na hi niścayaṃ pratyapohaḥ khaṇḍaśo bhūtvā tādātmyaṃ jahāti. atha vastunas tādātmyam iṣṭam, na tv apohānām, na; vyāvṛttyapohayor anarthāntaratvāt. vyāvṛttiś ca vyāvṛttād vastuno nānyā, tat kathaṃ na vastutvātmakatvam apohānām? yadi ca vastuviṣayo na niścayaḥ, tato 'niścitam eva vastu syāt. aniścitaṃ kathaṃ vyavahartuṃ śakyate? pratyakṣeṇa gṛhītam iti cet, nanu kiṃ sandigdhaṃ mugdhātmakaṃ pratyakṣaṃ? naiveti cet, tataḥ kathaṃ na niścāyakaṃ pratyakṣam?

{pratyakṣasya bhedāniścāyakatvanirāsaḥ}

[249,10]
yac coktam — na pratyakṣaṃ kasyacin niścāyakam. tad yad api gṛhṇāti, na tanniścayena, kiṃ tarhi? tatpratibhāseneti, tan na; aniścayapratibhāsasya sandehākāratvāt. na hi tṛtīyaṃ pratibhāsaṃ paśyāmaḥ. viparītaniścayas tu viparyaḥ, tarkānadhyavasāyayoḥ sandehāntarbhāvāt. smṛtis tv anubhavākārānukāriṇī nirvikalpakajñānasyāpi dvaividhyaṃ saṃśayalakṣaṇe samarthitam.

[249,15]
smṛtiśabdānumānajñānaṃ ca niścayo 'bhipretaḥ, so 'pohaviṣaya eva na vastuviṣaya iti cet, na; tasyāpi hi vastuviṣayatvaṃ sādhitam, sādhayiṣyate ca. yadi ca smārtaniścayo na vastuviṣayaḥ, tadā kathaṃ gṛhītagrāhītvenāpramāṇam ucyate? na hy arthāntaraviṣayaṃ nirviṣayaṃ vā jñānaṃ gṛhītagrāhīti yuktam. pramāṇāntaraṃ ca prāptam, na hi tasyāprāmāṇyam, pratyakṣe 'ntarbhāvo vā, saṃvāditve saty apohaviṣayatvād anumānavat. nāpy anumānam, trirūpaliṅgājanyatvāt, pratyakṣavat.

[249,21]
nanu ca pratyakṣagṛhīte bhede bhavantī smṛtiḥ kathaṃ pramāṇāntaram? sarvākāraniścayas tu sahakārivaikalyān na bhavati. tad uktam —

[249,23]
	pratyakṣeṇa gṛhīte 'pi viśeṣe 'ṃśavivarjite /
	yadviśeṣāvasāyo 'sti pratyayaḥ sa pratīyate //

[249,25]
yady apy aṃśarahitaḥ sarvato bhinnasvabhāvo 'nubhūtaḥ tathāsti na sarvabhedeṣu tāvan niścayo bhavati, kāraṇāntarāpekṣatvāt. anubhavo hi yathā vikalpābhyāsa iti niścayapratyayaṃ janayati. yathā rūpadarśanāviśeṣe 'pi kuṇapakāminībhakṣyavikalpāḥ. tatra buddhipāṭavatadvāsanābhyāsaḥ prakaraṇam ity evamādayo 'nubhavābhedaniścayotpattisahakāriṇaḥ, teṣām eva ca pratyāsattitāratamyādibhedāt paurvāparyam. yathā janakādhyāpakatvāviśeṣe pitaram āyāntaṃ dṛṣṭvāpi (tam āgacchati, nopādhyāya?) iti.

[250,4]
tad etad apy anupapannam, na hy ayaṃ bhāvaḥ pratyakṣād eva vibheti, yena tasyaiva niraṃśo bhūtvātmānaṃ samarpayati. kutaś ca tena mantrauṣadham indrajālaṃ śikṣitam? yad ayaṃ niraṃśo 'pi niścayaṃ pratyanekāṃśo bhūtvaikam evāṃśam ātmano darśayatīti. sahakāribhedo 'pi na niraṃśaṃ vastu khaṇḍaśaḥ kartuṃ śaknoti. tato niścayabhedaś ced, bhede 'pi vastubhedāt tathaiva niścīyata anekapuruṣaiḥ sūryavad, anyathā darśanabhedād apy anekāṃśakalpanā syāt. tattvato dharmabhede hi sahakāribhedopavarṇanaṃ yuktam. bhinnānām atulyayogakṣematvād daṇḍakuṇḍalādivat. kuṇapādivikalpadṛṣṭānto 'py ayuktaḥ, kuṇapatvādidharmāṇām api bhinnatvāt. anyathātra buddhipāṭavatadvāsanābhyāsādiniścāyakam asty anyatra nāstītiy api tasmād ekatra darśanādarśanavat.

{apohānāṃ tādātmyānupapattinirāsaḥ}

[250,14]
atha niścayaviṣayāṇām apohānāṃ tādātmyaṃ neṣyate, tato na sarvagrahaprasaṅgaḥ. sa tarhi niścayaḥ kim apohadvāreṇa vastuny api pravartate? athāpohamātra iti? vastuny api pravṛttau prāptaḥ sarvāpohagrahaḥ. kasmād anupakārake taddvāreṇa tatra pravṛttāv atiprasaṅgaḥ. tadupakārakatve ca yady apohopakārakatvaṃ vastunas tad eva sarvāpohopakārakatvam ity ākārāpohopakārakatvenāpi niścitaṃ vastu sarvāpohopakārakatvenaiva niścitaṃ syāt. na ca sarvāpohāniścaye sarvāpohopakārakatvaṃ niścetuṃ śakyate svasvāmitvavad ity ataḥ sarvāpohagrahaṇaprasaṅgaḥ kevalāpohaviṣayatve śabdānāṃ ca bhavati tatpratipattimukhena sarvapratipattis tadāpi vastunaḥ śabdair anākṣepān na syāt tatra pravṛttir iti vyarthaḥ śabdaprayogaḥ syāt. arthakriyāśrayo hi sarvo vidhipratiṣedhābhyāṃ vyavahāro 'pohaś ca tatrāsamarthaḥ samarthaś ca na codyata iti, kiṃ śabdaprayogaiḥ? tataś cāpohānām apohāḥ syuḥ, apohyamānasya hi kasyacid aṅgabhāvāt tathocyante. tasya śabdair ākṣepān na te kasyacid aṅgabhūtā iti katham apohāḥ? etena buddhyākāro 'ntarālavartī vāpohaśabdārthaḥ pratyuktaḥ. lakṣitalakṣaṇād iti cet; samānaḥ prasaṅgaḥ. sa tāvadbhir apohair nāntarīyakatayopalakṣaṇa ekenāpy upalakṣaṇena sarvātmanopalakṣita iti tadavasthaḥ prasaṅgaḥ. ko hy atra viśeṣaḥ? śabdā vainam upalakṣayeyus tallakṣitā vāpohaḥ sa tāvat tadānīṃ niścīyate sarvopakāraka iti sarvagrahaṇaprasaṅgaḥ.

[250,31]
nanu ca tavāpohopakārako bhāvas tato 'rthāntarāpohāsambhavāt, tathāpi nivartamānasyāpohāntarakalpanayānavasthāprasaṅgāt. tasmād yaiva vyāvṛttiḥ sa eva vyāvṛttaḥ —

[251,3]
	tenānyāpohaviṣaye tadvat pakṣopavarṇanam /
	pratyākhyātaṃ pṛthaktve hi syād doṣo jātitadvatoḥ //

[251,5]
yad āhuḥ — anyāpohe 'pi śabdārthe tadviśiṣṭasyābhidhānāt tadvatpakṣoditaḥ sarvaprasaṅgaḥ samāna iti, tad api pratyākhyātam; tatra hy arthāntaram upādāyānyatra pravartamānaḥ śabdo 'svātantryādidoṣair upahūyate. na cārthāntaram anyathā vyāvṛttir iti.

[251,9]
so 'yam ujvalakaṭanyāyo 'nusṛtaḥ. tathā hi — daṇḍam upādāya daṇḍīti śabdaḥ puṃsi pravartamāno na kuṇḍalādyabhidhāyakaḥ, tena kuṇḍalītyādiśabdo 'pi tatra sārthakaḥ syāt. niraṃśasya tu kim aniścitam asti yadarthaṃ śabdāntaraṃ pravarteta punaruktatā vā syāt. śabdapratipattibhedaḥ saṃketabhedān na tu vācyabhedād astīti cet, nanu vācyabhedābhāvāt saṃketabhedo 'py ayuktaḥ paryāyo vā syāt, ghaṭakumbhādivat. daṇḍādivan nimittabhedasyāpy abhāvāt. nimittabhedābhyupagame ca na dharmadharmiṇor abhedaḥ. kiṃ ca gavāṃ bhāvo gotvam iti ṣaṣṭhīvacanabhedataddhitprayogo na syāt; prakṛtyarthātiriktārthāsambhavāt.

{dharmadharmiṇor abhede 'pi bhedakaśabdapravṛttir iti śākyamatam}

[251,18]
nanv atroktam —
	dvayor ekābhidhāne 'pi vibhaktir vyatirekiṇī /
	bhinnam artham ivānveti vācyaleśaviśeṣataḥ //

[251,21]
na hi vastvāyattā śabdapravṛttiḥ, kiṃ tarhi? vaktricchāyattā, tena bhedamadhyāropya saṃketitā vibhaktir yathāsaṃketaṃ pratītihetur bhavati. yathaikavacanārthe bahuvacanaṃ yūyaṃ vayaṃ gurava iti gauravādikhyāpanārtham. na cātra saṃketabhedasya prayojanam asti. tathā hi —

[252,3]
	bhedāntarapratikṣepāpratikṣepau tayor dvayoḥ /
	saṃketabhedasya phalajñātṛvāñchānurodhinaḥ //

[252,5]
yadā saṃjñātā vyavacchedāntarānapekṣo 'rthaviśeṣe 'śvavyavacchedamātraṃ jijñāsamānaṃ jijñāpayiṣyati, tadā tathārthakṛtasaṃketaṃ śabdam anaśvatvam asyāstīti prayuṅkte yadā tu vyavacchedāntarapratikṣepeṇa tajjñāpayitum icchati, tadānaśvo 'yam iti. ata eva pūrvatra pratikṣiptabhedāntaratvāc chabdavṛtter na sāmānādhikaraṇyaṃ viśeṣaṇaviśeṣyabhāvo vā gotvam asya śuklam iti. apratikṣiptabhedāntare tu bhavati gauḥ śukla iti.

[252,11]
	bhedo 'yam eva sarvatra dravyabhāvābhidhāyinoḥ /
	śabdayor nāptayor vācye viśeṣas tena kaś cana //
	jijñāpayiṣur arthāntaraṃ taddhitena kṛtāpi vā /
	anyā na vā yadi brūyād bhedo nāsti tataḥ paraḥ //
api ca

[252,15]
	yeṣāṃ vastuvaśā vāco na vivakṣā parāśrayāḥ /
	ṣaṣṭhīvacanabhedādicodyaṃ tān prati yuktimān //

[252,17]
yadi nāmaite śabdāḥ puruṣaiḥ kvacit praṇinīṣitāḥ. api na śakyate praṇetur vastupratibandhād dhūmādivat tadāyam upālambhaḥ syāt — kathaṃ ṣaṣṭhyādaya iti?

[252,19]
yadā punaḥ
	yad yathā vācakatvena vaktṛbhir viniyamyate /
	anapekṣitabāhyārthaṃ tat tathā vācakaṃ vacaḥ //
	yaś cāyaṃ sarvatra vastukṛtam eva śabdapravṛttibhedam icchati, tasya /
	dārāḥ ṣaṇṇagarītyādau bhedābhedavyavasthiteḥ /
	khasya svabhāvaḥ khatvaṃ vety atra vā kiṃ nibandhanam // iti.

{tannirāsaḥ}

[252,26]
atrocyate — yat tāvad uktam — vācyaleśaviśeṣata iti, tad ayuktam; niraṃśasya hi leśato 'pi kuto vācyaviśeṣaḥ? na hi kenacid aṃśena dharmabhedopīṣyate, anekāntapakṣānabhyupagamāt. atha bhedādhyāropeṇa saṃketāt tathocyate, mithyaiva tarhi tathā pratītiḥ syāt. evam astv iti cet, evaṃ tarhi vastunaḥ śabdatvakṛtakatvayoḥ paryāyatā syāt tayoḥ śabdād abhinnatvāt tataś ca śabdatvavat kṛtakatvasyāpi ghaṭādiṣu nānvayaḥ syāt. yad apy uktam — bhedāntarapratikṣepāpratikṣepāv iti, tatra yathā tadanyabhedavyatirekeṇāpi gotvādidharmo 'sti tathottaratra vakṣyāmaḥ. api ca bhedāntarāṇy api yadi bhidyamānān nārthāntarāṇi, tadā katham atatprakṣepaḥ? na hi suśikṣitenāpi paṭas tadātmānaṃ tyaktvā grahītuṃ śakyate. paryāyatā ca tadavasthaiva. athārthāntarāṇi, tatra yadi tair viśiṣṭaṃ vastv abhidhīyate, tadā vāntāśitvaṃ bhavataḥ prāptam — prāg tyaktasya tadvatpakṣasyedānīṃ svīkaraṇāt. ko hy atra viśeṣaḥ? sāmānyādimadvastvabhidhīyatām apohair viśiṣṭaṃ veti. atha kevalāny eva bhedāntarāṇy abhidhīyante, tadāpy arthakriyāyogyasyānabhidhānād vyarthaḥ śabdaprayoga ity uktam. kiṃ ca sāmānādhikaraṇyaṃ viśeṣaṇaviśeṣyabhāvaś ca na syāt, ghaṭapaṭādiśabdavat tadekārthasambandhābhāvāt. pāramparyeṇaikavastusambandho 'stīti cet, ghaṭaśarāvādiśabdānām api sāmānādhikaraṇyādiprasaṅgaḥ, pāramparyeṇaikakulālasambandhitvāt. tebhyas tatrādhyavasāyābhāvād iti cet, kim ity adhyavasāyo na bhavati? teṣāṃ tatra saṃketāvṛtter iti cet, evaṃ tarhi yatraiva saṃketitās tatraivāvisaṃvādiniścayaṃ kurvantaḥ sākṣād eva tadviṣayāḥ. kim ucyate pāramparyeṇeti? na ca pāramparyeṇāpi bhinnaviśeṣaṇasambandhābhāve vastumātrasambandhe 'pi sāmānādhikaraṇyād upapattāv ubhayaprasiddho 'sti dṛṣṭāntaḥ. bhinnaviśeṣaṇasambandhe tu daṇḍyādiśabdānāṃ tathābāvaḥ sarvalokaprasiddha ity asti dṛṣṭāntaḥ.

[253,20]
yad api jijñāpayiṣur ityādi, tad apy ayuktam; parābhiprāyāparijñānāt. na brūmaḥ — kṛttaddhitādiśabdāḥ kvacid apy ekārthābhidhāyino bhavantīti, kiṃ tarhi? teṣām ekārthābhidhāyitve paryāyataiva syād bhedabhinnatvādiśabdānām iva. tathā ca śabdāntaroccāraṇavaiyarthyam, guṇapradhānatvābhāvaḥ, śuklatvādineva gotvenāpy anvayābhāvaś ca syāt. dharmabhedābhyupagame ca kathaṃ na vākye 'sti viśeṣaḥ kaś cana?

[253,25]
etena yeṣāṃ vastuvaśā vāca ityādy api nirastam, na hi sarvā vāco 'smābhir api vastupratibaddhā iṣyante, kiṃ tarhi? pramāṇabhūtā indriyabuddhaya ivāta evobhayathādarśanād vicāryate. dārāḥ ṣaṇṇagarītyādir apy anuktopālambhaḥ, na hi bahuṣv abahuvacanam ityādiniyamo 'bhyupagamyate, yathāsamayaṃ śabdapravṛtter abhyupagamāt. tathā ca sūtram — "sāmayikatvāc chabdād arthasaṃpratyayasya" iti. na ca gavām ity ekārthe bahuvacanaṃ sammatam, nāpy abhede ṣaṣṭhī, śābaleyādīnāṃ bahūnām ekadharmatve gotvasya pratīteḥ. nāpi bahuṣu gotvam ity eva vacanaṃ bahutve tasyābhāvaprasaṅgāt. ata eva na rākṣasādivad idaṃ svārthe taddhitavidhānaṃ vyavahārābhāvāc ca. yathā rakṣo rākṣasa iti rāvaṇādisamānādhikaraṇatvena vyavahāro 'sti, na tathā gotvam ayaṃ piṇḍa iti vyavahāro 'sti.

{saugatasāmānyakhaṇḍanasya nirāsaḥ}

[254,8]
yat punar atroktam — na ca sāmānyaṃ nāma kiṃcid asti, śabdāśrayā tu buddhir anādivāsanādisāmarthyād asaṃsṛṣṭān api dharmān sṛjantī jāyate. tasyāḥ pratibhāsavaśena sāmānyaṃ sāmānādhikaraṇyaṃ ca vyavasthāpyata iti. dignāgo 'py āha — "sarva evāyam anumānānumeyavyavahāro buddhyārūḍhena dharmadharminyāyena" iti. tad etad ayuktam, svapnādivanmithyānumānaprasaṅgād arthānvayābhāvāviśeṣāt. vastudarśanapūrvakatvaviśeṣe 'pi vāṣpāder api dhūmatvenāvyavasitasyāgnyanumāpakatvaprasaṅgāt. pūrvadṛṣṭadhūmasādṛśyābhāvaś ca dhūmāntare 'pi samānaḥ, sāmānyasyābhyupagamo vā sādṛśyasyaiva sāmānyaśabdenābhidhānāt. tadatyantāsattve vātra sādṛśyabuddhiḥ saṃvādikā nātrety ayaṃ viśeṣaḥ kutaḥ syāt?

{bauddhānāṃ satyadvayakalpanā}

[254,18]
saṃvṛtyasaṃvṛttikṛto 'sti viśeṣa iti cet, syān matam — yatra saṃvṛttisat sāmānyaṃ tatra saṃvādī vyavahāro bhavati, nānyatra; vikalpamātrāropitaṃ hi saṃvṛtyapy asad iti. saṃvṛtes tatsāmānyasya ca svarūpaṃ darśayati —

[254,21]
	pararūpaṃ svarūpeṇa yayā saṃvriyate dhiyā /
	ekārthapratibhāsinyā bhāvānāśritya bhedinaḥ //
	yayā saṃvṛtanānātvāḥ saṃvṛtyā bhedinaḥ svayam /
	abhedina ivābhānti bhāvā rūpeṇa kenacit //
	tasyā abhiprāyavaśāt sāmānyaṃ satprakīrtitam /
	tad asat paramārthena yathāsaṃkalpitaṃ tayā //

[254,27]
buddhiḥ khalu tadanyavyatirekiṇaḥ padārthānāśrityotpadyamānā vikalpikā svavāsanāprakṛtim anuvidadhatī abhinnasvabhāvam agovyāvṛttyādirūpaṃ kāraṇaṃ bhinnam eṣāṃ rūpaṃ tirodhāya pratibhāsam abhinnam ātmīyam adhyavasya tān saṃsṛjantī darśayati. sā ceyaṃ saṃvṛtiḥ saṃvriyate 'nayā svarūpeṇa pararūpam iti. te ca tayā saṃvṛtibhedāḥ svayaṃ bhedino 'py abhedina iva kenacid rūpeṇa pratibhānti. tad eṣāṃ buddhipratibhāsam anurundhānair buddhiparivartinām eva bhāvānām ākāraviśeṣaparigrahād bahir iva parisphuratāṃ sāmānyam ity ucyate. katham idānīm anyāpohaḥ sāmānyam? sa eva khalv anyāpohas tam eva gṛhṇantī sā prakṛtivibhramād vikalpānāṃ vastugrāhiṇī ca pratibhāti. sā hi tadanyavivekiṣv eva bhāveṣu bhavantī vivekaviṣayeti gamyate.

[255,9]
nanu bāhyā avivekino na ca teṣu viklpavṛttir iti kathaṃ teṣu bhavati? vyākhyātāraḥ khalv evaṃ vivecayanti, na vyavahartāraḥ. te tu svālambanam evārthakriyāyogyaṃ manyamānā dṛśyavikalpāv arthāv ekīkṛtya vartante. tadabhiprāyavaśād evam ucyate. tatkāritayātatkāribhyo bhinnās tathā śabdena pratipādayantīti pratibhāsabhedādibhyas tu tattvacintakā nābhedam anumanyante. yadi pratipattyabhiprāyo 'nuvidhīyate, anyāpoho 'pi sāmānyaṃ mā bhūt, na hy evaṃ pratipattir iti. na ca kevalam evam iti pratipattiḥ, vyatiriktāvyatiriktaikanityavyāpitādyākāro 'pi naiva pratipattiḥ, kevalam abhinnākārā buddhir utpadyate. tasyāḥ ka āśrayaḥ? ity anyāpoha ucyate, tasya vastuṣu bhāvād avirodhāt. vyavahārasya ca śabdāśrayasya tathā darśanāt. na punaḥ kiṃcit sāmānyaṃ nāmāsti yatheyaṃ buddhiḥ pratibhātīti.

{tannirāsaḥ}

[255,20]
tad etad ayuktam, buddher arthākārasya prāk prapañcena pratiṣiddhatvāt. savikalpasya pratyakṣasya sādhitvāt. tena śābaleyādiṣu sādṛśyabuddher bhrāntatvam ayuktam. bhrāntinimittābhāvāc ca. na tāvad indriyadoṣādiyaṃ bhrāntiḥ, sarvadā sarvapuruṣabhāsitvān nīlādidṛṣṭivat. nāpi sādṛśyanimittā, sādṛśyāntarābhāvāt. nāpi nīlasphaṭikādivad anyasaṃsarganimittā, sāmānyāsambhave tadanyasaṃsargāsambhavāt. nāpi nīlākāśādivad dūrād dṛṣṭikṣobhanimittā, sannihiteṣv api śābaleyādiṣu tatsāmānyasya pratibhāsanāt. nauyānādeś cātra sambhava eva nāsti. nāpi vāsanātra nimittam, tasyāḥ svāpādisakakārirahitāyā idan tayā bhrāntyutpattau sāmarthyānupalabdheḥ. kāmādyabhibhūtasya stryādibhrāntivad iti cet, tadvad eva tarhi sarvatrāviśeṣeṇa na syāt, kasyacid eva syāt. na hi stryādibhrāntiḥ sarveṣām aviśeṣeṇa, arthaviśeṣeṣv eva bhavati. na ca tādṛgarthadarśanāsambhave kevalopadeśamātrādidantayā bhrāntyutpattisamarthā vāsanā sambhavati. na ca tadarthādarśane vāsanā evedan tayotpannā buddhir avisaṃvādinī sambhavati.

[256,3]
yac coktam — tadanyavyatirekiṇaḥ padārthānāśrityotpadyamānetyādi, tatra te tadanyavyatirekiṇo 'rthāḥ kiṃ parasparato 'samānāḥ? samānā veti? yady asamānāḥ, tadā tadāśrayā tadekajātīyabuddhir dhūmavātyādyāśrayasaṃvādinī na syāt. atha samānāḥ, tadā teṣāṃ sāmānyam eṣṭavyam anyathā kathaṃ samānāḥ? svabhāvena hi visadṛśātmāno 'rthās tvayeṣṭāḥ. visadṛśeṣu ca sadṛśatvabuddhiḥ kathaṃ saṃvādinī śaṃkhapītādibuddhivat? ekasambandhāt tu visadṛśeṣv apy anugatabuddhir avyabhicāriṇī dṛśyate. yathaikarājasvīkṛteṣu rājapuruṣo rājapuruṣa iti. nīlādiṣv ekadṛṣṭisambandhāc ca dṛṣṭaṃ dṛṣṭam iti. yatrāpi dṛṣṭibhedas tatrāpy adṛṣṭitvaṃ nimittam iti. viṣayagatāvayavini nimittābhāve tu tathāvidhabuddhyutpāda eva na sambhavati. kutas tayā pararūpāṇi svarūpeṇa saṃvriyata iti? amutaḥ saṃvṛtisatsāmānyam api na siddhyet. yadi hi samānārthadarśanaṃ vāsanāprakṛtiḥ syāt tatas tām anuvidadhatī vikalpabuddhiḥ smṛtir bhaved anyathātiprasaṅgaḥ syāt. na ca sāmānyābhāve samānā iti.

{tadanyavyāvṛttirūpasāmānyanirāsaḥ}

[256,16]
tadanyavyāvṛttir eva sāmānyam iti cet, na; tasyāḥ prativyaktyasādhāraṇatvenānanvayāt. sādhāraṇatve ca jātyāviśeṣaḥ. yathaikajātyānvayiṣv artheṣu saṃketo 'pi gṛhyate, tathaikavyāvṛttyānvayiṣv api, ko hy atra viśeṣaḥ? tadvatpakṣoktadoṣas tavāpy anuṣajyate.

[256,20]
nanv astu nāma tadvaddoṣaḥ, jātir anyā mā bhūt. jātim api hy abhyupagacchatāvaśyaṃ bhāvānāṃ bhedo 'bhyupagantavyas tadviśiṣṭeṣv artheṣu śabdādeḥ pravṛttir astu sarvathā doṣaparihārasya kartum aśakyatvāt. aniṣṭaparihārārtho hi śabdaprayogas tenāsau vyavacchedaphalas tathā hi — ānayety abhidhāne dravyāntare 'py ānayanayogye śaṃkā syāt, tad vyavacchedārthaṃ dhṛtagrahaṇam, dhṛtagrahaṇam anyathā vyarthaṃ syāt. evaṃ kriyāntaravyavacchedārthamānayanagrahaṇaṃ puruṣāntaravyavacchedārthaṃ devadattagrahaṇam. evaṃ sarvatra vyavacchedaḥ śabdārthaḥ.

[256,27]
atha jātimad abhidhāne 'pi vyavacchedo na vicāryate. tatroktam —
	vyavacchedo 'sti cedasya na tv etāvat prayojanam /
	śabdānām iti kin tatra sāmānyenāpareṇa vā //

[256,30]
atrocyate — yady avṛkṣavyāvṛtto vṛkṣa ucyate, tadvyāvṛttaś cāvṛkṣa iti, so 'yam itaretarāśrayo durnivāraḥ. tathā hi — avṛkṣavargāpratipattau, na tadvyavacchedena vṛkṣavargapratipattis tadapratipattau ca na tadvyavacchedenāvṛkṣavargapratītis tatas tatra na saṃketo 'pītyavyavahāra eva syāt. tulyaṃ bhavato 'pīti cet, na tulyam; na hi vastusatsāmānyavādinā kasyacid vyavacchedena kiṃcid vidhīyate. kiṃ tarhi? vastv ekaṃ puro 'vasthitaṃ saṃdarśya vṛkṣo 'yam iti saṃketaḥ kriyate. saṃketakāle tatas tam arthaṃ jātisamanvitaṃ jñātvā tadvyavahāram api pratipadyata iti. nanv atrāpi vṛkṣo 'yam apy ayam eveti saṃketānupapattiḥ, na; ubhayathāpi sambhavāt. viśeṣānapekṣayā ayam apy anyo 'py evaṃlakṣaṇo vṛkṣa iti. jātyapekṣayā tv ayam eva vṛkṣa iti vyutpādito yatraiva vṛkṣatvaṃ na paśyati, tam evāvṛkṣaṃ svayam api pratipadyate; dṛṣṭaviparītasya sujñānatvāt. naivaṃ vyavacchedavādinaḥ sambhavati. samuccayapakṣe na vyavacchedasiddhiḥ, avadhāraṇapakṣe tu dṛṣṭasya kvacid ananvayād vyaktyantare 'pi na syād vṛkṣapratītiḥ.

{arthakriyākāritvasya vyavacchedakatavaṃ tannirāsaś ca }

[257,13]
nanu ca jñānādyekārthakriyākāriṇo 'tatkāribhyo vyavacchinnāḥ sarve, tenaikatrāpi tadvyavacchedam upādāya saṃketaḥ kriyate. tato vyavahārakāle 'py atatkārivyavacchedapratītir iti kim atrāsamañjasam? katham asati sāmānye bhinnānām abhinnaṃ kāryaṃ sambhavati? prakṛtir eṣā bhāvānām, yataḥ —

[257,17]
	"ekapratyavamarśārthajñānādyekārthasādhane /
	bhede 'pi niyatāḥ kecit svabhāvenendriyādivat //
	jvarādiśamane kāścit saha pratyekam eva vā /
	yathā cauṣadhayo dṛṣṭā nānātve 'pi na cāparāḥ //"

[257,21]
atrocyate — yat tāvad ekārthakriyākāritvaṃ tad atatpravibhāganimittam iti, tan na; vāhadāhādyarthakriyānupalambhe 'pi gavāgnyādipratyayadarśanāt. na ca tadakaraṇe 'pi tatkāritvaṃ yuktam, atiprasaṅgāt. yogyataiva tatkāritvam iti cet, keyaṃ yogyatā? na tāvat svarūpam eva, tasyānanvayāt tatananvaye ca tato vyāvṛttasya vyaktyantarasyāpy atadbhāvaprasaṅgaḥ. kiṃ cādṛṣṭapūrvasyāpi svarūpadarśanāt tatkāritvaniścayaḥ syāt. atha yogyatā tasya dharmaḥ, sa yady anarthāntaram, tatas tatsvarūpam eva tatra coktaṃ dūṣaṇam. athārthāntaraṃ tatas tad eva sāmānyam, nāsti vivādaḥ. etena śaktes tatkāritvam iti pratyuktam. 'bhede 'pi niyatāḥ kecid' ityādi, tan na; ekasāmagryantaḥpatitānām indriyālokādīnām ekakāryakartṛtvaṃ yuktam, na tu vyaktīnāṃ deśakālavyavahitānām ekasāmagryantaḥpātitvan asti, ekasāmagryantaḥpātitvaṃ ca pratiniyatajātyupakṛtānām eva sambandhaviśeṣaḥ. kasmāt? asambaddhānām anyajātīyasambaddhānāṃ ca tatkāryakāritvādarśanāt. na hy asambaddhena rūpeṇa saha sambaddhena ca sparśādinā cakṣur janayati jñānam. etenauṣadhīnām ekakāryatvaṃ vyākyātam. tatrāpi guḍūcītvādisāmānyānvayād ekakāryānvayaḥ, kṣīradadhyādīnāṃ tu tadabhāvān na tatkāryakāritvam.

[258,9]
nanv atroktam — yadi hi sāmānyāj jvarādiśamanaṃ kāryaṃ syāt, "tasyāviśeṣād vyaktīnāṃ kṣetrādibhede 'pi ciraśīghrapraśamanādiviśeṣo guṇatāratamyaṃ ca na syād" iti uktam idam ayuktam; na hi yatraikaṃ sāmānyam asti tatrānyaḥ sāmānyaviśeṣaḥ sahakāryantaraviśeṣo vā nāsti, yena tatkāryavaiṣamyaṃ na syāt. na ca sāmānyam eva tatkāryakāraṇam iṣṭam, kiṃ tarhi? tadanvitavyaktayaḥ tās tv avāntarasāmānyaviśeṣopetāḥ. avāntaraviśeṣopetāni tādṛśāni kāryāṇi kurvanti. sahakāryantaraviśeṣopetās tv anyādṛśāny api kāryāṇīti. tathā caivaṃjātīyasahakāryupetād evaṃjātīyāt kāraṇād evaṃjātīyaṃ kāryaṃ bhavatīty anumānam apy upapadyate. sāmānyābhāve tu sāmagryantarasahakāriṇām apy atyantabhinnatvāt kuto 'nvayas tadabhāve kuto 'numānam ity apravṛttir eva syāt kāryaviśeṣārthināṃ kāraṇaviśeṣeṣu. tatkāritvaṃ tu yadi sādhāraṇaṃ tato 'sādhāraṇebhyo 'nyatvāt tad eva sāmānyam ity uktam. na ca tatkāryādarśane 'pi tatkāritvaniścayo 'sti. na hy ekatra kulālādiniścaye 'pi, anyatrādṛṣṭatatkāryeṣu kulālakuvindādiṣu tanniścayo kabhavati. yathaikatra vyutpannasyānyatrādṛṣṭatatkāryeṣv api viṣāgnyādiṣu svarūpāvalopranād eva tanniścaya iti. yadi ca tatkāriṣv atatkāribhyo vyavacchedena śabdo 'pi vartate, tadānayanālokādiṣv ekakāryakāriṣv atatkāribhyo vyāvṛtter ekaḥ śabdaḥ pravarteta, śābaleyādibhedavadbhinnajātīyavyavahāraś ca na syāt. kāryāntarabhedād bhedavyavahāra iti cet, na; kāryāntarabhedasya prativyaktisambhavāt, sāmānyavyavahārocchedaḥ syāt. na ca kiṃcit kāryaṃ kevalena cakṣuṣā janyate yena tatraiva satatkāribhyo vyāvṛtteś cakṣuḥśabdaḥ pravartitaḥ, sarvatra jātīyavijātīyakārakamūhāt kāryotpatter upalambhāt, tasmāt sāmagryām eva śabdaḥ pravartitaḥ.

[258,30]
atha viśeṣaṃ pratyekasyaiva kāraṇatvam, athānekakāraṇajanyasyāpi ghaṭasya mṛtpiṇḍād eva mṛtsvabhāvatā tatkulālād eva sanniveśaviśeṣa iti ghaṭātmakatve tadviśeṣasya kathaṃ nānekakāraṇajanyatvam? ghaṭasyāpi vānekakāraṇajanyatvaṃ na syāt? bhede tu tādātmyābhyupagamahāniḥ. kiṃ ca kulālakṛtaiva mṛtsvabhāvatā tatsanniveśas tu mṛtkṛtaḥ kasmān neṣyate? tadanvayavyatirekābhāvād iti cet, katham abhāvaḥ? kulālābhāve 'pi valmīkādau mṛtsvabhāvatopalabdher iti cet, sarvasyāpi ghaṭakāraṇasyābhāve tadupalabdheḥ, mṛtpiṇḍo 'pi taddhetur na syāt. anyā tatra mṛd asti hetur iti cet, anyasadbhāve 'pi kathaṃ tato 'nyasya mṛtpiṇḍasya hetutvam? atiprasaṅgāt? mṛtvaṃ tatrāpy astīti cet, so 'yaṃ ghoṭārūḍhasya vismṛto ghoṭa iti vṛttāntaḥ. ghaṭaśarāvādīnām anyonyavyāvṛttasvabhāvatvāt taddhātūnāṃ mṛdāṃ katham ekakāryakāritvam atatkārivyāvṛttatvaṃ vā sāmānyaṃ syāt? sāmānyavādināṃ tu mṛjjātīye hetau saty eva mṛjjātīyasyotpādas tadabhāve ghaṭavalmīkādīnām api mṛjjātīyatvaṃ na syād ity anvayavyatirekābhyāṃ viśeṣato 'pi kāryakāraṇabhāvavyavasthāpanaṃ yuktam. sāmānyābhāve tv atyantaṃ vilakṣaṇeṣv ekākārapratītipratyabhijñāpi na syāt.

{arthakriyākāritvasyābhedavyavahāraniyāmakatvaṃ tannirāsaś ca}

[259,15]
yat punar atroktam —
	"jñānādyarthakriyāṃ tāṃs tān dṛṣṭvā bhedena kurvataḥ /
	arthān tadanyaviśleṣaviṣayair dhvanibhiḥ saha //
	saṃyojya pratyabhijñānaṃ kuryād evānyadarśane /" iti.

[259,19]
tad atidurmativispanditam; na hy arthakriyāṃ dṛṣṭvaiva tad ekākārapratyayo bhavati. gavāgnipanasādiṣu tadarthakriyānupalambhe 'py ekākāratopalannād ity uktam. na ca nāmasaṃyojanenaiva pratyabhijñā bhavati, aprasiddhasamayasyāpi hi sajātīyeṣv ekatrāvasthiteṣv api jaṅgameṣu vāmīṣām evaikākāratā, yo 'syākāraḥ sa evāsyākāra iti ca pratyabhijñā bhavati.

[259,24]
nanu caikāṃ jñānādikām arthakriyāṃ paśyato vāsanāprabodhodaye mithyāpratyayo bhavaty anyathā tu bhedasaṃsargavatī buddhir na syād yathā daṇḍiṣu. na hi tatraikadaṇḍayoge 'py anyatra sa evāyam iti bhavati, kiṃ tarhi? tad iheti. na caivaṃ pratyabhijñānam, kiṃ tarhi? tad evedam iti, na; asiddhatvāt — naiva hi vyaktyantare tad evedam iti pratyabhijñā bhavati, kiṃ tarhi? sa evāsyāpyākāras tad evāsyāpi vā rūpam, tajjātīyam evedam iti vā, na cātra bādhāsti tan neyaṃ bhrāntiḥ. yadi tu bhinneṣv abhinnātmavyavasāyinī pratyabhijñā syāt tadā bhaven mithyā, yathā dīpādiṣu. yāvatā yathaiva daṇḍas tadadhikaraṇatvena, so 'syety evaṃ vā tadviśeṣaṇatvena vā pratibhāti, tathā sāmānyam apy ākārarūpasādṛśyādiśabdābhilapyaṃ tadadhikaraṇatvena tad asyety evaṃ vā tadviśeṣaṇatvena vā pratibhātīti. jalamarīcikādiṣv ivāsāmānyeṣv ekākāreyaṃ buddhir iti cet, na; tatrāpi sāmānyamātrasya nimittatvāt. kathaṃ tarhi bhrāntiḥ? tatsāmānyena saha dṛṣṭasyodakatvāder adharmādyupakṛtayā smṛtyādhyāropaṇāt. nanu sa evākāras tan na sāmāṇyaṃ yena bhrāntir na syāt. nāpi sarvatra tadvad āropita eva sāmānyākāraḥ pratibhāti, tadvadbādhakābhāvāt. atyantānupalabdhasya kharaśṛṅgādivad āropāsambhavāt. tatsahitasāmānyāgrahaṇe ca tadāropo na syān marīciṣu gardabhākāravat. tataś cānicchatāpi sāmānyaṃ svīkāryam. nanu vyaktīnām ekārthajananaśaktir eṣṭavyā tāsām anyebhyo bhidyamānās tādṛśaṃ pratyayaṃ janayantu, kiṃ tatra sāmānyeneti cet, naitad asti; yasmāt sāmānyam eva yogyatākhyā śaktis tathā hi — tantvādayas tatsāmānyadarśane saty ete paṭādijananayogyā iti niścitās tadarthibhir upādīyante. caramaśaktigrahaṇe tu tadā kāryasya siddhatvāt tadarthināṃ tatra pravṛttir na syāt. na ca svarūpam eva śaktiḥ, adṛṣṭakāryeṣu svarūpagrahaṇe 'pi tatsāmarthyaniścayābhāvāt. bhrānter aniścaya iti cet, bhrāntiḥ kuto nivartate? tatkāryadarśanād iti cet, pravṛttiviṣayeṣu katham? na hi tad eva vyaktyantareṣv api svarūpaṃ yenaikatrāpi tanniścaye 'nyatrāpi tanniścitaṃ syāt, sāmānyavat. anyakāryagrahaṇe cānyaśaktiniścaye 'tiprasaṅgaḥ syāt. abhinnākārajñānagrahaṇe sarvatra tacchaktiniścaya iti cet, nanv etad evoditaṃ bhinneṣv abhinnākāraṃ jñānaṃ katham avisaṃvādi syāt. vastusāmārthyād iti cet, utsannā tarhi padārthānāṃ bhinnākāravyavasthā. śukleṣv eva nīlapītādyākāraṃ jñānaṃ vastusāmarthyād avisaṃvādi bhaviṣyatīti pādaprasārikopapatteḥ. kiṃ ca buddhīnām api pratyarthabhidyamānānām ekatvam ayuktam, jātito 'py ekatvaṃ na sambhavati, tatrāpi jāter anabhyupagamāt. evam anyāsāmarthakriyāṇām anyonyavyāvṛttākāratvāt kathaṃ kutas taddhetūnām ekārthakriyākāritvam abhedavyavahāranimittaṃ syād iti. yad apy āha —

[260,26]
	"ekapratyavamarśasya hetutvād dhīr abhedinī /
	ekadhīhetubhāvena vyaktīnām apy abhinnatā //" iti.

[260,28]
tad apy asāram, yataḥ pratyavamarśasyāpi katham ekatvam? kiṃ vyaktitaḥ? atha jātita iti? vyaktitas tāvad ayuktam, kramabhāvyanekavyaktidarśanāt, pratipuruṣaṃ tadanyatvād atītānāgatādīnāṃ dhiyāṃ tadekajanakatvāsambhavāc ca. nāpi jātyaikatvam, jāter anabhyupagamāt. tatrāpy ekapratyavamarśahetutvakalpane 'navasthā syāt tataś ca nimittaikatvapratipattāv evopakṣīṇaśaktitvān mūlavyaktiṣv abhedabuddhir na syāt. tasmāj jātyekatvagrahaṇanibandhana eva vyaktiṣv abhedavyavahāra iti. yac cedam uktam —

[261,3]
	"tulye bhede yayā jātiḥ pratyāsattyā prasarpati /
	kvacin nānyatra saivāstu śabdajñānanibandhanam //" iti.

[261,5]
idam api kucodyam, na hy evaṃ bhavati — yayā pratyāsattyā daṇḍasūtrādikaṃ prasarpati kvacin nānyatra saiva pratyāsattiḥ, puruṣasphaṭikādiṣu daṇḍisūtrītyādivyavahāranibandhanam astu, kiṃ daṇḍasūtrādineti? hetusāmagrīniyamāc ca niyatajātimat kāryaṃ bhavati. na ca saiva sāmagrī sthirāśeṣavyaktyanugatā gaur ityādiniścayaśabdeṣu nimittaṃ bhavitum arhati, viśiṣṭavyavahārasya ca viśeṣaṇagrahaṇāpekṣitvāt. nanu ca vyaktayaḥ kiṃ viśiṣṭajñānahetavo bhavanti vā na vā? yadi bhavanti kiṃ sāmānyena? no cet tadā tajjñānāt tatra pravṛttir na syāt.

[261,12]
	"ekavastusahāyāś ced vyaktayo jñānakāraṇam /
	tad ekaṃ vastu kin tāsāṃ nānātvaṃ samapohati //"

[261,14]
atha na bhedo jananavirodhī, kiṃ tarhi? kaivalyaṃ tenaiva sahitā janayaty eva. kathaṃ tarhi vyaktīnāṃ sāmarthyagatiḥ? pratyekaṃ tāsām abhāve 'pi tatsadbhāvāt, sāmānye saty eva bhāvād iti, na; anaikāntikatvāt. nīlādīnām anyatamāpāye 'pi cakṣur jñānaṃ janayati, na tu netrāpāye 'pi nīlādayaḥ, tathāpi teṣāṃ nāsāmarthyam iti.

[261,18]
yad apy uktam —
	"tāsām anyatamāpekṣyaṃ tac cec chaktaṃ na kevalam /
	tad ekam upakuryus tāḥ katham ekāṃ dhiyaṃ ca na //"

[261,21]
yadi bhinnā apy abhinnaṃ sāmānyam upakurvanti, tathaiva śaktijñānam evopakurvantu, kiṃ tatrāntargaḍunā sāmānyeneti? tad apy ayuktam; na hy evaṃ bhavati — yayā śaktyā nīlādayaś cakṣurupakurvanti, tayā jñānaviśeṣam eva kurvantu, kiṃ cakṣuṣā? tathā daṇḍopakārakaśaktyā daṇḍīti jñānam eva karotu puruṣaḥ, kiṃ daṇḍena? evaṃ hi sarvasahakāryākṣepaḥ syād iti.

{śabdasaṃketākṣepas tatsamādhānaṃ ca}

[261,27]
nanu ca sahakārisāmarthyād api kathaṃ vastuṣu śabdaḥ pravartate? yataḥ —
	śabdāḥ saṃketitaṃ prāhur vyavahārāya sa smṛtaḥ /
	tadā svalakṣaṇaṃ nāsti saṃketas tena tatra na //

[261,30]
yatra hi svalakṣaṇe vyavahārāya saṃketaḥ kṛtas tatsvalakṣaṇaṃ tadā vyavahārakāle nāsti, tasya deśakālavyaktibhedānāskanditatvāt. tasmān na tatra samayaḥ, nāpi sāmānye, niṣphalatvāt. yo hi vāhadāhādyarthakriyāsamartho 'rthaḥ, sa na śabdena codyata iti kiṃ śabdaprayogaiḥ? sāmānye 'bhidhānād eva pravṛttiḥ, vyaktiṣu tatsambandhād iti cet? na; saty api sambandhe daṇḍaṃ chindhīty ukte daṇḍiṣu pravṛttyadarśanāt. nāpi sambhavād vyaktau pravṛttiḥ, evaṃ hy asambaddhapralāpitvaṃ syāt tato 'nyatra pravṛttir valīvarddadohacodanādivat. nirādhārasya sāmānyasyāsambhavāt. taccodanāto vyakticodaneti cet, na; vyaktyapāye kevalasyāpy anavasthānāt. kiṃ ca kṣīrodakādipānacodanātas tadādhārapānacodanāprasaṅgaḥ. kiṃ ca kriyāguṇādiśabdaiḥ sāmānādhikaraṇyaṃ viśeṣaṇaviśeṣyabhāvaś ca na syād iti.

[262,10]
atrocyate — asmābhir apy ayaṃ doṣas teṣām udbhāvanīyaḥ, ye gaur ityādiśabdā jātivācakā evety āhuḥ. vayan tu — gotvādiśabdā jātivācakāḥ gavādiśabdās tu jātiviśiṣṭavyaktivācakā eveti, tatraiva ca saṃketaḥ kriyate. vyaktiṣu śabdapravṛttau jāter ānarthakyam iti cet, na; kevalavyaktiṣv anantāsu saṃketasya kartum aśakyatvāt. jātiviśiṣṭeṣv apy anivṛttamānantyam iti cet, na; tatrānantyasyāprayojakatvāt. yatredaṃ gotvaṃ sa sarvo 'pi gaur ity evaṃ saṃketagrahaṇe deśakālākārāntarite 'pi yatra yatra gotvaṃ paśyati tat sarvaṃ gaur iti pratipadyate. sāmānyābhāve tu yudhiṣṭhirādiśabdavad ekatra kṛtasaṃketo 'rthāntare na pratyayahetur iti taṃ na kuryāt. na hy asāmānyavādināṃ sarvavyaktiṣv abhinnaṃ nimittam asti.

{pācakādiṣu pravṛttinimittavarṇanam}

[262,20]
yady evaṃ saṃketo vidhīyate, pācakādiṣu kim abhinnaṃ nimittam iti cet, pacanatvādiviśiṣṭaṃ karma, evaṃjātīyasya karmaṇo yaḥ kartā sa sarvaḥ pācaka ity evaṃ saṃketaḥ kriyate. tataś ca yad uktam — karmāśritā jātiḥ katham arthāntare pratyayahetur iti, tan nirastam; pāramparyeṇa hetutvāt. jātitaḥ karmasv anvayas tadanvayāt tatkartṛṣv anvaya iti. atītaṃ karma smṛtaṃ śabdād avagataṃ vā viśeṣaṇam, anāgatam apy anumānena vādhigatam. tadanavagamena sandehaḥ — kim ayaṃ pācakaḥ? na veti? asataḥ kathaṃ nimittatvam iti cet, na; tadviṣayasya jñānasya nimittatvāt. jñānam evāstu sarvatreti cet, na; viśeṣaṇajñānasya nirviṣayasya hetutve tadviśeṣyajñānasya mithyātvaprasaṅgaḥ, viṣāṇī puruṣa ityādijñānavat. atītānāgataviśeṣaṇajñānena ca tadrūpaviśeṣaṇāvacchedenaiva viśeṣyajñānam utpāditaṃ saṃvādikaṃ bhavati — apākṣīd ayaṃ pācakaḥ, pakṣyaty ayaṃ pācaka ity anyathāvagatau ca bhrāntir eva syād iti.

{sāmānyaviśeṣādiṣu pravṛtinimittavarṇanam}

[263,2]
sāmānyaviśeṣādiśabdapravṛttau tarhi kiṃ nimittam? tatrāpy asty ekaṃ lakṣaṇam — sāmānyasyaikātmano 'nantabhedeṣu svāvacchedenānvayijñānahetutvaṃ nityābhedātmano 'nekatra samavetatvaṃ vā. viśeṣaṇatvena vyāvṛttapratyayahetutvaṃ viśeṣāṇāṃ lakṣaṇam, sāmānyaviśeṣarahitatvena tadavacchedodayijñānaviṣayatvena vā sādhyate sāmānyādhāratvam, sthāṇvādivad iti. na ca tatrāvayavādiviśeṣo 'sti, niravayavatvāt tulyadharmatvāt. tulyadharmaṇo 'ntyaviśeṣatve siddhe taddṛṣṭāntopakṛtānityadravyatvād atulyadharmaṇo 'pi nityadravyatvasyāntyaviśeṣavatvasiddhiḥ.

{viśeṣapadārthābhyupagama āgrahābhāvaḥ}

[263,10]
yadi punaḥ śabdabuddhyādīnām ivāntyaviśeṣābhāve 'pi tulyadharmaṇām apy anyena kenacid viśeṣeṇa viśeṣatvaṃ kaścid upapādayet, tato nāsmākam antyaviśeṣaiḥ kiṃcit prayojanam. tatraiva cāntyaviśeṣasaṃjñāṃ kariṣyāmo ye nityadravyeṣv asādhāraṇaviśeṣās te 'ntyaviśeṣā ity arthaḥ. sthitam etat sāmānyalakṣaṇanimittaḥ sāmānyeṣu śabdaḥ pravartate, viśeṣeṣu tallakṣaṇanimitta iti. evaṃ padārthavargādiśabdāḥ prāgabhāvādiśabdāś ca pratiniyatalakṣaṇanimittā draṣṭavyā iti.

{keṣāṃcin mate sāmānyādiṣv api paramparayā sāmānyam}

[263,17]
nanu tatsāmānyādilakṣaṇaṃ yady anekatrānvayi, tatas tad api sāmānyam eva syāt tataś ca sāmānyādiṣu sāmānyābhāvābhyupagamo virudhyate. athānanvayi, tadā tataḥ kathaṃ bhinneṣv abhinnaśabdapravṛttiḥ syād iti? atra kecid āhuḥ — sarvatra bhinneṣv abhinnaśabdapravṛttinimittaṃ sāmānyam eva. tac ca kvacid vidhīyamānam, kvacit pratiṣidhyamānam, kvacit sākṣāt, kvacit pāramparyeṇeti. sāmānyādiṣu pāramparyeṇaivety ato nābhyupagamavirodhaḥ.

{vastutaḥ sāmānyādiṣu sāmānyābhāvaḥ}

[264,2]
atha vā sāmānyādiṣu sāmānyapratirūpakaḥ kaścid dharmo 'sti, yataḥ sāmānyādiśabdapratyayau bhinneṣv apy anugatau bhavataḥ. śabdapratyayānugamahetoḥ kathaṃ na sāmānyabhāva iti cet, na; niṣkriyādiśabdapratyayānugamahetunānaikāntāt. kutas tarhi sāmānyatat pratirūpakavivekāvagamaḥ? pratyayānugamavailakṣaṇyāt. yo hy avyutpannasyāpi pratyayānugamaḥ, sāmānyanibandhanaḥ. tadvilakṣaṇas tu dharmamātranibandhanaḥ. na hi pratyakṣeṣv api gotvādiṣv abhāvabhedeṣu ca nīlādiṣv ivāprasiddhasamayasyāpy ekākāratāvagamo bhavati. kiṃ ca sāmānyavatsu saṃśayaḥ prāpnoti tannivṛttyarthaṃ teṣu viśeṣa eṣṭavyaḥ. teṣv api viśeṣeṣu sāmānyaṃ tataḥ saṃśayas tannivṛttyarthaṃ tatrāpi viśeṣaḥ punas teṣv api sāmānyam ity anavasthā syād iti. tasmān na sāmānyādiṣu sāmānyam asti. yadi punaḥ śabdapratyayānugamahetoḥ sarvasyāpi dharmasya sāmānyasaṃjñā kriyate, tadā sāmānyādiṣv api sāmānyaṃ bhavatu ko virodhaḥ? viśiṣṭaṃ tu sāmānyaṃ tatra nāstīty uktam. dharmāś caikatrāpi dharmiṇi bahavaḥ santi tena śabdā api tannimittās tāvanta eva tatra pravartante. tat kathaṃ sāmānādhikaraṇyādyanupapattiḥ?

{vikalpite 'rthe eva śabdasāmānādhikaraṇyam iti saugatamatam}

[264,16]
nanu ca bhinnapravṛttinimittayor ekatra vṛttiḥ sāmānādhikaraṇyam ucyate, na vastutas tat sambhavati; tathā saṃketābhāvāt. na hi nīlaśabdārthe utpalaśabdaḥ saṃketitaḥ, utpalaśabdārthe ca nīlaśabda iti. saṃketānapekṣaś ca na śabdo 'rthavācaka iti, atiprasaṅgāt. kiṃ ca nīlaśabdād eva tadarthapratītāv utpalaśabdānarthakyaṃ syāt, apratītau cānekārthatvam, na hi yo yasmān na pratīyate sa tasyārtha iti yuktam. tasmād vikalpapariniṣṭhito yo 'rthaḥ pratibhāti bāhya iva eka ivānarthakriyākārī arthakriyākārī vā, tatrāyaṃ sāmānādhikaraṇyādivyavahāraḥ tatraiva ca dharmadharmivyavahāro 'pi parasparaṃ tattvānyatvābhyām avācyaḥ pratanyate, sa ca mithyārtha eva vyavahāras tenāsamānaḥ prasaṅga iti.

{tannirākaraṇam}

[264,26]
atrocyate — yat tāvad uktam — tathā saṃketābhāvān nīlādiśabdānāṃ naikārthatvam iti, tan na; tadvati saṃketakāraṇāt tataś cotpalatvaviśiṣṭam artham utpalaśabdo 'bhidhatte. nīlaguṇaviśiṣṭaṃ ca nīlaśabda iti. tataś ca yatrobhayaviśeṣaṇayogas tatrobhāv api śabdau pravartete. na cānyatarānarthakyam, bhinnadharmāvacchedenārtham abhidadhator atulyārthatvāt. dharmyapekṣayā tu sāmānādhikaraṇyam. nanv evam utpalaśabdo raktotpalādikam apy abhidhatte nīlaśabdas tu kākādikam apīti, kathaṃ dvayor ekārthatvam? naiṣa doṣaḥ, sāmānyena kṛtasaṃketo 'pi śabdaḥ prakaraṇādibhiḥ pratiniyata evārthe vyavasthāpyata iti vakṣyāmaḥ. ata eva viśeṣyaviśeṣaṇabhāvo 'py upapadyate. nīlaśabdo hy anekaviśeṣadharmopete 'rthe sāmānyena dṛṣṭas tathaivārthaṃ pratipādayan viśeṣākāṃkṣāṃ janayati. tatas tadviśeṣapratītyartham utpalaśabdaḥ prayujyate. tathotpalaśabdārthaviśeṣapratītyarthaṃ nīlaśabda iti.

[265,11]
yac coktam — vikalpapariniṣṭhitaḥ śabdārthas tatraivāyathārthaḥ sāmānādhikaraṇyavyavahāra iti, tad ayuktam, na hi svātmaikasambandhe vikalpapariniṣṭhate vādinor vipratipattisādhanadūṣāṇopanyāsasaṃpratipattipravṛttyādikaṃ sambhavati. bhrāntitas tathābhāve svapnādibhir aviśeṣas tataś ca vivekināṃ śāstrapraṇayanam apy anarthakaṃ syāt. tatpratibaddhajanmanāṃ vikalpānām atatprabhāsitve 'pi vastuny avisaṃvādaḥ prabhāyām iva maṇibhrānter iti cet? na; asiddhatvāt, na hy arthaprāptimātrād evāvisaṃvādaḥ, kiṃ tarhi? yaddeśakālākāratayārthaḥ pratibhātas tathaiva yady asau prāpyeta, anyathā marīcyādijñānasyāpi kathaṃcid udakaprāpter avisaṃvādaḥ syāt. kiṃ ca tatpratibaddhajanmanām iti ko 'yaṃ pratibandhas tādātmyalakṣaṇas tāvad vikalpasāmarthyena vāstavenāropitena vā saha na sambhavati? svākāreṇa ca tādātmyaṃ sarvajñānānāṃ samānam. tadutpattiś cet, vikalpapratibhāsinaḥ sāmānyākārasya sattvānabhyupagamāt. kathaṃ tataḥ pāramparyeṇāpy utpattiḥ? prāpyād utpattis tu kṣaṇikavādināṃ na kasyacit sambhavati. kiṃ ca rajatādibuddheḥ prāpaṇīyaśuktikādyarthād utpatter avisaṃvāditvaprasaṅgaḥ. atha yathāvyavasitārthād utpattir avisaṃvāditve nimittam. tatra maṇijñāne kiṃ sāmānyākāro vyavasīyate? atha svalakṣaṇākāra iti? sāmānyākāraś cet, kathaṃ tata utpattiḥ? tasyāvastutvenājanakatvābhyupagamāt. atha svalakṣaṇākāraḥ, tatrāpi kiṃ pūrvadṛṣṭākāraḥ? kiṃ vā tadanyasvalakṣaṇākāra iti? yadi pūrvadṛṣṭākāraḥ, so 'nyatrāvidyamānaḥ katham utpādakaḥ? atiprasaṅgāt.

[265,29]
atha taddarśanāhitavāsanākrameṇotpattis tata utpattir ucyate, prabhāyāṃ maṇijñānasyāpi tarhi tata utpattiḥ syāt, tasyāpi tadvāsanāprabhavatvāt.

[265,31]
atha yatra pravṛttiḥ so 'dhyavasīyate, tata utpattiś cāvyavadhāneneti, na; tasyānanubhūtvāt. na hi piśācādivad atyantānanubhūto 'rtho vyavasātuṃ śakyate. keśoṇḍakādyākāro 'pi prāg abhūta eva smṛtyā kvacid āropyādhyavasīyate, tadvad atrāpīti cet, na; tarhi tadadhyavasitākārād utpattiḥ. kiṃ cādhyavasāyo 'pi vikalpa eva sa ca na bāhyālambana iti kṛtāntaḥ, tat kathaṃ bāhye 'dhyavasāyo bhavaty atadviṣayaś ca kathaṃ tenādhyavasīyate? atiprasaṅgāt.

[266,6]
yad apy uktam — vyākhyātāraḥ khalv evaṃ vivecayanti, na vyavahartāras te tu svālambanam evārthakriyāyogyaṃ manyamānā dṛśyavikalpāv arthāv ekīkṛtya pravartante tadabhiprāyavaśād evam ucyata iti. tatraikīkṛtyeti ko 'rthaḥ? kiṃ vikalpe dṛśyākāram āropya? kiṃ vā dṛśye vikalpākāram āropyeti? prathame pakṣe vikalpābhimukhyenaiva dṛśyārthinaḥ pravṛttiḥ syād rajatārthinaḥ śuktikābhimukhyeneva. dvitīye tu pakṣe 'rthe pravṛttir na prāpnoti. na hy ananubhūte śuktikādau rajatādyākāram āropya pravartamānaḥ kaścid upalabhyate.

[266,13]
kiṃ ca ghṛtamānayeti coditaḥ svāminā yo 'pi tailādikam ānayati. so 'py akuśalo na syāt, ubhayasya vikalpākārādhyāropeṇāśabdārthe pravṛtter aviśeṣāt. na hy anabhipretārthakriyāyogye śabdaḥ pāramparyeṇāpi pravartate, tatra saṃketāsambhavāt.

[266,17]
yac coktam — yathā rūpālokacakṣurādiṣu vyavahāralāghavārthaṃ kaścit saṃketaṃ karoti. yavo rūpāvijñānahetuḥ saro veti, tathānye 'pi ye kiṃcid ekaṃ sādhayanty eke na sādhyante vā te 'pi sakṛtpratyayārthabrīhyādiśabdāḥ kṛtasaṃketāḥ kathyanta iti, viṣamo 'yam upanyāsaḥ. tatra hi — jñānam evaikaṃ nimittaṃ saṃketagrahaṇe 'stu deśādibhedenānantāsu ca vyaktiṣu nābhinnaṃ kāryaṃ kāraṇaṃ vāstīty uktam.

[266,22]
yad apy āha — tatraivānena yogyās te 'rthāś codanīyās ta ekena śabdena codyeran, bahubhir veti svātantryam atra vaktur iti, tad apy aparyālocitābhidhānam; yasmān nātra vaktuḥ svātantryaṃ nivāryate, kiṃ tarhi? śābaleye kṛtasaṃketo gośabdaḥ, kathaṃ mahaṣādibhedeṣv ivābhinnanimittam antareṇa bāhuleyādiṣu gṛhītasaṃketo bhavati? agrahītasaṃketaś ca kathaṃ pratipattiṃ karoti? atiprasaṅgāt. na ca śābaleyabāhuleyādibhiḥ sahaikaṃ kāryaṃ kurvann ekasādhanena janyamāno vānubhūto yenaikasādhyanimittaḥ sādhananimitto vā śabdaḥ pravarteta. yogyatāśrayaṇe ca sāmānyam eva nāmāntareṇeṣṭaṃ bhavaty anyathā vyaktirūpavadaniścitaiva yogyatā syāt. tasmād ekam anekatra vartamānam ekāṃ śrutiṃ pravartayaty anvayabuddhiṃ ca janayatīti yuktam.

{sāmānyasyānekavṛttitva ākṣepaḥ}

[267,2]
nanu ca keyaṃ tasyānekatra vṛttiḥ? kim ādheyatā kuṇḍabadaravat? uta vyaktir iti? na tāvad ādheyatā, nityasyānupakāryatvān nityasya kiṃ kurvāṇa ādhāraḥ syāt? tasya tatra samavāyād ādhāra iti cet. ko 'yaṃ samavāyaḥ? apṛthaksiddhānām āśrayāśrayibhāvaḥ. tad evedam anupakārakasyāśrayatvaṃ na sambhāvayāmaḥ, atiprasaṅgabhayāt. tasmāt samavāyasaṃyogaikārthasamavāyādayo 'pi vastusambandhāḥ kāryakāraṇabhāvān na vyatiricyante. nāpi sthāpaka evādhāraḥ, sthāpako hy anupakārakaḥ kathaṃ syāt sāmānyasya ca nityavyāpakatvena sadāvasthānād vyatiriktasthityasambhavādivyatireke sthāpakavaiyarthyaṃ sāmānyasyānityatā ca. vyatirekeṇāvasthitau, anavasthāprasaṅga iti. athāvyaktasya vyaktibhir vyakte sāmānyasya tatra vṛttir ucyate, na; tad etad rūpākaraṇe vyañjakavaiyarthyāt. tasmād ye svajñānaṃ prati param apekṣante, te 'vaśyaṃ tadātmānaṃ pratilabhante, sāmānyasya tu na kutaścid ātmapratilambhaḥ sambhavati. tasmān na tat kenacid vyaṅgyam. kiṃ ca —
	"vyañjakasya ca jātīnāṃ jātimattā yadīṣyate /
	prāpto gotvādinā tadvān pradīpādiprakāśakaḥ //" iti.

{tatsamādhānam}

[267,17]
atrocyate — vṛttir ādheyatā, vyaktiś cobhayam iṣyate. tac cobhayam api sāmānyasya tat tasya samavāya eva. yad uktam — nānupakārakasyāśrayatvaṃ yuktam, tan na; anupakārakatvasyāsiddhatvāt. tatsahitasya viśiṣṭajñānaṃ hi kāryam evopakāraḥ, svātmabhūtaś copakāro na kvacid upalabhyate. na hi yo yena janitas tasya tenopakāraḥ kṛta iti prasiddhir asti. na ca janaka evādhāraḥ, kuṇḍasya badarājanakasyāpi tadādhāratvāt. nanv atroktam — prakṛtyaiva guruṇo dravyasyāsamānadeśakāryotpādanadharmiṇaḥ samānadeśakāryotpādanabhāva ādhārakṛtaḥ. tasmāt pūrvakṣaṇasahakāri kuṇḍaṃ tatraiva badarakāryaṃ janayad ādhāra ity ucyate iti, na; kṣaṇikatvāsiddheḥ, tad asiddhiṃ cottaratra niṣedhayoṣyāmaḥ. tasmāt pātapratibandhaka eva badarādīnāṃ kuṇḍādir ādhāraḥ pātapratibandhaś ca saṃyogaviśeṣa eva, tadabhāve hi pātakaraṇāt. sahakārisākalyaṃ hi kārakāṇāṃ śaktir asākalyaṃ vā śaktir iti vakṣyāmaḥ. tena saṃyogaviśeṣe sati tadabhāvasahakārivaikalyāt pāto na bhavatīti taddhetuḥ kuṇḍādiḥ pratibandhaka ucyate. atha vā kasmāt tayor evāsau saṃyogaḥ? sahetusāmagrīsāmarthyāt tayor eva samavetasyotpādāt. samavāyo 'pi kasmāt tayor eveti cet? anyatarasamavāyinas taddharmatvena svahetusāmarthyaniyamitasyotpādāt, nityayos tu svabhāvaḥ. anyataranityasya tu sahakāriviśeṣasāmarthyād utpadyamānenādhāreṇādheyena vā yathāsambhavaṃ samavāyaniyama iti. nityasyāpi yathāsahakāriviśeṣaḥ sambhavati tathottaratra vakṣyāmaḥ. pratyakṣato 'pi kuṇḍabadarādīnāṃ saṃyogaḥ pratibhāti. tasyādhikṣepo gomayapāyasīyaṃ nyāyam ākṣipati. tan na hetuphalabhāva evāśrayāśrayibhāvaḥ, kin tu pātapratibandhaka eva badarādeḥ kuṇḍādir ādhāraḥ. sāmānyasya tarhi pātābhāvād ādhārānupapattiḥ, na; anyathā sāmānyaguṇakarmādīnām ādhārapratipādanād avayavivicāre.

[268,9]
astu vā sthāpakatvaṃ sarvādhāravyāpilakṣaṇaṃ katham? tatra tāvat patatāṃ badarādīnāṃ gatinivṛttilakṣaṇasthitiḥ kuṇḍādibhiḥ kriyate. avayaviguṇakarmādīnāṃ ca krameṇa svātmaprakāśanaṃ kāryāntarakaraṇaṃ ca sthitiḥ, sā tadādhārasāmarthyād bhavati, tadādhārābhāve hy anityānāṃ vināśa eva gatiḥ. sāmānyasya tv asāmarthyaprāptiḥ sā ca satyādhāreṇa bhavatīty ādhāraḥ sthāpaka ucyate. ghaṭādisthaguṇādidṛṣṭāntena nityāśrayasthānām api krameṇānekakāryakartṛtvaṃ sthitiśabdavācyam āśrayasāmarthyād avagantavyam. na ca sahakāryantaraṃ sarvatatkāryotpāde nimittaṃ bhavati, ato nānyatrāpy āśrayatvaprasaṅgaḥ. svātmasthaṃ ca darśayaty ādhāro na hetvantaram, ataś ca prāpto gotvādinā tadvān pradīpādir ity ayuktam. yady api vastusvabhāvāt svahetusāmarthyād vā kaścid eva kasyacid evādharo na sarvasyeti, tathāpi kuṇḍādibadarādīnām idam atrety ādhārādheyabhāvenopalambhaḥ sambandhāvinābhāvo dṛṣṭa iti dravyaguṇādīnām api sambandhanimitto 'pi vyavasthāpyate. sa ca sambandhaḥ saṃyogādivilakṣaṇatvāt samavāya ity ucyate. tasmād asti samavāyalakṣaṇā svādhāreṣu sāmānyasya vṛttir iti.

{sāmānyasya vyāpakatva ākṣepaḥ}

[268,24]
atha kim ākāśādivat sarvagataṃ sāmānyam? kiṃ vā svāśrayamātragatam? yadi sarvagatam, tadaikatrābhivyaktaṃ sarvatrābhivyaktam evābhinnātmakatvāt tasya na kvacid anupalambhaḥ syāt, vastusaṅkaraprasaṅgaś ca sarvapiṇḍeṣu sarvasāmānyasadbhāvāt. kaścid eva piṇḍaḥ kasyacid eva vyañjakaḥ, tato na saṅkaradoṣaprasaṅga iti cet, na; niyamahetvabhāvāt. kiṃ ca —
	"vyañjakāpratipattau hi na vyaṅgyaṃ sampratīyate /
	viparyayaḥ punaḥ kasmād iṣṭaḥ sāmānyatadvatoḥ //"

[269,1]
sāmānyam eva vyañjakaṃ prāptam iti. atha svāśrayamātragatam? tad apy asambhavati, tathā hi —
	"anyatra vartamānasya tato 'nyasthānajanmani /
	svasthānād acalato 'nyatra vṛttir ity ayuktimat //"
	"yatrāsau vartate bhāvas tena sambadhyate 'pi na /
	taddeśinaṃ ca vyāpnoti kim apy etan mahādbhutam //"
	"na yāti na ca tatrāsīd asti paścān na cāṃśavat /
	jahāti pūrvaṃ nādhāram aho vyasanasantatiḥ //" iti.

{ekeṣāṃ tatparihāraḥ}

[269,10]
atraike pariharanti — svāśrayasarvagatam eva sāmānyam, tatraivopalambhāt. na ca saṃyogasamavāyādisambandhābhāve piṇḍāntarālādiṣu sāmānyaṃ vyapadeṣṭuṃ śakyate. yat punar etad anyatra vartamānasyetyādi, tan na; pramāṇasiddhasya vastusvabhāvasyopahāsamātreṇa tyaktum aśakyatvāt. vicitrā hi padārthānāṃ śaktis tena sāmānyasyaivedṛśī śaktiḥ, yayā hetuviśeṣair utpadyamāne 'rthe pūrvasthānād acalad eva vartate. calane hi pūrvasthānaṃ tacchūnyaṃ syāt. yad api yatrāsau vartata ityādinātyadbhutaṃ śaṅkitam, naitad apy adbhutam, padārthaśaktivaicitryād eva. yathā mantrādisaṃskṛtam astram udarasthaṃ vyādhiviśeṣaṃ chinatti, nodaram; sūtrādikaṃ cauṣadhisaṃskṛtaṃ nāgnir dahati; tadupari bhājanasthaṃ taṇḍulaṃ pacati; kapotaś ca gṛhoparisthita eva pādāvābhyantarasthite dadhyādau vinyasyati; tathā sāmānyam apīdṛkśaktimat. gotvaṃ gopiṇḍenaiva sambadhyate, na tadavayavādibhis taddeśair iti. anyatrotpadyamānenāśrayeṇānyatrāvasthitaṃ sāmānyaṃ kathaṃ sambadhyata iti cet, tadāśrayotpādakahetusāmarthyād atrāpi. vastusvabhāva eṣa yena mūrtaṃ vastu deśāntarasaṃyogotpādakahetusāmarthyād deśāntare bhavati, pūrvasaṃyoganivartakahetutas tatra na bhavati. sāmānyaṃ tv āśrayotpādakahetutas tatra bhavati tannivartakahetutas tu na tatra bhavatīti, vināśotpādarahitatvam ubhayatrāpi samānaṃ kevalaṃ sambandhāsambandhahetuvailakṣaṇyamātram iti.

[269,26]
yat punar etad bhinnadeśābhyām aṃśavata eva sambandho dṛṣṭa ālokarajjuvaṃśadaṇḍādivan na ca sāmānyam aṃśavad iti, tad apy avayavidūṣaṇanirākaraṇād deśakāletyādiprasaṅgadūṣaṇe coktottaram iti.

{pralayāvasthāyāṃ sāmānyasya vṛttitānirūpaṇam}

[269,30]
nanu pralayāvasthāyāṃ sarvaghaṭādivināśe ghaṭatvādisāmānyaṃ kvāsti? na kvacit. nanu kiṃ vinaṣṭam? na; tasya nityatvāt. nityaṃ vidyamānaṃ na kvacid astīti kaiṣā vācoyuktiḥ? tadā nirādhāram evāstīty eṣā vācoyuktiḥ, bhūtabhāvyādhārāpekṣayā tu tadāpi sāmānyam ucyate. na cāvyapadiśyamānam asad eva bhavati. na ca sarveṣāṃ ghaṭādīnāṃ yugapadvināśa ity atrāsti pramāṇam. nanu purāṇādiṣu pralayo mahāpralayaś ca śrūyate, satyam; kin tu lokatrayavināśaḥ pralayaḥ, sahāṇḍena caturdaśasthānavināśo mahāpralayaḥ. sarvāṇḍānān tu yugapan na vināśaḥ tenāṇḍāntareṣu ghaṭādayaḥ santi. yadi punaḥ sarvāṇḍānāṃ vināśas tadā sarvakriyoparame "rātrīś ca (rātrisva) tāvatīś caiva" iti. virudhyate. na hy antareṇa kriyāṃ kālaḥ parimātuṃ śakyata ity alaṃ prasaṅgeneti.

{vyāpakatve 'pi sāmānyasya na sarvatropalabdhiḥ}

[270,11]
astu vā sarvagataṃ sāmānyaṃ tac ca nākāśavatsarvasaṃyuktam, nāpi sattvād gotvādy api sarvasamavetam. kiṃ tarhi? sannidhimātreṇa sarvatrāsti. yac cānyatrābhāvaḥ, tan na; yataḥ sarvatrāpi vidyamānaṃ yatraiva samavetaṃ tatraivopalabdhiyogyam. tena tasya samavāyenādhāro vyañjakaś cocyate. tan na jātisaṃkaropīti. nanu tad eva vyaktāv upalabhyamānam anyatrāpy asti, tat kiṃ nānyatrāpy upalabhyate? ka evam āha — upalabhyamānād anyatropalabhyate? kiṃ tarhi? vyaktyantarālādes tadādhāravad vyañjakatvaṃ nāsti tena tatropalabdhyabhimāno na bhavati. na cādhāratatsambandhagrahaṇādhīnatvenāgrahaṇe 'tredam iti pratyayo bhavati.

{vyañjakāpratipattidoṣanirāsaḥ}

[270,20]
yat punar etad vyañjakāpratipattau hītyādi, tan na; aniyamāt. nāyaṃ niyamaḥ — vyañjakapratītipūrvikaiva vyaṅgyapratītir iti, api tu viśeṣaṇapratītipūrvikaiva viśeṣyapratītir ity ayaṃ niyamaḥ. tataś ca ghaṭādyartho 'pi prakāśādiviśeṣaṇaṃ yadi syāt tataḥ prāg eva gṛhyeta. viśeṣaṇaviśeṣyatvābhāve tu vyaktijātyor apy aniyamena grahaṇaṃ yaugapadyena vā. na ca svapratipattyā parapratipattihetur vyañjaka iti vyañjakalakṣaṇam iṣyate; indriyāder apratītasyāpi vyañjakatvāt. tasmāt sad eva vastu yad vaikalyād anupalabhyam āsīt tattasya vyañjakam, na ca jātivikalā vyaktiḥ kadācid āsīd yena jātir eva vyaktivyañjikā syād iti.

{sāmānyānupalabdhinirākaraṇam}

[270,29]
yat punar etasyopalabhyābhimatasyānupalabdher abhāvo 'nupalabhyatāyāṃ ca taddarśanāśrayāḥ śabdapratyabhijñānādayo na bhaveyur iti, tan na; anupalabdher asiddhatvāt. nanu sato 'pi vyaktiṣu sāmānyasyopalabdhir na lakṣyate. sā hi varṇasaṃsthānākāravatī vibhāvyate. na cedṛśaṃ sāmānyam, na ca tato 'nyaḥ kaścid ākāro daṇḍiṣu daṇḍavat pratibhāti, na cākārabhedāpratibhāsane 'pi vastubhedavyavasthāpanaṃ yuktam, atiprasaṅgād iti, naitad asti; samānatākāreṇa hi sāmānyaṃ pratibhāti na vyaktir ity uktam. yat tu daṇḍavan na pratibhāti, tatpadārthānām itaretaravaidharmyāt. ata eva sāmānyaṃ padārthāntaram, daṇḍavatpratibhāsane tu dravyāntarbhūtam eva syāt. deśabhedenāgrahaṇādayas tu hetavaḥ prāṅ nirastā evāvayavivicāre tena tato 'pi nāsattvasiddhir iti.

{sāmānyasya vaiyarthyaśaṅkā tannirāsaś ca}

[271,11]
nanu vyaktayaḥ svabhāvenaiva yadi samānāḥ, kiṃ tatrāpareṇa sāmānyena? vaiyarthyāt? athāsamānāḥ, tataḥ kathaṃ tāsu sāmānyam? samānānāṃ bhāvo hi sāmānyam ucyate, na ca sāmānyenaiva samānaḥ kriyate tatsāmanyahetukatvād iti. ucyate — svabhāvenaiva samānāḥ, svo bhāvaḥ svakīyo dharmas tadaviyogī sāmānyam evocyate. tenaiva saṃśliṣṭāḥ samānāḥ pratibhāntyabhidhīyante cety ataḥ kathaṃ sāmānyavaiyarthyam? atha svabhāvenety anvayidharmavyatirekeṇety abhipretam. tadabhāve 'pi kathaṃ samānā atiprasaṅgāt. kiṃ ca daṇḍāder api vaiyarthyaprasaṅgaḥ svabhāvenaiva daṇḍinaḥ kuṇḍalinaś ca bhaviṣyanti. kiṃ ca darśanasyāpi vaiyarthyam, tadabhāve 'pi dṛṣṭā arthā iti. evaṃ tarhi yathā svabhāvenādaṇḍino 'pi daṇḍayogād daṇḍino bhavanti. tathā svarūpeṇāsamānā api sāmānyayogāt samānā iti prāptam, na; sāmānyasya yāvadvyaktisambandhitvāt. etad eva kuta iti cet? vastusvabhāvatvāt, dahanaśītadrutādivicitrasvabhāvavat. yadi sāmānyaṃ nopalabhyate kim āśritya sarvopasaṃhāreṇa vyāptisaṃketayoḥ pratipattir bhavati? apoham āśrityeti cet, na; tasya niṣiddhatvāt. kiṃ ca tasyāpy upalabhyābhimatasyānupalabdher abhāvo 'nupalabhyatāyāṃ vā taddarśanāśrayāḥ śabdapratyabhijñānādayo na syuḥ, na cāsau daṇḍiṣu daṇḍavadākārabhedenopalakṣyate vikalpāropitamātrasya cāsataḥ khapuṣpādivan nāśrayatvaṃ yuktam. anyaparihāreṇa pravṛtter anyavyāvṛttir eva śabdārtha iti cet, vastvābhimukhyena pravṛtter vastv eva kiṃ na śabdārthaḥ pratyakṣavadvastugrahaṇe 'pi tadanyaparihāreṇaiva pravṛttiḥ. pratyakṣāc ca pravṛttis tvayāpīṣṭā "na hy ābhyām arthaṃ paricchidya pravartamāno 'rthakriyāyāṃ visaṃvādyata" ity abhidhānāt.

[272,6]
yac ca vastunaḥ śabdārthatve bādhakam, tatparihṛtaṃ parihariṣyate ca. dvividhaś ca śabdārtho vācyo gamyaś ca. tatra gaur ityādiśabdānāṃ jātiviśiṣṭo 'rtha eva vācyo 'tadvyavacchedas tu gamyaḥ. nāgaur ityādiśabdānāṃ tv atadvyavacchedaviśiṣṭo vācyaḥ, sāmānyaṃ tu gamyam. tasyātyantābhāve tu tadatadvargapravibhāgo 'pi na syād ity uktam. tasmāt sāmānyagrahaṇāśrayaiṣānantavyaktiṣu vyāptisaṃketayoḥ pratipattir iti.

[272,12]
tad evaṃ sthitam etat — vyaktibhede 'pi dṛṣṭaikasāmānyaviśiṣṭārthānumāpakam anumānaṃ dṛṣṭam iti. tasmin pakṣe sūryagatyādyanumānam api dṛṣṭam eva, sambandhivailakṣaṇye 'py abhinnajātitvād gateḥ. parvatādivailakṣaṇye 'py agnijātivat.

[272,15]
anye tu bruvate — yatrānumeyaṃ prāg dṛṣṭam, pravṛttyuttarakāle ca draṣṭuṃ śakyate yadi na naśyeta pramātṛsadharmāṇāṃ vā puṃsāṃ kadāpi dṛṣṭaṃ tadanumānaṃ dṛṣṭam, tadvilakṣaṇaṃ tu sāmānyatodṛṣṭam iti. asmin pakṣe sūryādigatyanumānam api sāmānyatodṛṣṭam eva. kim atra liṅgam? deśāntaraprāptiḥ. kim idaṃ deśāntaraṃ digdeśo 'tha vā deśo vā syāt? ubhayaṃ na pratyakṣaṃ tadvṛttisaṃyogo 'pi vāyugirisaṃyogavan na pratyakṣas tat kathaṃ tenāsiddhena gatir anumīyate? kevalam ayam ādityamaṇḍalaṃ paśyati na deśāntaraśabdavācyaṃ kiṃcid iti. anumitā deśāntaraprāptir liṅgam ity adoṣaḥ. kathaṃ deśāntaraprāptimān ādityaḥ? dravyatve sati kṣayavṛddhipratyayāviṣayatve ca prāṅmukhopalabhyatve cānutpannapādavihārasyāpi parivṛttya pratyayaviṣayatvān maṇyādivad iti. evaṃ tarhi niṣkriyaikābhimukhasyārkacandrādibimbaṃ paśyato 'rddhaghaṭikādyutsthānapratipattir na syāt. tasmād anyaḥ kaścid dharmaviśeṣor kādeḥ prāptiviśeṣānumāpako vaktavyaḥ, pratyakṣā vā prāptir digādipradeśāntareṇa yathārddhaghaṭikādipratītiḥ syān na ca pratyakṣāpratyakṣavṛttitvena vāyugiriprāptivad apratyakṣatvam. na hi dṛṣṭe 'nupapannaṃ nāma. kutaś cārddhaghaṭikādipratītir avisaṃvādinī? yady anyatrānyan nimittaṃ ghaṭamānaṃ kiṃcid ucyate, tad evāstu nāsmākaṃ nirbandha iti. tat punaḥ svārthaparārthabhedena dvividhaṃ dṛṣṭaṃ sāmānyato dṛṣṭaṃ caikaṃ dvividhaṃ vidyate —

{svārthaparārthabhedanirūpaṇam}

[273,2]
tatra paropadeśānapekṣaṃ svārtham, tadapekṣaṃ ca parārtham iti. naivaṃ dvividhaṃ yuktam, svārthaparārthāsambhavāt. vaktrapekṣayānuvādaḥ śrotrapekṣayā tu svārtham eva. kaś cātra viśeṣaḥ pratyakṣeṇa vānumānena vā śabdena vānugataṃ liṅgam iti? tan na; lakṣaṇabhedāt tadupapatteḥ, dṛṣṭādibhedavat. ata eva na vaktrapekṣayetyādi yuktam. na hi vaktrapekṣayā śrotrapekṣayā vānumānaṃ dṛṣṭam ucyate, sāmānyatodṛṣṭaṃ vā, kin tu lakṣaṇāpekṣayā. bhavatu vā vaktrapekṣayā parārthaṃ yata eva vaktus tadapekṣā nāsty anuvādakatvād ata eva parapratītyarthaṃ tenopanyastam iti pārārthyaṃ tasya. astu vā śrotrapekṣayā svayaṃ vyāptismaraṇādau mūḍhatvāt sāmarthyavikalaḥ parasmāt pratipādakād arthaṃ prayojanam anumānākhyaṃ prāpnotīti parārtham ucyate. yat punaḥ kaś cātra viśeṣa ity uktaṃ tatra parihāraḥ paropadeśas tu pañcāvayavaṃ vākyam iti. etad uktaṃ bhavati — yo hi śabdaṃ cakṣurādivat svasvarūpamātreṇa liṅgaṃ brūte vaktrapekṣaṃ svārtham eva. na hi paras tatrānumānārthaṃ śabdam uccāritavān, kin tv apratītadhūmādipratītyartham, nāpi śrotā vyāptismaraṇādau mūḍhaḥ param apekṣate. yas tu liṅgaṃ pratipadyamāno 'pi vyāptismaraṇādau mūḍhaḥ pañcāvayavena vākyena pratibodhyate, tasya tadvākyāpekṣam anumānaṃ parārtham uktam, tanmohanivartanaviśeṣeṇeti. atra gṛhīte 'pi vyāptyādau tathātvāsmaraṇam eva mohas tena sandigdhasyāpi pratibodhakaṃ parārthānumānaṃ bhavatīti.

{vākyāsyānumānatvaṃ gauṇam}

[273,19]
nanu ca so 'yaṃ paramo nyāya ity abhidhānād vākyam evānumānam, tat kim ucyate tadapekṣam iti? na; vākyasyopacāreṇānumānatvābhidhānāt. na hi vākyaṃ sākṣād anumitisādhanam, tasya samarthahetuprakhyāpanenaiva caritārthatvāt. nimittaprayojanayor abhāvād anupacāra iti cet, na; tadupapatteḥ. tathā hi — nimittaṃ tāvat tādarthyaṃ sādhanaṃ vā — tatpravṛttyarthaṃ vākyaṃ tatsādhakaṃ vā tacchabdenoktam, prāg avasthitam apy anumitisādhanaṃ vākyena śaktimat kriyate. prayojanaṃ punaḥ so 'yaṃ paramo nyāya ity atraiva vakṣyāmaḥ. gauṇasya mukhyāpekṣitvajñāpanārthaṃ paropadeśāpekṣam ity uktam —

[273,27]
nanv evam uktam — paropadeśaḥ pañcāvayavavākyam iti. kiṃ punar atra vākyam ucyate? kutaḥ saṃśayaḥ? vipratipatteḥ —

{sphoṭavādas tatkhaṇḍanaṃ ca}

[273,30]
kecid atra bruvate — varṇavyatiriktāḥ padavākyātmānaḥ śabdāḥ santi. yathā — svam arthaṃ parisphuṭayantaḥ sphoṭākhyāṃ labhanta iti, na; pramāṇābhāvāt. na hi tathābhūtaśabdāstitve pramāṇam asti. na nāsti pratyakṣārthāpattyoḥ sambhavāt. pratyakṣeṇaiva tāvad abhinnākārajñānena padaṃ vākyaṃ ca pratīyate. na ca bhinneṣv abhinnabuddhir avisaṃvādinī yuktāvayavipratyakṣatve 'py ayam eva nyāyaḥ so 'tra kin na mṛṣyate? kiṃ ca sphoṭābhāve 'rthapratītir na syāt, na hi varṇānāṃ samastānāṃ vyastānāṃ vārthapratipādanasāmarthyam asti. samudāyāsambhava iti cet, na; tadabhāve sarvāgrahaṇaprasaṅgād ity uktam. na caivaṃ sphoṭābhāve kiṃcid aniṣṭam āpadyate. kiṃ vāvayavāgrahaṇe 'py avayavibuddhivad varṇāgrahaṇe 'pi padādibudhyabhāvāt. kiṃ ca varṇeṣv eva vibhaktyantatvena śiṣṭaiḥ padasaṃjñākaraṇāt. "suptiṅantaṃ padam" "te vibhaktyantāḥ padam" iti ca. tatsaṃketānusāreṇa varṇeṣv eva padabuddhir bhavatīti. tan na pratyakṣagrāhyaḥ sphoṭaḥ. nāpy athapratipattyanyathānupapattyā, varṇebhya evārthapratīteḥ. sphoṭād arthapratītau ca varṇoccāraṇavaiyarthyaṃ syāt. tadvyañjakatvān na vaiyarthyam iti cet, na; samānadoṣatvāt. ye doṣā arthavyañjakatve varṇānām, sphoṭavyañjakatve kathaṃ na? ato yena ca prakāreṇa sphoṭavyañjakatvam iṣṭaṃ tenārthavyañjakatvam evāstu kim iti — prayāseneti?

{varṇasantānārabdhapadapakṣe doṣaḥ}

[274,18]
ye 'py āhuḥ — varṇaiḥ santānenākāśe vartamānaiḥ padam ārabhyate, padais tu vākyam iti. tanmatam api sphoṭanirākaraṇanyāyena nirākartavyam, varṇavyatirekapakṣasya sarvasyāpi sphoṭasamānatvāt.

{varṇasamūhe doṣāḥ}

[274,22]
varṇasamūhaḥ padam, padasamūho vākyam, vākyasamūhaḥ prakaraṇam, prakaraṇasamūho yathāsamayaṃ pādo vāhnikaṃ vādhyāyo vā, tatsamūhaḥ śāstram iti. kathaṃ punaḥ kṣaṇikānāṃ varṇānāṃ samūhaḥ sambhavati? naivātra vanādivadavasthitānāṃ samūho vivakṣitaḥ, kin tu kalpanayā yāgādikriyāsamūhavat.

[274,26]
kathaṃ punar varṇasamūhaḥ padārthajñānasya hetuḥ? kathaṃ ca na syāt? antyavarṇāśravaṇe padārthajñānānutpatter antyavarṇakāle pūrvavarṇānāṃ tirobhāvād ahetutvam iti. na cāntyasyaiva hetutvam, adhastanoccāraṇānarthakyaprasaṅgād iti. atraike bruvate — vinaṣṭ nām api hetutvam asti, yatheṣṭadeśaprāptāv antyakriyākāle adhastanakriyāṇām iti, tan na; asiddhatvāt. antyakriyaiva tatra hetur na naṣṭāḥ kriyāḥ, naṣṭānāṃ janakatve pramāṇābhāvāt. antyavarṇā eva tarhi padam. na cādhastanānarthakyam, adhastanānuccāraṇe 'ntyatvāsambhavāt, pūrvakriyānutpattāv antyakriyāvad iti. viṣamo 'yam upanyāsas tarhi yato hi dūradeśasthasyābhipretadeśāt pūrvapūrvadeśaiḥ saha saṃyogo yāvan na sambhavati, tāvad uttarottarapradeśaiḥ saṃyogo na bhavati, tena pūrvapūrvapradeśād uttarottarapradeśasaṃyogārthāni karmāṇy upakārīṇi sambhavanti. yas tv abhipretadeśānantaradeśasthaḥ sa karmāntarāṇy akṛtvaivābhipretadeśena saṃyujyate. na cātra pūrvapūrvavarṇānuccāraṇe 'bhipretavarṇāc cāraṇam aśakyam, yena tad uccāraṇam apy arthavat syād iti.

[275,8]
pūrvavarṇasaṃskārāpekṣo 'ntyo varṇaḥ padam iti cet, na; saṃskārasya sākṣādanubhavotpattau sāmarthyānavadhāraṇāt. anyathā hi liṅgaśabdāv api saṃskārāpekṣāv evārthapratipattiṃ kariṣyataḥ, kiṃ vyāptisaṃketayoḥ smṛtyā kalpitayeti? evaṃ tarhi pūrvasaṃskārāḥ smṛtīr janayanti, tābhiḥ sahāntyo varṇaḥ padam iti, na; jñānayaugapadyapratiṣedhāt. ekām eva tarhi smṛtiṃ mecakāṃ janayantu, tayā sahāntyo varṇaḥ padam iti, na; pratibandhābhāvāt. ekātmasamavāyitvapratibandhe, deśakālaviṣayabhedenotpannānām api saṃskārāṇām ekasmṛtijanakatvaprasaṅgaḥ. etena tebhya ekasaṃskāras tasmāc caikā smṛtir ity eṣāpi kalpanā pratyuktā. tā etāḥ kalpanā vākyapakṣe 'pi kṛtvā dūṣayitavyāḥ, samānanyāyatvād iti.

{pūrvapūrvavarṇaviśiṣṭottarottaravarṇakramapakṣaḥ}

[275,18]
anye tv āhuḥ — prathamavarṇena viśiṣṭo dvitīyaḥ pratīyate, dvitīyena viśiṣṭaḥ tṛtīyas tāvad yāvad antyo varṇaḥ. sa caivaṃ viśiṣṭenānubhavena saha padaṃ vākye 'py eṣā kalpanā yadi kriyate, tato 'pratītārthair api padair viśiṣṭam antyapadaṃ vākyaṃ syāt tenātraivaṃ kalpanā — padārthajñānakāle padajñānasya vinaśyattā dvitīyapadajñānasyotpadyamānatā, tato dvitīyapadajñānaṃ pūrvapadapadārthāvacchinnam utpadyate parathamapadasaṃketasmṛter vināśas tṛtīyapadajñānasyotpadyamānatety ekaḥ kālaḥ, tato dvitīyapadapadārthaviśiṣṭaṃ tṛtīyapadajñānaṃ sambhavaty evaṃ padaśate 'pi yojyam. smṛtyanubhavayor virodho nāsti, vijātīyatvāt tena smṛteḥ smṛtyantarād eva vināśa ukto 'nubhavasyānubhavāntarād eveti.

[275,27]
atha vā prathamapadajñānena saṃketasmaraṇād vinaśyadavasthenaiva padaviśiṣṭaṃ tatpadārthajñānam utpādyate, tena tatpadārthāvacchinnaṃ dvitīyapadajñānam ity evaṃ padaśate 'pi yojyam. evaṃ viśiṣṭam antyapadaṃ vākyam ucyate. na cātra pūrvapadasmṛtyā prayojanam, tatkṛtasyārthasya viśeṣaṇānuktaviśeṣyajñānotpādād eva siddhatvād iti.

{tannirākaraṇam}

[276,2]
tad etad apy ayuktam, uttarapade hi jñānam anekavarṇānubhavakrameṇotpadyate tat kathaṃ vinaśyadavasthena pūrvapadajñānena tadarthajñānena cottarapadajñānaṃ janyate? tasya prathamavarṇānubhavād eva naṣṭatvāt. kiṃ cākṛtaprayojanasyātibilambitoccāraṇe 'pi padārthasya vākyārthasya ca pratipattir bhavati varṇāntarāle padāntarāle ca kṣunniṣṭhīvanādikam api karoti yadā, tadāpy arthapratītir bhavaty eva. tan na pūrvottaravarṇayoḥ padayoś ca viśeṣaṇaviśeṣabhāva iti.

{anyeṣāṃ vākyakalpanā}

[276,9]
anye tu vedādyabhyāsabalena saṃskārasya saṃskārahetutvaṃ prasādhya vākyam anyathā kalpayanti — prathamapadajñānena saṃskāro janyate. tatsahitena dvitīyapadajñānena viśiṣṭo 'nyaḥ saṃskāro janyate. evam uttarottarapadeṣv apy upāntyapadaṃ yāvad viśiṣṭaṃ saṃskārotpattiś cintanīyā sa ca saṃskāra uttarapadānubhavānantaram eva pūrvapadeṣv ekāṃ smṛtiṃ janayati. tayānubhavena ca viśiṣṭam antyapadaṃ vākyam. saṃketasmṛtis tu cintyate, vākye saṃketāyogāt. pade tarhi katham? tatrāpy antyavarṇānubhavānantaraṃ pūrvavarṇeṣu saṃkete caikaiva smṛtir utpadyata iti.

{pareṣāṃ vākyakalpanā}

[276,17]
pare tv aprasiddhārthānām api padānāṃ vākyatvaprasaṅgabhayād anyathā vākyaṃ kalpayanti — padasaṃskāreṇa padārthajñānena ca viśiṣṭaḥ saṃskāraḥ kṛtas tatsahitena dvitīyapadajñanenānyas tatsahitena dvitīyapadārthajñānenānyas tatsahitena tṛtīyapadajñānenaivety evam upāntyapadaṃ yāvat tataḥ pūrvavadantyapadaṃ smṛtyanubhavasahitaṃ vākyam. antyapadārthasyaiva vākyārthatvāt tena tatra saṃketasmṛtir api na cintitā.

[276,22]
pūrvapadapadārtheṣv antyapadasaṃkete caikā smṛtir ity anye.

{apareṣāṃ vākyakalpanā}

[277,2]
apare tv antyapadārthasyaiva vākyārthatvaṃ nānumanyante, pradhānasya vākyārthatvāt. na cāntyapadārthasyaiva pradhānatvaṃ guṇapradhānabhāvasyāniyatatvāt. ādimadhyapade 'pi pradhānaṃ kriyākhyaṃ kartṛsaṃjakaṃ vānyad vā pratīyata eva. te tv evaṃ kalpayanti — antyapadapadārthajñānenāpi pūrvasaṃskārasahitena viśiṣṭo 'nyaḥ saṃskāro janyate, punar adṛṣṭavaśād avasthite 'ntyapade 'nubhavas tataḥ sarvapadapadārtheṣv ekā smṛtis tayānubhavena ca viśiṣṭam antyaṃ padaṃ prathamapadārthe 'pi viśiṣṭāṃ pratipattiṃ kurvad vākyam ucyata iti. nāśahetau saty apy adṛṣṭavaśān na nāśa ity atiśraddheyaṃ buddhīnām apy evaṃ kasmān na kalpyata iti. smṛtisthāne mānasaṃ pratyakṣam eva kalpayanty anye, tasya trikālaviṣayatvād adṛṣṭādisahakāriviśeṣo 'tiprasaṅganivārakaḥ. saṃskāraviśeṣārambham eva smaraṇavādināpy abhyupagantavyaḥ, tadvaraṃ mānasam eva pratyakṣam astu vyāptigrahaṇādiṣv api asyābhyupagatatvād iti.

{aparasya vākyakalpanā tatkhaṇḍanaṃ ca}

[277,14]
aparas tv āha — sā hi śuddhapadapadārthagrahaṇāpekṣiṇo 'mānasād bhavatu tataḥ sarvavākyamātragrahaṇād vākyārthāvagamo bhavati. tenāntyapadagrahaṇānantaraṃ kriyākārakānvayasahiteṣu padapadārtheṣv adhyavasāyākhyamānasaṃ pratyakṣaṃ bhavati, tatsahitam antyapadaṃ vākyam iti, tad apy asamīkṣyoktam. kasmāt? tausalābhipretārthasiddhiprasaṅgāt. yady evambhūtaṃ pratyakṣam iṣyate, tadā vākyena kiṃ kalpitena? tadarthapratipattis tu mānasapratyakṣād eva padārthagrahaṇāpekṣiṇo bhavatu, tataḥ sarvaṃ vākyaṃ daśadāḍimāditulyam ity evaṃvādino 'bhipretārthasiddhiḥ syāt. ko hy atra viśeṣo yena kriyākārakānvayādiṣv eva mānasaṃ pratyakṣam iṣyate? na tadviśiṣṭe 'rthe vākyārthatvenābhiprete? kiṃ cāśabdātmakatve vākyasya pramāṇāntaratvaprasaṅgaḥ. śabdātmakatve tu kathaṃ saṃketanirapekṣāt tato 'rthapratipattiḥ, atiprasaṅgāt, sūtravirodhaprasaṅgāc ca? na ca vākye saṃketo 'sti, apūrvavākyād apy arthapratītidarśanāt.

[277,25]
kiṃ cāntyapadārthajñānasamakalam evāntyapadasyāpi naṣṭatvān na vākyārthapratītiḥ śābdī na cāntyapadārthena pratīyate. tadā ca nāśahetau saty apy adṛṣṭavaśād anāśapūrvapadānām apy avināśakalpanāprasaṅgas tulyanyāyatvāt. tasmād yadiṣṭaiva vākyasaṃjñā, vyavahāramātreṇa tadarthānāṃ saṃsargaviśiṣṭapratyayas tu mānasa eva. padam api na pūrvasmṛtyapekṣo 'ntyo varṇaḥ, kramasya bāhyendriyāviṣayatvāt tatkramāgrahaṇe ca na padabhāvapratītiḥ. tasmāt saṃtānenākāśe vartamānāḥ kramaviśiṣṭā yugapanmanasānubhūtāḥ padam iti tausalaḥ. kim ayaṃ yugapadanubhavaḥ śrotrāpekṣaḥ? anapekṣo veti? śrotrāpekṣaś cet tatra varṇānāṃ yugapadasamavāyān na yuktaḥ. śrotrānapekṣatve cātiprasaṅgaḥ śrotravaiyarthyaṃ vādhiryābhāvaprasaṅgaś ca. śrotreṇaikaikaṃ gṛhītvā tu yugapanmanasā gṛhṇātīti cet, na; pramāṇābhāvāt. tadāśubhāvitvān mithyābhimānaḥ śatapatrabhedavat. vilambyavilambyoccāraṇe ca tathābhimāno 'pi nāsti, kramapratiprattir apy asti. tasmāt pūrvagrahaṇopakṛtabāhyendriyeṇāpi kramo gṛhyata iti kālaviśiṣṭasya katahaṃ bāhyākṣagrāhyatvam iti cet, na; gandhaviśiṣṭasya cakṣurgrāhyatvavat tatsambhavād iti.

[278,14]
yac coktam — "śabdātmakatve vākyasya kathaṃ saṃketanirapekṣāt tato 'rthapratipattir" iti, tan na; anabhyupagamāt saṃketābhāvasya padasamūho hi vākyam uktam. teṣāṃ saṃketagrahaṇe kathaṃ vākyasya tadabhāvaḥ? na hi sarvavṛkṣāṇāṃ chedapuṣpādibhāve 'pi vanasya tadabhāvaḥ sambhavī.

[278,18]
yac coktam — "vākye saṃketo nāsty apūrvavākyād apy arthapratītir" iti, tan na; asiddhatvāt. avyutpannānām api vedādyarthapratītiprasaṅgāt. yad apy uktam — "vyavahāramātreṇa padeṣv eva vākyasaṃjñeṣṭaiva" iti. tad apy asat; saṃsargaviśiṣṭārthapratipādakatvena saṃjñākaraṇāt. tathābhūte 'rthe saṃketāprasiddheḥ kathaṃ śabdebhyas tasya pratītir iti cet? na; liṅgavatpratīteḥ. yathā sāmānyenaiva dṛṣṭasambandhaṃ liṅgaṃ pradeśādiviśeṣāvacchinnaṃ gṛhyamāṇaṃ tadviśeṣāvacchinnam eva sādhyaṃ sādhayati. tathā padam apy arthamātreṇa pratītasambandhaṃ padāntarasannidhānena śrūyamāṇaṃ tadarthasaṃsargāvacchinnam evārthaṃ pratipādayati. evaṃ hi śabdasya sārthakatvaṃ bhavet, anyathā sāmānye siddhasādhyatāvadasyāpi vaiphalyadoṣaḥ syāt tāvanmātrārthasya saṃketakāle 'pi pratītatvāt sūtravirodho 'pi nāsti. yathā sāmānyena gṛhītasambandhaṃ liṅgaṃ deśādiviśeṣaṃ sādhayad api na vyāptinirapekṣam ucyate. tathā śabdo 'pi sāmānyena gṛhītasamayaḥ sannihitapadāntarārthaviśiṣṭatayārthaṃ pratipādayann api sāmayika evocyate.

[279,3]
nanu ca liṅgasya yatra yatreti sambandhaḥ prasiddhas tena yatra tad upalabhyate tatraiva deśādau svavyāpakaṃ gamayati, na tu śabdasyaivaṃ prakāro 'sti, liṅgāntarānapekṣaliṅgavatpadāntarānapekṣapadād apy arthaviśeṣāvagamaprasaṅgād iti, nedaṃ sādhīyaḥ; śabdo hi pramāṇāntaraṃ vakṣyāmas tato nāsya sarvathā liṅgena sādharmyam, sarvasādharmye hi liṅgam eva śabdaḥ syāt. kiṃcit sādharmyeṇa liṅgam udāhṛtam. kiṃ cāptopadeśaḥ śabda ity uktam. na ca śuddhān padārthān padaiḥ pratipādayan nāptaḥ kaścid ucyate, kin tu sopāyaṃ heyopādeyatattvam upadiśan. na ca saṃsargaviśeṣānabhidhāyibhiḥ padais tadupadeṣṭuṃ śakyate. saṃketo 'pi prāyeṇa vākyabhāvāpannānāṃ padānāṃ gṛhyate. yathā vyākaraṇe kriyākārakābhidhāyināṃ padānām anyonyārthasaṃsargeṇa viśiṣṭeṣv apy artheṣu samayaḥ pratīyate nīlotpalādipadānām anyonyaviśiṣṭārtheṣv apīti. evaṃ lokavyavahāre 'pi bālavṛddhebhya āryāḥ kaṇādādibhyaś ca samayaṃ pratipadyanta iti. evaṃ saṃskṛtabuddhir anyathāvinyastasyāpi vākyasya pratibhohābhyāṃ vākyārthaṃ pratipadyate. yasyāpi kevalapadasya kvacid arthe samayaḥ pratipannas tasyāpi gṛhītavākyabhāvapadeṣu madhye prayuktasya tadviśiṣṭatvaṃ pratibhohābhyāṃ pratipadyate. yathā kvacit partipannasamayeṣu padeṣu madhye prayuktasyāpratipannasamayasyāpi padasyārthaṃ pratipadyate. tadaiva tatra pratibhohābhyāṃ samayaṃ gṛhītvā tasyārthaṃ pratipadyate na tv asaṃketitād arthapratītir iti cet, vākyasyāpi tarhi kiṃ naiva śiṣyate? tathā hi yatra pratibhohābhyāṃ samayaṃ grahītuṃ na śaknoti, tatra prasiddheṣv api padārtheṣu vākyārthaṃ prativyākhyānam apekṣate. atha keyaṃ pratibheti janmāntarābhyāsajaḥ saṃskāraviśeṣaḥ, kutaścin nimittāt pratibuddhaḥ smṛtihetuḥ pratibhātra vivakṣitā na tv ārṣaṃ pratyakṣam iti. ūhas tu bauddhī śaktiḥ parāmarśo vā. yady evam artho 'sya tadānena saṃgatārthatvaṃ na syād ato 'yam artha iti parāmarśaḥ. nanu caivaṃ parāmarśāt prāg eva naṣṭaḥ śabdaḥ sa katham arthaṃ pratipādayet? kiṃ ca daśadāḍimādipadasamūho 'pi vākyārthaṃ pratipādayet. tasmān na padasamūho vākyam, kin tu padāni yathā svam arthaṃ pratipādya nivartante tataḥ padārthasamūhād vākyārthapratipattir ity apare.

[279,29]
tad apy asādhīyaḥ, padārthasamūho 'pi hi nāvaśyaṃ vidyamānaḥ, pāṇḍavādipadārthānām agnihotrādikriyāṇāṃ ca tatphalānāṃ cāvartamānatvāt. kutas tato vākyārthāvagamaḥ? tatsādhanaṃ padārthasamūhaviṣayaṃ jñānam iti cet. padasamūhaviṣayaṃ jñānaṃ kin na tathā?

[280,1]
kiṃ ca daśadāḍimādipadārthasamūho 'pi vākyārthaṃ kin na gamayet? tatrāpekṣāsannidhe yogyatādinimittābhāvād iti cet. padasamūhe 'py ayaṃ samānaḥ parihāraḥ pramāṇāntaraprasaṅgaś ca. na hi padārthasamūhaḥ pratyakṣādīnām anyatame 'ntarbhavati śabdād avagataḥ padārthasamūho vākyārthaṃ gamayati, tenāsau śabde 'ntarbhavatīti cet, evaṃ tarhi pratyakṣāvagatayoḥ śabdaliṅgayoḥ svārthapratipādakatvāt tayoḥ pratyakṣe 'ntarbhāvaprasaṅgaḥ, pratītyabhāvāc ca, na hi padārtheṣu vākyam idam iti — padārthebhyo mayā vākyārthaḥ pratipanna iti vā pratītir asti.

{anvitābhidhānavādaḥ}

[280,9]
nāpy abhihitānvayaḥ, prāg apy anvayasadbhāvāt. anvayo hi kriyākārakaviśeṣaṇādīnām anyonyasaṃsargaviśeṣo 'bhidhīyate. sa ca prāg apy asti taddarśī hi tatpratipādanāya vākyam uccārayati — śyāmaḥ puruṣaḥ kuṭhāreṇa girau mahāntaṃ vṛkṣaṃ chinattīti. abhihitānāṃ padārthānāṃ paścād anvayaḥ pratīyate, tenābhihitānvaya iti cet, sa punaḥ kiṃ paścād arthasāmarthyāt pratīyate? kiṃ vā śabdasāmarthyād iti? yady arthasāmarthyāt tadā śyāmena kuṭhāraḥ puruṣaṃ giraye mahato vṛkṣeṇa chinatty eva śabdair abhihitānām apy arthānāṃ sāmarthyād anvayaḥ pratīyeta. na hy anyathābhidhānena padārthānāṃ sāmarthyaṃ nivartate 'nyathātvaṃ vā bhavet.

[280,17]
kiṃ ca kāvyaśāstrādiṣu padārthapratītāv anvayapratipattyarthaṃ keṣāṃcid vyākhyāpekṣitvadarśanāt. kiṃ cānvayānabhidhāne katham anvitam idaṃ vākyam, idaṃ tv ananvitam iti vyapadeśaḥ? atha śabdasamarthyāt paścād anvayaḥ pratīyate, sa kiṃ svatantraḥ? atha padārthaniṣṭha iti? na tāvat svatantras tathā pratītyabhāvād abhihitānām anvaya iti virodhāc ca. ata eva na padārthāntaraniṣṭhas tatpratipattyupāyābhāvāc ca. nāpy abhihitapadārthaniṣṭhaḥ, śyāmaśabdena hi yathāsamayaṃ pravṛttenāpuruṣo 'py abhihitaḥ puruṣaśabdena cāśyāmo 'py evaṃ kuṭhārādiśabdena kuṭhārādimātram. na caivaṃbhūtānāṃ padārthānām anvayo bhavati.

[280,25]
athānyonyasaṃsargaviśiṣṭārthābhidhānāyoccāritāḥ śyāmādiśabdāḥ parasparārthajñānāpekṣās tathāviśiṣṭānevārthānabhidadhate. samayo 'py evam, na hi te sāmānyaśabdāḥ, ye prakaraṇādyapekṣā ity upadeśād vyavahārataś ca pratīyanta iti siddhaṃ tarhy anvitābhidhānam.

[280,29]
yat tu kaścid āha — mānasapratyakṣajeyam anvayapratītir bādhitānyasādhanatve sati viśiṣṭapratītitvā chvo me bhrātāganteti pratītivad iti, tan na; viśeṣaṇāsiddhatvāt. na hi vākyajanyatve 'syāḥ kiṃcid bādhakam astīti vakṣyāmaḥ. śvo me bhrātāganteti na keṣāṃcid asti pratītir ity asiddhaṃ nidarśanam. nanu bālānāṃ keṣāṃcid asti, kathaṃ tvayāvagatam? tadvacanāvisaṃvādād iti cet? na; yathākathaṃcid bruvataḥ saduktiḥ kasyacid vacanasya kākatālīyavad avisaṃvādo bhavaty apy unmattādivan naitāvatā teṣāṃ tadarthaniścayaḥ siddhyati. atha vā kākarutādivad bālavacanaṃ śakunatvenārthaṃ sūcayal liṅgam eva yadi samānasaṃpratyakṣaṃ vākyārthaviṣayaṃ syāt. tadā śabdāśravaṇe 'pi sukhādiṣv iva vākyārtheṣu tad bhavet. sahakārivaikalyān na bhavatīti cet, kiṃ śabdajñānaṃ sahakāri? padārthajñānaṃ vā? śabdajñānaṃ cet kathaṃ na vākyārthapratītir vākyajā? padasamūhajñānajaiva hi vākyajety ucyate. yathātītaliṅgajñānajāpy anumeyatratītir na mānasapratyakṣajā, kin tu laiṅgikaivocyate. atha padārthasamūhajñānaṃ manaḥsahakāri, tathā saty abhihitānvayapakṣasiddhiḥ syāt tatra coktaṃ doṣajātam. na cābhihitānvayavādy api manasaḥ kāraṇatvaṃ pratyācaṣṭe, sarvajñānānāṃ manaḥkāraṇatvāt. na ca manojanyatvād eva mānasaṃ pratyakṣam, sarvajñānānāṃ tadbhāvaprasaṅgāt. bāhyendriyājanyāparokṣānubhavo ho mānasapratyakṣaṃ phalam, na cādṛṣṭeśvarādau vākyārthe 'smadāder aparokṣānubhavaḥ sambhavati yogyayoginor aviśeṣaprasaṅgāt. kiṃ ca vākyārthe sukhaduḥkhādipratyakṣe ca pratītiviśeṣo na syān mānasapratyakṣatvāviśeṣāt.

[281,18]
kiṃ ca padārthapratīter api mānasapratyakṣajatvaṃ kalpayitavyam, tulyanyāyatvāt. sūkṣmekṣikayā padārthapratipattir api na śābdī, padasyāpi tṛtīye kṣaṇe 'vaśyaṃ mūrtadravya(kāśavat. )saṃyogāt kāryaśabdād vā nivāśaḥ sambhavati. na ca tṛtīye kṣaṇe padārthajñānaṃ bhavati, saṃketasmṛtir api hi tadā na sambhāvyate. na ca nāśakāraṇayoge 'py adṛṣṭavaśād avasthānaṃ sambhavati, padasamūhasyāpy adṛṣṭavaśād vākyārthapratipatter avasthānaprasaṅgāt. kvacit tu praṇidhānadharmādharmādibhiś cireṇa saṃketaṃ smṛtvā padārthaṃ pratipadyate. tathā lipyakṣareṣu manasaiva padāny anusandhāya tatsaṃketaṃ smṛtvā padārthād vākyārthaṃ ca pratipadyate. tad evaṃ vākyārthajñānena samānayogakṣematvāt padārthajñānasyāpi mānasatvaṃ prāptam. tataś ca śabdākhyāṃ pramāṇaṃ nivartate. na hi padārthajñāne 'pi kvacit śabdasya sākṣāddhetutvam asti, śrūyamāṇasyāpy anavasthānasyoktatvāt tadarthapratipatter anyathāpi sambhavān na tadanyathānupapattyāpi śabdāvasthānasiddhiḥ. tasmād vākyabhāvena śabdānusandhānād bhavantī vākyārthapratipattir api śābdīty ucyate. mukhyatas tu śabdānusandhānenaiva samayādyapekṣeṇa padārtheṣu vākyārtheṣu ca pratipattir janyate. tatra ca padādyanusandhāne padatvaṃ vākyatvaṃ śabdākhyatvaṃ ca gauṇam, pramāṇatvaṃ tu mukhyam eva. amukhye tu śabde gauṇaṃ pramāṇatvam, sākṣādarthajñānāsādhanatvāt. anāptavacanaṃ tu praṇālikayāpi na samyaganubhavasādhanam ity apramāṇam evety ucyate. naivam āptavacanam, tasya praṇālikayārthaniścayasādhanatvāt. tan na gauṇatvād aviśeṣaḥ, praṇālikayārthaniścayasādhanatvaṃ ca sarvavarṇānāṃ sarvapadānāṃ cāsti, tannāntyavarṇa eva padam, nāntyapadam eva ca vākyam iti. tathā ca "te vibhaktyantāḥ padam" iti sūtraṃ "sādhanīyasyārthasya yāvati śabdasamūhe" ityādi bhāṣyaṃ ca. vākyaikadeśāś cāvayavā ucyante, na cāntyapadaikadeśāḥ pratijñādaya iti. tasmāt padasamūha eva vākyam iti sthitam.

{avayavanirūpaṇam}

[282,13]
tadekadeśāḥ kiṃ padāny evāvayavā iti? ucyate — na, kiṃ tarhi? pratijñāhetūdāharaṇopanayanigamanāny avayavāḥ. sādhanāṅgābhidhāyakaṃ vākyam api mahāvākyasyāvayavam ity arthaḥ.

{pratijñānirūpaṇam}

[282,17]
tatra — "pratipipādayiṣayā pakṣavacanaṃ pratijñā". jijñāsur api sādhanajijñāsanārthaṃ pakṣavacanam uccārayati tad api pratijñā mā bhūd iti pratipipādayiṣayeti viśeṣaṇam, tatra codyaparihārārthaṃ vā "sādhyanirdeśaḥ pratijñā" iti sūtram. tatra hetudṛṣṭāntayoḥ sādhanāntareṇa siṣādhayiṣayā nirdeśaḥ kriyate, tadā pratijñā sābhyupagamyā. na hi parasyāsiddham ity eva sādhyam atrābhipretam, kiṃ tarhi? yad yadā pratipādakena siṣādhayiṣitaṃ tad, uktasādhanāpekṣasya sādhyatvāt. kiṃ punar atrāvadhāryate? yadi sādhyanirdeśa eva pratijñeti pratijñāvadhāryate, tadā sādhyanirdeśo 'navadhārito 'nyathāpy astīty ativyāpakaṃ lakṣaṇaṃ syāt. atha punaḥ sādhyanirdeśaḥ pratijñaiveti sādhyanirdeśo 'vadhāryate, tathāpy anavadhāritā pratijñā anyathāpy astīty avyāpi lakṣaṇaṃ syād iti, nā; aniyamād iti tamoriḥ — nāyaṃ niyamo 'sti sarvaṃ vākyaṃ sāvadhāraṇam iti. yathā "eṣa panthāḥ srughnaṃ gacchai" iti.

{kīrter avadhāraṇapakṣaḥ}

[283,2]
atrāpy avadhāraṇam asty eveti kīrtir yasmād —
	"ayogaṃ yogam aparair atyantāyogam eva ca /
	vyavacchinatti dharmasya nipāto vyatirecakaḥ //
	viśeṣaṇaviśeṣyābhyāṃ kriyayā ca sahoditaḥ /
	vivakṣāto 'prayoge 'pi tasyārtho 'yaṃ pratīyate //
	vyavacchedaphalaṃ vākyaṃ yathā caitro dhanurdharaḥ /
	pārtho dhanurdharo nīlaṃ sarojam iti vā yathā //
	pratiyogivyavacchedas tatrāpy artheṣu gamyate /
	tathā prasiddheḥ sāmarthyād vivakṣānugamād dhvaneḥ //"

[283,11]
tenātrāpi yadā pathyantare śaṅkā, tadaiṣa evety avadhāraṇam. yadā tu grāmāntaraṃ gamiṣyatītyāśaṃkā, tadā srughnam evety avadhāraṇam; yadā tu naiṣa srughnaṃ yāvad gamiṣyatītyāśaṃkā, tadā gacchaty evety avadhāraṇam iti.

{tannirāsaḥ}

[283,15]
atrāpi tamorir uktavān — nāvadhāraṇasya viṣayaṃ paśyāmaḥ. sāmānyaśrutāv atiprasaṅganivṛttaye hy avadhāraṇam iṣyate. yatra hi viśeṣaṇasyāvakāśas tatrāvadhāraṇasyāpīti. na ca mārgasvarūpamātrajijñāsuṃ prati gopālakenaiṣa panthāḥ srughnaṃ gacchatīty upadiṣṭe kvacit prasaṅgo 'sti, sādhyanirdeśaḥ pratijñety ukte vā, yadvyavacchedārtham avadhāraṇam āśrīyate.

[284,5]
pārtho dhanurdhara ity atrāpi droṇaśiṣyatvena śiṣyāntareṣu tattulyadhānurdhāryāśaṃkāyāṃ tadvyavacchittaye 'vadhāraṇaṃ yuktam, anyathā tv ayuktam eva. na hi pārtha eva dhanurdharas tattulyo 'dhiko vā nāstīti śakyaṃ vaktum?

[284,8]
caitro dhanurdhara ity atrāvadhāraṇam ayuktam, dhānurdhāryavidhānād evāyogavyavacchedasiddher vidhipratiṣedhayor ekatrāsambhavāt. ekadeśāvṛttipratiṣedhārthaṃ tu yuktam, yathā pāṇḍuputrāḥ śūrā eveti. ekadeśavṛttāv api vṛttivyapadeśo 'sti, yathā viṣāṇitvaṃ vipakṣe vartata iti.

[284,12]
nīlaṃ sarojaṃ bhavaty evety api na yuktaṃ bhavati, śabdād evātyantāyogavyavacchedasya siddhatvāt. vyavacchedaphalatvaṃ ca vākyasya nirākṛtaṃ nirākariṣyate ca. vastvabhidhāyakasyāpi sāmarthyād vyavacchedasiddhir iṣṭaiva.

[284,15]
sādhyanirdeśaḥ pratijñety atrāpi sāmarthyād asādhyanirdeśaḥ pratijñā na bhavatīti gamyate. tathā ca sati pratijñābhāsā api nirastās tāṃś ca prasaṅgenopariṣṭād udāhariṣyāmaḥ. sādhyadharmaviśiṣṭo dharmy evātra sādhyaśabdenoktas tena sādhyanirdeśaḥ pakṣavacanam ity eko 'rthaḥ. sādhyadharmanirdeśas tu na pratijñety ācāryāḥ. bhavatu vā dharmiviśiṣṭadharmasyāpi sādhyaśabdenātra grahaṇam, tannirdeśo 'pi pakṣavacanaṃ na hy agnir atreti śabdād agnimān pradeśo na pratīyate. na ca viśeṣyamāṇa eva dharmī pakṣa uktaḥ, kin tu yogyatayāpi kevaladharmiṇo 'py abhidhānaṃ tarhi pratijñā syāt, na; vaiyarthyāt. na hi tato 'bhipretārthaḥ kaścit sidhyati. asādhanāṅgaṃ vacanaṃ nigrahasthānaṃ syāt.

{pratijñāvaiyarthyāśaṅkā}

[284,25]
evaṃ tarhi pratijñaiva na kartavyā, tataḥ sākṣātpāramparyeṇa vā siddhyasambhavāt. sākṣāt tāvan na kiṃcid vacanaṃ sādhanāṅgam. yasmāt —

[285,1]
	"arthād arthagateḥ śaktiḥ pakṣahetvabhidhānayoḥ /
	nārthe tena tayor nāsti svataḥ sādhanasaṃsthitiḥ //"
	"sādhyābhidhānāt pakṣoktiḥ pāramparyeṇa nāpy alam /
	śaktasya sūcakaṃ hetuvaco 'śaktam api svayam //"

[285,5]
svārthe 'pi liṅgasambaddhadharmidarśanaṃ vyāptismṛtiś caitāvad evopayogi dṛṣṭaṃ tena svapratipattivat parasyāpi pratipattiṃ cikīrṣayā antarvyāptibahirvyāptī eva khyāpanīye. tathā pratipādito 'pi hetuḥ pratijñāṃ vinā parapratipattiṃ na karotīti cet, tat kim idānīṃ parārthino dṛṣṭvā parvabrāhmaṇavad ayaṃ mūlyaṃ mṛgayate? kiṃ ca yo yaḥ kṛtakaḥ, sa sarvo 'py anityaḥ, yathā ghaṭaḥ, śabdaś ca kṛtaka ity ukte 'py anityaḥ śabda ity arthād gamyad eva. tathā ca ḍiṇḍikarāgaṃ parityajyākṣiṇī nimīlyacintaya tāvat kim iyatārthapratipattir bhavati na veti saṃśayāt pratijñāto nārthaniścayaḥ, tasmād asādhanāṅgaṃ pratijñeti.

{tatsamādhānam}

[285,14]
atrocyate — yat tāvat sākṣān na sādhanam iti tatrāvivādaḥ. pāramparyeṇāpi sādhanaṃ sādhyābhidhānād ity uktam, hetor asādhāraṇatvāt. hetvanupakṛtasādhyābhidhānavan nāsādhāraṇateti cet, na; hetvabhidhānasyāpy avayavāntarānupakṛtahetvabhidhānavad asādhanāṅgatvaprasaṅgāt. tasya śaktasūcakatvād iti cet, na; dṛṣṭāntavacasāmānekāntatvāt, śaktāṅgasūcakatvaṃ ca pratijñāvacanaso 'py asti, tadviṣayopadarśakatvāt. na hi kaścid anupadarśya viṣayaṃ tatsādhanam upadiśati, gṛhe sthitaṃ ghaṭaṃ pradīpena paśyety upadeśavat. etena svapratipattivad ityādy api nirastam, svapratipattyupāyamātropadeśo hi gṛhe cakṣuṣā pradīpenety etāvad evopadeṣṭavyaṃ syāt, na caivam upadiśaty abhipretārtha upadiṣṭo bhavati. kiṃ ca vādiprativādiguṇadoṣacintā parārthe 'numāne kriyate, na svārthe.

[285,24]
sā ca pakṣādipravibhāgajñānamūlā, na ca pratijñāṃ vinā sapakṣāsapakṣavivekajñānam, tadabhāve viruddhatattvavādiviveko 'pi na syāt. yat kṛtakaṃ tad anityaṃ ghaṭādivad iti vacanasya pratijñām antareṇobhayor aviśeṣāt. tat kim idānīṃ viruddhavāditvakhyāpanārtham ātmanaḥ pratijñeṣyate? naitad evam, kiṃ tarhi? viruddhabādhaviśeṣāśaṅkāpohārtham, pratijñāṃ vinā hi prāśnikānāṃ saṃdeho 'pi syāt. kṛtakatvasya nityatvānityatvābhyāṃ vyāptyabhidhānād viruddhatvavādivivekasiddhir iti cet, na; sādhyaviśeṣānadhigame taddoṣaguṇodbhāvanasyāyuktatvāt. anityatve sādhye hi kṛtakatvanityatvena vyāptyabhidhāne 'pi na viruddham udbhāvayituṃ yuktam. viparītavyāptivacanadoṣa eva vaktur udbhāvanīyaḥ. nityatve ca sādhye nānityatvena vyāptyabhidhāne 'py aviruddhaṃ yuktam. nityatvaṃ śabde 'bhipretyānunmattaḥ kathaṃ kṛtakatvasyānityatvena vyāptiṃ darśayatīti cet? kṛtakatvasya nityatvena vyāptim apy anunmattaḥ katham abhidhatte? bhrāntita iti cet, tad itaratrāpi tulyam. na tv evaṃ pratijñeṣyate. naitat, evam upanyāse 'py anāśvāsa iti, na; vākyasya guṇadoṣaparīkṣādvāreṇa vaktus tadvattvodbhāvanāc citrāder guṇadoṣavattayā tatkartur guṇadoṣavattvodbhāvanavat. na ca paravyāmohanārthā viduṣāṃ pravṛttir yena svābhiprāyanivedakaṃ parisphuṭaṃ vākyaṃ noccāryate. pakṣāvacane hi mandamadhyamaśaktīnāṃ śrotṛṇāṃ sādhyābhiprāyānavagame sapakṣavipakṣayor api vyāmohaḥ syāt. tasmāt tatparihārārthaṃ pakṣavacanaṃ kartavyam iti. yac coktam — yo yaḥ kṛtaka ityādi, tad apy asat; na hi kaścid atarkitam udgarapātāyamānaṃ sabhāmadhyaṃ gatvā yo ya ityādyupanyāsam aprastutam evaṃkurvanviduṣāṃ nopahāsam arhati. yadi ca pakṣoktir asādhanāṅgam, tat kiṃ tvayā saivopadiśyate — pakṣoktiḥ pāramparyeṇa nāpy alam, anekavṛtter ekasya na deśādiviśeṣavatānyena yoga ity evamādyā. śāstre vālavyutpādanārtham upadiśyata iti cet, asādhanāṅgavacanena kathaṃ bālānāṃ vyutpattiḥ, pratyutāpy asaṃskāra eva syāt. vyutpattiṃ vā kurvan katham asādhanam? bālān praty astu sādhanam iti cet, na; viśeṣābhāvāt, parārthānumānapratipādyattvāviśeṣāc ceti. na ca vāde 'py evaṃ kaścid upalabhyate, yaḥ sādhyanirdeśaṃ na karoti. yadi nāma mūlaprayoge dvitīye vā tṛtīye vā na karoti, naitāvatā tatparihāro 'vaśyaṃ hi svapakṣaṃ mahatā prapañcena vicārayatedam itthaṃ nedam ittham iti vā kvacid vaktavyaṃ tad eva pakṣavacanam, tadarthasiddhaye hetūpanyāsaḥ.

[286,26]
yac coktam — anuvādamātraṃ pakṣavacanan na tu sādhanāṅgam iti, tad apy ayuktam; tathā hi — yady anuvādamātram, nirarthakaṃ kiṃ tenoktena? nigrahasthānaṃ ca syāt. anyaprayojanam apy aprastutatvād ayuktam. atha praṇālikayārthasiddhiḥ prayojanam, tataḥ kathaṃ pāramparyeṇa nāpy alam?

[286,30]
yat punar etaj jijñāsādīnām apy avayavattvaṃ prasajyate, pratijñāvaddhetuvacaḥpravṛttinimittatvād iti, tad ayuktam; yasya hi śabdasyaikavākyabhāvo 'sti tasya vākyāvayavatvam. vākyaikadeśā hy avayavā ity uktam. na ca jijñāsādīnāṃ tathābhāvo 'sti, tathā hi — viśeṣato 'rthe jñātum icchā jijñāsā, vyāhatadharmopasandhātā saṃśayaḥ, abhipretārthaniścāyakapramāṇasambhavaḥ śakyaprāptiḥ, tanniścayaḥ prayojanam, pratipakṣapratiṣedhaḥ saṃśayavyudāsa iti. na caite vacanātmakās tan na daśāvayavaprasaṅga iti.

[287,7]
yat punar atra bhadantenoktam — "idaṃ tvayā jijñāsitam, atra te saṃśaya ityādivacanānām avayavatvaprasaktau daśāvayavaṃ vākyaṃ prasajyata" iti, tan na yuktam; na hi vacanatvād evāvayavāḥ, kiṃ tarhi? sādhakavākyaikadeśatvāt, na caite sādhakavākyaikadeśāḥ. pratijñāpi tarhi na sādhakavākyaikadeśaḥ, saṃśayahetutvāt, na; avayavāntarānupakṛtasya hetvādivacaso 'pi saṃśayahetutvāt. svārthe tato na saṃśaya iti cet, na; svārthe 'pi saṃdehāt. kim ayaṃ hetvarthaḥ sādhako 'thāsādhakaḥ? kasya cāyam iti dharmimātre pratijñārthe 'pi saṃdehaḥ. kiṃ ca hetvādyarthe 'pi na sarveṣāṃ sampratipattiḥ, tadvaco 'pi kasyacit sandehaṃ kurvad asādhanāṅgaṃ tena nigrahasthānaṃ prāptam. na hi pratijñāpi sarveṣāṃ sandehakartrī yathā ca paścād api niścayīte hetvādau tadvaco nāsādhanāṅgaṃ tathā pakṣavaco 'pīti.

[287,17]
prastāvāt pratijñārtho labhyate ity aparaḥ. ko 'yaṃ prastāvaḥ? vādinoḥ pakṣapratipakṣaparigrahaḥ, nanu saiva pratijñā. na ca pañcāvayavaṃ prayoktavyam iti niyamyate. kiṃ tarhi? pañcāvayavam eva vākyaṃ sādhakam iti. tatra yadi kaścid avayavaḥ kutaścid gamyamānārthatvāt pratipādyaprajñānurodhāc ca na prayujyate, na tāvatā doṣaḥ kaścit. nyūnaṃ tu nigrahasthānaṃ tadā, yadi jijñāsitam api sādhanāṅgaṃ pratipādayituṃ na śaknoti. yathā kim atra sādhyam ity evaṃ pṛṣṭo 'pi bauddhaḥ svasamayavirodhabhayāt sādhyam nirdeṣṭum aśaktaḥ, sāmarthyād jānīṣṭha, no cet sāmarthyād jñātuṃ śaknoti tato 'dyāpy avyutpannas tvam, siddhamātṛkāśālāṃ praviśa, kas te vāde 'dhikāraḥ — ity evamādyasaduttaraṃ vakti. na caitat satāṃ yuktam. tasmāt parāvabodhārthapravṛttena pakṣoktir api prayoktavyevāto nāsādhanāṅgaṃ pratijñeti.

{hetunirūpaṇam}

[287,29]
sādhanatvakhyāpakaṃ liṅgavacanaṃ hetuḥ. pañcamyantaṃ tṛtīyāntaṃ vā yena liṅgasya sādhyasiddhau hetutvaṃ khyāpyate. tadvat tadvacanaṃ hetur ity upacaryate. mukhyatas tu liṅgam eva hetus tasyaiva pakṣadharmatvādisadbhāvāt. sa trividha ityādy api mukhyagauṇabhāvena vyākhyeyam, paroktatraividhyapratiṣedhārtham anvayavyatirekītyādyuktaṃ na tu pūrvavadādiprakārapratiṣedhārtham.

{bauddhānāṃ hetutrayanirūpaṇam}

[288,6]
paro hy evam āha — kāryasvabhāvānupalabdhilakṣaṇās trayo hetavaḥ, yathāgnir atra dhūmāt; vṛkṣo 'yaṃ śiṃśapātvāt; iha pradeśe nāsti ghaṭaḥ, upalabdhilakṣaṇaprāptasyānupalabdheḥ. trayāṇām apy eṣāṃ svabhāvapratibandho 'sti nānyeṣāṃ matenānyeṣāṃ hetutvam. svabhāvahetur dvividhaḥ — upādhyapekṣaḥ, śuddho vā; nāśe kṛtakatvasattvavat. apekṣitaparavyāpāro hi bhāvaḥ kṛtaka ity ucyate. anupalabdhis tu dṛśyādṛśyānupalabdhibhedād dvividhā. tatrādṛśyānupalabdhiḥ sadvyavahārapratiṣedhamātrasādhanī na tv abhāvaṃ sādhayati, anaikāntikatvāt. dṛśyānupalabdhis tu bhāvasādhanī.

[288,13]
sā caikādaśadhā — tatra (1) svabhāvānupalabdhiḥ pūvodāhṛtā. (2) kāryānupalabdhir yathā — nehāpratibaddhasāmarthyāni dhūmakāraṇāni santi, dhūmābhāvāt. (3) vyāpakānupalabdhir yathā — na śiṃśapātra, vṛkṣābhāvāt. (4) svabhāvaviruddhopalabdhir yathā — na śītasparśo 'trāgneḥ. (5) viruddhakāryopalabdhir yathā — na śītasparśo 'tra, dhūmāt. (6) viruddhavyāptopalabdhir yathā — dhruvabhāvī vināśo bhūtasyāpi hetvantarāpekṣaṇāt. (7) kāryaviruddhopalabdhir yathā — nātrāprativaddhasāmarthyāni śītakāraṇani, vahneḥ. (8) vyāpakaviruddhopalabdhir yathā — nātra tuṣārasparśo vahneḥ. (9) kāraṇānupalabdhir yathā — nātra dhūmo 'nagneḥ. (10) kāraṇaviruddhopalabdhir yathā — nāsya romaharṣādiviśeṣāḥ, sannihitadahanaviśeṣatvāt. (11) kāraṇaviruddhakāryopalabdhir yathā — romaharṣādiviśeṣayuktaḥ puruṣo 'tra, dhūmāt. yāvān kaścit pratiṣedhaḥ, sa sarvo 'py anupalabdhir iti samayas tena viruddhādyupalabdhir apy anupalabdhir evokteti.

{tatra svabhāvānupalabdher nirāsaḥ}

[288,26]
atra svabhāvahetus tāvad anupapannas tādātmyapratibandhasyāsambhavāt. tadasambhavaś ca dharmayor dharmadharmiṇoś cārthāntaratvasya prasādhitatvāt. svabhāvānupalabdhir apy ata eva na hetuḥ. pratyakṣasiddhe hy abhāve 'pārthikānupalabdhiḥ. anupalabdhau cābhāvasiddhau dṛṣṭāntānavasthā syāt. kvacit paratyakṣasiddhatvābhyupagame, kathaṃ yāvān kaścit pratiṣedhaḥ sa sarvo 'nupalabdher ity ucyate? mūḍhaṃ prati vyavahāraḥ sādhyata iti cet, sa yady abhidhānalakṣaṇaḥ, pravṛtyādilakṣaṇo vā; tadā tatkārakasya na pramāṇatvam. tajjñāpakatve tv arthāntarasādhyatvaprasaṅgaḥ, tathā ca na tādātmyaṃ sādhyasādhanayoḥ. smṛtilakṣaṇo 'pi vyavahāro yadi jñāpyate, tadā tad eva dūṣaṇam. atha kriyate, tadāpi na pramāṇatvam, smṛtisādhanasya praṇidhānāder api pramāṇatvaprasaṅgāt. atha vyavahārayogyatā sādhyate. sāpy arthād anyānanyā vā? yady anyā, tataḥ kathaṃ tatsvabhāvo hetuḥ? athānanyā, tathāpi hetusiddhyaiva tatsiddher vyartham anumānam. yasya hetusiddhāv apy asiddhis tasya hetunā tādātmyaṃ na yuktam, dhūmāgnivat. dharmyapekṣayā tādātmyam evaikaḥ pratibandhaḥ syāt, dhūmāgnimato 'pi dharmiṇaḥ pradeśāder ekātmatvāt.

[289,14]
siddhe 'pi sādhye samāropavyavaccheda evānumānena kriyata iti cet, ko 'yaṃ samāropavyavacchedaḥ? kim anutpattiḥ? pradhvaṃso vā? tadasatyatāvadhāraṇaṃ vā? tadvirodhijñānaṃ vā? anutpattipradhvaṃsau tāvan na pramāṇaphalam. tadasatyatāvadhāraṇaṃ cet, tadasatyatayā saha nārthasya tādātmyam, tan nārthaḥ samāropāsatyatāyāḥ sādhanam. atha tadvirodhijñānaṃ samāropavyavaccheda ucyate. tat kiṃ gṛhītārtham? utāgṛhītārtham? nirviṣayaṃ vā? yadi gṛhītārtham, tadānumānasya gṛhītagrāhitvenāprāmāṇyam eva prāptam, smṛtyantaravat. sarvasmṛtisādhanānāṃ prāmāṇyaprasaṅgo vā. athāgṛhītārtham, tataḥ kathaṃ gṛhītāgṛhītayor liṅgaliṅginos tādātmyaṃ ghaṭapiśācayor iva? atha nirviṣayam, tadānumānaṃ na yuktam; na hi viṣayānapekṣaṃ prāmāṇyam asti "prāmāṇyaṃ vastuviṣayaṃ dvayoḥ" — ity asya virodhaś ca syāt. pāramparyeṇāpi vastuviṣayatve liṅgaliṅginiścayayor abhinnaviṣayatvād anyatarānarthakyam, dhūmo 'yaṃ dhūmo 'yam ity ekārthaniścayayor iva. tasmān na svabhāvaḥ svātmani hetur nāpi svabhāvānupalabdheḥ. nāsty atra ghaṭa iti jñānaṃ ca pratyakṣaphalam eveti vakṣyāmaḥ.

[290,3]
vyavahāre 'pi sādhye na svabhāvo hetur arthāntarasādhyatvād ity uktam. tasmāt pūrvavadādibhedenaiva hetos traividhyam, anupalabdhiprakārās tu pūrvavadādiṣv evāntarbhavanti. viruddhavyāptopalabdhes tu na paroktam udāharaṇaṃ yuktam, dhruvabhāvino 'pi ghaṭādyasabhāgakṣaṇasya hetvantarāpekṣitvāt. kiṃ tv idam udāharaṇam — na hetvantarānapekṣo vināśaḥ kālabhedenaiva pratīyamānatvād iti.

{saugatasya svabhāvahetusamarthanam}

[290,9]
yadi svabhāvaḥ svātmani na hetuḥ kāryam evaiko hetus tarhi prāpto 'nyasya pratibandhābhāvenāhetutvam. tad uktam —
	"kāryakāraṇabhāvād vā svabhāvād vā niyāmakāt /
	avinābhāvaniyamo 'darśanān na na darśanāt //
	avaśyaṃbhāvaniyamaḥ kaḥ? parasyānyathāparaiḥ /
	arthāntaranimitte vā dharme vāsasi rāgavat //
	tasmāt tanmātrasambandhaḥ svabhāvo bhāvam eva vā /
	nivartayet kāraṇaṃ vā kāryam avyabhicārataḥ //"

[290,17]
svabhāvo nivartamāno bhāvaṃ nivartayati, yathā — vṛkṣaḥ śiṃśapāṃ śākhādimadviśeṣasyaiva tathā prasiddheḥ, sa tasya svabhāvaḥ. svaṃ ca svabhāvaṃ parityajya kathaṃ bhāvo bhavet? kāraṇam api nivartamānaṃ kāryaṃ nivartayati, anyathā tad asya kāryam eva na syāt. siddhas tu kāryakāraṇabhāvaḥ svabhāvaṃ niyamayatīty ubhayathā svabhāvapratibadhyād eva nivṛttiḥ.

[290,22]
	"anyathaikanivṛttyānyavinivṛttiḥ kathaṃ bhavet /
	nāśvavān iti martyena na bhāvyaṃ gomatāpi kim //
	saṃnidhānāt tathaikasya katham anyasya saṃnidhiḥ /
	gomān ity eva martyena bhāvyam aśvamatāpi kim //"

[290,26]
tasmāt svabhāvapratibandhād eva hetuḥ sādhyaṃ gamayati. sa ca tādātmyalakṣaṇas tadutpattilakṣaṇo vā. sa evāvinābhāvo dṛṣṭāntābhyāṃ pradarśyata ity ataḥ svabhāvapratibandhābhāvān na kāraṇasya, akāryakāraṇasya vā hetutvam iti.

{tatkhaṇḍanam}

[291,4]
atrocyate — kiṃ kāryatvenāvinābhāvitvam? utāvinābhāvitvena kāryatvam iti? na tāvat kāryatvenāvinābhāvitvam; yasmād araṇinirmanthanakāryatvam agner asti, na ca tadavinābhāvitvam; vyabhicārāt. agnipāṣāṇābhighātādibhyo 'py agner utpādāt. bījodbhavakandodbhavakadalyādivadviśiṣṭasyāvyabhicāra iti cet, na; aśakyaniścayatvāt. na hi kaścid evaṃ niścetuṃ śaknoti — araṇinirmanthanajo 'gnir īdṛśo 'gniḥ, pāṣāṇābhighātajas tv īdṛśaḥ, sūryakāntajaś cedṛśa iti. na cāpratīyamāno 'pi viśeṣo 'stīti śakyaṃ kalpayitum, atiprasaṅgāt. athāvinābhāvitvena kāryatvam, tadasiddhāv apy avinābhāvittvasya siddheḥ. itaretarāśrayatvaṃ vā — yāvan nāgnikāryattvaṃ dhūmasya siddhyati tāvan nāgnyavinābhāvittvam, yāvac ca nāgnyavinābhāvitvaṃ na tāvad agnikāryatvam iti. na ca kāryakāraṇabhāva evāvinābhāvaḥ, kṛtakatvādes tadabhāvaprasaṅgāt. kiṃ ca kasyacit prāṇinaḥ kenacid āhāraviśeṣeṇa vṛddhyādi dṛṣṭam, na ca kasyacid vṛdhyādināhāraviśeṣo 'numātuṃ śakyate. mātuḥ kṣīraṃ vā śālyodano vā, kodravādīnāṃ māṃsakandaphalādīnām anyatamaviśeṣo veti; sarvatra vyabhicārāt. na cāhāraviśeṣakāritaḥ śarīraviśeṣaḥ kaścid avyabhicāry asti, varṇalāvaṇyādiviśeṣāṇāṃ vyabhicārāt. tan na kāryaviśeṣadarśane 'py āhāraviśeṣānumānam.

{saugatasyāśaṅkā}

[291,21]
naivāhāraviśeṣaḥ śarīraviśeṣasyāpi hetus tathāpi hi —
	"anvayavyatirekād yo yasya dṛṣṭo 'nuvartakaḥ /
	svabhāvas tasya taddhetur ato bhinnān na sambhavaḥ //"
na hi yasya yam antareṇa bhāvaḥ sa tasya hetur bhavati.

{tannirāsaḥ}

[291,26]
yady āhāro na hetuḥ, sa kasmāt sarvaprāṇibhiḥ śarīravṛddhisthityādyārthibhir apekṣyate? bhavaty āhāras taddhetuḥ kiṃ tv āhāraviśeṣo na hetur iti cet, tat kim idānīṃ sāmānyaṃ hetuḥ? tathā ca svakṛtāntayuktivirodhas te durnivāraḥ. tasmād āhāraviśeṣa eva dehavṛddhyādihetuḥ. śāstrauṣadhādiviśeṣaś ca vraṇarohaṇādihetur na ca tenāvinābhāvaḥ kāryasya gṛhyate tan na kāryatvād avyabhicāraḥ.

[292,4]
yac coktam — sakṛd api darśanādarśanābhyāṃ kāryakāraṇabhāvasiddhir bhavati, tatas tatpratipattir nānyathānvayavyatirekayor niḥśeṣadarśanādarśanāyāttatvād iti, tad ayuktam; niḥśeṣadarśanādarśanāt sambhave 'py anvayavyatirekagrahaṇasya pratipāditatvāt. kvacid ayathārthagrahaṇe 'pi na sarvatra tathātvam, rūpādigrahaṇasyāpi kvacid ayathārthatve sarvatrāyathārthatvaprasaṅgāt. kāryakāraṇabhāvasyāpi sakṛddarśane 'pi kathaṃ na vyabhicārāśaṃkā? nanv atroktam —
	"dhūmaḥ kāryaṃ hutabhujaḥ kāryadharmānuvṛttitaḥ /
	sa bhavaṃs tadabhāve tu hetumattāṃ vilaṅghayet //"

{sakṛddarśane 'pi kāryakāraṇabhāvaniścayaḥ}

[292,13]
yeṣām upalambhe tallakṣaṇam anupalabdhaṃ yad upalabhyate tatraikābhāve 'pi nopalabhyate tat tasya kāryaṃ tasya ca svakāraṇam antareṇa bhāve hetumattaiva na syāt tataś ca —
	"nityaṃ sattvam asattvaṃ vāhetor anyānapekṣaṇāt /
	apekṣāto hi bhāvānāṃ kādācitkatvasambhavaḥ //"
iti, naitad asti; yathā hi dehavṛddhyādikāryasya hetuviśeṣāntarāt tādṛśasyaiva bhavato nāhetukatvam, tathā dhūmasyāpīty anivṛttaiva hetvantarāśaṅkā. kiṃ cāgnivattṝṇāsyāpi sakṛddarśanādarśanābhyāṃ hetutvaniścayān na ca tadabhāve dhūmo na bhavati, tasya ghṛtānn akāṣṭhādito 'pi bhāvāt. dahanād api kevalād abhāvāt. tṛṇābhāve 'pi kāṣṭhādito dhūmasya bhāvān na tṛṇahetutvam iti cet. kāṣṭhādyabhāve 'pi tṛṇād utpatteḥ kāṣṭhādihetukatvam api na syāt. tṛṇakāṣṭhādīnām ahetutve agnisahakārittvam api na syāt, ahetūnāṃ sahakāritvavirodhāt. kevalo 'gniś ca na dhūmasya hetur ity ahetuka eva dhūmaḥ prāptaḥ. dhūmaviśeṣasyaiva tṛṇaṃ kāraṇan na dhūmasyeti cet, kiṃ tṛṇakāṣṭhādijanyaviśeṣebhyo 'nyo 'py asti dhūmo yasyāgnir eva hetuḥ syāt? yathā — dṛṣṭasāmagrī kāryeṇānumīyata iti cet, na; anyathā sāmagrīdarśanāt. yādṛśī dhūmasya rasavatyāṃ sāmagrī, na tādṛśy agnihotre. tathā kvacit kāṣṭhopalakṣitā kvacit tṛṇādyupalakṣitā, tathā dehavṛddhyādihetusāmagrī cānyathānyathā draṣṭavyā. deśakālādyanyatamavailakṣaṇyenāpi sāmagrīvailakṣaṇyāt.

[293,3]
atha yadviśeṣaviśiṣṭaṃ kāryaṃ yena kāraṇena vyāptaṃ niścitam, tadviśeṣaviśiṣṭam eva tasya liṅgam iti, kathaṃ tarhi sakṛddarśanād evetthaṃ niścayo bhavaty agniḥ sarvaviśeṣasahitasyāpi dhūmasya vyāpakaḥ, na tṛṇaṃ kāṣṭhaṃ veti. bahuśo 'pi kecit tṛṇāgnibhyām eva janyamānaṃ dhūmaṃ paśyanti. kecit kāṣṭhāgnibhyām eveti. tat kuto 'gner eva vyāpakatvaniścayaḥ. kiṃ ca yathā sahakāryantaropetenāgninotpāditasya dhūmasya na kāṣṭhājanyatvenādhūmattvam. tathā sahakāryantaropetena kāṣṭhena tṛṇena cotpāditasya dhūmasya nāgnyajanyatvenādhūmatvaṃ bhaviṣyati. tataś ca yad uktam — śakramūrddhādir api yadi dhūmaṃ janayati tato 'gnir eva saḥ. athāsāv anagnis tato 'sau dhūmaṃ kathaṃ janayatīti? tadapāstam, atha tṛṇajanito 'pi yo dhūmaviśeṣaḥ sa tadabhāve na bhavaty evety avyabhicāraḥ. evaṃ tarhy agnijanyo 'pi dhūmaviśeṣo 'gniṃ mā sma vyabhicared anyas tu dhūmaviśeṣo vyabhicariṣyati. tayoś ca vyabhicāryavyabhicāridhūmaviśeṣayor viveko na lakṣyate tadā kathaṃ dhūmenāgnir anumīyate, dehapuṣṭyāhāraviśeṣavat? nanu cānagnijanyo dhūmaviśeṣo 'tṛṇajanyavan na kvacid upalabhyate, tato 'nupalambhād evāsau nāstīti kathaṃ nāvyabhicāraḥ? kvacin nopalabhyata ity etad asarvavidāvagantu kathaṃ pāryate? yathā tārṇadhūmopalambhakāle 'nupalabhyamāno 'pi kāṣṭhādijanito dhūmaḥ kālāntareṇopalambhād api na nāsti ghṛtanārikeladrākṣādijanyaś ca dhūmaḥ kaiścit kirātādibhiḥ sarvadānupalambhe 'pi na nāsti, anyair anyatropalambhāt, tathānagnijanyo 'pi dhūmaḥ kaiścit kvacid upalapsyate asmadādibhir vā kadācid iti. tan nāgnijanyasvabhāva eva dhūmaḥ. kiṃ ca ciranivṛtte 'py agnau gopālaghaṭikādau dhūmajanyasvabhāvasyāpi dhūmasyopalambhāt pāramparyeṇa vā dehādayo 'py agnijanyā iti. nāpy agnijanyo dhūma eva, bhasmāder apy agnijanyatvāt.

[293,25]
nāpi dhūmajanakasvabhāva evāgniḥ, ayogolakāṅgārādyavasthāyāṃ dhūmājanakasyāpy agnitvāt. nāpi dhūmajanako 'gnir eva, kāṣṭhāder apy agnitvaprasaṅgāt. na ca kṣaṇikavādimate kāryakāraṇabhāvaḥ siddhyatīty abhidhāsyāmaḥ.

{dhūmāgnyor vyāpyavyāpakabhāvaḥ}

[293,29]
api ca dhūmenāgniḥ kim atīta eva jñāpyate? kiṃ vā tatsamānakālaḥ? atha prāpyo 'gnir iti? yady atīta eva jñāpyate, tadā vyartham anumānam, na hy atītena kaścid arthaḥ sādhyate. "arthakriyārthī sarvaḥ pramāṇam apramāṇaṃ cetyādivirodhaḥ, na hy āmyām" — ity avirodhaś cety ato nātītajñāpakaṃ pramāṇaṃ yuktam. etena dhūmasamānakālāgnyanumānaṃ pratyuktam. dhūmasamānakālasyāpy agner anavasthāyitvena pravṛttiprāptyor aviṣayatvāt. kṣaṇabhaṅgavādimate tu — jñānasamānakālārthasya kasyāpi pravṛttiprāptiviṣatvaṃ nāstīti sarvasyāpi vartamānārthajñāpakasyāprāmāṇyaṃ prāptam. na vā samānakālayoḥ kāryakāraṇabhāvo 'sty akāryaṃ cārthāntarasya liṅgaṃ tvayā naiveṣṭam. prāpyasyāpy akāraṇatvād evānanumeyatvam. atha tajjātīyasya tatsantānasya vā kāraṇatvāt, prāptyārthasyāpi kāraṇatvam ucyate; gauṇaṃ tarhi kāraṇaṃ nānumeyaṃ yuktam, na hi devadattakṛtaṃ kāvyaśāstrādikāryaṃ tatputrapautrādikam anumāpayati.

[294,12]
kiṃ cāgnikāryaṃ bhasmāpi bhavati. na ca tatsamānakālaṃ prāpyaṃ vāgniṃ gamayati, vyabhicārāt. etenaitad api nirastam, yad āha —
	"ekasāmagryadhīnasya rūpāder asato gatiḥ /
	hetudharmānumānena dhūmendhanavikāravat //"

[294,16]
yathendhanavikāropādānasahakāryagninā janito dhūmas tathābhūtam agnim anumāpayannindhanavikāram apy anumāpayati. tathā rūpasahakāriṇo rasād utpanno rasas tathābhūtam eva rasam anumāpayan rūpam apy anumāpayatīti. etena pipīlikotsaraṇamatsyavikārāder varṣādyanumānaṃ vyākhyātam, tatrāpi bhūtapariṇāma eva kaścid varṣāhetupipīlikāsaṃkṣobhādihetur iti. evaṃ tarhi pipīlikotsaraṇādisamānakālaiva vṛṣṭiḥ syād ekasāmagryadhīnatvāt, rūparasādivat, tataś ca pratyakṣaiva vṛṣṭis talliṅgavat tadānīṃ vṛṣṭer anupalambhakāraṇābhāvāt pipīlikotsaraṇādiliṅgena ca bhaviṣyantīm eva vṛṣṭim anuminvanty anumātāras tayoś caikasāmagryadhīnatvam ayuktam. na caikasāmagryadhīnatve 'py avyabhicāraḥ kāryakāraṇabhāvo vāsti yamalakayor apy ekasāmagryādhīnatvena tathā bhāvaprasaṅgāt. api cārkasyodayenāhetur asvātmabhūtaś ca bhaviṣyann astamayo 'numīyate. candrasya śuklapakṣe pratidinaṃ vṛddhiḥ, kṛṣṇapakṣe cāpacayantyas tathā dehaghaṭānāṃ vināśaḥ, kṣaṇasaṃjñako visadṛśakṣaṇotpādākhyo vā. ariṣṭābhijñaiś ca kālasaṃkhyayāpi mṛtyur anumīyate. jyotiśśāstrajñaiś ca kasyacin nimittasya darśanena somagrahādir ity evamanumānaṃ tādātmyatadutpattipratibandhābhāve 'pi na vyabhicarati kadācid vyabhicariṣyatīty āśaṃkāyāṃ sarvatrānāśvāsaprasaṅga iti. na ca niṣpannāniṣpannayos tādātmyaṃ nāpy aniṣpannād utpattis tatra bhaviṣyad anumāpakasya svabhāve kārye vāntarbhāvaḥ. bhaviṣyaty arthe pramāṇābhāva iti bruvata ebhir evānumānair virodhaḥ.

[295,10]
kiṃ ceṣṭāniṣṭasādhanayoḥ prāptiparihārārthā pravṛttiḥ prekṣāvatāṃ na syāt. na hi dharmādiphalānām avaśyaṃbhāvaniścaye tadarthaṃ siddhasya dhanadārāder arthasya tyāgo yuktaḥ. tyāge hy aprekṣāvadbhir aviśeṣaḥ syād iti. aparas tv āha — yadārthāntaravyāpakaṃ tatkāraṇam, vyāpyaṃ ca kāryam, tena yayoḥ parasparaṃ vyāpyavyāpakabhāvas tayor ekakālayor bhinnakālayor vā parasparaṃ kāryakāraṇabhāvaḥ, yatra tu viṣamavyāptir agnidhūmādivat, tatra kāryakāraṇabhāvo 'pi na; parasparaṃ vyāpyasyaiva kāryatvād iti, naitad asti; svaparibhāṣāmātratvāt. na hi loke śāstre vā kvacid vyāpakatvamātreṇa sahabhāvino 'nāgatasya vā kasyāpi kāraṇatvaṃ prasiddham, kiṃ tarhi? yad yasya janakaṃ tat tasya kāraṇam iti. na ca parasparaṃ janyajanakabhāvo 'sti; itaretarāsiddhatvenobhayor apy anutpādaprasaṅgāt. asiddhasyāpi janakatve svātmajanakatvam api syād, vyāpakatvāviśeṣāt. tasmād yad vyāpārānanantaraṃ yad utpadyate, tat tasya kāraṇam.

[295,22]
yac coktam — "suṣuptasya ciram utthitasya ye vikalpās teṣāṃ pūrvābhyāsād utpādo na syād anantarabhāvitvābhāvād" iti, tatra praṇidhānādyupakṛtāt saṃskārāt tadutpāda iti vakṣyāmaḥ. bhavatāṃ bhavatv ayaṃ doṣaḥ, saṃskārāder api sthirasyānabhyupagamāt.

{prajñākarasya kāryakāraṇabhāvaḥ}

[295,27]
yat punar etat — "na ca vyāpāra utpādaś ca svarūpād anyaḥ, tataḥ svarūpāt svarūpam iti prāptam" na; vādāntaratvāt, idam atra vyāvṛtam idam asmād utpannam ity asti tāvad iyaṃ laukikaparīkṣakāṇāṃ pratipattiḥ, sa ca vyāpāra utpādaś cārthāntaram anarthāntaraṃ ceti vādāntaram etat. nanv anantarabhāvittvena kāraṇattve trailokyasyāpy anantarabhāvinaḥ kāraṇattvaṃ syāt. na ca sambandhaḥ kaścin niyāmako 'sti, bhinnakālatvāt. na khalu kāraṇakāle kāryaṃ svarūpato 'sti, "nāpi kāryakāle kāraṇaṃ pūrvakam api svarūpato 'sti. avinābhāvitvamātraṃ tu bhāviny api vidyate. atha dṛṣṭaṃ bhūtaṃ vā yat, tadvyāpakaṃ satkāraṇaṃ na tu bhāvīti, atrocyate —
	dṛṣṭasya svarūpeṇa vyāpakatvaṃ pratīyate /
	āropitena rūpeṇa bhāvino 'pi bhaved idam // (207)

[296,8]
dṛśyamānaṃ hi na tāvatā vyāpakaṃ vyāpyasya tadānīm apratīteḥ. yadā ca vyāpyapratītis tadā tadbhāvibhūtarūpeṇa vyāpakam anyathā bhāvisvarūpāgrahaṇe vyāpitā syāt. atha yenaiva svarūpeṇa dṛṣṭaṃ tenaiva vyāpakatvaṃ pratīyate, na bhāvirūpeṇeti, tad asad; yataḥ —
	bhāvirūpāpratītau na vyāpakatvaṃ pratīyate /
	prādeśikī na hi vyāptir avyāptiḥ sā tathā bhavet // (208)

[296,14]
bhūtabhaviṣyatkālavyāpitvena hi pratīyamānaṃ kāraṇam, nānyathā. sā ca vyāptir dṛṣṭasya drakṣyamāṇasyāpi samānā, drakṣyamāṇasya kathaṃ kāraṇatvam? dṛṣṭasyāpi tadānīm asatvāt. katham iti samānam. sattvāt ced, drakṣyamāṇasyāpi sā. tadā nety etad api samānam. pūrvatā cet, kaḥ pūrvaparayoḥ svabhāve viśeṣaḥ? dvayam apy āropitākāreṇa gṛhyate nāpareṇeti na bhedaḥ. athaikaṃ pūrvarūpatayā dṛṣṭam āropyate, aparaṃ drakṣyamāṇatayā pararūpatayā ca tena dvayor api nāsti kāraṇateti;

[296,21]
	anyonyam avinābhāvo dvayor api tayoḥ samaḥ /
	avāntaravibhāgas tu tatra naḥ kvopayogavān // (209)

[296,23]
yena vinā yan na bhavati, tat tasya kāraṇam. yathā ca kāraṇasya pūrvabhāvaṃ vinā kāryaṃ na bhavati, tathāvaśyaṃbhāvinaḥ kāryasya parabhāvaṃ vinā na kāraṇaṃ bhavatīti samānaṃ kāryakāraṇanibandhanam.

[296,26]
	samānatvān nimittasya kāryakāraṇatā dvayoḥ /
	vyāpitvavyatirekasya paralokānumāpyataḥ // (210)

[296,28]
na khalu vyāpitāṃ vyatirekaṃ ca vyudasyāparam atra jagati nibandhanam upalabhāmahe. tac ca kāraṇavadavaśyaṃbhāvinaḥ kāryasyāpy asti tenobhayoḥ parasparakāryakāraṇabhāva" iti.

{tannirāsaḥ}

[297,4]
tad etad asacchāstrābhyāsavivarddhitamahāmohaviceṣṭitam, na hi kaścid anāgatābhyāṃ naṣṭābhyāṃ vā pitṛbhyāṃ putro janyata ity avinaṣṭadhīḥ pratipadyate nāpi pitṛvat tatkālavartinām anyeṣām api kāraṇatvaṃ pitror eva, tena putreṇa saha janyajanakasambandhopalambhāt. pitrādyupalambhavatsambandhopalambhasyāpi visaṃvādābhāvān na bhrāntatvam. sa ca sambandhaḥ kim arthāntaram? utānarthāntaram iti? vādāntaram etat. kāryakāraṇabhāvas tāvat tvayāpīṣṭaḥ. sa ca vyavahartṛprasiddhyā, na svaparibhāṣāmātreṇa vyavaharttāraś ca vidyamānasyaiva kāraṇatvaṃ pratipadyante; yataḥ kāryārthinaḥ kāraṇeṣv anutpanneṣu naṣṭeṣu ca kāryaṃ notpadyata iti manyamānāḥ kāraṇāṇy upādadate. yadi punar atītānāgatāny api kāraṇāṇi kāryaṃ janayanti, tat kim arthaṃ kāryārthinaḥ kāraṇāni vartamānīkartuṃ pravartante? tasmād vartamānāny eva kāraṇāni kāryam utpādayanti. kāryotpadyamānatākāle santy eva kāraṇāni, kāryakāle tu bhavantu vā mā bhūvann iti. kṣaṇikatvāsiddheḥ kāryakāle 'pi kāraṇāvasthāne nāsti virodhaḥ.

{avartamānasya kāraṇatve doṣaḥ}

[297,18]
kiṃ cānāgatasya kāraṇatve sarvadā tataḥ kāryotpādaprasaṅgaḥ, tadrūpasya prāk sarvadāviśeṣāt. naṣṭasyāpi janakatve nāśād ūrdhvaṃ tataḥ sarvadā kāryotpādaprasaṅgaḥ, tadrūpāviśeṣāt. tadrūpeṇaiva ca śaktatvāt, śaktasya ca kṣepāyogāt. sahakāryapekṣasya janakatvaṃ cet, na; atītānāgatayor anupakāryatvena sahakārivaiyarthyāt, upakāryatve copakārasyopakāryād abhinnatvāt tayoḥ sahakāribhya utpādena vartamānatāprasaṅgaḥ. kiṃ cārthakriyālakṣaṇatvād vastuna ity abhyupagamād atītānāgatayor janakatvena satvam, satvena ca kṣaṇikatvaṃ prasaktam, tataś ca kṣaṇamātram atītānāgatatā ca syāt, kṣaṇikatvād vartamānatāvat. kiṃ cānāgatāvasthāyāṃ kāryaṃ kṛtvā punar vartamānāvasthāyāṃ karotīty ekasya karmakartṛtvaṃ syāt, tataś cākṣaṇikatvābhyupagamaḥ syād ekasya karmakartṛtvam eva hy akṣaṇikatvam.

[298,3]
yac cedam uktam — bhūtabhaviṣyatkālavyāpitvena hi pratīyamānaṃ kāraṇam, nānyatheti, tac ca na; na hy evaṃ kaścit kāraṇaṃ pratyeti. svātmano 'pi kāraṇatvaprasaṅgaś coktaḥ. kiṃ ca kāraṇakāryabhāvapratipattim antareṇāvinābhāvo na siddhyatīty āha kīrtiḥ, tvayā punar viparītaṃ kalpitaṃ tathā ca yady ādau vyāpyavyāpakabhāvaḥ pratīyate, na tarhi kāryakāraṇabhāvapratītinibandhanāvinābhāvapratītiḥ. atha nādāv avinābhāvaḥ pratītyate na tarhi vyāpitvavyatirekasya kāraṇatvavyavasthāpane nimittatvam iti.

[298,10]
yat punar etat — kāryasya parabhāvaṃ vinā kāraṇaṃ na bhavatīti, tad ayuktam; parabhūte kārye 'nutpanne 'py utpannaṃ kāraṇaṃ kathaṃ tena vinā na bhūtam? na hi yad utpadyamānaṃ yasya sattāṃ nāpekṣate tat tasyāpi kāraṇatvaṃ yuktam. agner api hi na vyāpakatvamātreṇa pūrvabhāvamātreṇa vā kāraṇatvam, kiṃ tu kāraṇāntareṣu satsv api yāvat tatrāgnir na bhavati tāvat tatra dhūmo notpadyata ity agneḥ sāmarthyāvagatiḥ. na caivam anāgatasya sāmarthyaṃ gamyate. vyāpakatvamātreṇa vṛkṣo 'pi śiṃśapākāraṇaṃ syāt. vyatiriktatve satīti viśeṣaṇaṃ na kartavyam. svātmano 'pi yadvyāpakaṃ tatkāraṇam evāstu. svātmanaḥ kāraṇaṃ laukikaparīkṣakāṇām aprasiddhatvān neṣyata iti cet, anāgatādy api tarhi neṣṭavyam; na hi tatrāpi kāraṇatvaprasiddhir asti. tasmān nānāgatam api kāraṇaṃ tatrānāgatasya paralokāder anumānaṃ kāryānumāne 'ntarbhavati.

{tādātmyābhāve 'pi gamyagamakabhāvaḥ}

[298,22]
nāpi vṛkṣatvaśiṃśapātvādes tādātmyam asty uktanyāyāt. atha ca gamyagamakabhāvo 'sti. kiṃ ca sāmānyayor gamyagamakabhāvaḥ, na ca tayos tādātmyam, tādātmye hi śiṃśapātvakṛtakatvādiniścaya eva vṛkṣatvānityatvādiniścayaḥ syāt, na hi bhinnayogakṣemayos tādātmyaṃ yuktam. vastuni ca tādātmye 'pi nānumānaviṣayatvam, liṅgaliṅgivikalpayos tatrāsambhavāt, sambhave vā liṅganiścaya eva liṅginiścayaḥ syāt, abhinnaviṣayatvāt. yena ca prakāreṇa bhinnaviṣayatvam, tena tādātmyam api nastīty anumānaṃ na syāt.

[298,29]
kiṃ ca vṛkṣaśiṃśapayos tādātmyāviśeṣād viparyaye 'pi gamyagamakabhāvaḥ syāt. na hy aṃśena tādātyam. tādātmyāviśeṣe 'pi vyāpakāṃśasyaiva gamyatvam, vyāpyāṃśasyānugamakatvam eveti cet, na; niraṃśatvād ekātmanaḥ, sāṃśatve vā tādātmyavirodhaḥ. ekaṃ ca tad vastu vyāpakaṃ vā syād vyāpyaṃ veti. etena vṛkṣaviśeṣatvaṃ vṛkṣasvabhāvatvaṃ vā tanmātrānubandhitvaṃ vā śiṃśapāyāḥ, na tu tadviśeṣatvaṃ tatsvabhāvatvaṃ vā tanmātrānubandhitvaṃ vā vṛkṣasyeti niyamaḥ pratyuktaḥ. vṛkṣo vyabhicarati na śiṃśapeti cet, tādātmye 'pi yadi vyabhicāraḥ, śiṃśapā na vyabhicariṣyatīti kā pratyāśā? atha vṛkṣo 'śiṃśapāsvabhāvo 'stīti tenāsau vyabhicārī, avṛkṣasvabhāvā śiṃśapā nāstīti kiṃ nirśeṣadarśanaṃ te 'sti? sāpi hi vṛkṣavadubhayasvabhāvā śaṃkyeta. yathā kvacid deśe nīlotpalam evāsti tatas taddeśajaiḥ sarvair apy anyādṛśotpalādarśanena nīlasvabhāvam evotpalam iti vyavasthāpitam, na tathaiva bhavati. tasmāt "kāryakāraṇabhāvād vā svabhāvād vā" ityādy ayuktam eva. tathā "anyathaikanivṛttyā" — ityādy api na yuktam, vyāpakanivṛttau hi vyāpyanivṛttir vyāpyasannidhānāc ca vyāpakasya sannidhir bhavati. na ca gavāśvādīnāṃ vyāpyavyāpakabhāvo 'sti. atha gavāśvādivad bhede sati na keṣāṃcid vyāpyavyāpakabhāvaḥ prāpnotīty ucyate, tādātmye saty api tarhi nīlotpalatvādivan na kvacid api syāt. kiṃ ca bhede sati gavāśvādivad agnidhūmādīnāṃ kāryakāraṇabhavo 'pi na syāt. arthāntaratvāviśeṣe 'pītthaṃ svabhāvena niyataṃ vastu kiṃcid eva kasyacid vyāpakam, na sarvaṃ sarvasyety alaṃ prasaṅgena. tatsiddham etad anvayavyatirekyādigrahaṇaṃ parābhipretatraividhyaniṣedhārthan na tu kāryakāraṇādibhedaniṣedhārtham iti.

{kāraṇāt kāryānumāne śaṅkā tannirāsaś ca}

[299,21]
kathaṃ punaḥ kāraṇena kāryam anumīyate? na hy avaśyaṃ hetavaḥ phalavanto bhavanti, antarāle pratibandhavaikalyasambhavāt. sāmagrīkāle 'pi nānumānam, liṅgadarśanānantaram eva kāryaniṣpatteḥ tadā na kāryaṃ pratyakṣam eva syāt. na vāpratibandhasāmagrīviśiṣṭaṃ kāraṇaṃ niścetuṃ śakyate, na cāniścitaṃ liṅgaṃ siddhyaṅgam iti. atrocyate — yat tāvan nāvaśyaṃ hetavaḥ phalavanta iti, tan na; keṣāṃcid avaśyaphalatvāt. na khalu sarvakāraṇānāṃ kāryānumāpakatvaṃ brūmaḥ, kiṃ tarhi? yad eva kāraṇaṃ yathāviśiṣṭaṃ yat kāryaṃ na vyabhicarati, tenaiva tathāviśiṣṭaṃ tatkāryam anumīyate, yathā — medhaviśeṣajñā medhena viśiṣṭena vṛṣṭim anuminvanti. na cāviśiṣṭasya vyabhicārād viśiṣṭasyāpi vyabhicāraḥ, atiprasaṅgāt. kiṃ ca tadabhyāsādarapratyayais tatkāryasya saṃskārasyānumānam, tatsaṃskāreṇa vāyuṣi niścite bhāvinī smṛtir anumīyate, hiṃsādibhiś cādharmotpattir viśiṣṭena parasya śarīradāhacchedādinā duḥkhotpattir ity evam anyatrāpi kāraṇena kāryānumānam ūhyam. yat punar etat —
	"hetunā yaḥ samagreṇa kāryotpādo 'numīyate /
	arthāntarānapekṣatvāt sa svabhāvo 'nuvarṇitaḥ //" iti.

[300,11]
tadvyāmūḍhabhāṣitam, kāryotpādo hi kāryadharmaḥ, sa kathaṃ hetusvabhāvaḥ syāt? na hi hetukāryayos tādātmyaṃ yuktam, kāryotpādanayogyatā tv asamagrād api hetor anumīyate. kāryāvyabhicāritā samagrasyaiveti cet, sāvaśyaṃ tarhi kāryam apy anumāpayatīti siddhaṃ kāraṇena kāryānumānam. nadīpūrādikāryeṇa bhūtavarṣādikaraṇānumānam, pipīlikāṇḍasaṃcaraṇādiviśeṣeṇa bhaviṣyadvarṣānumānam ity evamādyakāryakāraṇānumānam.

{pūrvavad iti sūtrasya vyākhyāntaram}

[300,18]
atha vā pūrvavad ity akāraṇenāpi pūrvaniṣpannenottarakālabhāvino 'numānam. tadviparyayeṇānumānaṃ tu śeṣavad ity ucyate. dvayor ekaḥ kālaḥ sāmānyam, tena dṛṣṭaṃ sāmānyatodṛṣṭaṃ liṅgasamānakālatvena dṛṣṭam ity arthaḥ. etasmin pakṣe pipīlikādinā varṣānumānaṃ pūrvavad eva, sāmānyatodṛṣṭodāharaṇaṃ tu rūparasādyanumānaṃ kṛtakatvānityatvādyanumānaṃ veti.

[300,23]
atha vā pūrvaṃ niṣpannam anumeyaṃ yasyāsti, tatpūrvavat, yathā — nadīpūradarśanād abhūtavṛṣṭir ity anumānam. pipīlikādinā varṣānumānaṃ tu śeṣavat. sāmānyatodṛṣṭaṃ tu tad eveti. kevalānvayādibhedo 'pi pūrvavadāder evārtha iti vyākhyātam. tasyedānīṃ lakṣaṇodāharaṇābhyāṃ svarūpaprakaṭanārtham upanyāsaḥ.

{pañcarūpanirūpaṇam}

[301,14]
tatra pañcarūpo 'nvayavyatirekī, rūpāṇi tu — (1) pakṣadharmatvam, (2) sapakṣe satvam, (3) vipakṣād vyāvṛttiḥ, (4) avādhitaviṣayatvam, (5) asatpratipakṣatvaṃ ceti. tatra sādhyadharmaviśiṣṭo dharmī pakṣaḥ, tatra vyāpyavṛttitvaṃ hetoḥ pakṣadharmatvam. tatra tasmin pakṣe vyāpya vartate, na tu pakṣaikadeśe, sa vyāpyavṛttiḥ sapakṣavyāpaka ity arthaḥ. sādhyasamānadharmā dharmī sapakṣaḥ, tasmin sapakṣe sarvasminn ekadeśena vā hetoḥ vṛttiḥ sapakṣe sattvam. sādhyavyāvṛttadharmā dharmī vipakṣaḥ, tatra sarvasmin vipakṣe hetor avṛttir vipakṣād vyāvṛttiḥ. pramāṇāvirodhini pratijñārthe hetor vṛttir abādhitaviṣayatvam. sādhyatadviparītayoḥ sādhanasyātrirūpatvam asatpratipakṣatvam. sa dvividhaḥ. so 'nvayavyatirekī dvividhaḥ — sapakṣavṛttibhedāt. tadyathā — anityaḥ śabdaḥ kāryatvād iti sapakṣavyāpakaḥ, sāmānyavattve saty asmadādibāhyendriyagrāhyatvād iti sapakṣaikadeśavṛttir iti. pakṣavyāpakaḥ sapakṣavṛttir avidyamānavipakṣaḥ kevalānvayī, sa pūrvavad dvividhaḥ, anvayavyatirekivat sapakṣavṛttibhedād dvividha ity arthaḥ. tadyathā — vivādāspadībhūtāny adṛṣṭādīni, kasyacit pratyakṣāṇi prameyatvāt karatalāmalakavad ity ayaṃ sapakṣavyāpako hetuḥ. tasminn eva pratijñārthe mīmāṃsakānām apratyakṣatvād asmatsukhādivad ity ayaṃ hetuḥ sapakṣaikadeśavṛttir iti.

{kevalānvayiny āśaṅkā}

[302,9]
nanu ca vyatirekābhāve 'syāvinābhāva eva na syāt. tena vinā na bhavatīty ayam eva hi vyatirekaḥ. sādhyābhāvo hi vipakṣaḥ, tatrāvaśyaṃ sādhanasyāsattvaṃ khyāpanīyam, anyathā sandigdhānaikāntikatvaṃ syāt. atha sādhyābhāvasya khapuṣpāder niḥsvabhāvatvād adhikaraṇāpādānādibhāvo 'nupapannas tena hetor na tatra sattvaṃ tato nivṛttir veti tat kim idānīṃ vṛttir astu sāpi neti cet, na; tat kim idānīṃ mūkena bhavitavyam? tad āha —

[302,15]
	"nivṛttir yadi tasmin na hetor vṛttiḥ kim iṣyate /
	sāpi na pratiṣedho 'yaṃ nivṛttiḥ kin niṣidhyate //
	vidhānaṃ pratiṣedhaṃ ca muktvā śābdo 'sti nāparaḥ /
	vyavahāraḥ sa cāsatsu neti prāptātra mūkatā //
	satāṃ ca na niṣedho 'sti so 'satsu ca na vidyate /
	jagaty anena nyāyena nañarthaḥ pralayaṃ gataḥ //"
	"tasmād vaidharmyadṛṣṭānte neṣṭo 'vaśyam ihāśrayaḥ /
	tadabhāve ca tan neti vacanād api tadgateḥ //"
tasmān na kevalānvayī hetur astīti.

{tatsamādhānam}

[302,25]
tad etad ayuktam — yat tāvad vyatirekābhāve 'vinābhāvo na syād iti, tan na; vyāpyavyāpakabhāvo hy avinābhāva ucyate. sa ca kevalānvayino 'py asti. śabdavyutpattyasambhavamātreṇārthapratiṣedhe 'tiprasaṅgaḥ syāt, tathā hi — pratigatam akṣam iti vyutpattyasambhavān mānasāditrayaṃ pratyakṣaṃ na syāt, agacchaṃś ca gaur na syāt. tasmāl lakṣaṇavaśād eva tattvavyavasthāsādhyena sādhanasya vyāptir avinābhāva uktaḥ, so 'trāpy asty eveti.

[303,5]
yac coktam — sādhyābhāve hetor asattvam eva vyatirekas tadakhyāpane ca sandigdhānaikāntikatvam iti, tad apy ayuktam; vipakṣe hi sati kiṃ tatra hetur asti? na vā? ity āṃśakāpi syāt. na cātra vipakṣo 'sti, sarvasyāpi sadasadrūpasya pratyakṣatvābhyupagamāt. khapuṣpādeś ca sadrūpatvenāsadrūpatvena vā pratīyamānatve sādhyatvam eva, apratīyamānatve vā kathaṃ tasya sādhyābhāvatvaṃ vipakṣatvaṃ pratipādyate? na cāpramāṇakasya vipakṣatvaṃ yuktam. nāpi tatra hetoḥ sattvam asattvaṃ vā cintyate. na hi nakhāgrasthe hastiyūthe hetuḥ kim asti? na veti? buddhimanto vicāram ādriyante. yadi punar apramāṇakeṣu khapuṣpādiṣu hetur nāstīty asyaiva vyatirekasaṃjñā kriyate, bhavatv evaṃvidhena vyatirekeṇāyaṃ vyatirekī kin tūktalakṣaṇād vipakṣād vyāvṛttir astīti kevalānvayī kathyate. vipakṣasyāpi lakṣaṇe dharmigrahaṇaṃ kalpitasya tadbhāvaniṣedhārtham, sapramāṇako hy arthaḥ sapakṣavipakṣatvena loke prasiddhaḥ. tasmād uktalakṣaṇavipakṣābhāvo yasya sa kevalānvayīti.

[303,18]
nivṛttir yadi tasmin netyādiprasaṅgas tu bhavata eva siddhāntaṃ bādhate — kṣaṇād ūrdhvaṃ nivṛttau vastunas tādātmyavirodhaḥ, tadanivṛttau ca kṣaṇikatvavirodhaḥ, tadubhayānabhyupagame tu 'vidhānaṃ pratiṣedhaṃ ca' ityādi bādhakam. nañartho 'pi tavaiva pralayaṃ gataḥ, yena sato 'paramabhāvaṃ nābhyupagacchasi. yasya ca hetor vyatirekabalena gamakatvam, tasyāvaśyaṃ vaidharmyadṛṣṭāntāśraya eṣṭavyaḥ, anyathā vacanamātreṇa vyatirekāpratīteḥ, pratītau vānvayadṛṣṭāntāśrayo 'pi neṣṭavyas tadbhāve tad astīti vacanād eva tadgatir bhaviṣyatīti. tasmāt sapramāṇakasyāvaidharmyadṛṣṭāntasyābhāvāt kevalānvayino na vyatirekitvaṃ nāpy ahetutvam, pakṣavyāpakatve saty avādhitaviṣayāsatpratipakṣatve ca sati sapakṣe vartamānatvād anvayavyatirekivad iti.

{kevalavyatirekihetunirūpaṇam}

[303,29]
avidyamānasapakṣaḥ pakṣavyāpako vipakṣād vyāvṛttaḥ kevalavyatirekī. yathā — sarvavitkartṛpūrvakaṃ sarvaṃ kāryaṃ kādācitkatvāt, yat sarvavitkartṛpūrvakaṃ na bhavati, tan na kādācitkam, yathā — akāśādi. tathā sātmakaṃ jīvaccharīraṃ prāṇādimatvāt, yan na sātmakaṃ na tatprāṇādimat, yathā loṣṭhādi. prasaṅgadvāreṇa vā prayujyate — nedaṃ nirātmakaṃ jīvaccharīram, aprāṇādimatvaprasaṅgāt, loṣṭhavad iti.

{jīvaccharīre nairātmyaniṣedhe saugatākṣepaḥ}

[304,9]
nanu ca dṛṣṭāntadharmiṇi dṛṣṭo dharmas tadvyāptena hetunā sādhyadharmiṇi vidhīyate vā pratiṣidhyate vā, na cātmā kvacit prāṇādivyāpakatvena dṛṣṭaḥ, tat kathaṃ jīvaccharīreṣu prāṇādyupalambhād ātmasiddhiḥ? tannivṛttau ca ghaṭādiṣu prāṇādinivṛttir iti? athāprāṇādimattvena vyāptaṃ ghaṭādiṣu nairātmyaṃ dṛṣṭam, tena jīvaccharīreṣv aprāṇādimattvanivṛttau nairātmyanivṛttir iti, naitad asti; adṛśyānupalambhād abhāvāsiddhau ghaṭādīnāṃ nairātmyāsiddheḥ. parābhyupagamāt siddhir iti cet, katham idānīm ātmasiddhiḥ parasyāpy aprāmāṇikā? kathaṃ nairātmyasiddhiḥ? abhyupagamamātreṇa ca tatsiddhāvāgamikatvam ātmani pratipannaṃ syān nānumeyatvam. tasmād adarśane 'py ātmano nivṛttyasiddheḥ prāṇādīnām asiddhapratibandhatvān nātmanivṛttāv eva tannivṛttisiddhir ity agamakatvam iti.

{ekeṣāṃ samādhānaṃ tannirāsaś ca}

[305,2]
atraike pariharanti — ghaṭādiṣv ātmanā sambandhamātraṃ nairātmyam atrābhipretaṃ na tu tadrahitatvam, nityavyāpitvād ātmanaḥ tatsattvaṃ vecchādis tatra siddhaṃ tasya jīvaccharīre vyatirekiṇā prāṇādijananasamarthaḥ sambandhaḥ sādhyate. na nirātmakam ity asyāyam arthaḥ — na sambandhamātropetam iti. ghaṭādivadaprāṇādimattvaprasaṅgāt. ghaṭādiṣu ca nairātmyaṃ prāṇādyanutpattyaiva niścitam iti. te tv evaṃ praṣṭavyāḥ — prāṇādyanutpattiḥ kim anvayasāmarthyena ghaṭādiṣu nairātmyaṃ gamayaty āho svid vyatirekasāmarthyeneti? kiṃ cātaḥ? sarvatra nairātmyaṃ syād ātmasambandhaviśeṣavad adṛṣṭatvān na kvacid anvayasiddhiḥ. anumānenaivānavasthā syāt. vaidharmyadṛṣṭāntābhāvān na vyatirekato 'pi nairātmyasiddhiḥ. jīvaccharīrasya dṛṣṭāntatve tv itaretarāśrayatvaprasaṅgaḥ. prāṇādikāryānutpattyā tatsamarthahetvābhāvo 'numīyate dāruvāsyādisambandhaviśeṣābhāve chidādyanutpattivadato netaretarāśrayatvādidoṣa iti cet, evaṃ tarhi prāṇādikāryotpattyā, tatsamarthahetuḥ chidādyutpattau dāruvāsyādisambandhaviśeṣavadanvayenaivānumīyata ity apārthako vyatirekī syād iti.

{svamatena samādhānam}

[305,16]
atrocyate — "laukikaparīkṣakāṇāṃ yasminn arthe buddhisāmyaṃ sa dṛṣṭāntaḥ" ity uktam, ghaṭādiṣu ca nairātmyam aprāṇādimattvaṃ cety asminn arthe 'sty eva bhavatām asmākaṃ ca sampratipattis tat kathaṃ nāyaṃ dṛṣṭāntaḥ? kutaḥ? pramāṇād iti. kim anena vicāreṇa? āgamād anyato vā bhavatu. vicāreṇāpi hi sampratipattiḥ kartavyā, sā cet taṃ vināpi siddhā, kiṃ vicāreṇa? sampratipannasya vicāre hy anavasthā syād iti. yadi ca ghaṭādiṣu nairātmyabuddhir mithyā, tataḥ sātmakatvaṃ samyag astu. tac cāpy aniṣṭam.

{jīvaccharīre prāṇādisattvam anyatrāsattvam iti vyavasthātmavāda eva}

[305,25]
yadi vobhayatra sātmakatvam anātmakatvaṃ vā syāt, tadānīm ekatra prāṇādisambhavo 'nyatra neti kiṃkṛto 'yaṃ viśeṣaḥ? svabhāvata eveti cet, na; nityaṃ sattvam asattvaṃ cetyādiprasaṅgāt. buddhisadbhāvāsadbhāvakṛta iti cet, na; prāṇāpānanimeṣonmeṣajīvanamanogatendriyāntaravikārabuddhisukhaduḥkhādīnāṃ prāṇādiśabdenābhidhānāt. vibhoḥ sarvatra sadbhāvād ghaṭādiṣv api sātmakatvaprasaṅga iti cet, na; ātmādhiṣṭhitatvaviśeṣasya sātmakatvenābhihitatvāt, tasya ca prāṇādyanyathānupapattyaiva siddhiḥ. sātmakānātmakatvaviśeṣo 'pi kiṃkṛta iti cet, adṛṣṭaviśeṣakṛtam, tadviśeṣyo 'pi janmāntarajaprāṇādiviśeṣakṛtaḥ. so 'pi janmāntarakṛta ity anāditvaṃ parihāraḥ. na cādṛṣṭaviśeṣam antareṇa kasyacin niruddhaprāṇādikasyaivotpādaḥ, kasyacid utpannasya dinadvayena vārddhamāsasaṃvatsarādivikalpena vā prāṇādinirodha ity ayaṃ viśeṣa upapadyate. pitrādikāraṇeṣv api viśeṣānupalabdheḥ. jñānam eva pūrvādṛṣṭaviśeṣaniyamitaṃ kvacid evotpadyate. kiyatkālaṃ yāvad avatiṣṭhe tadanuvidhāne na prāṇāder apy utpattir avasthānaṃ ceti kim atrādṛṣṭasāmarthyenātmanā kalpiteneti cet, naitad asti; jñānasyāpi hi nāśitvena paralokitvaṃ pūrvadṛṣṭānusandhātṛtvaṃ ca na sambhavatīti vakṣyāmaḥ. tad yo 'sau paralokī pūrvadṛṣṭānusandhānāc ca sa evātmā, tenādhiṣṭhite śarīre prāṇā bhavanti nānyatheti. evaṃ ca na khapuṣpādimattvasyāpi siddhiḥ, khapuṣpādeḥ prāṇādyutpattau vipakṣabādhakenāpi sāmarthyāsiddhiḥ, siddhau vā sa evātmeti nāsti vivādaḥ.

{anvayāśaṅkā tannirāsaś ca}

[306,17]
nanv evaṃ tarhi prāṇādikāryeṇa taddhetur anumīyate, ghaṭādikāryasya ca hetumattvadarśanād anvayo 'py astīti kathaṃ kevalavyatirekī? na; viśiṣṭasādhyenānvayābhāvāt. nityatvādidharmako hi prāṇādihetuḥ, sādhyasthāvidhena ca na kvacid anvayaḥ prasiddhaḥ.

{sāmānyasiddhimātreṇa nātra viśeṣasiddhiḥ}

[306,22]
sāmānyasiddhāv adhikaraṇasiddhāntabalena deśādisambandhaviśeṣa eva siddhyati, na tu nityatvādiviśeṣaḥ, tatra hetoḥ sāmarthyābhāvāt. sāmānyamātrasiddhau pariśeṣād abhipretaviśeṣasiddhir iti cet, ko 'yaṃ pariśeṣaḥ? "prasaktapratiṣedhe 'nyatrāprasaṅgāc chiṣyamāṇe sampratyayaḥ, pariśeṣaḥ" . śiṣyamāṇe sampratyayaḥ kuto bhavati? prasaktapratiṣedhahetavas tāvat pratiṣedhyasiddhāv eva kṛtārthāḥ. tadupakṛtas tu maulo hetus tathāvidhasādhyenānvayānapekṣas taṃ viśeṣaṃ sādhayan kevalavyatireky eva sampadyate.

{maulasya hetor vyāptisamarthakā hetavaḥ}

[307,2]
tasya svasādhyena vyāptisamarthanārtham itare hetavaḥ. tathā hi — kāraṇamātrasādhakena kāryatvena prāṇāder nirhetukatvaṃ pratiṣiddham, anyakṛtāv adṛṣṭasaṃskārau nānyasya phalata ity anena dehādyavyatiriktahetukatvaṃ pratiṣiddham, pūrvābhyastasmṛtyanubandhatvādinā kṛtakahetukatvaṃ pratiṣiddham ity evaṃ pratipakṣabādhakahetubhyaḥ prāṇādeḥ sādhyaviśeṣeṇa vyāptiḥ kākatīrādarśananyāyena pakṣa eva siddhyati. sa evānvaya iti cet, bhavatu nāmaivam; tathāpy anyatra pakṣād anvayo 'sya nāstīti. vyatirekitvam uktam ity evaṃ samarthitasya vyatirekiṇaḥ samyagdhetutvaṃ na vipakṣādarśanamātreṇa, ḍitthādisiddhāv api hetutvaprasaṅgāt. tathā sarvavitkartrabhāve kāryatvam eva na sambhavati. na hy acetanaṃ cetanānadhiṣṭhitaṃ pravartata iti vakṣyāmaḥ. yatrāpi kumbhakārādir adhiṣṭhātāsti, tatrāpi na tasyaiva kartṛtvam adṛṣṭādikāraṇādhiṣṭhātṛtve sāmarthyābhāvāt tadanadhiṣṭhitasya vādṛṣṭāder na pravṛttis tadvikalā ca sāmagrī na kāryotpattau samarthā. na hy ekakārakāpravṛttāv api kāryotpattiḥ kvacid astīty adṛṣṭādisahakārivikalebhyaḥ kulālādyadhiṣṭhitebhyo 'pi hetubhyaḥ kāryotpādo na syāt tasmād yathā kulālādyadhiṣṭhitāni daṇḍādīni ghaṭādau pravartante, tathā sarvajñādhiṣṭhitāny adṛṣṭādīnīti kulālavad ghaṭādiṣv api sarvavidaḥ kartṛtvam, ataḥ sarvaṃ kāryaṃ sarvavitkartṛpūrvakam iti siddham. evam anyo 'pi vyatirekī samarthayitavya iti.

{hetulakṣaṇasūtrasya vyākhyā}

[307,20]
"udāharaṇasādharmyāt sādhyasādhanaṃ hetuḥ" "tathā vaidharmyād" iti sūtraṃ hetulakṣaṇārtham. udāharaṇaśabdenātra sādharmyadṛṣṭānta uktas tena sādharmyam, sādhyasyeti prakramāl labhyate. evaṃ ca viruddhasādhāraṇaprakārasyāsiddhasya ca vyudāsaḥ. udāharaṇenaivety avadhāraṇāśrayaṇād anaikāntikasyāpi vyudāsaḥ. bhāgāsiddhaniṣedhārthaṃ sādhyasya sādharmyam eveti kartavyam. "evaṃ ca dvilakṣaṇatrilakṣaṇāv anvayinau labdhāv" iti tamoriḥ , na; kālātyayāpadiṣṭaprakaraṇāsamayor api hetutvaprasaṅgāt. atha tannivṛttyarthaṃ sādhyasādhanagrahaṇam. evaṃ tarhi sādhyasādhanagrahaṇam evāstu, tata eva hi sarvahetvābhāsānaṃ vyudāsaḥ siddhaḥ sādhyasādhanatvāviśeṣād iti, satyam evam etat; tathāpy udāharaṇetyādi viśeṣalakṣaṇārthaṃ kṛtam. sādharmyād iti vītasya lakṣaṇaṃ vaidharmyād ity avītasyety ato dvividha eva hetuḥ — svarūpeṇa hy arthasādhakatvaṃ vītasya lakṣaṇam, parapakṣaniṣedhenāvītasyeti. atha vā sādharmyād ity anvayinaḥ, vaidharmyād iti vyatirekiṇaḥ, samuccitaṃ cānvayavyatirekiṇa iti. tathā vaidharmyād ity udāharaṇavaidharmyāt sādhyasādhanaṃ hetur ity arthaḥ. udāharaṇaṃ cātra vaidharmyadṛṣṭāntaḥ tatrārthātmakahetulakṣaṇāpekṣayā prathamāntam eva sādharmyavaidharmyapadaṃ draṣṭavyam. vacanātmakāpekṣayā tu pañcamyantaṃ kṛtam, tasyaiva prādhānyena lakṣaṇam avayavaprastāvāt. ucyamānasya karmatvaṃ tatra ca ṣaṣṭhī yukteti cet, na; nimittatvasya vivakṣitatvāt. nimittatvaṃ cārthe sati taddarśanam, tato vivakṣākrameṇa śabdotpattir iti. yadānvayyādilakṣaṇārthaṃ pūrvavadādisūtram, tadā tallakṣaṇasyānuvādo 'vayavalakṣaṇārtho draṣṭavyaḥ. yadā tv anyārthaṃ tat sūtram, tadātraivānuṣaṃgato 'nvayādilakṣaṇavidhānam iti. udāharaṇasādharmyād yad vacanam ity adhyāhāryaṃ nirdeśo vādhikṛtaḥ pratijñāsūtrāt. nigamanalakṣaṇe vā vacanagrahaṇaṃ kṛtaṃ sarvatrāpi draṣṭavyam. sādhanapadasya liṅgavācitvāt, sādharmyādipadavat pañcamīprasaṅga iti cet, na; vacanavācitvasyāpi vivakṣitatvāt. nodāharaṇasādharmyād utpannaṃ vacanamātraṃ hetuḥ, kiṃ tu yat sādhyasādhanaṃ sādhanatvakhyāpakam ity arthaḥ, tad vyākhyātaṃ parastād iti.

{hetvābhāsanirūpaṇam}

[308,23]
etena hetvābhāsānām ahetutvam uktaṃ bhavati. hetulakṣaṇarahitā hetuvadābhāsamānā hetvābhāsāḥ. "savyabhicāraviruddhaprakaraṇasamasādhyasamātītakālā hetvābhāsāḥ" iti sūtram. tasyārthasaṃgrahārtham "asiddhaviruddhānaikāntikānadhyavasitakālātyayāpadiṣṭaprakaraṇasamā" iti vākyaṃ vyutpattyartham anyathā vinyastam. sarvatra tathopanyāse hi chāndasaḥ śrotā syād iti.

{1. asiddhaḥ}

[309,4]
"atrāniścitapakṣavṛttir asiddhaḥ" — aniścitā sandigdhā, vipratipannā vā, nāstīti niścitā vā, pakṣe vṛttir yasya hetoḥ sa tathoktaḥ. "sādhyāviśiṣṭaḥ sādhyatvāt sādhyasamaḥ" iti sūtram. sampratipattyaviṣayatvaṃ sādhyāviśiṣṭatvaṃ vyāpakaṃ lakṣaṇaṃ sādhyatvād ity antarāsiddhasya lakṣaṇapramādapāṭho vā siddhatvādivyartho veti.

{2. viruddhaḥ}

[309,10]
pakṣavipakṣayor eva vartamāno viruddhaḥ. "siddhāntam abhyupetya tadvirodhī viruddhaḥ" iti sūtram. siddhāntābhyupagamalakṣaṇaḥ sādhyadharma ity arthaḥ, tam abhyupagamya yo hetus taṃ viroddhuṃ śīlas tadviparyayaṃ vyāpnoti sa viruddhaḥ. katham acetano hetur abhyupagacchati? upacāreṇa — tatprayoktrabhyupagataṃ tadbalena vā tenaivābhyupagatam ity upacaryate. upacāre ca prayojanam — viśeṣaviruddhanivṛttiḥ.

{3. anaikāntikaḥ}

[309,17]
"pakṣatrayavṛttir anaikāntikaḥ" "anaikāntikaḥ savyabhicāraḥ" iti sūtram. paryāyo 'tra lakṣaṇam, buddhir upalabdhir ityādivat, niruktir vānyonyalakṣaṇam.

{4. anadhyavasitaḥ}

[309,21]
"sādhyāsādhakaḥ pakṣa eva vartamāno 'nadhyavasitaḥ". kevalavyatirekivyavacchedārthaṃ sādhyāsādhakagrahaṇaṃ sādhyavyabhicāre 'syāntarbhāva ity eke — yathā hi hetor ubhayatra vṛttir vyabhicāras tathobhayato vyāvṛttir api vyabhicāraḥ. yathā ca naikasminn ante vṛttis tathānaikasmād antād vyāvṛttir iti sādhāraṇavadasādhāraṇo 'yam anaikāntikaḥ. asadvipakṣo 'nupasaṃhāryaś ca tarhi katham anaikāntikaḥ, yathā sarvaṃ kāryaṃ nityajanmatvāt sarvam anityaṃ prameyatvād iti? nāpy anayoḥ prakaraṇasame 'ntarbhāvas tallakṣaṇavikalatvāt, tallakṣaṇavikalasyāpi tatrāntarbhāve hy atiprasaṅgaḥ syād iti. tasmān na pañcatvāvadhāraṇārthaṃ savyabhicāraviruddhetyādisūtram, kin tu nidarśanārtham — yathaite hetvābhāsās tathānyo 'pi hetulakṣaṇarahito hetuvadābhāsamāno hetvābhāsaḥ pratyetavya ity arthaḥ.

{5. kālātyayāpadiṣṭaḥ}

[310,6]
"pramāṇabādhite pakṣe vartamāno hetuḥ kālātyayāpadiṣṭaḥ". "kālātyayāpadiṣṭaḥ kālātītaḥ" iti sūtram. nirdiṣṭapakṣopanyāsānantaraṃ hetūpanyāsakālas tadatyayenāpadiṣṭaḥ kālam atītaḥ kālātītaḥ.

{6. prakaraṇasamaḥ}

[310,10]
"svaparapakṣasiddhāv api trirūpo hetuḥ prakaraṇasamaḥ". prakaraṇayoḥ pakṣapratipakṣayoḥ siddhau samaḥ trirūpatvena, trirūpatvaṃ ca — pakṣadharmatvam, sapakṣe sattvam, vipakṣād vyāvṛttir iti. "yasmāt prakaraṇacintā sa nirṇayārtham apadiṣṭaḥ prakaraṇasamaḥ" iti sūtram. yasmān nityānityaviśeṣānupalambhāt kim ayaṃ nityo vānitya ity eṣā prakaraṇacintā, sa viśeṣadharmānupalambho hetutvenoktaḥ prakaraṇasamaḥ, yathā — nityaḥ śabdo 'nityadharmānupalabdheḥ, anityaḥ śabdo nityadharmānupalabdher iti. viruddhavyabhicārī tarhi prakaraṇasamaḥ, vipakṣadharmānupalabdher iti, ucyate — tathāpi sattvāder vipakṣadharmasyānupalabdhir ubhayāsiddhiviśiṣṭadharmānupalabdhiś cānyatarāsiddheti. atha yo 'kṛtakatvādyanupalabdher asiddhatāṃ nodbhāvayituṃ śaknoti, tadviṣayo 'yaṃ prakaraṇasamaḥ, viruddhāvyabhicāriṇo 'pi tarhi ye doṣāntaraṃ nodbhāvayituṃ śaknuvanti tān prati kin na hetvābhāsāntaratvam iṣyate? pakṣasapakṣānyataratvādeś cānena lakṣaṇena kathaṃ saṃgraha iti? ucyate — yasmāt pratipakṣasiddhāv aviśeṣeṇa pratīyamānāt prakaraṇacintā bhavati, sa prakaraṇasama ity etāvad eva vyāpakaṃ lakṣaṇam. nirṇayārtham apadiṣṭa ity etad anyārtham. anyo 'pi hetvābhāso yenaiva nirṇayārtham apadiṣṭas tasyaiva nigrahasthānaṃ na punaḥ prativādinā prāśnikena vānubhāṣaṇārtham apadiṣṭo 'pīti.

{hetvābhāsāvāntarabhedaprapañcaḥ}

[310,28]
athaiṣāṃ sahodāharaṇenāvāntarabhedaḥ prapañcyate — nanu deśakālabhedenānantaḥ, sūkṣmekṣikayā svarūpabhedenāpy ananto hetvābhāsas tat kathaṃ tadbhedaḥ prapañcena vaktuṃ śakyata iti? ucyate — yady api caiṣāṃ sūkṣmo bhedo 'nantatvān na śakyate vaktum, tathāpi sthūladṛṣṭim āśritya kiyanto bhedāḥ pradarśyante vyutpattyartham.

{asiddhabhedāḥ}

[311,10]
asiddhabhedās tāvat — (1) svarūpeṇāsiddhaḥ, svarūpaṃ vāsiddhaṃ yasya so 'yaṃ svarūpāsiddho yathā — anityaḥ śabdaḥ, cākṣuṣatvād iti. nanu cākṣuṣatvaṃ rūpādāv asti, tenāsya vyadhikaraṇāsiddhatvaṃ yuktam, na; rūpādyadhikaraṇatvenāpratipāditatvād dharmiṇi cāpadiṣṭaṃ cākṣuṣatvaṃ na svarūpato 'stīti. āhaṅkārikacakṣur viṣayatvaṃ vā, jātyandhaṃ prati vā, svarūpāsiddham iti. (2) vyadhikaraṇāsiddho yathā — nityaḥ śabdaḥ paṭasya kṛtakatvāt. vyadhikaraṇaś cāsāv asiddhaś ceti. nanu śabde 'pi kṛtakatvam asti, satyam; na tathā pratipāditam. na cānyatra pratipāditam anyatra siddhaṃ bhavati. anyatarasya vā vyadhikaraṇāsiddham. anyas tv āha — vyadhikaraṇo 'pi hetur gamako 'sti, yathā — brāhmaṇo 'yaṃ pitror brāhmaṇatvād iti; yady evaṃ naṭādīnām api brāhmaṇyaṃ kasmān na sādhayati? teṣāṃ pitror brāhmaṇyābhāvād iti cet; evaṃ tarhi prayojakasambandhena pakṣasambandho hetuḥ kathaṃ vyadhikaraṇaḥ? pratibandhaśaktyā vānyathābhidhāne 'pi brāhmaṇo brāhmaṇajanyatvād ity evaṃ hetvarthaṃ pratipadya sādhyaṃ pratipadyata iti. (3) viśeṣyāsiddho yathā — anityaḥ śabdaḥ sāmānyavattve sati cākṣuṣatvāt. (4) viśeṣaṇāsiddho yathā — anityaḥ śabdaḥ cākṣuṣatve sati sāmānyavattvāt. (5) bhāgāsiddho yathā — anityaḥ śabdaḥ prayatnānantarīyakatvāt. nanu ca vāyvādiśabdānām apīśvaraprayatnapūrvakatvāt kathaṃ bhāgāsiddhatvam iti? naitad asti, prayatnasya tīvramandādibhāvānantaraśabdasya tathā bhāvo hi prayatnānantarīyakatvaṃ vivakṣitam. na ceśvaraprayatnasya tīvrādibhāvo 'sti nityatvād, anabhyupagateśvaraṃ prati vā bhāgāsiddhatvam. (6) āśrayāsiddho yathā — asti pradhānaṃ viśvapariṇāmitvāt. (7) āśrayaikadeśāsiddho yathā — nityāḥ pradhānapuruṣeśvarāḥ, akṛtakatvāt. (8) vyarthaviśeṣyāsiddho yathā — anityaḥ śabdaḥ sāmānyavattve sati kṛtakatvāt. nanu cāsiddhalakṣaṇābhāvān nāyam asiddhaḥ, satyam, kiṃ tv ekadeśīyābhiprāyeṇoktaḥ. vyarthatvaṃ tu dūṣaṇaṃ bhavaty eva kin tv asiddhatvaṃ nāsti, yasya tu śabde kṛtakatvam asiddham, pratyasiddhatvam apy ucyate. (9) vyarthaviśeṣaṇāsiddho yathā — anityaḥ śabdaḥ sāmānyavattve sati kṛtakatvāt. vyarthaviśeṣaṇaś cāsāv asiddhaś cety evaṃ vyarthaviśeṣyāsiddho 'pi vyākhyeyaḥ. paramāṇvādau vā pakṣīkṛte vyarthaviśeṣyāsiddhaḥ, vyarthaviśeṣaṇāsiddhaś ca draṣṭavya iti. (10) sandigdhāsiddho yathā — dhūmabāṣpādivivekāniścaye kaścid āha — agnimān ayaṃ pradeśo dhūmavattvāt. (11) sandigdhaviśeṣyāsiddho yathā — adyāpi rāgādiyuktaḥ kapilaḥ, puruṣatve saty adyāpy anutpannatattvajñānatvāt. (12) sandigdhaviśeṣaṇāsiddho yathā — adyāpi rāgādiyuktaḥ kapilaḥ sarvadā tattvajñānarahitatve sati puruṣatvāt. ta ete 'siddhabhedā yadobhayavādyasiddhatvena vivakṣitāḥ, tadobhayāsiddhā bhavanti, yadā tv anyataravādyasiddhatvena vivakṣitās tadānyatarāsiddhā bhavanti.

{anyatarāsiddho hetvābhāso nety eke}

[312,22]
nāsty anyatarāsiddho hetvābhāsa ity eke, tathā hi — pareṇāsiddha ity udbhāvite yadi vādī tatsādhakaṃ pramāṇaṃ na darśayati, tataḥ pramāṇābhāvād ubhayor asiddhiḥ. atha pramāṇaṃ darśayati, tataḥ pramāṇasyāpakṣapātitvād ubhayoḥ siddhaḥ. anyathā sādhyam apy antarāsiddhaṃ na kadācit siddhyatīti vyarthaḥ pramāṇopanyāsaḥ syāt. yāvan na paraṃ pratipramāṇena prasādhyate tāvat taṃ pratyasiddha iti cet, gauṇaṃ tarhy asiddhatvam, yathā ratnādipadārthas tattvato 'pratīyamānas tāvantam api kālaṃ na mukhyaḥ, kin tu tadābhāsaḥ. kiṃ ca hetvābhāsaś ca nigrahasthānam ity uktam, tataś cānyatarāsiddho yadā hetvābhāsas tadā vādī nigṛhītaḥ syān na nigṛhītasya paścād anigraha iti yuktam. nāpi hetusamarthanaṃ paścād yuktaṃ nigrahāntatvād vādasyeti.

{tatkhaṇḍanam}

[313,7]
atrocyate — yadi vādī samyagdhetutvaṃ pratipadyamāno 'pi tatsamarthananyāyavismaraṇādinimittena prativādinaṃ prāśnikān vā pratibodhayituṃ na śaknoty anyatarāsiddhatām api nānumanyate, tadānyatarāsiddhatvenaiva nigṛhyate. svayam anyabhyupagataś ca paraprasiddha ity etāvataivopanyasto hetur anyatarāsiddho nigrahasthānam iti.

{viruddhabhedāḥ}

[313,13]
viruddhabhedās tūdāhriyanta iti śeṣaḥ. sati sapakṣe catvāro viruddhāḥ — (1) pakṣavipakṣavyāpako yathā — nityaḥ śabdaḥ kāryatvāt. svakāraṇasamavāyaḥ kāryatvam. ubhayāntopalakṣitā sattānityatvam ity eke. tadabhiprāyeṇa prāg abhāvasyāpi nityatvādyuktam eva viruddhodāharaṇam, anyathā na vipakṣavyāpi kāryatvam. yadā tv ādimattvam eva kāryatvam, tadā pradhvaṃsasya nityatve 'pi kāryatvam astīty anaikāntikaṃ syān na viruddham iti. (2) vipakṣaikadeśavṛttiḥ pakṣavyāpako yathā — nityaḥ śabdaḥ sāmānyavattve saty asmadādibāhyendriyagrāhyatvāt. arhaty arthe kṛtyābhidhānād grahaṇayogyatāmātraṃ grāhyatvam uktam, tenāsyāpi pakṣavyāpakatvam. (3) pakṣavipakṣaikadeśavṛttir yathā — nityaḥ śabdaḥ prayatnānantarīyakatvāt. (4) pakṣaikadeśavṛttir vipakṣavyāpako yathā — nityā pṛthivī kṛtakatvāt.

[314,16]
asati sapakṣe catvāro viruddhāḥ — (1) pakṣavipakṣavyāpako yathā — ākāśaviśeṣaguṇaḥ śabdaḥ prameyatāt. (2) pakṣavipakṣaikadeśavṛttir yathā — ākāśaviśeṣaguṇaḥ śabdaḥ prayatnānantarīyakatvāt. (3) pakṣavyāpako vipakṣaikadeśavṛttir yathā — ākāśaviśeṣaguṇaḥ śabdo bāhyendriyagrāhyatvāt. (4) vipakṣavyāpakaḥ pakṣaikadeśavṛttir yathā — ākāśaviśeṣaguṇaḥ śabdo 'padātmakatvāt. nanu catvāra eva viruddhabhedāḥ, ye pakṣavyāpakās te, nānye ye pakṣaikadeśavṛttayas teṣām asiddhalakṣaṇopapannatvāt. pakṣadharmasya hi trayī gatiḥ — hetur viruddho 'naikāntiko veti, naiṣa doṣaḥ; ubhayalakṣaṇopapannatvenobhayavyavahāraviṣayatvāt, tulāyāṃ pramāṇaprameyavyavahāravat. yathā tulādravyaṃ suvarṇādīnām iyattāparicchedasādhanatvāt pramāṇam. tulāntaraparicchinnena dravyeṇa pramīyamānaṃ pratyakṣato vā svarūpeṇopalabhyamānaṃ prameyaṃ bhavati, tathā pakṣaikadeśavṛttayo 'siddhalakṣaṇayogād asiddhā bhavanti. viruddhānaikāntikādilakṣaṇayogād viruddho 'naikāntiko na vyavasthitaś ceti yat punar etatpakṣadharmasya trayī gatir iti tatra kālātyayāpadiṣṭaprakaraṇasamayor api pakṣadharmagatitvād iti vakṣyāmaḥ.

{anaikāntikabhedāḥ}

[315,14]
anaikāntikabhedā apy udāhriyante. (1) pakṣatrayavyāpako yathā — anityaḥ śabdaḥ prameyatvāt. (2) pakṣavyāpakaḥ sapakṣavipakṣaikadeśavṛttir yathā — nityaḥ śabdaḥ pratyakṣatvāt. asmadādīndriyagrahaṇayogyatāmātraṃ pratyakṣatvam atrābhipretam. tato nāsya pakṣatrayavyāpakatvaṃ pakṣaikadeśavṛttitvaṃ vā prasajyata iti. (3) pakṣasapakṣavyāpako vipakṣaikadeśavṛttir yathā — gaur ayaṃ viṣāṇitvāt. (4) pakṣavipakṣavyāpakaḥ sapakṣaikadeśavṛttir yathā — nāyaṃ gaur viṣāṇitvāt. (5) pakṣatrayaikadeśavṛttir yathā — nityā pṛthivī pratyakṣatvāt. ayogyakṣaviṣayatvam evātra pratyakṣatvaṃ draṣṭavyam. (6) pakṣasapakṣaikadeśavṛttir vipakṣavyāpako yathā — dravyāṇi dikkālamanāṃsy amūrtatvāt. (7) pakṣavipakṣaikadeśavṛttiḥ sapakṣavyāpako yathā — na dravyāṇi dikkālamanāṃsi, amūrtatvāt. (8) sapakṣavipakṣavyāpakaḥ pakṣaikadeśavṛttir yathā — na dravyāṇy ākāśakāladigātmamanāṃsi, kṣaṇikaviśeṣaguṇarahitatvāt.

{anadhyavasitabhedāḥ}

[315,27]
anadhyavasitabhedās tūdāhriyante. (1) avidyamānasapakṣavipakṣaḥ pakṣavyāpako yathā — sarvam anityaṃ sattvāt. (2) avidyamānasapakṣavipakṣaḥ pakṣaikadeśavṛttir yathā — sarvam anityaṃ kāryatvāt. (3) vidyamānasapakṣavipakṣaḥ pakṣavyāpako yathā — anityaḥ śabda ākāśaviśeṣaguṇatvāt. (4) vidyamānasapakṣavipakṣaḥ pakṣaikadeśavṛttir yathā — sarvaṃ dravyam anityaṃ kriyāvattvāt. (5) avidyamānavipakṣo vidyamānasapakṣaḥ pakṣavyāpako yathā — sarvaṃ kāryaṃ nityam utpattidharmakatvāt. (6) avidyamānavipakṣo vidyamānasapakṣaḥ pakṣaikadeśavṛttir yathā — sarvaṃ kāryaṃ nityaṃ sāvayavatvād iti. nanv avidyamānasapakṣo vidyamānavipakṣaḥ pakṣavyāpakaḥ pakṣaikadeśavṛttiś cānadhyavasitabhedau kasmān nodāhṛtau? tayoḥ kevalavyatirekitvād iti cet, evaṃ tarhi pradhānānvitāni sarvakāryāṇi ḍitthādyanvitāni cotpattimattvād rūpitvāc cety evamādayo 'pi samyagvyatirekiṇaḥ syur iti, na; kālātyayāpadiṣṭabhāgāsiddhadoṣāt. anadhyavasitabhedāv etau bhavatām, kṛtsnodāharaṇasya cāpratijñātatvāt. sāmānyahetulakṣaṇānuvādena hi kevalavyatirekiṇo 'pi lakṣaṇaṃ vihitaṃ draṣṭavyam, tenātivyāpakaṃ na bhavati.

{kālātyayāpadiṣṭabhedāḥ}

[316,20]
"kālātyayāpadiṣṭabhedās tu" —

{pratyakṣaviruddhodāharaṇam}

[316,22]
(1) pratyakṣaviruddhaḥ pratyakṣāpahṛtaviṣayaḥ pratyakṣabādhitaviṣaya ity eko 'rthaḥ. yathā — anuṣṇo 'yam agniḥ kṛtakatvāt.

{anumānaviruddhodāharaṇam}

[316,25]
(2) "anumānaviruddho yathā" — paramāṇūnām anityatvaṃ mūrtatvāt.

{anumānaviruddhānumānānaṅgīkāras tannirāsaś ca}

[316,27]
anye tv anumānaviruddham anumānaṃ nānumanyante, tulyādhikanyūnabalatve 'pi bādhyatvānupapatteḥ. tulyabalatve kiṃ kasya bādhakaṃ vācyam? vā bādhyam? bādhyaṃ hi nyūnabalam eva syān na tulyabalam. adhikabalam api bādhakaṃ syān na bādhyam. nyūnabalaṃ tu nyūnatvād eva duṣṭam, kiṃ tasya bādhakeneti?
pratyakṣavirodhy api tarhi na prāpnoti, yasmād anumānalakṣaṇopapannam aśakyabādham, tadvikalaṃ tu tata eva duṣṭam, anarthikā pratyakṣabādhā. atha trirūpasya pratyakṣabādhyatvenaivānumānalakṣaṇavikalatvam, hanta tarhi trirūpasya mūrtatvāder anumānabādhitatvenaiva nyūnatvam, nānyathā.
nanu ca mūrtatvāder anyathāsiddhatvena duṣṭatvam, yataḥ kṛtakatvenānityatvaṃ na mūrtatveneti.
na; sādhananiyamānabhyupagamād anekāni hi sādhanāny ekatrāpi samarthāny abhyupagamyante, anyathā hi sāvayavatvādayo 'py anityatvasiddhāv anyathāsiddhāḥ syuḥ. kiṃ ca pratyakṣāgamaviruddhayor apy anyathāsiddhatvābhyupagame kiṃ vācyam? na cānyathāsiddho 'siddhalakṣaṇena saṃgṛhīto 'sti nāpi viruddhādilakṣaṇeneti. kālātyayāpadiṣṭabhedasyaiva nāmāntaraṃ kṛtaṃ syāt.
kathaṃ tarhi bādhyabādhakabhāvaḥ? ubhayor apy anumānatvāviśeṣād iti.
na; balābalaviśeṣād yad vicāryamāṇaṃ balavat pratibhāti tadbādhakam anumāne, yac cābalaṃ tad bādhyam. vastutas tatrānumānaṃ yathoṣṇognir iti pratyakṣam anyanimittābhāvād viṣayabalena pravṛttaṃ bādhakam anumānasya na tu toyādāv uṣṇam ity alātacakrādipratyakṣaṃ vā. tatra hy anumānasya balīyastvaṃ tathā paramāṇusvarūpasādhakenānumānenānityatvānumānaṃ bādhyate, dharmyasiddhaṃ vā. na cānityatve paramāṇutvaṃ kṣaṇabhaṅgapradhānavādanirākaraṇe hy alpaparimāṇam eva dravyasyopādānakāraṇam. tac ca kathaṃ paramāṇūnāṃ syāt? yato hy alpataran nāsti, sa paramāṇur ucyate. anavadhikatve cālpatarādibhāvasya truṭiparvatāder anantakāraṇajanyatvāviśeṣād gurutvaparimāṇābhyāṃ viśeṣo na syāt. evaṃ paramāṇusādhakānumānasyānityatvena virodhād balīyastvam, mūrtatvasya tu nityatvena virodhābhāvād abalatvam. paramāṇusādhakaṃ cedam anumānam — aṇutaratamādibhāvaḥ kvacid viśrāntaḥ parimāṇataratamādibhāvatvān mahattaratamādibhāvavad iti.
evaṃ sarvatra balābalavattādhigamena bādhyabādhakabhāvaḥ pramāṇayor niśceya iti.

{āgamaviruddhodāharaṇam}

[317,28]
(3) "āgamaviruddho yathā" — brāhmaṇena peyaṃ surādi, dravadravyatvāt, kṣīravat. nātra pānamātraṃ sādhyam, kiṃ tarhi? yat pāpanimittaṃ tac cāgamaikasamadhigamyam, nānumānaviṣayaḥ. na hi kṣīrapānasyāpi pāpanimittatvaṃ dharmahetutvaṃ ca asmadādibhiḥ pramāṇāntareṇādhigantuṃ śakyate. tasmād aviṣaye pravṛttam anumānam āgamena bādhyate. na tv arūpavyāpakātmānumānam, ādityavarṇāṅguṣṭhamātrapuruṣapratipādakenāgamena bādhyate. tad dhy anumānaṃ svaviṣaye pravṛttam, āgamas tv anyārtha iti.

{pratyakṣaikadeśaviruddhodāharaṇam}

[318,10]
(4) "pratyakṣaikadeśaviruddho yathā" — sarvaṃ tejo 'nuṣṇam, rūpitvāt.

{aumānaikadeśaviruddhodāharaṇam}

[318,12]
(5) "anumānaikadeśaviruddho yathā" — nityāśrayāḥ sarvendravattvarūparasagandhasparśā nityā apradeśavṛttisamānajātyārambhakatve sati paramāṇuvṛttitvāt tadgataikatvādivat. saṃyogavibhāgayoḥ samānajātyārambhakatvaṃ paramāṇuvṛttitvaṃ cāsti, tadvyavacchedārtham apradeśavṛttigrahaṇam. anekatvasaṃkhyā parimāṇārambhikeṣṭā tadvyavacchedārthaṃ samānajātyārambhakatvagrahaṇam. tatrānumānena naimittikadravyatvapākajarūpādīnām eva nityatvaṃ virudhyate, na tu sāṃsiddhikadravatvānādiparamāṇurūpādīnām iti.

{āgamaikadeśaviruddhodāharaṇam}

[318,20]
(6) "āgamaikadeśaviruddho yathā" — sarveṣāṃ devarṣīṇāṃ śarīrāṇi pārthivāṇi, śarīratvād asmadādiśarīravat.

[318,22]
varuṇādityavāyvādīnāmāpy ataijasavāyavyaśarīraśravaṇāt. tatprāmāṇyānabhyupagame ca dharmisiddhir api na syād iti.

[318,24]
nanu caite pratyakṣaviruddhādayaḥ pratijñāyā eva doṣā, na hetor iti, na; karmaṇas tādavasthyād ity eke, na hy anyathābhidhāne 'py agnir anyathā bhavati. kṛtakatvam apy anyathā na bhavatīti hetudoṣā api na syuḥ, satyam; sarvaṃ sādhanaṃ svaviṣaye samarthaṃ tad yady aviṣaye puruṣeṇa prayuktam arthasiddhiṃ na karoti. tataḥ puruṣa evāparādhyate, yo 'parijñānād aviṣaye prayuṅkte na tv acetanasya sādhanasya kaścid upālambho 'sti. kin tu taddvāreṇa puruṣasyaiva doṣa udbhāvyate. yathā citrādikāryadvāreṇa tatkartur iti. evaṃ tarhi pratijñādvāreṇāpi tadvaktur doṣodbhāvane kācin na kṣatir iti pratijñādoṣā api vaktavyāḥ. te khalu pratyakṣādivirodhāḥ pratijñādvāreṇodbhāvayituṃ vivakṣitās tadā hetudoṣā iti.

[319,13]
nanv anye 'pi svavacanavirodhādayaḥ pratijñādoṣāḥ santi te kasmān noktāḥ? teṣāṃ pratyakṣādivirodheṣv evāntarbhāvāt. pramāṇatrayaniyamasyeṣṭatvāt, na cāpramāṇena virodho 'sti. na śabdo 'rthapratyāyaka iti svavacanavirodhaḥ. sāṃkhyasyāsatkāryam iti svaśāstravirodhaḥ. śāstraṃ pramāṇīkṛtya pravṛttasya pratijñāyāḥ śāstreṇa virodhaḥ, pratijñayā vā śāstrasyeti. acandraḥ śaśīti prasiddhivirodhaḥ. hetur akiṃcitkara iti pratijñāpadayor virodhaḥ. ta ime virodhā āgamavirodhe 'numānavirodhe vāntarbhūtā draṣṭavyā iti.

{prakaraṇasamodāharaṇam}

[319,21]
prakaraṇasamasya tu bhedābhāvāt sāmānyenodāharaṇam uktam iti. ekatra dharmiṇi tulyalakṣaṇayor viruddhayor hetvoḥ sannipāto viruddhāvyabhicārīty eke yathā — anityaḥ śabdaḥ sāmānyavato 'smadādibāhyendriyagrāhyatvād ghaṭavat; nityaḥ śravaṇatvāt śabdatvādivad iti.

{viruddhāvyabhicāriṇo 'hetvābhāsatvāśaṅkā}

[319,26]
atrāhuḥ samastavyastaprayogāsambhavān nāyaṃ hetvābhāsaḥ, pṛthak samastasyānyatrāsambhavād asādhāraṇatvaṃ vyastaprayogaṃ yady ekaḥ kuryāt tadonmattaḥ syāt. dvau ced vādinau yugapat kurvāte, tato 'rthapratipattir na syāt. atha krameṇa, tataḥ prathamasya duṣṭatvam aduṣṭatvaṃ vāvagatam? duṣṭatve katham avyabhicāritvam? aduṣṭatve tatsādhite 'rthe tadviruddhahetor utthānam eva na syāt, pratyakṣaviruddhavat.

{tannirāsaḥ svamatasthāpanaṃ ca}

[320,10]
atrocyate — puruṣaviśeṣam apekṣyāyaṃ hetvābhāso 'nyatarāsiddhaprakaraṇasamavat yac coktam — prathamasya duṣṭatvam aduṣṭatvaṃ veti, tan na. vipratipattivadaviśeṣamātradarśanāt tadviśeṣaprakāśanārtham eva hi prativādī dvitīyaṃ prayuṅkte viśeṣānabhidhāne hi sandeho 'tra yukto nānyatarapakṣaniścaya ity abhiprāyavān. yathā samyaktvāsamyaktvāniścaye vipratipatter utthānaṃ tathāvyabhicāriṇo 'pīti. avyabhicāritvaṃ cobhayoḥ pratipatrabhiprāyeṇa na paramārthatas tato nobhayapakṣasiddhiḥ prasajyate. yadā vādī vipakṣabādhakadvāreṇa svaheto sādhyāvinābhāvitvasamarthanam itarasya tu kālātyayāpadiṣṭatodbhāvanaṃ ca kartuṃ na śaknoti, tadā viruddhāvyabhicārī hetvābhāsa iti.

{udāharaṇalakṣaṇam}

[320,20]
samyagdṛṣṭāntābhidhānam udāharaṇam. taddvividham — sādharmyodāharaṇaṃ vaidharmyodāharaṇaṃ ca. tatrānvayamukhena dṛṣṭāntābhidhānaṃ sādharmyodāharaṇam. yathānityaḥ śabdas tīvrādidharmopetatvāt. yad yat tīvrādidharmopetaṃ tat tad anityaṃ dṛṣṭam, yathā sukhādi. vyatirekamukhena dṛṣṭāntābhidhānaṃ vaidharmyodāharaṇam. yathā — yad anityaṃ na bhavati na tat tīvrādidharmopetam, yathākāśam iti sūtrato 'py udāharaṇadvaividhyam uktam. yad āha — "sādhyasādharmyāt taddharmabhāvī dṛṣṭānta udāharaṇam" "tadviparyayād vā viparītam" iti. sādhyasya sādharmyam udāharaṇena hetulakṣaṇe vyākhyātam. taddharmaḥ sādhyadharmaḥ sa bhavati vidyate yatra dharmiṇi sa taddharmabhāvī dṛṣṭāntaḥ. tadviparyayād iti sādhyavaidharmyād ataddharmabhāvī dṛṣṭānta udāharaṇam. pūrvavad asyāpi vyākhyānam. atra pañcamyarthaṃ paśyāmaḥ. sādhyasādharmyāt taddharmabhāvī kim utpadyate? kiṃ vā jñāyate? na tāvad utpadyate, anyata utpannatvāt kasyacin nityatvāc ca. nāpi jñāyate, pratyakṣataḥ sādhanāntarād vā niścitatvāt. tasmād anyathā vyākhyāyate — viśeṣalakṣaṇam evātra dṛṣṭāntasyocyate. sāmānyalakṣaṇaṃ tu prāg eva laukikaḥ parīkṣaketyādinoktam. tadanuvādena sādharmyavaidharmyaṃ cātra viśeṣalakṣaṇaṃ draṣṭavyam. pañcamī tu tadbhedasiddhyartham. etad uktaṃ bhavati — pūrvokto dṛṣṭānto dvividhas taddharmabhāvy ataddharmabhāvī ca. sādharmyavān vaidharmyavān ity arthaḥ. tatra pūrva itarasmāt kuto bhinnaḥ pratipattavya ity āha — sādhyasādharmyād ity eva. dvitīye 'pi vyākhyānam. yad etat tatraiva dṛṣṭāntalakṣaṇe vaktavye 'trābhidhānaṃ sabhedodāharaṇalakṣaṇaprasiddhārtham. dṛṣṭānta udāharaṇam ity etat sāmānādhikaraṇyaṃ katham? abhidhīyamāna ity adhyāhāreṇety eko yad vā śāstrāntareṣu dṛṣṭānta udāharaṇam ity abhedena vyavahāraḥ prasiddhas tasya gauṇatvajñāpanārtham atrāpy upacāreṇa dṛṣṭānta udāharaṇam ity uktam. dṛṣṭāntaguṇadoṣābhyām udāharaṇasya guṇadoṣavattvam iti copacāre prayojanam. vākyaikadeśā hy avayavā ity uktam, na cārtho vākyaikadeśas tasmād vacanam eva mukhyata udāharaṇaṃ na dṛṣṭāntaḥ. tadvacanam ity adhyāhāro vāśrayaṇīya iti. dṛṣṭāntavacanam udāharaṇam ity ukte 'py udāharaṇābhāsāḥ pratyuktā bhavanti, teṣām adṛṣṭāntavacanatvāt, tat kimarthaṃ samyaggrahaṇam iti? na; vacanadoṣasyāpi vyudāsārthatvāt tathā ca vakṣyāmaḥ. udāharaṇavadābhāsamānā udāharaṇābhāsāḥ. tallakṣaṇarahitatvaṃ viśeṣaṇaṃ hetvābhāsavad atrāpi draṣṭavyam. tattvam api keṣāṃcit tadvad avabhāsate tadvyavacchedārtham iti.

{udāharaṇābhāsāḥ}

[322,6]
te codāharaṇābhāsā anekaprakārāḥ sādhyavikalaḥ sādhanavikala ity evamādayo 'ṣṭāv arthadoṣāś catvāro vacanadoṣāḥ; ta evaite dvādaśabhedā bahubhir ācāryair abhyupagatā ityādāv uddiṣṭā draṣṭavyāḥ. tathā ca tadbhedapratipattyarthaṃ tadudāharaṇāṇi dvādaśaivocyante. tatra granthagauravaparihārārtham anityaṃ mano mūrtatvād ity etasmin prayoge sarvāṇy udāharaṇāny ucyanta iti. yan mūrtaṃ tad anityaṃ dṛṣṭam, yathā paramāṇur iti sādhyavikalaḥ. anityatvasādhyena vikalaḥ paramāṇur iti. yathā karmetisādhanavikalaḥ, mūrtatvaṃ sādhanaṃ tena vikalpo 'yaṃ dṛṣṭāntaḥ. yathā ākāśam ity ubhayavikalaḥ, ubhayenānityatvena mūrtatvena ca vikalaḥ. kharaviṣāṇam ity āśrayahīno 'yaṃ dṛṣṭāntaḥ svayam asati dharmiṇi kim āśrayaḥ sādhyasādhanadharmayoḥ vyāpyavyāpakabhāvaḥ pratīyate. tadapratītau vacanamātreṇa pratītau vā kiṃ dṛṣṭāntasya phalam? pradhānādipratiṣedho 'pi nāpramāṇakena dṛṣṭāntena kartavyaḥ, kiṃ tarhi? paramāṇvādisamarthananyāyena. na hi sukhāder ātmāśritatve paramāṇvākāśanityatve ca pradhānādisiddhiḥ sambhavati. tadvyavahārapratiṣedho 'py evaṃ kāryaḥ — pradhānādy astīti vyavahāraḥ prekṣāvadbhir na kartavyaḥ; pramāṇato 'nupalabhyamānārthatvāt, khapuṣpādy astīti vyavahāravat. evaṃ tarhi hetudṛṣṭāntayor nāśrayāsiddhatvādidoṣaḥ. pramāṇato 'nupalabhyamānārthatvaṃ ca paroktānām anvayaparimāṇādihetūnāṃ pratiṣedhena samarthanīyam iti.

{uktadūṣaṇam anicchatāṃ matam}

[322,24]
ghaṭavad ity avyāptyabhidhānaṃ śabdadūṣaṇaṃ kecid icchanti kila. yad yad iti vīpsayā yad itthaṃ tat sarvam ity evaṃ vā vyāptiḥ pratyāyate nānyatheti. anye tv idaṃ dūṣaṇaṃ nānumanyante, sarvaśāstreṣv evaṃ prayogadarśanāt. na prativādivācaḥ svātantryeṇa pramāṇam, kiṃ tarhi? pramāṇāntarānugṛhītam. tataś ca yadi pratyakṣādisiddhāsti vyāptis tadānityaḥ śabdaḥ kāryatvād ghaṭavad ity evam api pratīyate. atha na pratyakṣādisiddhā tadā vīpsā sarvagrahaṇābhyām api na pratīyate. siddhānuvādārthaṃ hi dṛṣṭāntavacaḥ na tv asiddhavidhāyakam iti.

[323,8]
yad anityaṃ tan mūrtaṃ dṛṣṭam iti viparītavyāptyabhidhānam. sādhanānuvādena hi sādhyaṃ vidhātavyam, yena sādhanasya sādhyasiddhau sāmarthyaṃ pratipāditaṃ syāt. anyathā hy asādhanāṅgavacanaṃ syāt. na hi yo yaḥ kaścid agnimān sa sa dhūmavān ity evaṃ śabdād agninā vyāpto dhūmaḥ pratīyata iti. etau śabdadoṣāv avyāptyabhidhānaviparītavyāptyabhidhānākhyau. pūrve catvāro 'rthadoṣā ity ete ṣaṭ sādharmyodāharaṇābhāsā ucyante.

{vaidharmyodāharaṇābhāsāḥ}

[323,15]
atha vaidharmyodāharaṇābhāsā ucyante. anityaṃ mano mūrtatvād ity etasminn eva prayoge yat tu nityaṃ tan mūrtam api na bhavati, yathā — paramāṇur iti dṛṣṭāntaḥ sādhanāvyāvṛttaḥ. udāharaṇābhāsāpekṣayā vā sādhyavikalādīnām api pūṃlliṅgatā draṣṭavyā. sādhanaṃ mūrtatvaṃ tadvyāvṛttaṃ yasmāt paramāṇoḥ sa tathoktaḥ. yathā — karmeti sādhyāvyāvṛttaḥ, sādhyam anityatvaṃ tatkarmaṇo na vyāvṛttam. yathā ghaṭa ity ubhayāvyāvṛttaḥ, sādhyaṃ sādhanaṃ cobhayaṃ na vyāvṛttaṃ yasmāt sa tathoktaḥ. yathā — khapuṣpam ity āśrayahīnaḥ. kaiścid vaidharmyadṛṣṭānte dharmyabhāvo doṣatvena nābhyupagamyate, tanniṣedhārtham ihāpy āśrayahīna uktaḥ. kevalānvayiprastāve hy uktaṃ yatra vyatirekabalena siddhir iṣyate tatrāvaśyaṃ vaidharmyadṛṣṭāntāśrayo 'py eṣṭavyo vacanamātreṇa vyāptisiddhāv atiprasaṅgād iti. ākāśavad ity avyāvṛttābhidhānam, mūrtatvam anityatvaṃ cākāśād vyāvṛttam. na cānena śabdena tathābhihitam iti śabdadoṣo 'yam. tulyārthe hi vatiḥ śrūyate, kathaṃ tato vyāvṛttapratītiḥ? na ca vīpsāṃ sarvaśabdaṃ cāntareṇa sarvasmād vipakṣād vyāvṛttiḥ sādhyasādhanayoḥ pratīyata ity ato 'trāvyāvṛttābhidhānam. yad amūrtaṃ tad anityaṃ na bhavati yathākāśam iti viparītavyāvṛttābhidhānam, sādhyavyāvṛttānuvādena hi sādhanaṃ vyāvṛttaṃ vidhātavyam. yena sādhyasya sādhanavyāpakatvaṃ sādhanābhāvasya sādhyābhāvavyāpakatvaṃ ca pratīyeta. sādhanavyāvṛttānuvādena tu sādhyaṃ vyāvṛttaṃ yad ucyate tad idaṃ viparītavyāvṛttābhidhānaṃ na sādhanāṅgam. na hi bhavati yatra nāsti dhūmas tatra sarvatrāgnir nāstīti. tasmād atrāpi dvau śabdadoṣau catvāro 'rthadoṣāḥ sādhanāvyāvṛttādaya iti vaidharmyodāharaṇābhāsā api ṣaṭ.

{sandehadvāreṇodāharaṇābhāsāḥ}

[324,19]
"anye tu sandehadvāreṇāparān aṣṭāv udāharaṇābhāsān varṇayanti — (1) sandigdhasādhyo yathā — mahārājyaṃ kariṣyaty ayaṃ somavaṃśodbhūtatvāt, vivakṣitarājapuruṣavat. (2) sandigdhasādhano yathā — nāyaṃ sarvajño rāgādimattvāt, rathyāpuruṣavat. (3) sandigdhobhayo yathā — gamiṣyati svargaṃ vivakṣitaḥ puruṣaḥ, samupārjitaśukladharmatvād devadattavat. (4) sandigdhāśrayo yathā — nāyaṃ sarvajño bahuvaktṛtvād bhaviṣyaddevadattaputravat. (5) sandigdhasādhyavyāvṛtto yathā — yo mahārājyan na kariṣyati sa somavaṃśodbhūto 'pi na bhavati yathānyo rājapuruṣaḥ. (6) sandigdhasādhanāvyāvṛtto yathā — yas tu sarvajñaḥ sa rāgādirahitaḥ, yathā — samastaśāstrābhijñaḥ. (7) sandigdhobhayāvyāvṛtto yathā — yaḥ svargaṃ na gamiṣyati sa samupārjitaśukladharmo 'pi na bhavati, yathā — duṣṭaḥ puruṣaḥ. (8) sandigdhāśrayo yathā — yaḥ sarvajñaḥ sa bahuvaktāpi na bhavati, yathā bhaviṣyaddevadattaputraḥ."

{upanayanirūpaṇam}

[324,31]
"dṛṣṭānte prasiddhāvinābhāvasya sādhanasya dṛṣṭāntopamānena pakṣe vyāptikhyāpakaṃ vacanam upanayaḥ. sa ca dvividhaḥ. tathā ca tīvrādidharmopetaḥ śabda iti sādharmyopanayaḥ. na ca tathā tīvrādidharmopetaḥ śabdo na bhavatīti vaidharmyopanayaḥ." tathā ca sūtram — "udāharaṇāpekṣas tathety upasaṃhāro na tatheti vā sādhyasyopanayaḥ". udāharaṇe 'vinābhāvasiddhāv apekṣā yasya sa udāharaṇāpekṣaḥ dṛṣṭānte prasiddhāvinābhāva ity arthaḥ. tathetyādinā dṛṣṭāntopamānenety uktaṃ bhavati. sādhyasya sambandhatvenopasaṃhāro 'rthalakṣaṇāpekṣayopasaṃhriyata ity upasaṃhāraḥ. pakṣavyāpitvena khyāpyamāno hetur ity arthaḥ. tathā copanīyata ity upanayaḥ. prāsaṅgikaṃ cātrārthalakṣaṇam. avayavalakṣaṇāpekṣayā tūpasaṃhriyate 'nenety upanīyate 'nenety ubhayatrāpi karaṇavyutpattiḥ.

{upanayasyānarthakyāśaṅkā tannirākaraṇaṃ ca}

[325,14]
nanu copanayavacanam anarthakam, vyāpter udāharaṇenaiva pratipāditatvāt. antarvyāptisiddhyartham iti cet, na; hetuvacanāt tatsiddheḥ. cākṣuṣatvādivacanād api tatsiddhiprasaṅga iti cet, na; tasya hetvābhāsavacanatvāt. kiṃ ca tathā ca cākṣuṣaḥ śabda ity upanayād api na tasya pakṣadharmatvaṃ pratīyate. kiṃ ca hetuvacanasyānarthakyaprasaṅgād upanayād eva tadarthasiddheḥ. tasmāc chabdakaraṇatvapratītir api bhaviṣyati. aviśiṣṭaṃ karaṇamātraṃ hetuvaco vaktyupanayena tu niścitaśaktikaṃ pakṣaviśiṣṭaṃ cocyata iti cet, na; aviśiṣṭakāraṇamātrābhidhānasya niṣprayojanatvāt. pakṣadharmatvaniścāyakaṃ pramāṇam upanayenocyata ity apy ayuktam, hetuvacovadasyāpi vacanamātratvān na hy asmād api pramāṇaviśeṣaḥ pratīyate. tatphalopasaṃhārārtham iti cet, na; prayojanābhāvād dhetuvacanam eva vā tadartham astu, anyathodāharaṇārthasamarthanapramāṇaphalopasaṃhārārtham apy avayavāntaraṃ karaṇīyaṃ syād iti. svārthe tadartho dṛṣṭa ity apare yasmāt kila svārthānumāne vyāptismṛtyanantaraṃ tathā cāyam iti parāmarśajñānaṃ bhavati, tadanantaraṃ ca liṅgijñānam ity ayaṃ dṛṣṭaḥ kramaḥ, sa cāvaśyaṃ vācyaḥ svapratipattyupāyapratipādanārthaṃ hi parārthānumānam iti, na; parāmarśajñānāstitve pramāṇābhāvāt. upanayānarthakyaprasaṅga iti cet, śobhanaṃ pramāṇam, itaretarāśrayatvaṃ ca syāt. kiṃ cānumānāgamādhigate liṅge parāmarśajñānaṃ kuto bhavati? mānasapratyakṣād iti cet, tad ayuktam; pramāṇābhāvāt. kiṃ cātīndriyeṣv api pratyakṣapravṛttyabhyupagame 'numānādyānarthakyaprasaṅgaḥ. kāryaṃ dṛṣṭvā ca kāraṇaṃ kalpyate. na ca parāmarśākhyaṃ kāryaṃ niścitam, nāpi tadabhāve kiṃcid dṛṣṭaṃ virudhyate, yatas tat kalpyeta. liṅgadarśanavyāptismṛtibhyām ayam agnimān ityādyanumānapravṛtter avirodhāt. kiṃ ca yadi nāmādṛḍhamatiḥ punaḥ punardarśanam apekṣate, kim etāvatā parārthe 'py āvṛttyopadeṣṭavyam? kvacid āvṛttyā vyāptismṛtyapekṣitve dṛṣṭāntasyāpy āvṛttyābhidhānaprasaṅgāt, tasmāt sādhanāṅgam eva vaktavyam iti; hetor abādhitaviṣayatvakhyāpanārtham upanaya ity adoṣaḥ. katham? yathā kṛtako ghaṭādir anityo dṛṣṭaḥ pratyakṣādinā na bādhyate, tathā ca kṛtakaḥ śabdaḥ, śabdo 'pi kṛtakaḥ sann anityaḥ pratīyamānaḥ pratyakṣādinā na bādhyata ity arthaḥ. na ca tathā śabdo 'kṛtakaḥ — ity asyāpy ayam arthaḥ — yathākāśādi nityam akṛtakaṃ ca pramāṇata upalabdham, na ca tathā śabdaḥ; yato 'kṛtakas tāvan na bhavati, kṛtakatvopalambhān nāpi kṛtako 'pi san nityatvaviśiṣṭaḥ pramāṇenopalabhyate; tasmād anityatvāvinābhāvy eva kṛtakatvam iti.

{abādhitaviṣayatvasya hetvarūpatāśaṃkā tannirāsaś ca}

[326,14]
yat punar etallakṣaṇayukte bādhāsamavetalakṣaṇam eva dūṣitaṃ syāt tasmād bādhāvinābhāvayor virodhān nābādhitaviṣayatvaṃ heturūpam iti, tad ayuktam; yo hi trairūpyaṃ hetulakṣaṇam ācaṣṭe tanmate tallakṣaṇaṃ dūṣitam evāstu, kā naḥ kṣatiḥ? vayaṃ tu pañcarūpatvaṃ catūrūpatvaṃ vā hetulakṣaṇaṃ brūmas tat katham asmākam ayam upālambhaḥ? na ca triṣv evāvinābhāvaḥ paryavasitaḥ, kiṃ tarhi? pañcasu caturṣu vā tasmād avinābhāvasvarūpam ajñātvaiva bādhāvinābhāvayor virodhād ity uktam. ko hy avinābhāvayuktasya bādhāṃ brūte? trirūpasya tu bādhā darśitaiva. abādhayaiva sādhyasiddher vyartho hetur iti cet, na; abādhāyā hetudharmatvād akṣajñānavat. yathākṣajñānasya tattvātattvasaṃśaye saty abādhāniścayena tattvādhigame 'kṣajñānaṃ vyartham abādhayaiva sādhyasiddher iti codyaṃ na yuktam, abādhāyās taddharmatvāt, tathā hetor abādhāniścayenāvinābhāvitvādhigamo 'stu. na tu vaiyarthyam iti. kiṃ cābādhitaviṣayatvarūpānabhyupagame uṣṇo 'gniḥ kṛtakatvād ityāder api gamakatvaprasaṅgaḥ pakṣadharmatvābhāvān neti cet. syād etat svarūpeṇaiva nirdeśāḥ svayam iṣṭo 'nirākṛtaḥ pakṣa ucyate. na ca tathālakṣaṇe pakṣe kṛtakatvāder vṛttir ato 'pakṣadharmatvād eva tasyāgamakatvam iti. evaṃ tarhy anirākṛtatvaniścayād eva sādhyasiddhau vyartho hetuḥ syāt tadaniścaye tv aniścitaṃ pakṣadharmatvaṃ kathaṃ gamakāṅgam? athānirākṛtatvaniścaye 'pi nāntareṇa hetuṃ sādhyasiddhis tat kim ucyate — abādhayaiva sādhyasiddher vyartho hetur ity anirākṛtābādhitaśabdayoḥ paryāyatvāt. vādyabhyupagamāpekṣayaiva pakṣatvaṃ tadvṛtter hetoḥ pakṣadharmatvam eveti vādinaḥ prāyeṇa saṃpratipannās tadabhiprāyavaśād abādhitaviṣayatvaṃ heturūpaṃ pakṣadharmarūpāt pṛthag uktam, tatkhyāpanārtham upanayavacanam iti.

{nigamananirūpaṇam}

[327,7]
upanayānantaraṃ nigamanaṃ vaktavyam, tad ucyate — sahetukaṃ pratijñāvadvacanaṃ nigamanam. tasmād ity anūdyamānahetusahitaṃ sahetukam. pratijñāvad iti tat tulyaṃ na tu pratijñaiva; nigamanasya bhinnārthatvena pratijñālakṣaṇābhāvāt. abhinnārthatve vā punaruktatvaṃ syād iti. "hetvapadeśāt pratijñāyāḥ punarvacanaṃ nigamanam" iti sūtram. hetvapadeśād upanayanād ity eke. vayaṃ tu brūmas tasmād ity ayaṃ hetvanuvādo hetvapadeśaḥ. hetvapadeśena saheti prāpte mohanivṛttaye tṛtīyāsthāne pañcamy uktā, anyathodāharaṇāt prāg eva hetvapadeśena saha pratijñāyāḥ punarvacanaṃ prayoktavyam ity āśaṃkāpi syāt. pratijñāyāḥ punarvacanam ivety upamātra draṣṭavyā. nigamyante pratijñādaya ekārthatvena vyavasthāpyante 'neneti nigamanam.

[327,16]
athedaṃ kiṃ prayojanam iti? vākyaparisamāptyartham ity eke. tad ayuktam; tatsamāptau prayojanābhāvāt. anumānena hy atrārthaḥ pratipādayitum iṣṭas tenāvinābhāviliṅgam eva vaktavyaṃ tataḥ sādhyaṃ svayam evāvagacchatīti. gamyamānārthasyānabhidhāne nidarśanāder apy anabhidhānaprasaṅga iti cet, bhavatu, yadi tadantareṇāpi sādhyasiddhir bhavati. na hi vyasanam evaitad asya yat siddhe 'py arthe 'vaśyaṃ vākyaṃ pūrayitavyam iti. api coktam — "viduṣāṃ vācyo hetur eva hi kevala" iti yadarthaṃ dṛṣṭānta ucyate so 'rthaś cet siddhaḥ kiṃ tadvacanena. apratipannāvinābhāvān prati yuktaṃ tad vacanam avinābhāvi liṅgapratītau ca tasmād idam ittham iti bhavaty eva pratītiḥ kiṃ tatra nigamaneneti, tad apy ayuktam; yasmān nedam anarthakaṃ sādhyaviruddhābhāvapratipādakapramāṇasūcakatvād asya. etad uktaṃ bhavati — asatpratipakṣatvāpratipādane 'py avinābhāvo 'pratipādita eva syāt pakṣadharmatvādivadasatpratipakṣatvasyāpi heturūpatvāt tatpratipādanārthaṃ ca nigamanam. tahā hi — tasmād anitya iti saty ārambho niyamaṃ gamayaty anitya eva tasmān na nitya iti sādhyaviruddhasya pratipakṣākhyasyāsattvaṃ gamyate tataś ca nāyaṃ viruddhāvyabhicārī na prakaraṇasama iti siddhaṃ bhavati. nanu pratipakṣābhāvasiddhau pramāṇāntaraṃ vācyaṃ na nigamanākhyaṃ vacanamātraṃ vipratipannaṃ prati vacanamātrasyāpramāṇatvād iti. evaṃ tarhi pakṣadharmatvādisiddhāv api pramāṇāntaram eva vācyam na hetūdāharaṇādivacanamātram iti pakṣadharmatvādisādhanapramāṇastabakatvān na vacanamātram iti cet, nigamanam api tarhi pratipakṣābhāvasādhakapramāṇasūcakatvān na vacanamātram. nanu sādhyāvadhāraṇaṃ prastutaṃ tad eva kriyatāṃ kiṃ sādhyaviruddhābhāvapratipādaneneti, naitad asti, na hi pratipakṣābhāvapratipādanam antareṇa sādhyāvadhāraṇam upapadyate. tathā coktam — "pakṣapratipakṣābhyām arthāvadhāraṇaṃ nirṇayaḥ" iti, kṛtam asya vyākhyānaṃ purastād iti. yadi nigamanābhidhānam asādhanāṅgam abhyupagamyate, tataḥ kṣaṇikatvādisiddhau sattvakṛtakatvādisādhanam eva vaktavyam. "asanto 'kṣaṇikās tasyāṃ kramākramavirodhataḥ" ityādinā (vipakṣa)bādhakaṃ pramāṇaṃ nābhyupagantavyam. tad abhyupagacchato hi tava nigrahasthānaṃ prasajyate. kasmān nigamanārthatvād bādhakasya. viparītaprasaṅgapratiṣedho hy ubhayor arthaḥ pratipakṣapratiṣedhadvāreṇa hetor avinābhāvasamarthanam ubhābhyām apy abhipretam. nanu cābhihite 'pi nigamane tadarthaṃ prati yadā prativādī vipratipadyate, tadāsau bādhakenaiva pratibodhayituṃ śakyate, na vacanamātreṇa; tasmād bādhakam eva vaktavyam iti, tad ayuktam; nigamanārthapratipattau hi bādhakapramāṇopanyāso yujyate, hetvādyarthavipratipattau tatsādhakapramāṇopanyāsavat. anyathā hetvādyavayavo 'pi na vaktavyas tadarthasādhakapramāṇopanyāsa eva kartavyaḥ. so 'pi na kartavyas tadarthe vipratipadyamāno yena pramāṇāntareṇa pratibodhayituṃ śakyas tad eva vaktavyam ity anavastheti. tasmād yadaiva yad avayavārthaṃ prati vipratipadyate paras tadaiva tad avayavārthasamarthanārthaṃ bādhakaṃ sādhakaṃ vā pramāṇāntaram ucyata ity alaṃ prasaṅgena.

{kathātadbhedanirūpaṇam}

[328,29]
so 'yaṃ pañcāvayavalakṣaṇaḥ paramo nyāyaḥ kasmāt? vipratipannapuruṣapratipādakatvāt, kathāpravṛttihetutvāc ca. kā punar iyaṃ kathety ucyate — vādiprativādinoḥ pakṣapratipakṣaparigrahaḥ kathā. sādhanopālambharahitaṃ pakṣapratipakṣaparigrahamātraṃ kathā mā bhūd iti vādiprativādigrahaṇam. sā dvividhā — (1) vītarāgakathā, (2) vijigīṣukathā ceti. yatra kathāyāṃ vītarāgo vītarāgenaiva saha tattvanirṇayārthaṃ sādhanopalambhau karoti, sā vītarāgakathā vādasaṃjñakaivocyate na tatra viśeṣasaṃjñāntaram asti. yathā vijigīṣukathāyā vāda iti sāmānyasaṃjñā jalpa iti vitaṇḍeti ca viśeṣasaṃjñeti. tatra kathātraye 'pi vāda iti saṃjñā vyavahārataḥ prasiddhā, katheti saṃjñā tu sūtrataḥ prasiddhā. yady api daṇḍakasūtre kathety uddeśaḥ kaṇṭhokto nāsti tathāpy abhiprāyato 'sty evānyathā katham uttaratra vyavahāraṃ sūtrakāraḥ kuryāt? "kāryavyāsaṅgāt kathāvicchedo vikṣepaḥ" iti. vicitrā hy asya sūtrakārasya pravṛttis tena pramāṇādivat katheti sāmānyoddeśaṃ daṇḍakasūtre kṛtvā paścād vādajalpavitaṇḍā iti viśeṣoddeśo na kṛtaḥ.

{vādanirūpaṇam}

[329,22]
vādānāṃ viśeṣalakṣaṇam api kaṇṭhoktam asti. tathā coktam — "pramāṇatarkasādhanopālambhaḥ siddhāntāviruddhaḥ pañcāvayavopapannaḥ pakṣapratipakṣaparigraho vādaḥ" iti. ekadharmisthau viruddhau dharmau pakṣapratipakṣau yathānityaḥ śabdo nityaḥ śabda iti, virodhas tu sahāsambhavaḥ, sa ca yathādarśanaṃ pratyetavyaḥ. tatra mūrtāmūrtatvādīnāṃ kālabhedenāpy ekādhikaraṇatvaṃ na sambhavati, sakriyatvaniṣkriyatvayoś ca kālabhedena mūrteṣv asti sambhava ity avirodhaḥ, tathā sattvāsattvayoḥ kālabhedena deśabhedena vā ghaṭādiṣv evāvirodho na tv ākāśādiṣv ity evam anyatrāpi virodhāvirodhau yathādarśanaṃ pratipattavyau. bhinnadharmisthayor virodha eva nāstīti jñānārtham ekadharmisthatvagrahaṇam. tatra pakṣapratipakṣarūpatā kathātraye 'py astīti viśeṣalakṣaṇārtham āha — pramāṇatarkasādhanopālambha iti. tatra sādhanopālambhagrahaṇena vitaṇḍāto vyavacchidyate. na hi vitaṇḍāyām ubhayaṃ sādhanam upālambhaś cābhidhīyate. jalpād aviśeṣanivṛttyarthaṃ pramāṇatarkagrahaṇaṃ pramāṇais tarkeṇa ca sādhanam upālambhaś cāsmin kriyata iti pramāṇatarkasādhanopālambhaḥ. atra sāmarthyāt pakṣe sādhanapratipakṣe vopālambho draṣṭavyaḥ. tatra yadā mukhya eva pratipakṣas tadaikasya sādhanaśabdasya luptanirdeśo draṣṭavyaḥ. pramāṇais tarkeṇa ca sādhanaṃ sādhanopālambhaś cotpatya ca draṣṭavyam.

{vādalakṣaṇe pramāṇagrahaṇasya prayojanam}

[330,8]
pramāṇagrahaṇaṃ na kartavyam, gamyamānatvāt. tathā hi — sādhyate 'neneti sādhanam, upālabhyate 'nenety upālambhaḥ. pañcāvayavaṃ vākyaṃ tac ca pramāṇair avayavair eva kriyate. teṣu cāvayaveṣu pramāṇaśabdapravṛtter eva pramāṇamūlatvaṃ labdhaṃ tasmāt pramāṇagrahaṇam anarthakam. nānarthakam, nānārthakaprayoganiyamajñāpanārthatvāt. vāde hi pramāṇamūlatvena buddhau sthitāḥ pratijñādayo 'vayavāḥ sādhanāyopālambhāya ca vādinā prayoktavyā vādasya vītarāgakathātvāt. na ca vītarāgāḥ paravacanabuddhyā pravartante. nanu jalpe 'pi kaścin na jñātvā hetvābhāsān prayuṅkte. satyam, tathāpy ādau samyagbuddhyā prayuktasya pareṇābhāsatve pratipādite jalpākas tatsamarthanārthaṃ punar yatate vijigīṣutvān na nivartate, vāde tu vādī vītarāgatvān nivartate. kiṃ cātmanaḥ parājayaṃ dṛṣṭvaikāntaparājayād varaṃ saṃdeha ity abhiprāyeṇa jalpākaḥ sādhanāyopālambhāya vābhāsān api prayuṅkte na tu vītarāgaḥ. tad ayaṃ prayoganiyamaḥ pramāṇagrahaṇād ṛte na siddhyati. prayoganiyamena jalpād bhidyate vādas tan nānarthakaṃ pramāṇagrahaṇam.

[330,21]
idaṃ cānyatpramāṇagrahaṇasya prayojanam. antareṇāpy avayavasambandhaṃ pramāṇāny arthaṃ sādhayanti niṣedhayanti ceti. asyārthaḥ — pratijñādyavayavasambandham antareṇāpi yadā pratyakṣādibhiḥ svatantraiḥ kasyacid arthasya siddhir upālambhaś ca kriyate, tadāpi vāda iti jñāpanārthaṃ pramāṇagrahaṇam. tarkasya bhūtapūrvatvena vyāpāraḥ svārthānumānaṃ yat tarkānugṛhītaṃ tad eva vaktavyam, na tu laukāyatikair iva svayam apratipannam apīty atas tarkagrahaṇam api vītarāgakathātvajñāpanārthaṃ kṛtam. etat pūrvācāryamatena vyākhyātam. svamate nanu pratyakṣādyanyatamaṃ svapakṣasiddhyarthaṃ sādhanam ity ucyate, pratipakṣadūṣaṇārtham upālambhas tau pramāṇenānumānena niścitasāmarthyau tarkeṇa pratiṣedhavidhe viṣayaṃ kṛtasāmarthyau vā naiyāyikena vāde vaktavyāv iti pramāṇatarkagrahaṇam. jalpe 'py evaṃ draṣṭavyaṃ yathoktopapannagrahaṇāt. vitaṇḍāyām api sa iti parāmarśāt. evaṃ ca vādādiṣu naiyāyikasya pravṛttir na prāpnoty anarthāśaṃkayeti codyānavakāśaḥ. tad etac codyaṃ pratisamādhānaṃ ca tarkasya pṛthagabhidhāne prayojanakathanaprasaṅgena prapañcitam iti.

{siddhāntāviruddhagrahaṇasya phalam}

[331,4]
siddhāntāviruddhaḥ pañcāvayavopapanna iti kim arthaṃ nigrahasthānaniyamārtham ity eke jalpe nigrahasthānavidhānād vāde tatpratiṣedhaḥ pratiṣedhe ca keṣāṃcid abhyanujñā kriyate. tatra siddhāntāviruddhagrahaṇād apasiddhānto 'bhyanujñātaḥ pañcāvayavopapannagrahaṇāt pañca hetvābhāsāḥ, adhika nyūnaṃ cety aṣṭāv eva vāde nigrahasthānānīti. yady anyāny apy udbhāvyante, tataḥ kiṃ prāyaścittaṃ bhavet? vītarāgatvanivṛttir iti cet, na; pramāṇābhāvāt. apasiddhāntādyaṣṭanigrahasthānodbhāvane 'pi vītarāgatvaṃ na nivartate. nigrahasthānāntarodbhāvane tu tannivṛttir iti nātra pramāṇam asti. kiṃ ca vāde pratijñāhānyādīnām apārthakanirarthakādīnāṃ cādūṣaṇatvaprasaṅgas taddūṣaṇatve vā kathaṃ nigrahasthānaniyamo dūṣaṇasyaiva nigrahasthānatvād apasiddhāntādivat. nirarthakāpārthakādīnāṃ tyāgārtham udbhāvanaṃ na nigrahārtham iti cet, apasiddhāntādyudbhāvanaṃ gurvādīnāṃ kiṃ nigrahārthaṃ na khalu vāde vādināṃ prakṛtānupayogitvapratītipūrvakaparityāgād anyo 'sti nigrahaḥ? kharārohaṇādilakṣaṇas tu jalpe 'pi nigraho na viduṣām anumataḥ pāpahetutvād iti.

[331,17]
anye tu varṇayanti — siddhāntāviruddhādigrahaṇam udāharaṇārthaṃ chalajātinigrahasthānāni sarvāṇi vāde 'py udbhāvayinavyāni, kin tu vāde tyāgārthaṃ jalpavitaṇḍayos tu jayaparājayārtham udbhāvyanta ity asya viśeṣasya jñāpanārtham uttarasūtre chalajātinigrahasthānagrahaṇaṃ viśeṣataḥ kṛtam, nādāv iti. atha vā siddhāntāviruddhaḥ pañcāvayavopapannaś ca vādaḥ kartavya iti sūtrakāraḥ śiṣyān śikṣayati. kecid viśuṣkatārkikāḥ siddhāntavirodhenāpi vādaṃ kurvanti — yatheśvarajñānam anityaṃ vibhudravyaviśeṣeṇa guṇatvād ity evamādikam, tatpratiṣedhārthaṃ siddhāntāviruddhagrahaṇam. tathā coktam —

[331,25]
	"ārṣaṃ dharmopadeśaṃ ca vedaśāstrāvirodhinā /
	yas tarkeṇānusaṃdhatte sa dharmaṃ veda netaraḥ //" iti.

[331,28]
svapakṣasādhanaṃ pratipakṣadūṣaṇaṃ sādhanasamarthanaṃ sādhanasamarthanaṃ śabdadoṣavarjanam. na cety etaiḥ pañcabhir avayavair upapanno vādaḥ kartavyo yenābhipretārthasiddhiḥ syāt śabdadoṣavarjanam iti. nirarthakāpārthakāpratītaprayogātidrutoccāraṇādidoṣavarjanam ity arthaḥ.

[331,31]
atha vā vādo 'pi dvividho bhavati — śāstrābhyupagamapūrvakas tadviparītaś ceti. tatra śāstram abhyupagamya siddhāntāviruddho vādaḥ kartavyas tataś ca yena kenacic chāstraṃ virudhyate, tat sarvaṃ tasya vācyam. śāstram anabhyupagamya pañcāvayavopapanno vādaḥ kartavyas tasya tu śāstravirodho na doṣatvenodbhāvanīyaḥ, kiṃ tu yena kenacit pañcāvayavopapannatvaṃ virudhyate tat sarvaṃ tasya nigrahasthānam udbhāvanīyam iti.

[332,7]
vītarāgakathāpi dvividhā bhavati — sapratipakṣā vā pratipakṣā ca. tathā ca sūtram — "na pratipakṣahīnam api vā kuryāt prayojanārthitvena" — iti. evaṃ cāvāntarabhedavivakṣāyāṃ catasraḥ kathā bhavanti, na tisra iti. vyavahāras tu viśeṣasaṃjñātrayeṇaivāstīti tisra eva viśeṣasaṃjñā uddiṣṭāḥ. atha vā tisra eva bhavantu, vādo 'pi hi pratipakṣahīno vitaṇḍaiveti vakṣyāmaḥ. yatra tu vijigīṣuṇā saha lābhapūjākhyātikāmo jayārthaṃ pravartate sā vijigīṣukathā.

[332,13]
nanu ca mokṣamārgaviruddhatvāl lābhādiprāptes tatprayojanā kathā na yukteti, satyam; neyaṃ mumukṣuṇā kartavyā, kiṃ tu jñātvā varjanīyeti nirūpitā. yadā tu vītarāgo vijigīṣuṇākṣiptaḥ kathāṃ parihartuṃ paroparodhān na śaknoti, tadāsau vītarāgas tena vijigīṣuṇā saha parānugrahārthaṃ jñānāṃkurarakṣaṇārthaṃ ca tām eva caturaṅgāṃ kathāṃ kuryān na hy anyathāsau vijigīṣuḥ pratibodhayituṃ śakyate. tathā cāha — "tattvādhyavasāyasaṃrakṣaṇārthaṃ jalpavitaṇḍe bījaprarohasaṃrakṣaṇārthaṃ kaṇṭakaśākhāvaraṇavat" iti. svātmani śiṣyādyātmani cotpannas tattvādhyavasāyāṃkuraḥ śākyādimṛgair bhakṣyetāpi yadi jalpavitaṇḍābhyāṃ kaṇṭakaśākhābhyām āvaraṇaṃ na kriyeta. ye cānutpannatattvajñānāḥ, śiṣyādayas teṣāṃ prativādinaś cānugrahārthaṃ vītarāgeṇāpi jalpādau pravartatavyam ity uktam. anugrahaś ca mokṣaśāstrācāryādiṣu śraddhotpattidvāreṇa bhavati.

{jalpanirūpaṇam}

[332,25]
jalpavitaṇḍayos tarhi lakṣaṇaṃ vācyam. tad ucyate — "yathoktopapannachalajātinigrahasthānasyāsādhanopālambho jalpaḥ" yathoktopapanna iti samastavādalakṣaṇopapanna iti. vādalakṣaṇayogitve 'py aṅgādhikyenāṅgahānyā ca jalpavitaṇḍayor vādād bhedaḥ. jalpasyāṅgādhikyapradarśanārthaṃ chalajātinigrahasthānagrahaṇam. evaṃ cotsargāpavādalakṣaṇasyātipyāpitvadoṣaḥ. apare tv ekasyopapannapadasya luptanirdeśaṃ manyante. ayam arthaḥ — yathokte vādalakṣaṇe yad upapannaṃ ghaṭamānaṃ tenopapanna upetaś chalajātinigrahasthānasādhanopālambho jalpa iti. nanu chalādibhir na kasyacit sādhanaṃ nāpy upālambhaḥ sambhavaty ayuktottaratvāt teṣāṃ pratiṣedhārthatā ca sāmānyalakṣaṇe viśeṣalakṣaṇe ca śrūyate iti. na caiṣāṃ pratiṣedhārthaṃ naivārthasādhakatvaṃ na hy apramāṇikā kasyacit siddhir asti. kiṃ copālambhagrahaṇād eva tadarthasiddheḥ sādhanagrahaṇānarthakyaṃ syād iti bhrāntaṃ pratisādhakatvam ity eke. yasya hi chalajātinigrahasthānair bhramaḥ kriyate tasyaitāni sādhanatvaṃ buddhyādhyavasitāni sādhanānīty ucyante. taṃ prati vā saduttaratvād ity asiddhaṃ pratiṣedhārthatāpi bhrāntābhiprāyeṇaiva na tu paramārthataś chalādīnāṃ pratiṣedhakatvam apy asty asaduttaratvād iti.

[333,13]
nanu ca chalādibhiḥ parasya bhramaḥ kartavya iti nāyaṃ sadācāraḥ. duṣṭaṃ prati duṣṭena bhavitavyam iti cet, evaṃ tarhi kharacapeṭaviṣadānāstrādiprayogeṇāpi tasyāpakāraḥ kartavyaḥ syād iti, naitad asti, dṛṣṭāpalāpāyogāt. vijigīṣavo hi chalādīny api sādhanāyopālambhāya ca prayuñjānā dṛśyante, tataḥ sādhanopālambhabuddhir apy atadvidāṃ bhavantī dṛśyate. so 'yaṃ dṛṣṭānuvādaḥ kriyamāṇo na doṣāya. anuvāde ca parityāgaḥ prayojanaṃ vijigīṣuvanmumukṣubhir na pravartitavyam, parānugrahārthaṃ pravṛttānāṃ ca vyāmohaṃ vijigīṣuvacchalādibhiḥ kartuṃ na śaknuvantīti. na punar atra mumukṣūṇāṃ chalādīni prayoktavyatvena vidhīyante.

[333,21]
apare tu parair daṇḍakatoṭakādyupanyāsenākulitabuddhīnāṃ naiyāyikānām api kiyantaṃ kālaṃ chalādiprayoktṛtvam icchanti, yāvat samyaksādhaneṣu smṛtir na bhavati. anyathā chalādīnām anupanyāse hy apratibhādi nigrahasthānam udbhāvya jayaṃ labdhāpy asadvādino gaccheyur iti. bhāṣyakāras tv āha — na sākṣācchalādīnāṃ sādhanopālambhanimittatvam iṣyate. kiṃ tarhi? pramāṇair eva sādhana upālambhe ca kriyamāṇe tadvighātāya pareṇa chalādīni prayuktāni yadi nodbhāvyante, tataḥ satsv api pramāṇeṣu dūṣitatvapratibhāsān na sādhanaṃ nopālambhaḥ syāt. udbhāvitāni chalādīni saddūṣaṇāny etānīti pratīyante tathā pratītāni tu sādhanopālambhanimittānāṃ pramāṇānām aṅgabhāvaṃ gacchanti. niravadyebhyo hi pramāṇebhyaḥ sādhanam upālambhaś ca bhavatīti. "tad evam aṅgabhūtānāṃ chalādīnām upādānaṃ jalpe, na svatantrāṇām" iti.

{vitaṇḍānirūpaṇam}

[334,3]
"sa pratipakṣasthāpanāhīno vitaṇḍā" iti. sa ity anena jalpa eva sambadhyata ity apare. tathā ca dvirūpā vitaṇḍā bhavati — vijigīṣuvitaṇḍā vītarāgavitaṇḍeti. taṃ pratipakṣahīnam api vā prayojanārtham ity anena vītarāgavitaṇḍām āha. svapakṣa eva vaitaṇḍikasya prativādipakṣāpekṣayātra pratipakṣa uktaḥ. tasya sthāpanāsādhanam, tena vikalo vādo jalpaś ca vitaṇḍety ucyate.

[334,8]
nanu ca sādhanābhāvād abhāva eva pratipakṣasya prāptaḥ. pacyamāno hi pakṣa ucyate. sādhanābhāve tu vyaktīkriyamāṇatvābhāvān na pakṣatvam. tataś ca sa pratipakṣahīno vitaṇḍeti vācyam. sthāpanāgrahaṇam anarthakam. tad etad ayuktam, yasmād vādyabhyupagatatvena pakṣa ucyate. tadviruddhatvena prativādyabhyupagatatvena vā pratipakṣa iti, na tu pacyamānatenaiva. tathātve hy eka eva pakṣaḥ syāt, tataś ca vivādābhāvaprasaktir na hy ekapakṣāpekṣayā vādinor vivādo dṛśyate kiṃ ca nityaḥ śabda ity asyāpakṣatve tadvṛtteḥ kṛtakatvaprameyatvāder viruddhā naikāntikatvaṃ na vācyaṃ syāt. pakṣadharmasya trayī gatir ity abhyupagamāt. tasmād vādyabhyupagamamātreṇa pakṣatvam, na pacyamānatvenaiveti.

[334,17]
nanu ca yathā nirṇayalakṣaṇe pakṣaśabdena tadviṣayaṃ sādhanam uktam. tathātrāpi sapratipakṣahīno vitaṇḍety ukte 'pi pratipakṣaviṣayasthāpanā hīna iti gamyata eva. tasmān na sthāpanāgrahaṇaṃ kāryam iti, na; paramataniṣedhārthatvāt — vaitaṇḍikasya na pakṣaḥ kaścid asti dūṣaṇamātraṃ hi vitaṇḍety eke manyante, tanniṣedhārthaṃ sthāpanāgrahaṇam. parābhipretā tu vitaṇḍā yathā na sambhavati tathocyate — "vitaṇḍayā vartamāno vaitaṇḍikaḥ. sa prayojanam anuyukto yadi pratipadyate, so 'sya pakṣa iti vaitaṇḍikatvaṃ jahāti. atha na pratipadyate, tato nāyaṃ laukiko na parīkṣaka ity āpadyate, tataś conmattavadupekṣaṇīyaḥ syāt. athāpi parapakṣapratiṣedhajñāpanaṃ prayojanaṃ brūyāt, etad api tādṛg eva. yo jñāpayati, yo jānīte, yena jñāpayati, yac ca jñāpyate — etac catuṣṭayaṃ cet pratipadyate, vaitaṇḍikatvaṃ jahāti. atha na pratipadyate, tadāparapakṣapratiṣedhajñāpanaṃ prayojanam ity etan nopapadyate. vākyasamūhaś ca sthāpanāhīno vitaṇḍā. tasyā yady abhidheyam arthaṃ pratipadyate, so 'sya pakṣaḥ sthāpanīyo bhavati. atha na pratipadyate, pralāpamātram anarthakaṃ bhavati, vitaṇḍātvaṃ ca nivartata" iti tasmān nāvidyamānapakṣasya dūṣaṇamātraṃ vitaṇḍā. kiṃ tarhi? yatra kathāyām anyataravādī svapakṣasthāpanāṃ nābhidhatte, pāriśeṣyāt svapakṣasiddhiṃ manyamānaḥ parapakṣadūṣaṇāny evābhidhatte. sā vitaṇḍeti.

{chalalakṣaṇam}

[335,10]
chalajātinigrahasthānasādhanopālambha ity uktam. na cāniścitasvarūpāṇāṃ chalādīnāṃ sādhanopālambhahetutvam astīti śakyaṃ vaktum, nāpi svavākye parivarjanaṃ paravākyeṣūdbhāvanaṃ ca kartuṃ śakyata iti. tasmāc chalādisvarūpaṃ viśeṣato 'pi vaktavyam ity ata ucyate — "vacanavighāto 'rthavikalpopapattyā chalam" . vacanasya vighāto yaḥ kriyate 'rthavikalpopapattyā tac chalam. vighāto nirākaraṇaṃ dūṣaṇam ity arthaḥ. arthavikalpo 'nyathārthakalpanaṃ tasyopapattiḥ sambhava iti. udāharaṇaṃ viśeṣalakṣaṇe draṣṭavyaṃ hetvābhāsavat. na hi viśeṣodāharaṇād anyatsāmānyalakṣaṇasyodāharaṇam astīti.

{chalabhedāḥ}

[335,19]
"tat trividhaṃ vākchalaṃ sāmānyacchalam upacāracchalaṃ ca" iti. traividhyaṃ lakṣaṇatraividhyāt. yathā lakṣaṇatraividhyāc chalatraividhyam, tathocyate —

{vākchalam}

[335,23]
(1) "aviśeṣābhihite 'rthe vaktur abhiprāyād arthāntarakalpanā vākchalam". atrārthagrahaṇaṃ vacanasyārthapratiṣedhāt pratiṣedho na svarūpata iti jñāpanārtham. anekārthābhidhāyi padaṃ vākyaṃ vāviśeṣas tasyārthābhidhānāya prayoga evābhihito 'rtha ity uktas tasmin sativaktur abhiprāyād arthāntarakalpanānimittaṃ yatra vacanavighāte tadvāṅnimittaṃ chalaṃ vākchalam. nanv anyad api vāṅnimittam eva chalam. satyam, tathāpy anyatra sāmānyādinimittaṃ prādhānyenāstīti tenaiva vyapadiśyate. navakambalako 'yaṃ māṇavaka ity ukte, chalavādy āha — kuto 'sya navakambalā iti? pratyagrakambalasambandhitvaṃ vaktur vivakṣitam, chalavādī tu navasaṃkhyāvacchinnakambalasambandhitvaṃ tava vivakṣitam ity adhyāropyāsambhavena nirākaroti. atrāyaṃ paryanuyoktavyaḥ śabdārthaṃ budhvābudhvā vā pratiṣedhaṃ karoṣi? yadi budhvā, tadā sāmānyaśabdād ayaṃ viśeṣaḥ kutas tvayāvagataḥ? na hi sāmānyaśabdaḥ prakaraṇādyapekṣo 'rthaviśeṣaṃ vyavasthāpayituṃ yuktaḥ. sāmānyaprayoge 'rthaviśeṣaṃ prati vaktaiva praṣṭavyaḥ — kiṃ te vivakṣitam iti? tatas tadabhiprāyaṃ jñātvā tasyābhyanujñādūṣaṇaṃ vā vaktuṃ yuktaṃ na cchandataḥ. pratyakṣe 'rthe śabdaprayoge cārthadarśanam eva niyāmakam, yathāyaṃ śveto dhāvatīty ukte śvetasyādarśane śuni dṛṣṭe ca śvā ito dhāvatīty eṣaiva vaktur vivakṣā gamyate. tathā pratyagrakambaladarśane navakambalako 'yaṃ māṇavaka iti vaktrā śabda uktas tena pratyagrakambalo 'tra vaktur vivakṣita iti pratipattir yuktā tadapratipattau ca tasyāpratipattilakṣanaṃ nigrahasthānaṃ vācyam. navakambalā asyeti pratipattis tu viparītā tena vipratipattilakṣaṇaṃ nigrahasthānaṃ vācyam. athābudhvaiva śabdārthaṃ pratiṣedhaṃ karoṣi, tathāpy apratipattilakṣaṇaṃ nigrahasthānam. atha navaḥ kambalo 'syeti vaktur abhiprāyo 'vagata eva mayā. tathāpi prativādināvaśyaṃ kiṃcid uttaraṃ vaktavyam ity uttaram uktam — "kuto 'sya nava kambalā iti? tathāpy uttarāparijñānād apratipattilakṣaṇaṃ nigrahasthānam. tathārthapratipattau hi satyaṃ siddhasādhyatā vā" — ity uttaraṃ yuktam. na hi toyapūrṇaṃ taḍāgam ity ukte kuto 'trāgnir ity uttaraṃ yuktam. vipratipattir vā nigrahasthānam, uttarasya viparītaparijñānāt. atha navaśabdasādṛśyād atra saṃkhyāpratipattiḥ; tathāpi vipratipattir nigrahasthānam, viparītaparijñānād iti.

{sāmānyacchalam}

[336,28]
(2) "sambhavato 'rthasyātisāmānyayogād asadbhūtārthakalpanā sāmānyacchalam" . vivakṣito dharmajñaś caturvedābhijñatvādilakṣaṇābhiprāyeṇa sambhavati, sa sambhavacchabdenoktas tam atikramyātaddharmiṇy api vrātyādau yad vartate. sāmānyaṃ brāhmaṇatvādilakṣaṇam, tadatisāmānyaṃ tena sambhavato 'rthasya yogād asadbhūtārthakalpanānimittaṃ yatra vacanavighāte, tatsāmānyacchalam; sāmānyanimittatvād iti. aho nu khalv asau brāhmaṇaś caturvedābhijña ity ukte kenacit, nyāyavādy āha — kim atrāścaryam? sambhavati brāhmaṇe caturvedābhijñatvam ity evam ukte, chalavādī brāhmaṇatvaṃ vedābhijñatve liṅgam uktam ity enām asadbhūtārthakalpanāṃ kṛtvā pratiṣedham āha — nāyaṃ hetur vrātyenānaikāntāt. kāraṇaṃ ced brāhmaṇatvam, tad vrātye 'pi brāhmaṇatvam astīti so 'pi vedābhijñaḥ syād iti. tatrāpi pūrvavannigrahasthānaṃ vācyam — buddhvābuddhvā vā pratiṣedhaḥ kriyate? yady abuddhvā, tato 'pratipattir nigrahasthānam. atha buddhvā, tadāpy ayathārthāvabodhād vipratipattir nigrahasthānam. atha yathārthapratipattāv apy avaśyaṃ kiṃcid uttaraṃ vaktavyam ity ato mayāpy evam uttaram uktam iti, tathāpy uttarāparijñānād apratipattir nigrahasthānam. vipratipattir vā, viparītaparijñānāt. kasmāt? hetutvāvivakṣitatvāt — na hy atra brāhmaṇatvaṃ liṅgatvenoktam, yenānaikāntikatvodbhāvanā kriyeta. nāpi brāhmaṇatva vedābhijñatvasya janakam evoktam, yenātiprasaṅgaḥ syāt. kiṃ tarhi? brāhmaṇatve sati caturvedābhijñatvaṃ bāhulyena dṛṣṭatvād āścaryakāraṇaṃ na bhavatīty bhiprāyaḥ, sukṣetratve sati śālisampattivat. yogyatāmātrābhidhānaṃ cedaṃ yathā sukṣetraṃ śālisampattiyogyaṃ pratipannam. tatra kutaścin nimittavaiguṇyāc chālyasampattāv apy ayogyaṃ nocyate. tathā keṣucid brāhmaṇeṣu kutaścin nimittavaiguṇyād vedajñānāsampattāv apy ayogyatvaṃ na yuktam. praśaṃsāvādo vāyam — yathā sambhavanty asmin kṣetre śālaya ity anena kṣetraṃ stūyate karṣakāṇāṃ tatra pravṛttyartham, tathā sambhavati brāhmaṇe vidyācaraṇasampad ity anena brāhmaṇaḥ praśasyate, tatra śraddhotpādanārtham avajñāparihārārthaṃ ca; tato dharmādharmayor upacayaparivarjanasiddhir iti.

{upacāracchalam}

[337,27]
(3) "dharmavikalpanirdeśo'rthasadbhāvapratiṣedha upacāracchalam". abhidhānasya dharmo yathārthaṃ prayogas tasya vikalpo 'nyatra dṛṣṭasya sahacaraṇādinimittenānyatra prayogas tannirdeśe 'rthasadbhāvasya mukhyādhyāropeṇa pratiṣedhaḥ. kim uktaṃ bhavati? upacāraprayoge mukhyārthakalpanayā pratiṣedha upacāracchalam. pratiṣedho mukhyārthāsambhavena vacanavighātaḥ. mañcāḥ krośantīty ukte chalavādy āha — puruṣāḥ krośanti, na mañcās teṣām acetanatvāt, na hy acetanānāṃ kāṣṭhasaṃghātānāṃ krośanaṃ sambhavati. tasmād ayuktam uktam — mañcāḥ krośantīti. tasyāpi pūrvavannigrahasthānam — buddhvābudhvā vā pratiṣedhaḥ? yady abuddhvā, tato 'pratipattir nigrahasthānam. buddhvā ced viparītabodhād vipratipattir nigrahasthānam. yasmād ubhayathāpi mukhyagauṇaprakāreṇāpi loke śāstre ca śabdaprayogo dṛśyate. tena vaktā yatheṣṭaṃ mukhyaṃ gauṇaṃ vā śabdaṃ prayuṅkte. tatra pradhānaśabdaprayoge pradhānārthasyaivānujñā pratiṣedho vā yujyate, bhāktaprayoge tu bhāktārthasyaiveti. yadā tu guṇabhūtaṃ śabdaṃ vaktā prayuṅkte paras tu pradhānam adhāropya pratiṣedhati, svamanīṣayā pratiṣedhaḥ so na paropālambha iti. "vākchalam evopacāracchalam, tadaviśeṣāt". ubhayatrāpy arthāntarakalpaneti, na; tadarthāntarabhāvāt — ekatrāviśeṣābhidhāne 'rthāntarakalpanānyatra gauṇābhidhāne mukhyārthakalpaneti katham aviśeṣaḥ? aviśeṣe vā kiṃcit sādharmyād ekacchalaprasaṅgaḥ. vaktur avivakṣitārthakalpanā vacanavighātatvaṃ vā sādharmyaṃ chalatraye 'py astītyabhedaprasaṅgas tataś ca chaladvitvaṃ yad abhyupagataṃ tad api nivartate. tasmāl lakṣaṇabhedād upacāracchalam apy arthāntaram iti.

{upacārābhāvāśaṅkā}

[338,16]
upacāra eva nāsti kutas tannimittaṃ chalam ity aparaḥ. tathā hi — mañcaśabdaḥ kiṃ samayāpekṣaḥ puruṣeṣu buddhiṃ janayati? athā tannirapekṣa iti? samayāpekṣaś cet, na tarhi gauṇas tatrakṛtasamayatvān mañcavat. anekārtheṣv api saṃketito gośabdādivan mukhya eva. atha tannirapekṣas tathā sati kathaṃ pratipattiṃ janayet? na hi śabdaḥ pradīpādivadyogyatayaivārthaṃ pratipādayati, kiṃ tarhi? liṅgavatsambandhagrahaṇabalena. kiṃ ca samayanirapekṣatve gauṇaśabdānāṃ vyākhyāpekṣitvaṃ na syāt. sūtravirodhaś ca "sāmayikatvāc chabdād arthe sampratyayasya" iti. bhrāntābhrāntavikalpānupapattiś ca — yadi bhrāntāṃ pratītiṃ janayati, tataḥ śabda evāsau na bhavati; śabdābhāsatvāt. āptopadeśo hi śabda uktaḥ, na ca bhrāntyartham āptaḥ śabdam uccārayati. athābhrāntajñānajanakaḥ, tathā sati mukhya evāsau, śabdas tallakṣaṇayogitvāt. mañcaśabdaḥ puruṣeṇa sākṣān na sambaddhas tenāsau tasminn arthe gauṇa iti cet, ko 'yaṃ sākṣātsambandhaḥ? saṃyogas tāvad guṇatvān na śabdānāṃ kenacid asti. samavāyas tu sarvaśabdānām ākāśenaiva. samayas tu puruṣeṇāpi sākṣād evānyathā pratītir na syād ity uktam. na hi sambaddhasambaddhād bhūtalaśabdāt tatstheṣu vṛkṣādiṣu pratītir dṛṣṭā. kiṃ ca sambaddhasambandhād api yadi viśiṣṭāṃ pratītiṃ janayati, tadā na gauṇaḥ śabdo, na hīndriyasambaddhasambaddhād api guṇādiṣu viśiṣṭaṃ jñānaṃ janayan gauṇa ucyate. athāviśiṣṭaṃ jñānaṃ janayati, tadāpy apramāṇaṃ śabda ity eva vaktavyam, na gauṇa iti pratārakaśabdavat. tasmān na gauṇaḥ śabdo 'stīti.

{tatsamādhānam}

[339,5]
tad etad akṛtabuddhisaṃmohanamātram, na viduṣāṃ manāṃsy anurañjayati. lokeṣv api mukhyagauṇabhāvena śabdapravṛttivyavahāraprasiddheḥ. śabdārthavyavasthāṃ prati hi vyavahāriṇa eva paṇḍitās tena vyavahārata eva śabdārtho vyavasthāpayitavyo 'yaṃ mukhyo 'yaṃ gauṇa iti. tasminn eva khalv arthe kenacin nimittena pravartamānaḥ śabdo mukhyaḥ, kenacid bhākta ity ucyate. yathaikasminn eva parvate bhūdharas tiṣṭhatītyādiḥ kriyāśabdaḥ, śveto mahānityādir guṇaśabdaḥ, parvata ityādir jātiśabdaḥ, savṛkṣa ityādir dravyaśabdaḥ — ity evaṃ vyapadeśabhedaṃ śabdā nimittabhedāt pravartamānā labhante. yathā vā sa eva śabdaḥ kvacid arthe pāribhāṣikaḥ, kvacin naimittika ucyate samayāpekṣitvaviśiṣṭajñānajanakatvāviśeṣe 'pi. samayo 'pi khalu dvividhaḥ — sādhāraṇo 'sādhāraṇaś ceti. tatra yo bahuṣv api śāstreṣu lokeṣu ca vyavahārahetuḥ, sa sādhāraṇaḥ, yathā — vṛddhiśabdenopacayo 'bhyadhikībhāva ucyate. yas tu pratiniyataśāstre loke vā vyavahārahetuḥ, so 'sādhāraṇaḥ, yathā — "vṛddhir ādaic"varṇa ucyate. loke ca gṛhe gṛhe svābhiprāyeṇa putrādiṣu saṃjñā kriyate, gavādiṣu ca svasamayādhikṛtaiḥ saha guptavyavahārārtham apūrvaḥ śabdaḥ saṃketyata iti. tatrāsādhāraṇasamayāpekṣiṇaḥ śabdā yeṣu yeṣv artheṣu saṃketitās teṣu teṣu yathārthapratītiṃ janayanto mukhyā eva. sādhāraṇasamayāpekṣiṇo 'pi ye jātyādinimittopādānena samitās te tannimittayogiṣv artheṣu mukhyā eva. nimittanirapekṣo 'pi vyomādiśabdo yasminn arthe paribhāṣitas tasmin mukhya eva. ye tu sahacaraṇādinimittopādānena samitās te 'nādikālatvena bhāktā iti prasiddhāḥ.

{upacārasya daśa nimittabhedāḥ}

[339,25]
tathā cānādiprasiddhir ullaṅghayituṃ na śakyeti manvānaḥ sūtrakāraḥ sarvalokaśāstraprasiddher anuvādaṃ karoti sma — "ahacaraṇasthānatādarthyavṛttamānadhāraṇasāmīpyayogasādhanādhipatyebhyo brāhmaṇamañcakaṭarājasaktucandanagaṅgāśāṭakānnapuruṣeṣv atadbhāve 'pi tadvad upacāraḥ" iti. ayaṣṭikādisvabhāveṣv api brāhmaṇādiṣu yaṣṭikādiṣv iva vartamānaḥ śabda upacāra ucyata ity arthaḥ. (1) tatra yaṣṭikāṃ bhojayeti, yaṣṭikāsahacarito brāhmaṇo 'bhidhīyate. (2) sthānāt — mañcāḥ krośantīti, puruṣā ucyante. (3) tādarthyāt — kaṭārthāni vīraṇāni karoti kaṭaṃ karotīti. tad ayuktam, karoty utpādayatīty ekārthatvān na cotpannānāṃ vīraṇānāṃ punar utpādanaṃ yuktam. kiṃ vā satkāryatvavirodhān mukhye bādhakābhāvāc ca. karmatvavirodha iti cen na; jāyata iti kartṛtvaṃ ca saṃjñāmātreṇa karmatvāt tad uktam — trividhaṃ karma — nirvartyaṃ vikāryaṃ prāpyaṃ ceti, tan na sarvatra janakasya kārakatvam iṣṭaṃ śabdavidbhiḥ, kiṃ tu dvitīyādivibhaktyutpattyarthaṃ kharaviṣāṇādiṣv api vivakṣāmātreṇa karmādisaṃjñā kṛtā kharaviṣāṇam abhidhatta iti. tasmād anyathā vyākhyāyate — kaṭārthāni vīraṇāny ānīyante, kaṭa ānīyata iti kaścid upacarati, yūpārthaṃ dārvānīyate iti. (4) vṛttāt — yamo 'yaṃ rājā, kubero 'yaṃ rājā, tadvad eva vartata iti. (5) mānād — āḍhakena mitān saktūn aśnātyāḍhakam aśnātīti. (6) dharaṇāt — tulayā dhṛtaṃ candanaṃ tulety ucyate. (7) sāmīpyād — gaṅgāyāṃ gāvaś carantīti. (8) yogāt — nīlaḥ śāṭaka iti. (9) sādhanāt — annaṃ vai prāṇā iti. (10) ādhipatyād — ayaṃ puruṣaḥ kulam, ayaṃ ca gotram iti. atadbhāve 'pi tadvadupacāra iti bruvatā gauṇamukhyayoḥ skhaladgatikṛto 'pi viśeṣa uktaskhaladgatiḥ śabdo gauṇo 'skhaladgatis tu mukhya iti. tathā hi — mañcāḥ krośantīty ukte kāṣṭhasaṅghāteṣv eva tāvad gatir bhavati, tasyāṃ vācakena bādhitāyāṃ paścāt puruṣeṣu gatir ity ata ekatra skhalitvānyatra gatihetur gauṇaḥ śabdaḥ, na tv evaṃ puruṣāḥ krośantīty ukte kvacit skhalanam asti. kṣaṇikatvāc chabdānāṃ kramavyāpāro na yukta ity api na vācyam, vākyavicāre nirūpitatvāt. kiṃ ca vākyasya vicārapūrvako 'rthaniścayo na syāt. saṃketamātrāpekṣitve ca gośabdaḥ kam arthaṃ pratipādayet? vāgādīnāṃ sarveṣāṃ kvacid apy apratīteḥ, saṃketaś cāviśeṣeṇa vṛttas tad uktam —

[341,1]
	vāgdigbhūraśmivajreṣu paśvakṣisvargavāriṣu /
	navasv artheṣu medhāvī gośabdam avadhārayet //

[341,3]
evaṃ ca dugdhā gaur ity ukte kathaṃ paśur eva pratipattavyaḥ? prastāvād iti cet, nanu prakaraṇavaśān nārthadhiṣaṇā iti mataṃ te virudhyate, na ca gośabdānām eva viśeṣaḥ kaścid asti, yadupalambhād ayaṃ gośabdaḥ paśau samita iti smṛtvā tataḥ śabdāt paśur eva pratīyeta. tasmāt prakaraṇadeśakālaśabdāntarasannidhānādi nimittaṃ śabdārthapratītau sarvam abhyupagantavyam, na samaya eva kevalaḥ. sūtrakāreṇāpi na samaya eva nimittam ity uktam, yena prakaraṇādivaśād arthapratītau sūtravirodhaḥ syāt. mānasapratyakṣābhyupagame śabdākhyapramāṇanivṛttiḥ syād — arthaviśeṣaviṣayo hi śābdavyavahāro dṛśyate, sa cārthaviśeṣo mānasapratyakṣeṇaiva gṛhyata iti kiṃ śabdapramāṇena? na cāpto 'py aviśiṣṭārthapratītaye śabdam uccārayati; tasmān na samayād eva śabdo 'rthaṃ pratipādayati. prakaraṇādyapekṣāc ca śabdāt krameṇāpy arthapratītir bhavaty ato nānumāniky api puruṣapratītir eṣṭavyā mañcasthatve liṅgānupalabdheś ca, kiṃ tu krośantīti padasahitān mañcaśabdād eva mañcasthapuruṣapratītiḥ. ayaṃ ca mukhyagauṇayor viśeṣaḥ — puruṣaśabdaḥ khalu sādhāraṇakriyāsāmānādhikaraṇyena tiṣṭhati puruṣo 'sti puruṣaḥ krośatīty evaṃ prayuktaḥ puruṣam evābhidhatta iti mukhya ucyate, mañcaśabdaḥ punas tiṣṭhanti mañcāḥ santītyādisādhāraṇakriyāsāmānādhikaraṇyena prayuktaḥ puruṣaṃ na pratipādayati, kin tu kriyā na mañceṣu sambhavati, puruṣeṣu ca sambhavati. tatsāmānādhikaraṇyenaiva prayuktaḥ puruṣaṃ pratipādayati. tena tatra bhākta ity ucyate. evaṃ guṇasāmānādhikaraṇyaprayoge 'pi mukhyagauṇayoḥ pratītijanakatvaviśeṣo draṣṭavya iti.

[341,22]
nanu cātasmiṃs tad iti jñānaṃ bhrāntam uktaṃ tataś cāmañce puruṣe mañcajñānaṃ bhrāntam eva, taddhetuś ca gauṇaḥ śabdo 'pramāṇam eveti, naitad asti; vivekataḥ pratīteḥ. puruṣo 'tra bhaktyā mañcaśabdenokta iti vivekataḥ pratītiḥ kathaṃ bhrāntā syāt. avivekena hi pratītir bhrāntir bhavati yathā sthāṇau puruṣa evāyam iti, nīla evāyaṃ sphaṭika iti. yadi punar evaṃ pratipadyate sthāṇur evāyaṃ dūrādinimittāt puruṣākāratayā pratibhāti, śukla evāyaṃ sphaṭiko nīlopādhivaśān nīlākāraḥ pratibhāti; tadā samyakpratītir eva na bhrāntir iti. evaṃ cātasmiṃs tad iti bhrāntajñānahetuḥ śabdo gauṇa iti lakṣaṇaṃ draṣṭavyam.

[341,30]
kiṃ ca yo yatra sākṣāt saṃketyate, sa tatra mukhya ucyate. yathā daṇḍīti śabdo daṇḍam upādāya puruṣa eva saṃketyate na tu daṇḍe, saṃketinaḥ tatra bādhake sati puruṣe pravartate. mañcaśabdas tu mañcatvam upādāya sākṣānmañceṣu saṃketitaḥ, tatra bādhake sati sthānān nimittāt puruṣe pravartata ity ato 'sti gauṇamukhyayor viśeṣaḥ. tad evam upacārasya sambhavāt tannimittaṃ chalam apy upapannam iti.

{jātinigrahasthānayoḥ sāmānyalakṣaṇam}

[342,8]
"prayukte hetau samīkaraṇābhiprāyeṇa prasaṅgo jātiḥ". pratipakṣeṇāviśeṣapratipādanaṃ samīkaraṇam. sa ca prasaṅgo dvidhā kriyate — sādharmyeṇa, vaidharmyeṇa ca. yasmād āha — "sādharmyavaidharmyābhyāṃ pratyavasthānaṃ jātir" iti. pratyavasthānam upālambhaḥ, pratiṣedha ity arthaḥ. udāharaṇaṃ viśeṣalakṣaṇeṣu vakṣyāmaḥ.

[342,13]
parājayanimittaṃ nigrahasthānam. tad api saṃkṣepato dvividham, yad āha — "vipratipattir apratipattiś ca nigrahasthānam" iti. viparītā kutsitā vā pratipattir vipratipattiḥ. apratipattis tv ārambhaviṣaye 'nārambhaḥ. pakṣam abhyupagamya na sthāpayati, pareṇa sthāpitaṃ vā na pratiṣedhayati, pratiṣiddhaṃ vā noddharati. "bahavaś cānayoḥ sūkṣmā bhedāḥ". bahavo 'parisaṃkhyātā anayor jātinigrahasthānayoḥ sūkṣmā bhedā avāntaraviśeṣāḥ. tathā cāha — "tadvikalpāj jātinigrahasthānabahutvam" iti. tayor jātibhedayor nigrahasthānabhedayoś ca vikalpād avāntaraviśeṣāj jñātibahutvaṃ nigrahasthānabahutvaṃ ca. bahutvam atrāparisaṃkhyātatvaṃ vivakṣitam anyathā caturviṃśatidvāviṃśatibhedābhidhānād eva bahutvaṃ siddham ity anarthakaṃ bahutvagrahaṇaṃ syād iti. tasmāt teṣāṃ jātinigrahasthānabhedānām anantānāṃ niḥśeṣābhidhānaṃ na śakyata iti kiyanto bhedāḥ śiṣyabuddhiprakarṣārthaṃ lakṣaṇodāharaṇābhyāṃ pradarśyanta iti.

{jātibhedāḥ}

[343,10]
tatra jātibhedās tāvat prapañcyante — "sādharmyavaidharmyotkarṣāpakarṣavarṇyāvarṇyavikalpasādhyaprāptyaprāptiprasaṅgapratidṛṣṭāntānutpattisaṃśayaprakaraṇāhetvarthāpattyaviśeṣopapattyupalabdhyanupalabdhinityānityakāryasamā" iti. samaśabdaḥ pratyekaṃ sambadhyate — sādharmyasama utkarṣasama ity evaṃ sarvatra yojyam.

{(1) sādharmyasamasya (2) vaidharmyasamasya ca nirūpaṇam}

[343,15]
tatra "sādharmyavaidharmyābhyām upasaṃhāre taddharmaviparyayopapatteḥ sādharmyavaidharmyasamau". sādharmyeṇānvayena vaidharmyeṇa vyatirekeṇopasaṃhāre dṛṣṭāntanirvacane taddharmaviparyayo dṛṣṭāntadharmaviparyayaḥ pratidṛṣṭāntadharma ity arthas tasyopapatteḥ sambhavādau prasaṅgau jāyete, tau sādharmyavaidharmyasamau. tatrānityaḥ śabdaḥ kṛtakatvāt paṭavad ity evaṃ sādharmyopasaṃhāre kṛte, paraḥ pratyavasthānaṃ karoti — yady anityena paṭena sādharmyād anitya iṣyate nityenākāśena sādharmyād amūrtatvalakṣaṇān nityaḥ kin neṣyate? na hy atra viśeṣo 'sti yenānityasādharmyād anityo bhavati, na tu nityasādharmyān nitya iti. yadi cānityapaṭasādharmyād anitya iṣyate, tadā tadvaidharmyān nityaḥ kin neṣyate? asti ca vaidharmyam api — paṭo rūpādimān, śabdas tu tadvilakṣaṇa iti. na cātra viśeṣo 'sty anityasādharmyād anityena bhavitavyam, na punar anityavaidharmyān nityeneti. tathā yan nityaṃ tad akṛtakaṃ dṛṣṭaṃ yathākāśam, śabdas tu kṛtakas tasmād anitya ity evaṃ vaidharmyeṇopasaṃhāre 'py ubhayathā pratyavasthānam — yadi nityavaidharmyākṛtakatvād anitya iṣyate, paṭādyanityavaidharmyād amūrtatvādilakṣaṇān nityaḥ kin neṣyate? na cātra viśeṣo 'sti — nityavaidharmyād anityena bhavitavyam, na punar anityavaidharmyān nityeneti. yadi ca nityavaidharmyād anityas tatsādharmyān nityaḥ kin neṣyate? na cātra viśeṣo 'sti — nityavaidharmyād anityena bhavitavyam, na punar nityasādharmyān nityeneti.

{sādharmyavaidharmyasamayor uttaram}

[344,10]
"anayor uttaram — avinābhāvinaḥ sādharmyasya vaidharmyasya ca hetutvābhyupagamād aprasaṅgo dhūmādivad" iti. yathāgnimatsādharmyād anagnimadvaidharmyāc ca dhūmād evāgnimattvaṃ parvatādau sidhyati, na tv anagnimatsādharmyād agnimadvaidharmyāc ca vṛkṣādisambandhatvād anagnimattvam api sidhyati, tasyāvinābhāvitvābhāvāt. evam anityasādharmyasya nityavaidharmyasya cāvinābhāvina eva kṛtakatvādeḥ sādhakataṃ na tv avinābhāvavikalasyāpy amūrtatvāder iti. tasmān nityasādharmyād anityavaidharmyāc ca nityatvasiddhir api prāpnotīty ayam aprasaṅgaḥ.

[344,17]
na cātra viśeṣo 'stīty asiddham, avinābhāvitvatadvihīnatvaviśeṣasyoktatvāt. tathā ca sūtram — "gotvād gosiddhivat tatsiddhiḥ". kathaṃ punaḥ gotvāt sādhyāviśiṣṭād gauḥ sidhyatīti? govyavahāraḥ sādhyata ity adoṣaḥ. atha vā gotvaśabdena tadavinābhūtaṃ sāsnādiliṅgam uktam, tad eva gosādharmyam agovaidharmyaṃ ca goḥ sādhanaṃ bhavati, tadavinābhūtatvān na tu prāṇitvādy api sādharmyamātraṃ ceti.

{(3) utkarṣasamaḥ}

[344,24]
"sādhyadṛṣṭāntayor dharmavikalpād ubhayasādhyatvāc cotkarṣāpakarṣavarṇyāvarṇyavikalpasādhyasamāḥ". atra ṣaṇṇāṃ lakṣaṇābhidhānāt ṣaḍ eva vākyāni draṣṭavyāni.

[344,27]
sādhye dṛṣṭāntād aniṣṭadharmaprasaṅga utkarṣasamas tad yathā — tasminn eva śabdānityatvānumāne paraḥ pratyavatiṣṭhate — yadi kṛtakatvād ghaṭavad anityaḥ śabdas tadā ghaṭavad eva sāvayavaḥ prāpnotīty utkarṣasamaḥ.

{(4) apakarṣasamaḥ}

[344,31]
atha kṛtakatve saty api sāvayavaḥ śabdo neṣyate, tathā saty anityo 'pi tarhi na syād aviśeṣād aśrāvaṇaś ca ghaṭo dṛṣṭaḥ śabdo 'pi kṛtakatvād aśrāvaṇaḥ prāpnoty anityo 'pi vā neṣṭavyo viśeṣābhāvād ity apakarṣasamaḥ.

{(5) varṇyasamaḥ (6) avarṇyasamaś ca}

[345,16]
śabdo yadi kṛtakatvānumānenānityo varṇyate. tathā sati ghaṭo 'pi kṛtakatvānumānenaiva varṇyaḥ syāt. athānavasthābhayād ghaṭas tenaivānumānenānityo na varṇyate tataḥ śabdo 'py avarṇyaḥ syād aviśeṣād iti varṇyāvarṇyasamau. etau ca sādhyasamād uktibhedamātreṇa bhinnau tena saṃgraheṇa vyākhyātau.

{(7) vikalpasamaḥ}

[345,21]
atha vikalpasamaḥ kṛtakatvāviśeṣe 'pi. yathā — kiṃcin mūrtaṃ kiṃcid amūrtaṃ kiṃcit kaṭhinam ity evamādidharmavikalpas tathā kiṃcit kṛtakaṃ nityaṃ kiṃcid anityam ity eṣo 'pi vikalpaḥ syād viśeṣābhāvād iti.

{(8) sādhyasamaḥ}

[345,25]
atha sādhyasamaḥ. yadi kṛtakatvād ubhayor anityatvam, tatas tarhi sādhyatvam ubhayoḥ syān na vā kasyacid atha kṛtakatvād api sādhyatvaṃ nobhayos tadobhayor anityatvam api na syād viśeṣābhāvād iti.

{utkarṣasamādīnāṃ ṣaṇṇām uttaram}

[345,29]
eteṣāṃ ṣaṇṇām uttaraṃ "kiṃcitsādharmyād upasaṃhārasiddher vaidharmyād apratiṣedhaḥ". yathā dhūmavattvādilakṣaṇān mahānasādiparvatādipradeśayoḥ kiṃcitsādharmyād upasaṃhārasiddhir dṛṣṭā. upasaṃhriyate 'sminn ity upasaṃhāro dṛṣṭāntaḥ sādhyaṃ vā hetur vā karmavyutpattyā tasya siddhis tathā bhāvavyavasthā. sā tu sādhyadṛṣṭāntayoḥ parvatādimahānasādipradeśayor dharmavikalpe 'pi dṛṣṭā sarvalokaprasiddhā, na sarvo mahānasādidharmaḥ parvatādau sidhyati. nāpi tadasiddhāv agner apy asiddhir nāpi mahānasādāv anupalabdho dharmaḥ parvatādau dṛṣṭo 'pi nivartate. nāpi dhūmavatāṃ dharmāntaravikalpavadagnimattvavikalpo 'pi bhavati, nāpy ubhayoḥ pradeśayor anumeyatvam ananumeyatvaṃ cobhayor iti seyaṃ vyavasthā sarvavyavahāriprasiddhā śāstreṣv apy abhyupagatā tadapalāpe ca lokavirodhaḥ śāstravirodhaḥ sarvānumānāprāmāṇyaprasaṅgaś ca, sarvānumāneṣv apy utkarṣāpakarṣādīnāṃ sambhavāt. tasmāt sādhyadṛṣṭāntayoḥ kiṃcitsādharmyād upasaṃhārasiddhe vaidharmyāt pratiṣedho na yuktaḥ, sādhyanirdeśāc ca dṛṣṭāntopapatteḥ. yena cobhayaprasiddhena sādhyam atidiśyate sa dṛṣṭānta evopapadyate na tasyāpi sādhyatvaṃ yuktam iti.

{(9) prāptisamaḥ (10) aprāptisamaś ca}

[346,21]
"prāpya sādhyam aprāpya vā hetoḥ prāptyāviśiṣṭatvād aprāptyāsādhakatvāc ca prāptyaprāptisamau". hetuḥ sādhyaṃ prāpya sādhayet? aprāpya vā? na tāvat prāpya sādhayed ubhayoḥ prāptyāviśiṣṭatvād aṅgulyor iva kiṃ kasya sādhanaṃ sādhyaṃ veti? nāpy aprāpya sādhyen na hy aprāptaṃ kāṣṭham agnir dahati pradīpo vā ghaṭādyaprāptaṃ prakāśayatīti.

{prāptyaprāptisamayor uttaram}

[346,27]
anayor uttaram — "ghaṭādiniṣpattidarśanāt pīḍane cābhicārād apratiṣedhaḥ". prāptyaviśeṣe 'pi mṛtpiṇḍa eva kulālādibhir ghaṭaḥ kriyamāṇaḥ pradīpena prakāśyamānaś ca dṛśyate na tu tadviparyayaḥ. aprāptyaviśeṣe 'py abhicārakarma pīḍanaṃ kurvad upalabhyate, tasmād ubhayathāpy ayuktaḥ pratiṣedhaḥ. "prāptyaprāptyaviśeṣe 'pi hi pratiniyatārthavṛttaya evaite sādhyasādhanatvādayo dharmā dṛṣṭās te nirākartum aśakyāḥ, sarvapramāṇavirodhād" iti.

{(11) prasaṅgasamaḥ (12) pratidṛṣṭāntasamaś ca}

[347,4]
"dṛṣṭāntasya kāraṇānapadeśāt pratyavasthānāc ca pratidṛṣṭāntena prasaṅgapratidṛṣṭāntasamau". dṛṣṭāntasyāpi sādhanaṃ vācyam. kṛtakaṃ ghaṭādyanityam eveti nātra kāraṇam apadiṣṭaṃ na cāpramāṇikā siddhir asti. sādhyasyāpi sādhanānabhidhānaprasaṅgena pratyavasthānaṃ prasaṅgasamaḥ. yathā ca — śrotragrāhyaṃ śabdatvaṃ nityadṛṣṭam, tathā śabdo 'pi nityaḥ syān na cātra viśeṣo 'sti ghaṭādidṛṣṭāntād anityena bhavitavyam, na punaḥ śabdatvadṛṣṭāntān nityeneti pratidṛṣṭāntena pratyavasthānaṃ pratidṛṣṭāntasamaḥ. tatra prasaṅgasamasya sādhyasamād uktimātreṇa bhedaḥ pratidṛṣṭāntasamasya ca sādharmyavaidharmyasamābhyām ity ato 'nayoḥ saṃgrahe 'nabhidhānam, samastābhidhānāpratijñānāc cādoṣaḥ. tathā ca kiyanto bhedāḥ pradarśyanta ity uktam. tatra prasaṅgasamasya tāvad uttaram āha — "pradīpopādānaprasaṅgavinivṛttivat tadvinivṛttiḥ" .

{prasaṅgasamasyottaram}

[347,16]
yathā ghaṭādiprakāśanāyopātte pradīpe pradīpāntaropādānaprasaṅgo 'narthakaḥ, pradīpasya pradīpāntarānapekṣasya pratīteḥ; tathā dṛṣṭāntadṛṣṭāntāntarānapekṣasya pratyakṣeṇāpi siddhes tatprasaṅgo 'narthaka iti.

{pratidṛṣṭāntasamasyottaram}

[347,20]
pratidṛṣṭāntasamasyāpy uttaram āha — "pratidṛṣṭāntahetutve ca na hetur dṛṣṭāntaḥ" . pratidṛṣṭānta evoktas tvayā, na tu dṛṣṭāntasya doṣaḥ kaścid ato doṣābhāvān na hetur dṛṣṭāntaḥ pratidṛṣṭāntahetutve 'bhidhīyamāne 'pīti.

[347,23]
atha vā yo 'yaṃ pratidṛṣṭānta uktaḥ sa kenābhiprāyeṇa? kiṃ yathā dṛṣṭāntaḥ sādhakas tathā pratidṛṣṭānto 'pi sādhakaḥ? kiṃ vā yathā pratidṛṣṭānto 'sādhakas tathā dṛṣṭānto 'py asādhaka iti? prācīne pakṣe "pratidṛṣṭāntahetutve nāhetur dṛṣṭāntaḥ". dṛṣṭāntavat pratidṛṣṭāntasya hetutve 'bhyupagamyamāne 'bhyupagataṃ tāvat tvayāpi dṛṣṭāntasyānityatvasiddhau hetutvam, tataś ca tatrāvayoḥ saṃpratipattiḥ saṃjāteti siddho 'smatpakṣaḥ. pratidṛṣṭānte tv adyāpi vipratipattiḥ. dvitīye 'pi pakṣe pratidṛṣṭāntavad dṛṣṭānto 'py asādhaka iti bruvatābhyupagataṃ tāvat tvayāpi pratidṛṣṭāntasyāhetutvam, dṛṣṭānte tu vicāryam iti. evaṃ ca dṛṣṭāntasyāsādhakatvasiddhau pratidṛṣṭāntasya hetutve 'bhidhīyamānenāhetur dṛṣṭānta ity ubhayapakṣe 'pi sūtraṃ sambadhyate.

{(13) anutpattisamaḥ}

[348,8]
"prāg utpatteḥ kāraṇābhāvād anutpattisamaḥ". anityaḥ śabdaḥ kāryatvād ity ukteḥ, paraḥ pratyavatiṣṭhate — prāg utpatteḥ śabdasyānityatvakāraṇaṃ kāryatvaṃ nāstīti nityaḥ prāptaḥ, nityasya cotpattir anupapanneti. anutpattyā pratyavasthānam anutpattisamaḥ.

{anutpattisamasyottaram}

[348,13]
asyottaram — "tathābhāvād utpannasya kāraṇopapatter apratiṣedhaḥ" . anutpannaḥ khalu śabda eva nāsti kasya nityatvādidharmaś cintyeta? utpanno hi śabdaḥ śabdo bhavati, tadā cānityatvasādhakaṃ kāraṇaṃ kāryatvam upapadyate. tasmān nityasyotpattir anupapannety ayam apratiṣedhaḥ.

{(14) saṃśayasamaḥ}

[348,18]
"sāmānyadṛṣṭāntayor aindriyakatve samāne nityānityasādharmyāt saṃśayasamaḥ". saty api kṛtakatvākhye hetau saṃśayakāraṇasadbhāvāc chabde saṃśayo na nivartate. saṃśayakāraṇaṃ ca sāmānyaghaṭayor nityānityayoḥ sādharmyam aindriyakatvam, tad asti śabde. atha saṃśayakāraṇe saty api saṃśayo neṣyate, tadā niścayakāraṇe saty api niścayo 'pi mā bhūd viśeṣābhāvād iti saṃśayena pratyavasthānaṃ saṃśayasamaḥ.

{saṃśayasamasyottaram}

[348,25]
asyottaram — "sādharmyāt saṃśaye na saṃśayo vaidharmyād ubhayathā vā saṃśaye 'tyantasaṃśayaprasaṅgaḥ. nityatvānabhyupagamāc ca sāmānyasyāpratiṣedhaḥ". sādharmyād aindriyakatvāt saṃśaye 'pi vaidharmyāt kṛtakatvān na yuktaḥ saṃśayaḥ, tasya viśeṣatvād atas tadupalambhād anityaniścaya evāstu. atha tato 'pi saṃśaya eveṣyate, tadā sādharmyād vaidharmyād api saṃśaye 'bhyupagamyamāne 'tyantasaṃśayaprasaṅgaḥ. kuto hy asau saṃśayo nivarteta iti?

[349,4]
yac coktam — saty api kṛtakatve saṃśayakāraṇasadbhāvāc chabde saṃśayo na nivartata iti, tatrāha — nityatvānabhyupagamād ityādi. sarvadā saṃśayakartṛtvānabhyupagamāt sāmānyasyety arthaḥ. na hi śiraḥpāṇyādiviśeṣadarśane 'py ūrdhvatvasāmānyāt saṃśaya utpadyamāno dṛśyate. tasmād ayuktaḥ pratiṣedhaḥ. saṃgrahe tv asyāpy anabhidhānaṃ vistaraparihārārtham.

{(15) prakaraṇasamaḥ}

[349,10]
"ubhayasādharmyāt prakriyāsiddheḥ prakaraṇasamaḥ" . ubhayaṃ ca tatsādharmyaṃ cobhayasādharmyaṃ sādharmyadvayam ity arthaḥ. prakriyata iti prakriyā pakṣaḥ pratipakṣaś cocyate. tatrānityasādharmyāt pakṣasiddhiḥ, nityasādharmyāt tu pratipakṣasiddhiḥ. sādharmyagrahaṇam upalakṣaṇārtham. vaidharmyeṇāpi samānam.

[349,14]
ubhayavaidharmyāt prakriyāsiddheḥ prakaraṇasama iti. asyāpi sādharmyavaidharmyasamābhyām uktimātreṇa bhedaḥ. yadi tu viruddhāvyabhicārivat trirūpeṇa sādharmyeṇa pratyavasthānaṃ prakaraṇasamaḥ, sādharmyasamas tu sādharmyamātreṇa pratyavasthānam ity ucyate; tadaitad vailakṣaṇyam apy asti.

{prakaraṇasamasyottaram}

[349,19]
asyottaram — "pratipakṣāt prakaraṇasiddheḥ pratiṣedhānupapattiḥ pratipakṣopapatteḥ". dvitīyapakṣāpekṣayā prathamasyātra pratipakṣatvam. tasmāt pratipakṣāt prathamasādhanāt prakaraṇasya prathamapakṣasya siddheḥ. pratiṣedhānupapattiḥ, dvitīyapakṣasyānutthānam ity arthaḥ. kutaḥ? pratipakṣopapatteḥ. prathamasādhanasya niravadyatvād ity arthaḥ.

{(16) ahetusamaḥ}

[349,25]
"traikālyāsiddher hetor ahetusamaḥ". hetuḥ sādhanam, tat kiṃ sādhyāt pūrvaṃ? kiṃ vā paścāt? uta yugapad iti? yadi pūrvaṃ sādhanam, asati sādhye kasya tatsādhanam? atha paścāt sādhanam, pūrvaṃ sādhyaṃ katham utpannaṃ sādhanaṃ vinā? bhaviṣyadavidyamānaṃ kathaṃ sādhanam? atha yugapat sādhyaṃ sādhanaṃ ca, tathā kiṃ kasya sādhanam? vidyamānatvena dvayos tulyatvād iti. hetur ahetunā na viśiṣyata ity eva pratyavasthānam ahetusamaḥ.

{ahetusamasyottaram}

[350,5]
asyottaram — "na, hetutaḥ sādhyasiddheḥ" . na hi nirvartyaṃ jñāpyaṃ vā kiṃcid api sādhyaṃ hetum antareṇa sidhyati, hetutas tu mṛtpiṇḍakulālādibhyaḥ pradīpākṣadhūmādibhyaś ca ghaṭādeḥ sādhyasya siddhir upalabhyate. teṣām api traikālyāsiddheḥ samānatvād ahetutvaṃ prāptam, tataś ca sarvahetūnām ahetutve prāpte na kaścit kvacit pravarteta nivarteta vety andhamūkaṃ sarvavyāpāraśūnyaṃ ca jagat syāt, na caitad asti; tasmād dhetuta eva sādhyasiddhiḥ. pūrvāparasahabhāvo 'pi yathādarśanam abhyupagantavyaḥ — tatra nirvartako hetuḥ sarvo 'pi sādhyāt prāg eva. jñāpakas tu kaścit prāg, yathā — akṣārkādir utpadyamānānām. kaścit paścād, yathā — dhūmaśabdecchādir dahanākāśātmādīnām. kaścit sahabhāvī; yathā — rūpādiḥ sparśādīnām. yogyatām anumāyāsaty api sādhye sādhanavyapadeśaḥ, saty api ca sādhane sādhyavyapadeśaḥ kriyata iti.

{ahetusamasyottarāntaram}

[350,17]
"pratiṣedhānupapatteś ca" . yo 'yaṃ pratiṣedhaḥ sa kiṃ pratiṣedhyāt pūrvam? kiṃ vā paścāt? uta yugapad iti? yadi pūrvam, tato 'sati pratiṣedhye, kasyāyaṃ pratiṣedhaḥ? atha paścāt, asati pratiṣedhe, kathaṃ pratiṣedhyam. atha yugapat, tataḥ sādhyetarayoḥ goviṣāṇayor iva pratiṣedhapratiṣedhyabhāvānupapattiḥ. tad evaṃ traikālyāsiddheḥ pratiṣedhānupapattiḥ, tadanupapattau ca niravadyo hetuḥ siddha iti.

{(17) arthāpattisamaḥ}

[350,24]
"arthāpattitaḥ pratipakṣasiddher arthāpattisamaḥ" . yady anityasādharmyāt kāryatvād anityaḥ śabda iṣyate 'rthād āpannaṃ nityasādharmyān nitya iti, asti ca śabdasya nityenāpi sādharmyam asparśatvam. evaṃ vaidharmyaprayoge 'py arthāpattyā pratyavasthānaṃ draṣṭavyam. asyāpi sādharmyavaidharmyasamābhyām uktimātreṇa bhedaḥ. atha vā sādharmyeṇopasaṃhāre sādharmyeṇaiva pratyavasthānaṃ sādharmyasamaḥ — yady anityasādharmyād anityaḥ śabdaḥ, arthād āpannam — nityasādharmyān nitya iti. vaidharmyeṇopasaṃhāre vaidharmyeṇaiva pratyavasthānaṃ vaidharmyasamaḥ — yadi nityavaidharmyād anityaḥ śabdaḥ, arthād āpannam — anityavaidharmyān nityaḥ śabda iti. vaidharmyeṇopasaṃhāre 'pi sādharmyeṇa pratyavasthānam arthāpattisama ity ataḥ svarūpabhedo 'sti.

{arthāpattisamasyottaram}

[351,11]
asyottaram — "anuktasyārthāpatteḥ pakṣahāner upapattir anuktatvāt" . anuktasya nityatvapakṣasyārthāpattitaḥ siddhim icchataḥ pakṣasya nityatvasya hāniḥ prāpnoti. kasmāt? pakṣahāner anuktatvāt. na cārthāpatter itthaṃ svarūpam, kiṃ tarhi? yena vinā yannopapadyate tadanupapadyamānaṃ tatkalpayad arthāpattir ucyate. na ca nityasādharmyān nityatvasiddhiṃ vinānityatvasiddhir nopapadyate, yena sā tāṃ kalpayet. "anaikāntikatvāc cārthāpatteḥ". yā ceyaṃ vākyārthaviparyayeṇaivārthāpattiḥ, sā khalv anaikāntikī, na hi ghanasya grāvṇaḥ patanam ity ukte 'rthād āpadyate — dravāṇām apāmapatanam iti.

{(18) aviśeṣasamaḥ}

[351,20]
"ekadharmopapatter aviśeṣe sarvāviśeṣaprasaṅgāt sadbhāvopapatter aviśeṣasamaḥ" . yadi ghaṭaśabdayor ekasya dharmasya kāryatvākhyasyopapatter anityatve — nāviśeṣa iṣyate. nanv evaṃ tarhi sarvabhāvānām apy aviśeṣaḥ prasajyate, sadbhāvākhyasyaikadharmasya sarvatropapatter iti.

{aviśeṣasamasyottaram}

[351,25]
tatredam ucyate — yadi sarvabhāvānāṃ sarvathaivāviśeṣaḥ sādhyate, tadā pratyakṣādivirodhaḥ. atha yena kenacid aviśeṣaḥ, tadā prameyatvādinā sarveṣām aviśeṣābhyupagamāt siddhasādhanam. atha nityatvenānityatvena vā sarveṣām aviśeṣas tadāpy anumānādinā virodhas tad āha — "kvacit taddharmopapatteḥ kvacic cānupapatteḥ pratiṣedhābhāvaḥ". kvacid ghaṭādau taddharmasyānityatvasyopapatteḥ pramāṇenopalabdheḥ, kvacid ākāśādau vānupapatteḥ pramāṇatānupalabdheḥ, pratiṣedhābhāvaḥ sarvāviśeṣaprasaṅgābhāva iti. athavā kvacid anityatvādau tatsādhakasya dharmasya kāryatvāder hetutvenopapatteḥ sambhavāt. kvacic ca sarvāviśeṣe ca sadbhāvasyānyasya vā dharmasya hetutvenānupapatter asambhavāt pratiṣedhābhāva iti pūrvavat.

{(19) upapattisamaḥ}

[352,10]
"ubhayakāraṇopapatter upapattisamaḥ" . yady anityatvakāraṇopapatteḥ śabdasyānityatvam iṣyate, nanv evaṃ nityatvakāraṇasyāsparśatvasyopapatter nityatvam api kin neṣyate? ity upapattyā pratyavasthānam upapattisamaḥ, na hy atra viśeṣo 'stīti. sādharmyavaidharmyasamābhyām asyāpy uktimātrabhedaḥ, na vastubhedaḥ. uktibhedād anantatvaprasaṅga iti cet, abhyupagamād adoṣaḥ, prapañcodāharaṇārthatvāt sūtrāṇāṃ pratisamādhānaprakāravyutpattyarthatvāc ceti.

{upapattisamasyottaram}

[352,17]
asyottaram — "upapattikāraṇānujñānād apratiṣedhaḥ". ubhayakāraṇopapatter iti bruvatānujñātaṃ tāvad anityatvakāraṇopapatter anityatvam anujñātasya ca pratiṣedho na yuktaḥ. na cāsmābhir ubhayakāraṇopapattir abhyupagamyate yenāsmākaṃ vyāghātaḥ prasaṅgo vā codyate. asparśatvasyākāraṇatvād iti.

{(20) upalabdhisamaḥ}

[352,22]
"nirdiṣṭakāraṇābhāve 'py upalambhād upalabdhisamaḥ" . pṛthivyādiṣu kāryatvasiddhaye nirdiṣṭasya sāvayavatvākhyasya kāraṇasyābhāve 'pi buddhyādau kāryatvam upalabdham ity arthato 'prayojako 'yaṃ hetuḥ, upalabdhyā pratyavasthānam upalabdhisamaḥ.

{upalabdhisamasyottaram}

[352,27]
"sapakṣaikadeśasyāpi dhūmāder gamakatvadarśanād apratiṣedhaḥ" sapakṣaikadeśaśabdenātra hetur upacaritaḥ sthānān nimittān mañcaśabdavat. atha vā sapakṣasyaikadeśo yasyāsāv ity evaṃ bahuvrīhiḥ. na khalv aprayojako nāma hetvābhāso 'siddhādibhyo 'sti. tadvyāvartakalakṣaṇābhāvāt. sapakṣaikadeśavṛttitvaṃ ca dhūmādihetuṣv apy asti. nāpi bhāgāsiddhatvam evātrāprayojakatvam, buddhyāder apakṣatvāt, na hi buddhyādau sāvayavatvena kāryatvaṃ sādhayitum iṣṭam. evaṃ tarhi buddhyādeḥ kāryatvasiddhir na syād ata āha — "kāraṇāntarād api taddharmopapatter apratiṣedhaḥ". yathā nirdhūmasyāgner nāsiddhir eva, pratyakṣato liṅgāntarāc ca tatsiddheḥ, tathā kāryatvasyāpi pramāṇāntarād api siddher na buddhyādau tatsiddhipratiṣedhaḥ. kiṃ punar atra pramāṇam? tad ucyate — kāryaṃ buddhyādikam anupalabdhikāraṇeṣv asatsu prāg ūrdhvaṃ cānupalabdheḥ, paṭādivad iti.

{(21) anupalabdhisamaḥ}

[353,19]
"tadanupalabdher anupalambhād abhāvasiddhau tadviparītopapatter anupalabdhisamaḥ". tasya buddhyādikāryasya yānupalabdhiḥ, sāpi nopalabhyate. yady upalabhyeta, tadopalabdhir eva syād ato 'nupalambhāt tasyānupalabdher abhāvasiddhis tatsiddhau cānupalabdhir viparītā buddhyāder upalabdhir upapadyate. tataḥ prāg ūrdhvam api buddhyādeḥ sadbhāvaḥ setsyatīty abhiprāyaḥ. na cātra viśeṣo 'sti. buddhyādeḥ prāg anupalabdhir abhāvam sādhayati, na tu tadanupalabdher anupalambha iti. anupalabdhyā pratyavasthānam anupalabdhisamaḥ.

{anupalabdhisamasyottaram}

[353,27]
atrottaram — "anupalambhātmakatvād anupalabdhir ahetuḥ" . nāstīti jñānam anupalabdhiḥ. sā tatsvabhāvatayaiva pratyātmavedyātas tadanupalabdher anupalabdhir asiddhety abhiprāyaḥ. yadāpy upalabdhyabhāvo 'nupalabdhis tadāpy upalabdhyabhāvasya pratyātmavedyatvāt tadanupalabdhir asiddhā. tathā hi sukhajñānaṃ me nāsti sukhajñānam ahaṃ nopalabha ity anupalambhatvenaiva saṃvedyate 'ta evopalabhyamānatvād upalabdhitvaṃ nāśaṃkanīyam, na hi yathā vidhimukhenotpadyamānopalabdhiḥ saṃvedyate, tathānupalabdhir apīti.

{(22) anityasamaḥ}

[354,7]
"sādharmyāt tulyadharmopapatteḥ sarvānityatvaprasaṅgād anityasamaḥ" . anityena ghaṭena sādharmyād anityaḥ śabda iti bruvataḥ sarvabhāvānām anityatvaṃ prasajyate. asti hi ghaṭena sādharmyaṃ sarvabhāvānām astitvādi. na cātra viśeṣo 'sti yena ghaṭasādharmyāc chabdasyaivānityatvam, na sarvabhāvānām iti. anityatvena pratyavasthānam anityasamaḥ.

{anityasamasyottaram}

[354,13]
aviśeṣasamādasyoktibhedā bhedas tena tatroktam uttaram atrāpi draṣṭavyam. vyutpattyartham anyad apy āha — "sādharmyād asiddheḥ pratiṣedhāsiddhiḥ pratiṣedhyasādharmyāt". sarvanityatvaprasaṅgaḥ kim arthaṃ codyate? na hi sarvānityatvaprasaktau śabdasyānityatvaṃ na sidhyati. atha yato 'tiprasaṅgas tato 'rthasiddhir neṣṭā, yathā vacanamātrād iti, nanv evaṃ saty asādhakena vacanamātre sādharmyāt tvayā śabdānityatvahetor asiddhir iṣṭā. tataḥ kim? athāsādhakena sādharmyād dhetvasiddher abhyupagame tvaduktasya pratiṣedhasyāpy asiddhiḥ prāpnoti. kasmāt? pratiṣedhyenāsādhakena sādharmyād asti hi pratiṣedhyena pratiṣedhasya sādharmyam abhidheyatvādi. tasmād ayuktaḥ pratiṣedha iti.

{(23) nityasamaḥ}

[354,23]
"nityam anityabhāvād anitye nityatvopapatter nityasamaḥ". anityatvadharmasya nityaṃ sarvadā sadbhāvād dharmiṇo 'pi śabdasya sarvadā sadbhāvaḥ prāpnoti. anyathā katham asati dharmiṇi dharmaḥ syāt? dharmiṇo 'pi sarvadā vyavasthāne nānityatvam. athānityatvadharmaḥ sarvadā nāsti, tathāpy anityatvābhāvān nityaḥ śabda iti nityatvena pratyavasthānaṃ nityasamaḥ.

{nityasamasyottaram}

[354,29]
atrottaram — "pratiṣedhye nityam anityabhāvād anitye nityatvopapatteḥ pratiṣedhābhāvaḥ". pratiṣedhye śabde nityam anityabhāvād iti bruvatābhyupagataṃ śabdasyānityatvam. tataś cānityatvopapatteḥ pratiṣedho na yuktaḥ. athānityatvaṃ śabde nābhyupagamyate, tathāpi nityam anityabhāvād ity asya hetor asiddhatvād ayuktaḥ pratiṣedhaḥ. atha mataṃ nānityatvaṃ mayā pratiṣidhyate, kiṃ tu nityatvam astīty upapādyate, tad apy ayuktam ity āha — "nityānityavirodhāc ca". na hi vidhipratiṣedhāv ekatra sambhavataḥ. sambhave hi dṛṣṭādṛṣṭaphalānarthaprāptiparihārārthināṃ sādhanaviśeṣeṣu pravṛttinivṛttiniyamo na syāt. pradhvaṃsaś cānityatvam, na tasmin sati śabdasadbhāva iti. nanv evaṃ sati śabdakāle pradhvaṃsābhāvān nityatvaṃ prāptam, na; bhāvinas taddharmatvād bhāvī nāśo 'nityateṣyate. yasya hi nāśo bhaviṣyati tadanityam ity ucyate, nāśayogyatā, vānityatā yogyataivātropacāreṇa pradhvaṃsaśabdenokteti.

{(24) kāryasamaḥ}

[355,19]
"prayatnakāryānekatvāt kāryasamaḥ". varṇātmakaḥ śabdo 'nityaḥ prayatnānantarīyakatvāt, ghaṭavad ity ukte paraḥ pratyavatiṣṭhate — prayatnakāryānekatvād iti. prayatnānantaraṃ ghaṭādīnāṃ janma dṛṣṭam, vyavahitānāṃ tu vyavadhānāpohād abhivyaktiś ca. tatra na jñāyate — kiṃ prayatnānaṃtaram ātmalābhaḥ śabdasya, āho svid abhivyaktir iti? na cātra viśeṣo 'sti yena śabdasya prayatnānantaram ātmalābha eveti niścīyate. kāryabhedena pratyavasthānaṃ kāryasamaḥ.

{kāryasamasyottaram}

[355,26]
asyottaram — "kāryānyatve prayatnāhetutvam anupalabdhikāraṇopapatteḥ". yatra hy anupalabdhikāraṇaṃ vyavadhānādy upapadyate, tatra kāryānyatve 'bhivyaktivyatirikte janmani prayatnasyāhetutvaṃ yuktam, na ca śabdasyānupalabdhikāraṇaṃ vyavadhānādi kiṃcid upalabhyate. tasmāc chabdātmalābhe prayatnasya nāhetutvam iti. atha vā kāryānyatve janmavyatiriktāyāṃ śabdasyābhivyaktau prayatnāhetutvaṃ kasmād anupalabdhikāraṇopapatter abhivyaktihetutvaṃ yato 'nyatra dṛṣṭam ity adhyāhāryam, na śabdasyānupalabdhikāraṇaṃ kiṃcid asti yena prayatnād abhivyaktiḥ syāt. api ca prayatnasya tīvramandādibhāvāc chabdasya tathābhāva utpattipakṣa eva yujyate, na hi mahatā prayatnena vyajyamānam alpaṃ suvarṇādi mahadbhavati. tasmād icchāprayatnadharmānuvidhāyitvāc chabdasya vegotkṣepaṇādivad utpattir eva prayatnānantaraṃ śabdasyeti.

{uktajātīnāṃ jātyantaropalakṣaṇatvam}

[356,6]
etena jātibhedaprapañcābhidhānena taddūṣaṇaprakārāś ca sukhenaiva vyutpāditā bhavanti. yady anye 'pi jātibhedāḥ santi, kasmān nodāhriyante? sarveṣām udāhartum aśakyatvāt. kasmāt? sarvāṇi jātyuttarāṇy udāhartun na śakyante, ānantyāt. na cānantatvābhyupagame sūtravirodhaḥ, sūtrāṇām apy udāharaṇārthatvāt. kuta etad gamyate — sūtrāṇām udāharaṇārthatvam eva, na punar etāvanta eva jātibhedā ity avadhāraṇārthatvam iti gamyate? jātyantareṇa pūrvapakṣakaraṇāt. yady avadhāraṇaṃ vivakṣitaṃ syāt tadā sūtrakāraḥ pūrvapakṣaṃ kurvaṃś caturviṃśativyatiriktāṃ jātiṃ na brūyāt. uktaṃ ca jātyantaraṃ yathā —

{ananyasamaḥ}

[356,15]
"anyad anyasmād ananyatvād ananyad ity anyatābhāvaḥ" (NSū 2.2.31). śabdānityatvaparīkṣāyām "abhyāsāt" iti pūrvapakṣaṃ kṛtvā "nānyatve 'py abhyāsopacārāt" ity anena dūṣitavān. punaḥ pūrvapakṣavādy āha — yad idam anyad ity ucyate, kim ātmano 'nyad utānanyad iti? yady anyat tadātmahānān nāsty eva. athānanyat tadānanyatvād evānyan na bhavatīty anyatābhāvaḥ — eṣānanyasamā jātiḥ.

{saṃpratipattisamaḥ}

[356,22]
tathā "vipratipattau ca saṃpratipatteḥ" iti. yadi na vipratipattiḥ sampratīyate, tadāstīti kathaṃ vetsi? atha sampratīyate, tadāpi sampratīyata iti sampratipattir eva, sā na vipratipattiḥ. atha vā yadi tadartho na sampratīyate, tadā mlecchabhāṣāvad apratītārthatvān na saṃśayahetuḥ. atha sampratīyate 'rthaḥ, tathāpi svārthaṃ sampratyāyayantī samratipattir eva — ity eṣā sampratipattisamā jātiḥ.

{vyavasthāsamaḥ}

[356,29]
"avyavasthātmani vyavasthitatvāc cāvyavasthāyāḥ". atra ṣaṣṭhīvivakṣāyām abhāva ity adhyāhāryam, pañcamīvivakṣāyāṃ na saṃśaya iti. yady avyavasthātmani na vyavasthitā, tadātmahānān nāsty eva. athātmani vyavasthitā, tadāpi vyavasthānād vyavasthaiveyam — iti vyavasthāsamā jātiḥ. tasmān na caturviṃśatir evety avadhāraṇaṃ sūtrakārasya vivakṣitam, anyanyasamādīnāṃ cottaram — "nimittāntarāt saṃjñāntare saṃyojyamāne 'rthe tathābhāvasya nirākartum aśakyatvād" iti. na hi kārye kāryāntarajanakatvena kāraṇaśabde saṃyojyamāne kāryatvaṃ nivartate. nāpi kāraṇe ca svātmākāśādyajanakatvenākāraṇaśabde saṃyojyamāne svakāryakāraṇatvaṃ nivartata iti.

{nigrahasthānanirūpaṇam}

[357,14]
uktā jātibhedāḥ. athedānīṃ nigrahasthānāny ucyante. tāny api vipratipattyapratipattyor vikalpān na saṃkhyātānīty ataḥ saṃkṣepato vyutpādyante — "(1) pratijñāhāniḥ, (2) pratijñāntaram, (3) pratijñāvirodhaḥ, (4) pratijñāsaṃnyāsaḥ, (5) hetvantaram, (6) arthāntaram, (7) nirarthakam, (8) avijñātārtham, (9) apārthakam, (10) aprāptakālam, (11) nyūnam, (12) adhikam, (13) punaruktam, (14) ananubhāṣaṇam, (15) ajñānam, (16) apratibhā, (17) vikṣepaḥ, (18) matānujñā, (19) paryanuyojyopekṣaṇam, (20) niranuyojyānuyogaḥ, (21) apasiddhāntaḥ, (22) hetvābhāsāś ca nigrahasthānāni" iti. vipratipattyapratipattiliṅgatvena vākyātmakānām api pratijñāhānyādīnāṃ parājayanimittatvān nigrahasthānatvam uktam iti.

{(1) pratijñāhāniḥ}

[357,25]
tatra "pratidṛṣṭāntadharmābhyanujñā svadṛṣṭānte pratijñāhāniḥ". yadi svadṛṣṭānte ghaṭādau pratidṛṣṭāntasyākāśāder dharmaṃ nityatvam anujānāti, tadā dṛṣṭāntasya sādhyavikalatvam eva nigrahanimittaṃ syāt, na pratijñāhāniḥ. atha matam — pratidṛṣṭāntadharmānujñānāt svadṛṣṭāntaṃ jahāti, dṛṣṭāntaṃ ca jahan nigamanāntam eva pakṣaṃ jahātīti pratijñāhānir ity ucyate, dṛṣṭāntahānir eva tarhy upacāreṇa pratijñāhānir ity ukteti, naiṣa doṣaḥ, pakṣasyātra dṛṣṭāntaśabdenābhidhānāt. katham? "dṛṣṭaś , pratipakṣas tu pratidṛṣṭāntaḥ" — iti tamoriḥ. vayaṃ tu brūmaḥ — sādhanādhikaraṇatvādisādharmyāt pakṣo 'tra dṛṣṭāntaśabdenopacaritaḥ. sahacaraṇādisūtre 'syopacāranimittasyānabhidhānād ayuktam iti cet, na; udāharaṇārthatvāt. na hi tatrāvadhāraṇam asti, anyathāpy upacārapravṛtteḥ — siṃho māṇavakaḥ, agnir vaṭuḥ, samudras taḍāgaḥ, grāmaikadeśe 'pi dagdhe grāmo dagdha ity evamādi. prayojanābhāvād anupacāra iti cet, na; prayojanābhāve 'py upacārasya dṛṣṭatvāt — yaṣṭikā bhuṅkte, mañcāḥ krośantītyādi. asti cātra prayojanam — pratidṛṣṭāntadharmānabhyupagame 'pi pratijñātam arthaṃ tyajataḥ pratijñāhānir eveti. pratidṛṣṭāntasya yo dharmaḥ sādhyavirodhī, taṃ sādhye svapakṣe 'nujānataḥ pratijñāhāniḥ, tad yathā — anityaḥ śabdaḥ kṛtakatvāt, ghaṭavad ity evaṃ kṛte, paro brūte — yadi kṛtakatvād anityasādharmyād anityaḥ śabda iṣyate, nanv ākāśavad amūrtatvān nityasādharmyān nityaḥ kin neṣyate? na cātrāsti viśeṣaḥ kaścid ity evaṃ prativādinā jātiprayogeṇānyathā vākulīkṛto vādy āha — bhavatu nityaḥ śabda iti. tasya nityatvābhyupagamenānityatvapratijñā hīyata ity ataḥ pratijñāhānir nigrahasthānam.

[358,15]
anabhyupagamān neti cet — syāt kasyacin matam — naiva nigrahasthānaṃ kiṃcin mayābhyupagamyata iti; evaṃ tarhi na kasyacij jayaḥ parājayo veti vyarthā vāde pravṛttiḥ. athāsti kiṃcin nimittaṃ yataḥ parājito 'sādhuvādī cocyate; nanu tad eva nigrahasthānam. pratijñātyāgena kathaṃ sādhuvāditvam? kathaṃ na parājaya iti.

{dharmakīrter āśaṅkā tannirāsaś ca}

[358,20]
nanu ca svayam anityaṃ śabdam abhyupagamya svasthātmā kathaṃ nityaṃ pratipadyate? yadi nāma pratipadyate 'nityadharmasyāpi darśanāt saṃśayitaḥ syād iti, na; parokte doṣam ajānataḥ siddhasādhyatāpahṛtacittasya nityatvābhyupagamāt. bhrānteḥ puruṣadharmatvād aniyatanimittatvāc ca. na ca viduṣaḥ svasthātmanaḥ kiṃcid api nigrahasthānaṃ sambhavati, vipratipattyapratipattilakṣaṇatvān nigrahasthānasya. saṃśayito 'pi ca vādī nātmanaḥ saṃśayaṃ prakaṭayati, jayākāṃkṣitvāt. kiṃ cātra bahunoktena? yas tāvad yataḥ kutaścin nimittāt? pratidṛṣāntadharmam abhyanujānāty anyathā vā pratijñātam arthaṃ jahāti, tasya pratijñāhānir nigrahasthānam iti.

{(2) pratijñāntaram}

[359,12]
"pratijñātārthapratiṣedhe dharmavikalpāt tadarthanirdeśaḥ pratijñāntaram" . anityaḥ śabda aindriyakatvād ity asya sattādibhir vyabhicāreṇa pratiṣiddhe pratijñāte 'rthe dharmavikalpena pratijñāntaraṃ karoti — yathā ghaṭo 'sarvagataḥ, evaṃ śabdo 'py asarvagato 'nitya iti. tadartha iti sādhyasiddhyarthaṃ sarvagata iti nirdeśaḥ. iyam api pratijñaiva, na ca pratijñā pratijñāntarasādhanasamarthā, ity asamarthopādānān nigrahasthānam ity eke tad ayuktam, hetvantaraṃ hy etan na pratijñāntaraṃ hetuviśeṣaṇatvenāsarvagatatvasyopādānāt. "na ca pratijñā pratijñāsādhanāyocyamānā pratijñāntaraṃ bhavati, kiṃ tarhi? hetvāder ananyatamaḥ, sādhyasādhanāyopādānāt. sādhyatvena hi nirdeśaḥ pratijñocyate". sādhanābhiprāyeṇa tv asiddhanirdeśo 'pi na pratijñā yathākāśaṃ mūrtaṃ yato rūpādimad iti.

[359,23]
tasmād anyathā vyākhyāyate — "sarvam anityaṃ sattvād ity atra dṛṣṭāntābhāvena pratijñātārthasya pratiṣedhe kṛte, dharmo vivādāspadībhūtatvalakṣaṇaḥ, tasya vikalpaḥ — pūrvaṃ pratijñāviśeṣaṇatvenānabhidhānaṃ paścādabhidhānam iti. tadartha ity atra tad iti pratiṣedhasya parāmarśaḥ, arthaśabdaś ca nivṛttivācī, yathā maśakārtho 'yaṃ dhūma" iti. evaṃ tadarthaḥ pratiṣedhanivṛttyartha ity arthaḥ. nirdeśa iti saviśeṣaṇābhidhānaṃ vivādāspadībhūtaṃ sarvam anityam ity etat pratijñāntaraṃ nigrahasthānaṃ hetvantaravat. tadyathā — aviśeṣokte hetau pratiṣiddhe viśeṣam icchato hetvantaram, tathātrāpy aviśeṣoktāyāṃ pratijñāyāṃ pratiṣiddhāyāṃ viśeṣam icchataḥ pratijñāntaraṃ draṣṭavyam, tulyanyāyatvād iti.

{(3) pratijñāvirodhaḥ}

[360,8]
"pratijñāhetvor virodhaḥ pratijñāvirodhaḥ" . yathā guṇavyatiriktaṃ dravyaṃ rūpādibhyo 'rthāntaratvenānupalambhād iti.

{kīrtiproktā doṣāḥ tannirāsaś ca}

[360,11]
viprakarṣiṇāṃ bhāvānāṃ bhedenānupalambhe 'pi bhedasadbhāvān na virodha iti cet, na; vaktṛdoṣodbhāvanād yadi vyaktir ekaṃ nopalabhase, katham ajānānaḥ parapratipādanāya pratijñāṃ karoṣi? na hy avyutpannaḥ pratipādako 'sti. athopalabhase guṇadravyayor bhedaṃ tathāpi bhedenānupalabdher iti vyāhato hetus tad evaṃ pratijñāhetvabhidhānayor virodhāt pratijñāvirodhaḥ. pratyakṣādivirodho 'py atra pratijñāvirodho draṣṭavyo hetugrahasyopalakṣaṇārthatvāt.

[360,17]
yac coktam — śramaṇā garbhiṇītyādau pratijñāyāṃ svavacanavirodhodbhāvanaṃ na yuktam, vyarthatvād asādhanāṅgapratijñāprayogeṇaivopasaṃgṛhītatvāt, parājitasya ca parājayābhāvād bhasmīkṛtajvalanavad iti. tad ayuktam; pratijñāyāḥ sādhanāṅgatvena prāk pratipāditatvāt. evaṃ ca pratijñāyā virodhaḥ, pratijñayā vā virodhaḥ pratijñāvirodha ity ubhayathā vigrahe 'pi nāsti doṣaḥ. pratijñayā hetuvirodhasyodāharaṇam — nāsty eko bhāvaḥ samūhe bhāvaśabdaprayogād iti. na hy ekābhāve samūhaḥ sambhavaty ekasamuccayo hi samūha iti.

[361,7]
nātra pratijñāyāḥ prayogo na hetoḥ, kin tarhi? hetvantarasādhitasyopasaṃhāravacanaṃ tasmān nātra virodha iti cet, īdṛśam api yad upasaṃhāravacanam, pratijñāhetuvacanaṃ tarhi kīdṛśam? kiṃ cāvayavadvayavādina upasaṃhāravacanam apy asādhanāṅgam eva. na hi parārthānumānād anyadvacanaṃ sādhanāṅgaṃ tvayeṣṭam. parārthānumānaṃ cāvayavadvaye niyataṃ tvayeṣṭam. na copasaṃhāravaco hetudṛṣṭāntavacasy antarbhavati. tasmād upasaṃhāravaco 'pi tava nigrahasthānam eveti.

[361,13]
yac coktam — na caikaṃ nāstīti bruvāṇaḥ kaścid ekaṃ samuccayarūpaṃ samūham icchatīti, tad apy ayuktam; na hi tava niḥśeṣaṃ jagat pratyakṣam, vicitrābhiprāyavantaś ca prāṇino dṛśyante, tenaivam api kaścid icchatīti sambhāvyate. lokaprasiddhārthaiś ca śabdair vāde vyavaharttavyam. tena samūhaśabdasyānya evārtha ity api na vācyam.

[361,18]
yad apy uktam — virodhasya dviṣṭhatvāt "tatra hetupratijñāyāḥ pṛthagbādhodāharaṇayoḥ na kaścid arthabheda" iti, satyam, na vastutaḥ, kiṃ tu vivakṣāto bhedo 'bhyupagamyate — yadā pratijñāṃ pramāṇīkartum icchati, tadā pratijñayā hetor virodhaḥ. yadā tu hetuṃ pramāṇīkaroti, tadā pratijñāyā hetunā virodha ity evam abhiprāyabhedād bhedaḥ. samūhe bhāvaśabdaprayogād ity ayaṃ vyadhikaraṇāsiddho na pratijñāvirodha iti cet, na; pramāṇasaṃplavavaddoṣasaṃplavābhyupagamāt. dṛśyate hi loke 'py ekasminn api vastuny anekadoṣakīrtanam. kiṃ cānekadoṣaniścaye sati yo yadā smaryate, sa tadodbhāvyate. tenaika eva doṣo vaktavya ity ayaṃ niyamaḥ śāstre neṣyate.

[362,7]
ye 'pi pratijñāvirodhā hetvābhāseṣv evāntarbhāvyante, teṣām apy udbhāvayituṃ vivakṣābhedena bheda uktaḥ kālātītodāharaṇaprastāve, tan na pratijñāvirodhasyāpṛthagvacanam iti.

{(4) pratijñāsaṃnyāsaḥ}

[362,11]
"pakṣapratiṣedhe pratijñātārthāpanayanaṃ pratijñāsaṃnyāsaḥ" pratijñārthasyāpanayanam apahnavaḥ, ata eva pratijñāhānito 'sya bhedaḥ — tatra hy asāmarthyāt pratijñārthaṃ tyajati, na tu 'naivaṃ mayā pratijñātam' ity apahnute. atra punar anuṣṇo 'gnir ity asya pratyakṣabādhitatvena pratiṣedhe kṛte vādī hetvābhāsanigrahasthānabhayāt tadapahnavaṃ karoti — sampaśyadhvamaho madhyasthāḥ sākṣiṇaḥ. nāham anuṣṇam agniṃ bravīmīty anuktopālambho 'yam ity etat tasya pratijñāsaṃnyāsalakṣaṇaṃ nigrahasthānam iti. "samo gamyṛcchipracchi" ityādisūtre dṛśeś ceti vaktavyam ity anena sampaśyadhvam ity ātmanepadam.

{kīrtiproktadūṣaṇaṃ taduddhāraś ca}

[362,20]
nanu ca hetvābhāsena nigṛhītasya "kiṃ pratijñāsaṃnyāsāpekṣayā? tad eva hi nyāyyaṃ nigrahasthānaṃ, kim aparair aśakyaparicchedaiḥ klībapralāpaceṣṭitair upanyastaiḥ? evaṃ hy atiprasaṅgaḥ syāt. pakṣapratiṣedhe tūṣṇīṃbhavatas tūṣṇīṃbhāvo nigrahasthānam. prapalāyitvam ity evamādy api vācyaṃ syāt. tasmād etad apy asambaddham" iti. tad etad ayuktam; yasmāt "nimittāpāye naimittikasyāpy apāyaḥ" — ity anena nyāyena pratijñāpahnavād dhetvābhāsadoṣaṃ parihartum icchati, viṣādityāgāt tannimittaduḥkhaparihāravat, taṃ pratyucyate — yadi pratijñāṃ tyajasi, tatas te pratijñāsaṃnyāso nigrahasthānam, na cet tyajasi, tadā pūrvoktam eva. kiṃ ca samyaksādhanaprayoge 'pi kaścij jātyādibhir ākulīkṛtaḥ pratijñām apahnute, tasyāpy etan nigrahasthānam, samuccayo vā; na kevalaṃ tannigrahasthānam idaṃ ceti. abhyupagamavādena vā — mā bhūt tan nigrahasthānam, tathāpy anena pratijñāsaṃnyāsena tava nigraha iti. pakṣapratiṣedhe tūṣṇīṃbhāvādau saty abhyupagatam eva tena — taddūṣaṇaṃ bhavatīti, ato na tasyānyad udbhāvyate parisaṃkhyānabhyupagamāc cādoṣa iti.

{(5) hetvantaram}

[363,17]
"aviśeṣokte hetau pratiṣiddhe viśeṣam icchato hetvantaram" . yathā — nityā vedā asmaryamāṇakartṛkatvād ity asya jīrṇakūpādibhir anaikāntikatvena pratiṣedhe kṛte, sampradāyāvicchede satīti viśeṣam icchato hetvantaraṃ nigrahasthānam, pūrvasyāsādhakasyopādānād iti.

{kīrter dūṣaṇaṃ tannirāsaś ca}

[363,22]
anaikāntikatvenaiva nigṛhītasya vyarthaṃ hetvantaram iti cet, na; anaikāntikasya samarthanāt. saviśeṣaṇo 'yaṃ hetur na vyabhicaratīty anaikāntikatvaparihāre kṛte saty ucyate — na tāvat prathamaṃ saviśeṣaṇo hetur uktaḥ, idānīṃ tu viśeṣaṇopādāne 'pi hetvantaraṃ bhavati, tasya tv anaikāntikatvaṃ tadavastham eva, saviśeṣaṇanirviśeṣaṇayor ananyatvāt. yadi saviśeṣaṇasya sāmarthyam, pūrvaṃ nirviśeṣaṇasyopādānaṃ kim artham iti?

{(6) arthāntaram}

[364,7]
"prakṛtād arthād apratisambaddhārtham arthāntaram" . nityaḥ śabdaḥ, asparśatvād iti hetuḥ, hetuś ca hinoter dhātostun pratyaye kṛdantaṃ padaṃ bhavatīti. padaṃ ca nāmākhyātopasarganipātabhedāc caturvidham ity evaṃ prastutya nāmādīni vyācaṣṭe. tataḥ prasaktyānuprasaktyānyad apy arthāntaram upadiśati tad etat prakṛtānupayogitvān nigrahasthānam.

{kīrtyanumodanānuvādaḥ}

[364,13]
vādinas tāvad upanyastasādhanasya samarthane kartavye tad akṛtvānyasya prasaṅgenāprasaṅgena cābhidhānaṃ parājayasthānam. prativādino 'pi taddoṣodbhāvanamātrād aparasyopakṣepo 'rthāntaragamanam eveti.

{(7) nirarthakam}

[364,17]
"varṇakramanirdeśavan nirarthakam" . varṇakramanirdeśaḥ siddhamātṛkāpāṭhaḥ, tena tulyaṃ varṇakramanirdeśavat. yatra prāśnikaprativādibhyāṃ padārtho 'pi na vijñāyate tannirarthakam. yathā — nityaḥ śabdaḥ kacaṭatapānāṃ jabagaḍadaśatvāt, jhabhaghaḍhadhaṣavad iti.

{kīrtikathitadoṣāḥ tatkhaṇḍanaṃ ca}

[365,7]
yady api kacaṭātapādiśabdānām apy arthaḥ kvacit prakaraṇe 'sti tathāpy evaṃ prayoge na padārtho 'pi kaścit prasiddhaḥ. prāśnikādiprasiddhārthaiś ca śabdair vāde vyavahartavyam. tadaprasiddhasamayais tvayārthān prati karṇāṭādiśabdair iva bruvato 'rthāpratipādakatvād evāsādhanāṅgavacanaṃ nigrahasthānam. atyalpam idam ucyate — kapolavāditakakṣapiṭṭanakādīnām api vācyatvaprasaṅga iti cet, na; udāharaṇaparatvāt sūtrāṇāṃ na teṣāṃ pratiṣedha iti.

{(8) avijñātārtham}

[365,14]
"pariṣatprativādibhyāṃ trir abhihitam apy avijñātam avijñātārtham". yad vācyaṃ trir abhihitam apy apratītaprayogātadrutoccāritādinā nimittena pariṣatprativādibhyāṃ na jñāyate tadajñānasaṃvaraṇāyoktam ajñātārthaṃ nāma nigrahasthānam. yathā — arthāntarabhūtasarvārthagrāhakendriyajñānādhāratathāgataviśuddhajñānagrāhyaviṣayagrahaṇādhārakṣapaṇakatīrthaṅkarādisattvasamanugatapaṭasattvaghaṭo na ghaṭaḥ śaśaviṣāṇānutpādakatvāt paṭavad iti.

{kīrtyuktadoṣanirāsaḥ}

[366,6]
nirarthakād ajñānārthaṃ na bhidyate 'rthāpratipādakatvāviśeṣād iti cet, nātra bāhulyena padapadārthānusandhāne 'pi vārthāpratīter nāpy apārthakād abhedo 'sya, tatra hi vākyārtha eva na sambhavati. atra tu sambhavann apy atidrutoccāritādinimittān na pratīyata iti. evaṃ tarhi vai "jāḍyāt pariṣadādayo na pratipadyanta iti na vidvān nigraham arhati" iti, tad ayuktam, ubhayasammatā hi prāśnikā bhavanti na jaḍāḥ. kiṃ cāpratītaprayogātidrutoccāritādinimittenety uktaṃ prāśnikān api bodhayituṃ na śaknoti, atha ca vidvān ity aho vidvattvam? yad apy uktam — "pariṣadādyapratipādanasāmarthye jetā na syān na nigrahārha" iti, tad apy ayuktam; ekasya pariṣatpratipādane 'sti sāmarthyam anyasya nāstīti kathaṃ na jayaparājayau? yadi pariṣatpratipādane 'py asamarthaḥ kim ity abhyupagamaṃ karoti? yuktavāditvaṃ cāsya kaḥ kathaṃ pratipadyata iti?

{(9) apārthakam}

[366,18]
"paurvāparyāyogād apratisambaddhārtham apārthakam" . yatrānekasya padasya vākyasya vā paurvāparyeṇa yogo nāstīty asambaddhārthatā gṛhyate. tatsamudāyārthasyāpāyād apārthakam. yathā — daśa dāḍimāni, ṣaḍapūpāḥ, kaṇḍamajājinam, palalapiṇḍaḥ, raurukaṃ kumāryāḥ pāyyam, tasyāḥ pitā apratiśīna iti. etad evāsambaddhaṃ vākyam asambaddhābhidhānaṃ vocyata iti.

{(10) aprāptakālam}

[366,24]
"avayavaviparyāsavacanam aprāptakālam". pratijñādīnām arthavaśāt kamas teṣāṃ viparyayeṇābhidhānaṃ nigrahasthānam.

{dharmīrtikalpitā doṣāḥ}

[366,27]
evam apy arthasiddheḥ. śabdāpetavad etad iti cet, na; evaṃ syān mataṃ yathā — gaur ity asya padasyārthe goṇīti padaṃ prayuktaṃ pratītiṃ janayati, na tu sākṣāt, tathā hi — goṇīśabdād gośabde smṛtir bhavati, tataḥ smṛtyupasthāpitād gośabdād eva kakudādimatyarthapratītir iti. tathā pratijñādīnāṃ viparyayābhidhānād ānupūrvīṃ pratipadyate, tayā ca vākyārtham iti. tad idam asiddham asiddhena sādhyata ity apaśabdāt sādhuśabdapratītāv arthapratītir ity etad evāsiddham, na hy asmin krame pramāṇaṃ kiṃcid asti. kiṃ ca yas tāvad ubhayaṃ śabdam apaśabdaṃ ca vetti, sa evaṃ pratyetu, strīśūdrādayaḥ śabdāpaśabdavivekaṃ na jānanti, te katham apaśabdāc chabdaṃ pratipadya tato 'rthaṃ pratipatsyante?

[367,8]
dṛṣṭā cānubhayavedino 'pi na paramparayā pratītiḥ, arthe asamarthasya ca śabde 'pi pratītijananāsāmarthyāt na hy arthe 'pi bodhakatvaṃ nāmānyad eva, tadviṣayapratītijanakatvāt. apaśabdaś cec chabde pratītiṃ janayed artha eva kin na janayati? na hy asyārthāt kiṃcid bhedaṃ śyāmo, yena taṃ pariharet. akṛtasamayasya śabde 'pi pratītyajananāc ca — na hy ayam apaśabdaḥ śabde 'pi svabhāvataḥ pratītiṃ janayati, adarśanāt. samayavaśāt tu janayann artha eva kin na janayati? evaṃ hi pratipattiparamparāpariśramaḥ parihṛto bhavati. viparyayadarśanāc ca — śabdād arthaṃ pratipattum icchanto 'paśabdair eva bahulaṃ vyutpādyamānā lokā dṛśyanta iti vyarthaṃ śabdānvākhyānam.

[367,17]
saṃskṛtaśabdavyutpattyarthatvān na vyartham iti cet, ko 'yaṃ śabdānāṃ saṃskāraḥ? na hy eṣāṃ prajñābāhuśrutyādisaṃskāraṃ paśyāmaḥ, nāpy ekāntena śravyatā, nāpy arthapratyāyane kaścid atiśayaḥ, nāpi dharmasādhanatā, mithyāpravṛtticodanebhyaḥ saṃskṛtebhyo 'py adharmotpatteḥ, priyahitasatyavacanebhyo 'paśabdebhyo 'pi dharmotpatteḥ. na ca vacanamātram āgamam ādriyante yuktijñāḥ, tasmān na saṃskṛto nāma kaścic chabdaḥ.

[367,22]
śiṣṭaprayogaḥ saṃskāra iti cet, ke śiṣṭāḥ? ye viditavedyatādiguṇayuktāḥ. kaḥ punar eṣāṃ guṇotkarṣānapekṣo 'līkanirbandho, yat te 'mūn eva śabdān prayuñjate nāparān? na cātra kaścic chraddhe 'parokṣaḥ sākṣī yata idam evaṃ niścinumaḥ prayuñjate nāma te śiṣṭāḥ. nanv evaṃ vayaṃ guṇātiśayam apaśyantaḥ saṃskāraṃ ca keṣāṃcic chabdānām anumanyāmahe tadanvākhyānayatnaṃ vā, guṇātiśayābhāvāt. saty api guṇātiśaye nānvakhyāne yatnaḥ karaṇīyaḥ, tatsvabhāvasyānyato 'pi siddheḥ, prākṛtāpabhraṃśadraviḍāndhrādibhāṣāvat. na hi pratideśaṃ bhāṣāṇāṃ kiṃcil lakṣaṇaśāstram asti, atha ca sampradāyavaśāt tās tathaiva lokas tadbhraṃśaṃ ca pratipadyate. tathā saṃskṛtaśabdānām api pratītir bhaviṣyatīti jaḍapravṛttir evaiṣā yā vyākaraṇe pravṛttiḥ.

[368,11]
kiṃ ca loke 'pi vipratipattiviṣayaḥ kenāpi śabdena nyāyaṃ bruvataḥ śabdaskhalane 'pi jaya eva dṛśyate, na parājayas tan nāpaśabdaḥ parājayasthānam.

[368,13]
avayavaviparyaye ca yadi teṣāṃ sambandho na pratīyate, tato 'pārthakān na bhedo 'sya. atha pratīyate tataḥ sādhanāṅgābhidhāne 'pi kathaṃ nigrahasthānam? na hy atra kaścit samayaḥ — pratyāyanāviśeṣe 'py evam evāvayavāḥ prayoktavyā iti. sa evaiṣāṃ kramo yathāvasthitānāṃ sambandhaḥ pratīyate. na hi vākye padānāṃ kramaniyamaḥ kaścid yathā — rājñaḥ puruṣaḥ, puruṣo rājña iti. tasmān nāprāptakālaṃ nāma nigrahasthānam iti.

{tannirāsaḥ}

[368,20]
ucyate — śabdāpetavad etad ity asyāyam arthaḥ — yathāpaśabdo niyamakathāyām eva nigrahasthānaṃ tathāprāptakālam apīti. vijñānābhimānena sragdharādicchando 'viśeṣeṇāpi niyamaṃ kṛtvā vijigīṣavaḥ kecid vādaṃ kurvanto dṛśyante. teṣāṃ yathāpratijñātānanupālanam eva doṣaḥ. kṛte hi niyame yathābhāṣitam eva jayaparājayayor nimittaṃ dyūtādiṣv iva; na tatrānyo 'sti nyāya iti.

{(11) nyūnam}

[368,26]
"hīnam anyatamenāpy avayavena nyūnam ". sādhanābhāve sādhyasiddher ayogāt tathā cāvayavivicāre pañcānām api sādhanāṅgatvaṃ samarthitaṃ tatraiva ca yathā nyūnaṃ nigrahasthānam, tathoktam iti.

{(12) adhikam}

[369,9]
"hetūdāharaṇādhikam adhikam". ekena kṛtatvāditarānarthakyam iti. etad api niyamakathāyāṃ nigrahasthānam, prapañcakathāyāṃ tu niyamābhāvān na doṣaḥ; samplavān abhyupagame tu bhavatiy evāyaṃ doṣa iti.

{(13) punaruktam}

[369,13]
"śabdārthayoḥ punarvacanaṃ punaruktam anyatrānuvādāt ". yanniṣprayojanaṃ śabdasya punaruccāraṇaṃ paryāyeṇārthābhidhānaṃ vā, punaruktaṃ tad veditavyam. tatra nityaḥ śabdo nityaḥ śabda iti śabdapunaruktam. nityo dhvanir avināśī śabda ity arthapunaruktam. yat tu prayojanavaśena śabdasyārthasya vā punarvacanam, tan na punaruktam, anuvādatvāt; yathā — nigamane. tatra tasmād iti śabdāntareṇa hetvarthasyānuvādaḥ. anityaḥ śabda iti tenaiva śabdena tasyaivārthasyānuvādaḥ. gaur gauḥ kāmadugheti śabdamātrasyaivānuvādaḥ. evaṃ vīpsādyarthapaunaḥpunyādyartheṣv api śabdamātrānuvādo draṣṭavya iti.

{dharmakīrter doṣas taduddhāraś ca}

[369,22]
nanv evaṃ saty arthapunaruktam evaikaṃ vācyaṃ tato 'nyasya śabdapunaruktasyābhāvād iti, satyam etat; tathāpi bālavyutpattyarthaṃ tasyaivāvāntarabhedodāharaṇavivakṣayottarasūtram apy ārabhyate —

{punaruktāntaram}

[369,26]
"arthād āpannasya svaśabdena punarvacanaṃ punaruktam" . yathā sādharmyodāharaṇābhidhānān nyāyalabdhārthasya vaidharmyodāharaṇasyābhidhānam iti. vyāptisiddhyarthaṃ hy udāharaṇam, sā caikenaivodāharaṇena pradarśiteti vyarthaṃ dvitīyam. ekasyāsāmarthye ca kevalānvayinaḥ kevalavyatirekiṇaś ca vyāptisiddhir na syāt. yasyāpy anvayavyatirekavān eva hetus tasyāpi nānanvayo vyatireko nāvyatireko 'nvaya ity ekābhidhānād eva dvitīyasiddher vyarthaṃ tadvacanam. anvayavyatirekitvapratītyarthaṃ dvayābhidhānam iti cet, kiṃ tatpratītyā? na hi tatpratītiḥ sādhanāṅgam? kiṃ tv avyabhicāraḥ. sa ced asti, tadaikodāharaṇenaiva gamyate. na ced asti, tadā dvayam apy asādhanam, nityatvasiddhāv amūrtatvahetor vyomaghaṭodāharaṇavad iti.

{kīrticarcitā doṣās tannirāsaś ca}

[370,11]
kathaṃ punaruktaṃ nigrahasthānaṃ? kathāvasānavirodhitvād ekena kṛtasyetarānarthakyāc ceti. etad api niyamakathāyām eva nigrahasthānaṃ nānyatra, vyācakṣāṇo hi kadācid asamyakśravaṇapratipattiśaṃkayā sākṣiprabhṛtīnāṃ punaḥ punar brūyād api, na tatra chalam. nāyaṃ gurur na śiṣya ity ato na yatnataḥ pratipādanīya iti cet, na; sākṣiṇāṃ yatnena pratipādyatvāt, tadapratipādane ca doṣābhidhānāt, trir abhihitam ity abhidhānāc ca. tad idam adhikān na bhidyata iti cet, satyam; śabdapunaruktavadavāntarabhedenādhikasyāpi pṛthagabhidhānāt. na cāsya muneḥ sūtralaghavaṃ vivakṣitam, kiṃ tarhi? śiṣyam tivistāraṇam. tac ca tridhābhidhāne bhavati — kvacit saṃgrahaḥ, kvacit pramañcaḥ, kvacin madhyamaṃ prasthānam iti.

{(14) ananubhāṣaṇam}

[370,21]
"vijñātasya pariṣadā trir abhihitasyāpy apratyuccāraṇam ananubhāṣaṇam". prativādino nigrahasthānam apratyuccārayan kimāśrayaḥ parapakṣapratiṣedhaṃ brūyāt?

{dharmakīrtrer doṣās tannirākaraṇaṃ ca}

[370,25]
nanv asti kaścid uttare samartho, na pratyuccāraṇe, nāsau tāvatā nigraham arhati, saduttareṇaiva tasyāmūḍhatvaṃ gamyate, kiṃ pratyuccāraṇeneti? na; uttarasya nirviṣayatvaprasaṅgāt. kiṃ ca saduttaraṃ bravīti, na ca pratyuccārayati, tad idaṃ vyāhatam ucyate. na cedaṃ pratijñāyate — pūrvaṃ sarvam uccārayitavyaṃ paścād uttaraṃ vācyam iti. api tu yathākathañcid anubhāṣyottaraṃ vācyam anyathā nirviṣayam uttaraṃ prasajyate.

[371,4]
yadi nāma prasaktānuprasaktyātivistāritāṃ kathāṃ prativādī noccārayituṃ śaktaḥ, kas tasya vivādāśrayamātrottaravacane sāmarthyavighāto yenāsau nigṛhyata iti cet, ucyate — yadi vādinā pakṣasādhanānupayogī vistaraḥ kṛtaḥ ślokādipāṭhaḥ, kliṣṭopanyāso vā, tadā vādina evārthāntaragamanam avijñātārthaṃ vā nigrahasthānam. na tadapratyuccāraṇe doṣo 'pi, yadi sākṣiṇo manyante. atha sādhanopayoginam akliṣṭaṃ copanyāsaṃ sākṣiṇaḥ pratipadyante, tadā tadapratyuccāraṇe prativādinaḥ kathaṃ nāpratipattinigrahasthānam? tatra yadi dviruktaṃ na vācyam iti kathā niyamyate, tadā prāk sarvānubhāṣaṇe 'sti doṣo 'vaśyaṃ hi dūṣayatāsya doṣasyāyaṃ viṣaya iti pratidoṣapradarśanārthaṃ punaranubhāṣaṇaṃ kartavyamataḥ prāktanaṃ vyarthaṃ syāt. sarvaiḥ prāg anubhāṣitavyam iti niyame tu prāgananubhāṣaṇadoṣaḥ. yadā tv aniyamakathā, tadā yatheṣṭānubhāṣaṇe 'pi na doṣa iti.

[371,15]
nanu ca ko 'yaṃ niyamaḥ, trir abhihitasyānanubhāṣaṇam iti? yadi tāvat parapratipādanārthā pravṛttis tadā śataśo 'pi tathā vaktavyam, yathāsya pratipattir bhavati. atha paropatāpanārthā pravṛttis tathāpi kiṃ trir abhidhīyate? sākṣiṇāṃ karṇe nivedya prativādī kaṣṭāpratītātisaṃkṣiptādibhir upadrotavyo yathottarapratipattivimūḍhas tūṣṇīṃ bhavati. na hi paropatāpanaprakrame kaścin nyāyo yena kliṣṭāpratītātidrutoccāritādīni pratiṣidhyante, trir abhidhānaṃ ca vidhīyata iti, na; trir abhidhānagrahaṇasya pariṣadanujñopalakṣaṇārthatvāt. yāvad dhi prāśnikair anyatarasyāsāmarthyaṃ na niścitam, tāvadvaktavayam iti. ubhābhyāṃ parīkṣya vidvāṃsaḥ pramāṇīkṛtya sākṣiṇo 'bhyanujñātās te paścād apramāṇīkartuṃ na yuktā iti.

[371,24]
apratipattitvāviśeṣād ajñānānanubhāṣaṇayor apratibhāto nāsti bheda ity apy ayuktam, lakṣaṇabhedena bhedābhidhānāt. sāmarthyād arthaprāptāv atiprasaṅgena prapañcādhikāravirodhāt. yadi ca saṃgraharucitvam, tataḥ saṃgraho 'pi vipratipattipratipattibhyāṃ kṛta eva, prapañcādhikāras tu vistararucīn pratyārabdha ity adoṣaḥ.

{(15) ajñānam}

[371,29]
"avijñātārthaṃ cājñānam" . yac ca vākyaṃ trir abhihitam api pariṣadavagatārthaṃ prativādī pratyuccārayann api nārthataḥ samyagadhigacchati, tadajñānaṃ nāma prativādino nigrahasthānam.

{(16) apratibhā}

[372,7]
"kathām abhyupagamya tūṣṇīṃbhāvo 'pratibhā vādiprativādinor nigrahasthānam iti". nanu "uttarasyāpratipattir apratibhā" iti sūtram, satyam; asyaivārthaḥ kathām abhyupagamyetyādinoktaḥ. katham iti? uttaragrahaṇam upalakṣaṇārthaṃ pūrvopanyāsasyāpy apratipattir apratibhety abhipretam. na cātrāparijñānamātram apratipattir ity abhipretam, kin tarhi? vacanānadhyavasāyaḥ. anadhyavasāyād abruvato 'pratibhety arthaḥ. atha vā prathamavādino 'pi vacanam uttaram atroktam. kathaṃ? pariṣadā prativādinā kas te pakṣaḥ? kiṃ sādhanaṃ ca? iti praśne, tvam eva prathamaṃ brūhi — ity anuyoge vā pakṣādivacanam uttaraṃ bhavati tasmin vaktavye yadānadhyavasāyena tūṣṇīm āste, tadā vādino 'pratibheti vācyam. prativādinas tu kadācid anubhāṣaṇaṃ kṛtvāpy uttarāpratipattiḥ sambhāvyate śaktivaicitryadarśanāt. akṛtvā tv anubhāṣaṇam. tūṣṇīmbhavato 'pratibhodbhāvane 'pi na nirviṣayam anubhāṣaṇam. yo hy apratyuccārayann api yat kiṃcid bravīti na tūṣṇīm āste tasyānanubhāṣaṇaṃ nigrahasthānam iti.

{(17) vikṣepaḥ}

[372,21]
"kāryavyāsaṅgāt kathāvicchedo vikṣepaḥ" kiṃcit kāryaṃ vyāsajya yaḥ kathāṃ vicchinatti, sa khalv anyataranigrahāntāyaṃ kathāyāṃ svayam eva kathantaṃ pratipadyamāno nigrahārha iti. nanu yadi jvarādiduḥkhenābhibhūtaḥ prayojanātiśayena vā tadā na vadati dināntare ca vadiṣyatīti kas tasyāparādhaḥ syāt? etad eva sabhyamilanāt prāg eva duḥkhaṃ prayojanaṃ vā nivedayati. yat tu sabhyeṣu militeṣu duḥkhādinivedanam, tad duṣṭābhiprāyaṃ prakaṭayati kila — punaḥ punaḥ sabhyā na miliṣyanti, tato vādo na bhaviṣyati, tataḥ samānataiva vidvadbhiḥ saha mama bhaviṣyati, na bhaṅga iti. yadi punas tadaiva jātaṃ cāturthikajvarādiduḥkhaṃ sākṣiṇo 'pi pratipadyante, tadā na tasya doṣa iti. na cedam arthāntare 'ntarbhavati, sādhanopanyāsaprasaṅgena tadanupayogivacanam arthāntaraṃ sādhanopanyāsam api paścāt kariṣyāmīty evaṃ vacanaṃ vikṣepa ity asti viśeṣaḥ.

{(18) matānujñā}

[373,9]
"svapakṣadoṣābhyupagamāt parapakṣadoṣaprasaṅgo matānujñā". yathā — cauras tvam, paradravyopāditsayā pravṛtter ity ukte, paro'py āha — tvam apy evaṃ caura iti. prasaṅgavyājenānaikāntikatvodbhāvanād adoṣa iti cet, tad ayuktam; vaktur abhiprāyo hi vacanād avagamyate. pūrvaṃ paścād vā naikāntikatvodbhāvanoktim antareṇa ca na jñāyate 'naikāntikatvodbhāvanābhiprāyeṇāyam evam āheti. na ca vāde 'pi vyākhyān agamyair vākyair vaktavyam, kiṃ cobhayaprasiddhyā hetor vipakṣavṛttyānaikāntikatvaṃ yuktam. na ca mama parasvopāditsayā pravṛttiḥ. siddhā mamāpy asiddheti cet, asiddhatvam eva tarhi vācyam, kiṃ paradoṣaprasaṅgena? "yaś cobhayor" ityādinyāyena prasaṅga iti cet, na; ubhayos tulyayogakṣematvasya pramāṇato 'prasādhitatvāt. kiṃ ca svapakṣadoṣaparihāre 'bhihite 'pi yadā taṃ vyāmohān na paraḥ pratipadyate, tadā tadvyāmohanivartanārthaṃ tatpratipannena nyāyena sahātmīyanyāyasya samānayogakṣematāṃ prasādhya yaś cobhayor ityādiprasaṅgaḥ kartuṃ yuktaḥ. yas tu svapakṣe na manāg api doṣaṃ pariharati, kevalaṃ parapakṣe doṣaṃ prasañjayati — tvam api caura iti, sa khalv evaṃ bruvāṇaḥ paramatam anujānāti paramataṃ cānujānataḥ tasyaivedaṃ matānujñākhyaṃ nigrahādhikaraṇaṃ bhavati. kasmāt? tena svadoṣābhyupagamāt, pareṇānabhyupagamād iti.

{(19) paryanuyojyopekṣaṇam}

[373,26]
"nigrahaṃ prāptasyānigrahaḥ paryanuyojyopekṣaṇam" . paryanuyojyo nāma nigrahopapattyā codanīyas tasyopekṣaṇaṃ nigrahaṃ prāpto 'sīty ananuyogaḥ.

{kīrtyuktadoṣoddhāraḥ}

[374,8]
etac ca kasya parājaya ity anuyuktayā pariṣadā vaktavyam, na khalu nigrahaṃ prāptaḥ svaṃ kaupīnaṃ vivṛṇuyād iti. nigrahaṃ prāptasya jayāvadhāraṇam api na yuktam, tadabhāvāt parājayo 'pi na yuktas tasya jayāpekṣitvād iti cet, na; ubhayor api na yuktas tasya jayāpekṣitvād iti cet, nobhayor api yuktāyuktānabhijñatvena pariṣadopekṣaṇīyatvāt tādanavadheyavacanatvam evātra nigrahaḥ. yadi punaḥ kiṃcid doṣam udbhāvayati, tadā paradoṣānudbhāvane 'pi jetaivāsau na nigrahas tasya nahistatta iti kṛtvā sarve doṣā vaktavyā, avacane vā nigrahaḥ, ekenāpi tatsādhanavidhānāt, ekasādhanavacanavat. yathaikasyārthasyānekasādhanasadbhāve 'py ekenaiva sādhanena tatsiddher na sarvopādānaṃ sādhanāṅgāvacanaṃ vā bhavati. sarvasambhavād doṣodbhāvananiyamapūrvakavāde tv ekānubhāvane 'pi yuktaṃ paryanuyojyopekṣaṇaṃ nigrahasthānam iti.

{(20) niranuyojyānuyogaḥ}

[374,19]
"anigrahasthāne nigrahasthānābhiyogo niranuyojyānuyogaḥ". adoṣe doṣodbhāvanam ity arthaḥ. yathā — sāvayavatvena pṛthivyādeḥ kāryatvasādhane paro brūyād — aprayojanako 'yaṃ hetvābhāsa iti. tasyedaṃ mithyābhiyogalakṣaṇaṃ nigrahasthānam. na hy aprayojako nāma hetvābhāso 'sty asiddhādivyatiriktaḥ sapakṣaikadeśavṛttes tu dhūmādivadgamakatvāt.

{kīrtikathitadoṣanirāsaḥ}

[374,25]
anupapannottaratvād uttarāpratipattir evāyam ato 'pratibhāto na bhidyata iti cet, na; apratibhāyās tūṣṇīṃbhāvasvarūpatvena vyākhyātatvāt. kiṃ cottaramātraṃ tatra vivakṣitaṃ na tu saduttaram iti.

{(21) apasiddhāntaḥ}

[374,29]
"siddhāntam abhyupetyāniyamāt kathāprasaṅgo 'pasiddhāntaḥ" . yathā — mīmāṃsām abhyupagamya kaścid agnihotraṃ svargasādhanam ity āha. sa caivaṃ paryanuyujyate — kathaṃ punar agnihotrakriyā dhvastā satī svargasādhikā bhavatīty evaṃ paryanuyukto 'nabhyupagatātmaguṇaṃ dharmaṃ gatyantaram apaśyann āha — tayā kriyayārādhitaḥ parameśvaraḥ phalaṃ dadāti rājādivat. tasyeśvarānabhyupagamād apy apasiddhānto nigrahasthānam. kecit tu sūtrārthaṃ varṇayanti — kasyacid arthasya tathābhāvaṃ pratijñātārthaviparyayāt kathāprasaṅgaṃ kurvato 'pasiddhānto vijñeya iti, tad ayuktam; pratijñātārthaviparyayo hi pratijñāhānir nāpasiddhāntaḥ. tasmāc chāstram abhyupagamya tadarthavirodhena kathāṃ prasajjayato 'pasiddhānta iti. atha vā sādhanavākye yā pratijñā, tadarthaviparyayād eva pratijñāhānir ucyate. yā tu siddhārthasyābhyupagamamātreṇa pratijñā kenacit prasaṅgena kṛtā punas tadarthaviparyayāt kathāṃ kurvato 'pasiddhānta iti.

{(22) hetvābhāsāḥ}

[375,18]
"hetvābhāsāś ca yathoktāḥ" . hetvābhāsāś ca nigrahasthānāni kiṃ lakṣaṇāntarayogāt, pramāṇaprameyavat? na, kiṃ tarhi? yathoktāḥ hetvābhāsalakṣaṇenaiva yathoktena hetvābhāsanigrahasthānānīty arthaḥ. caśabdo dṛṣṭāntābhāsāvarodhakaḥ. na ca nigrahasthānaparisaṃkhyārthāni sūtrāṇi, kiṃ tarhi? lakṣaṇodāharaṇaprapañcopalakṣaṇāni. tasmād etena sūtrakalāpena durvacanādīnāṃ sādhanānupayogitvena nigrahasthānatvaṃ veditavyam. niyamakathāyāṃ tv apaśabdādīnām apīti.

{dharmakīrteḥ siddhāntasya bhaṅgaḥ}

[375,26]
raktāmbaras tv āha — asādhanāṅgavacanam adoṣodbhāvanaṃ dvayoḥ. nigrahasthānam anyat tu na yuktam iti neṣyate. tatrāsādhanāṅgavacanaṃ vādina eva nigrahasthānam, doṣodbhāvanaṃ tu prativādina eveti. siddhiḥ sādhanasādhyaniścayas tasya nirvartakam aṅgam, tasya vacanaṃ sādhanāṅgavacanam. tasyānuccāraṇam asādhanāṅgavacanaṃ vādam abhyupagamyāpratibhayā tūṣṇīṃbhāvāt sādhanāṅgasyāsamarthanād vā vādino 'sādhanāṅgavacanaṃ nigrahasthānaṃ prārabdhārthāprasādhanāt. vastutaḥ samarthasādhanopādāne 'pi sāmarthyāpratipādanāt. na hy asamarthitāt sādhanāt sādhyasiddhir iti. atha vā sādhyate 'neneti sādhanaṃ trirūpahetuvacanasamudāyaḥ, tasyāṅgaṃ pakṣadharmādivacanaṃ tasyaikasyāpy avacanam asādhanāṅgavacanam. atha vā tasyaiva sādhanasya yan nāṅgaṃ pratijñopanayādi tasyāsādhanāṅgasya vacanam. athavānvayavyatirekayor ekasyābhidhānena siddher abhāvāt, dvitīyasyāsāmarthyam iti tasyāpy asādhanāṅgasyābhidhānaṃ nigrahasthānaṃ vyarthābhidhānād eva. atha vā sādhanasya siddher yan nāṅgaṃ hetvābhāso 'siddhādis tasyaikasyāpi vacanaṃ nigrahasthānam asamarthopādānāt. tathā sādhyādivikalpasyānanvayāpradarśitānvayāder dṛṣṭāntābhāsasya vacanam asādhanāṅgavacanam. atha vā siddhiḥ sādhanam, tadaṅgaṃ dharmo yasya vivādāśrayasya vādaprastāvahetoḥ sa sādhanāṅgas tadvyatirekeṇāparasyāpy ajijñāsitasya viśeṣasya śāstrāśrayavyājādibhiḥ prakṣepo ghoṣaṇaṃ ca paravyāmohanāyānubhāṣaṇaśaktivighātādyarthaṃ ca tad apy asādhanāṅgavacanaṃ nigrahasthānam, aprastutābhidhānāt. na hi kvacit kriyamāṇaḥ prasaṅgo na prasajyate nṛtyagītāder api prasaṅgena sambhavāt. yathā — kaścin nairātmyavādī brūyāt — nāstyātmeti vayaṃ bauddhā brūmaḥ. ke bauddhāḥ? ye buddhaśāsanam abhyupagatāḥ. ko buddho? yasya śāsanena bhadantāśvaghoṣo nāma pravrajitaḥ. ko bhadantāśvaghoṣo? yasya rāṣṭrapālakaṃ nāṭakam iti prasaṅgaṃ kṛtvā tataḥ praviśati sūtradhāra ityādi paṭhan nṛtyed gāyec ceti prativādī sarvaṃ taṃ prasaṅgaṃ nānukartuṃ śakta iti parājitaḥ syāt tasmān nṛtyādiprasaṅgavadajijñāsitānāṃ prasaṅgaparamparāyātārthānāṃ svakriyāyāc ca ghoṣaṇam arthāntaragamanam eva, jijñāsāyāṃ tv adoṣa iti.

[376,29]
adoṣodbhāvanam iti na doṣodbhāvanam adoṣodbhāvanaṃ hetvābhāsādayo doṣās teṣām anudbhāvanam apratyāyanam. sādhanasya nirdoṣatvāt. sadoṣatve 'pi prativādinas tadajñānāt. pratipādanāsāmarthyād vā. na hi sann api doṣo na pratipāditaḥ parājayahetur bhavati. atha vā sādhanasya doṣas tasyādoṣasyodbhāvanaṃ prativādino nigrahasthānam, mithyottarābhidhānād iti. etan nyāyyaṃ nigrahasthānalakṣaṇam. anyat tu naiyāyikoktaṃ pratijñāhānyādikaṃ na yuktam iti neṣyate. yathā na pratijñāhānyāder ayuktatvaṃ kīrtir uvāca tathā tallakṣaṇeṣv eva pūrvapakṣaṃ kurvatā pratyekam mayābhihitam. tatraiva tatpariharatā kīrter aparijñānam api prakaṭitam iti. pratijñopanayādivacanaṃ nigrahasthānam ity atrāpi mohaḥ kīrteḥ prakṛtyādisādhanāṅgatvaṃ samarthayatā prakaṭitaḥ. yat tu munipradarśitam eva nigrahasthānaṃ bhāṣāntareṇoktam, tad anujñāyate eva. bhāṣāntareṇābhidhāne 'py arthasya tathātvāvirodhād iti.
śrīmadācāryabhāsarvajñaviracite nyāyabhūṣaṇe saṃgrahavārtike dvitīyaḥ paricchedaḥ samāptaḥ.

{āgamaparicchedaḥ}

[379,6]
avasitam anumānam āgamasyedānīṃ lakṣaṇam ucyate — "samayabalena samyakparokṣānubhavasādhanam āgamaḥ". yatrānubhavasādhane samayasyānvayavyatirekābhyāṃ pradhānabhāvo gamyate, tacchabdātmakam aśabdātmakaṃ vā karaṇaṃ samayasāmarthyenānubhavaṃ sādhayad āgama ity ucyate. samayāvinābhāvayor vailakṣaṇyaṃ paśyāmas tenānumāne prasaṅgaḥ samayagrahaṇena nirvartitaḥ. samayasāmarthyād api saṃśayo viparyayaś ca kvacid bhavati, tadarthaṃ samyaggrahaṇam. savikalpakapratyakṣavyavacchedārthaṃ parokṣagrahaṇam.

{sautralakṣaṇenāvirodhāpādanam}

[379,13]
nanu — "āptopadeśaḥ śabdaḥ" iti lakṣaṇaṃ sautram, satyam; asyaivārtho 'yaṃ prakaṭitas tathā hi — upadiśyate 'nenārtha ity upadeśaḥ samayāpekṣam arthapratītisādhanam ucyate. na hi pratyakṣād anumānād vāvagato 'rtha upadeśataḥ pratipanna ity ucyate. nāpi sandigdho viparyasto vārtha upadiṣṭa ity ucyate.

[379,17]
atha vā pratyakṣasūtrād avyabhicārivyavasāyātmakapadayor ihāpy anuvṛttir draṣṭavyā, tato na saṃśayaviparyayasādhanayoḥ prasaṅgaḥ. evaṃ cāptagrahaṇaṃ na lakṣaṇārtham, tena vyavacchedyābhāvāt, kiṃ tv adṛṣṭārthānāṃ vākyānāṃ prāmāṇyasiddhāv āptoktatvāhetusūcanārtham. astu vā lakṣaṇārtham, yadāvyabhicāryādipadayor ihānuvṛttir neṣyate. upadeśaśabdaś ca mithyopadeśe 'pi dṛṣṭas tadāptagrahaṇaṃ sārthakam iti. āpto hy ajñānarāgādidoṣarahita upadeṣṭā bhaṇyate, tadupadeśaḥ pramāṇam eva. tathā coktam —
	āgamo hy āptavacanam āptiṃ doṣakṣayaṃ viduḥ /
	kṣīṇadoṣo 'nṛtaṃ vākyaṃ na brūyād dhetvasambhavāt // iti.

[380,3]
avyāpakatvād alakṣaṇam iti cet, na; parāparabhedena doṣakṣayasyāpi dvaividhyāt. tatrāparasyāptasāryamlecchāder aparo doṣakṣayaḥ, pratiniyataviṣayatvād ajñānādinivṛtteḥ. parāptasya tv īśvarādeḥ paro doṣakṣayaḥ, sarvārtheṣv ajñānāder atyantocchedād iti. nanv āptopadeśo 'pi śrotṛprajñādivaiguṇyād asādhanaṃ saṃśayādisādhanaṃ vā bhavati. tat katham ekāntenāptopadeśaḥ pramāṇam iti cet, na; tasyaupacārikatvāt. na hi jñānam akurvan saṃśayādijñānaṃ kurvan vā śabdaḥ kvacid āptopadeśo 'yam iti prasiddhir asti, kiṃ tv āpto 'rthaṃ yenopadiśyati parān niścāyayati sa pareṣām aviparītārthaniścayaṃ kurvann aṃjasāptopadeśa ity ucyate.

[380,11]
atha vāptaś cāsāv upadeśaḥ. yathā vaktā jñānam akurvan saṃśayaṃ viparyayaṃ vā kurvan na loke 'py āpta ucyate, kin tv aviparītam arthaṃ niścāyayann evāptaḥ prasiddhaḥ, tathā śabdo 'py aviparītārthaniścayaṃ kurvan āpta ity ucyate. nanv evam āptavāg iti laghu lakṣaṇaṃ kartavyam, na; aśabdātmakasya ceṣṭāder anavarodhaprasaṅgāt. upadeśagrahaṇe tu samayapūrvakeṇāṅguliceṣṭādināpi yenārtha upadiśyate, tat sarvaṃ śabdākhyaṃ pramāṇaṃ labhyate. smṛtipratyakṣavyavacchedo 'py ata eva labhyate. na hi śabdaṃ śrutvāpi smṛto 'rthaḥ savikalpakapratyakṣopalabdho vā kvacid āptenopadiṣṭa iti prasiddhir asti. tasmāt samayabalena samyakparokṣānubhavasādhanam āgama ity ayam eva sūtrasyārtha iti.

{saugatānāṃ pramāṇadvaividhyaniyamaḥ}

[380,21]
nanu ca parokṣārthaviṣayatve śabdasyānumānād anarthāntarabhāvaḥ prāptaḥ. tathā cāha —
	"mānaṃ hi dvividhaṃ meyadvaividhyāc chaktyaśaktitaḥ /
	arthakriyāyāṃ keśādinārtho 'narthādhimokṣataḥ //"

[381,1]
mānadvaividhyasiddhau meyadvaividhyaṃ hetuḥ, meyadvaividhye tu śaktyaśaktita iti hetuḥ. sākṣāt svākārajñānajananaṃ prati śaktatvaṃ śaktiḥ, pāramparyeṇa śaktatvaṃ tv aśaktiḥ paryudāsavṛttyā. tatra śakto 'rthaḥ svena rūpeṇa lakṣyamāṇatvāt svalakṣaṇaṃ pratyakṣasya viṣayaḥ. itaras tu sāmānyarūpeṇa pratīyamānatvāt sāmānyalakṣaṇam anumānasya viṣayaḥ. keśādes tu pramāṇadvayāgocarasyārthakriyāyāṃ na sākṣān nāpi pāramparyeṇa śaktir ity ato nāsāv arthas tasmād anarthādhimokṣataḥ tajjñānaṃ na pramāṇam anarthādhimukteḥ arthādhigamābhāvād ity arthaḥ. prakaraṇāntere 'py amum evārtham āha — "dvividha evārthaḥ — pratyakṣaḥ parokṣaś ca". tatra yo jñānapratibhāsam anvayavyatirekāv ātmano 'nukārayati, sa pratyakṣas tadasādhāraṇaṃ vasturūpaṃ svalakṣaṇam. anyas tu sākṣāt svabhāvopadhānasāmarthyarahito 'yuktapratipattir eva, na cānyadarśane 'nyakalpanā yuktātiprasaṅgāt, tasya nāntarīyakatayā syāt. sa hi pratibaddhasvabhāvo yathāvidhasiddhas tathāvidhasannidhānaṃ sūcayati. sāmānyena ca svasambandhino 'rthasya pratipattir anumānam iti dve eva pramāṇe, anyathā pratipattyayogād iti.

{tasya khaṇḍanam}

[381,15]
atrocyate — meyadvaividhyaṃ kena gamyate? yadi pramāṇadvaividhyenaiva tadetaretarāśrayatvaṃ syāt. atha pratyakṣeṇaiva, tadānumānaṃ vyarthaṃ syāt, parokṣasyāpi pratyakṣeṇaiva siddhatvāt. na ca pratyakṣeṇaiva gṛhītasya parokṣatvaṃ yuktam. tadagrahaṇe ca na pratyakṣato dvaividhyasiddhiḥ. pratyakṣapūrvakatvān nānumānato 'pi dvaividhyasiddhiḥ. pramāṇāntareṇa siddhau ca viruddhatvaṃ syāt, tṛtīyasyāpi sambhavāt. śaktyaśaktita ity apy ayuktam — śaktyaśaktibhedo 'pi kenāvagamyate? iti pūrvavat prasaṅgaḥ tasmād asiddhaṃ meyadvaividhyaṃ kathaṃ sādhanam iti?

[382,3]
yat tv atroktam — "viṣayadvaividhyaṃ pratyakṣagamyam. sadṛśāsadṛśatvapratītir hi patīter eva dharmaḥ, sa ca svasaṃvedanapratyakṣasiddhaḥ" iti, tad idaṃ vyāmūḍhabhāṣitam; na hi pratītidharma eva prameyam, tasya śaktyaśaktilakṣaṇābhidhānāt, na cānarthāntarasya pratītidharmasya pratītijanakatvaṃ sākṣāt pāramparyeṇa cāsti. kathaṃ ca pratītidharmo sādhāraṇaḥ sādṛśyam ucyate? tasyānyatrāvṛtter asādṛśyalakṣaṇatvāt. samāropitākāraś ca na pratyakṣaviṣayaḥ, svasaṃvedanapratyakṣaviṣayasyāpi rāgādivat parokṣatvam ayuktam. "svasaṃvedanenārthadharmaḥ parokṣatā gṛhyate. parokṣaṃ tu dharmipratyakṣāntarenendriyajñānena gṛhyate, tataḥ sambandhapratītis tataḥ pratyakṣeṇa parokṣatāpratītāv api vastvanumānena pratīyata" iti cet, parokṣaṃ vastu indriyapratyakṣeṇa pratīyata ity etad api na budhyāmahe. dharmadharmiṇos tādātmyābhyupagame 'pi bhinnapramāṇagrāhyatvaṃ na naṣṭadhiyo 'nyo brūyād iti.

{meyadvaividhyān mānadvaividhyāsiddhiḥ}

[382,16]
kiṃ ca yadi nāma pratyakṣaparokṣabhedena meyadvaividhyam, tataḥ pratyakṣānumāne dveṣa eva pramāṇa iti kutaḥ sidhyati, vyadhikaraṇatvāt, pratibandhāsiddheś ceti. lakṣaṇabhedena ca pramāṇabhedasyāpi vyavastheṣṭā. na ca tvayādyāpi meyaviśeṣaviṣayatvaṃ mānaviśeṣasya lakṣaṇam uktam, yena meyāntarābhāvān mānāntarābhāvaḥ sidhyet. na ca kalpanāpoḍhatvena pratyakṣalakṣaṇena trirūpaliṅgajatvena vā śabdasya saṃgrahaḥ śakyaḥ kartuṃ yena pramāṇasya sato 'traivāntarbhāvād iti hetur asiddho na syāt. nanūktam anyathā pratipattyayogād iti. satyam uktam idam ayuktaṃ tūktam, tathā hi — kṣāraṃ samudrodakam himālayo girir uttareṇa sthita ity evamādiśabdād bhavaty arthapratipattir na ca sākṣajā, nāpi liṅgajā pakṣadharmatvādyapratīteḥ. tasmān mānāntaraṃ śabda iti.

{śabdasyābhiprāyānumāpakatvoktiḥ}

[383,4]
nanu ca trirūpaliṅgasūcakasyaiva śabdasyārthāvyabhicāritvena pramāṇatvaṃ tasya ca parārthānumānatvam eva tadanyeṣāṃ tu śabdānāṃ prāmāṇyam eva nāsti. yad āha —
	"nāntarīyakatābhāvāc chabdānāṃ vastubhiḥ saha /
	nārthasiddhis tatas te hi vaktrabhiprāyasūcakāḥ //

[383,10]
pratibandhe hi saty artho 'rthaṃ gamayati, yathāgniṃ dhūmo, vṛkṣaṃ śiṃśapeti. na ca śabdānāṃ vastubhiḥ saha anyataro 'pi sambandho 'sti tena nārthasiddhis tatas tebhyaḥ śabdebhyo nārthasiddhir ity arthaḥ. vaktrabhiprāyapūrvakās tu śabdās tena te vaktrabhiprāyasūcakā iti.

{tannirāsaḥ}

[383,15]
atrocyate — yat tāvan nāntarīyakatābhāvād iti. atha keyaṃ nāntarīyakatā? kiṃ sambandhamātram? utāvinābhāvaḥ? sambandhamātraṃ tāvad asty eva śabdārthayor vācyavācakabhāvopapatteḥ. athāvinābhāvaḥ, tadabhāvād eva śabdasya pramāṇāntaratvam ucyate, pratyakṣavat. avinābhāvatvenārthapratipādakatvenānumānam eva śabdaḥ syāt, kaḥ pramāṇāntaraṃ brūyāt? athāvinābhāvitvābhāvād arthapratipādakatvam eva nāsti, tan na, akṣair vyabhicārāt. teṣāṃ svābhāvikam arthapratyāyakatvam ity apy ayuktam, pradīpādyapekṣitvāt. yathā ca pradīpādisahakāriviśeṣam apekṣyākṣāṇy arthaṃ sādhayanti, tathā śabdā api saṃketasmṛtyādisahakāriviśeṣam apekṣyārthaṃ sādhayanti. aniyatasahakāriṇo hi hetavas tena kasyacit kiṃcit sahakārīti. tasmān nāntarīyakatāyābhāve 'pi śabdānām arthāsādhakatvam ayuktam.

[383,25]
syān matam — pratyakṣajñānānām api svākārasādhakatvaṃ tādātmyena, bāhyārthasādhakatvaṃ tu tadutpattyā. akṣāṇām apy arthaiḥ saha tadutpattisambandho 'sty eva tena sarveṣāṃ nāntarīyakatayaivārthasādhakam iti. tatra sambandhadvayaniyamasya nirastatvāt kṣaṇikatvāsiddheś cākṣārthayos tadutpattir asiddhā.

[384,3]
kiṃ cātiṭānāgatārthaiḥ saha yogijñānānām api kaḥ sambandhaḥ? na hi tadarthānāṃ janakatvam astīty uktaṃ prāk. pāramparyeṇa tata utpattir iti cet, na; anāgatārthānāṃ pāramparyeṇāpy ajanakatvāt. na hi taiḥ kiṃcij jñānaṃ sākṣād utpāditaṃ yena tadvāsanotpattikrameṇa jñānāntarāṇāṃ pāramparyeṇa tata utpattiḥ kalpyeta. tajjātīyasyāsti janakatvam iti cet, na; janakasyātītatvāt. na ca tajjātīyatve 'py anyata utpannaṃ jñānam anyat paricchinatti, atiprasaṅgāt. ekasmāt strīsuvarṇādyarthād utpannasya jñānasya sarvastrīsuvarṇādyarthaparicchedakatvaprasaṅgāt.

[384,10]
api caiva śabdasyāpy arthād utpattiḥ kin na kalpyate? tasyāpy arthajajñānāhitavāsanākrameṇotpatteḥ. vyabhicārān neṣyate iti cet, syān matam — yadi śabdārthayos tadutpattilakṣaṇaḥ pratibandhaḥ syāt tadā na śabdaḥ kadācid apy arthaṃ vyabhicaret, vyabhicārapratibandhayor virodhād iti. evaṃ tarhi bhāvanāprakarṣendriyayor apy arthavyabhicārāt pratibandho naiṣṭavyas tathā hi — indriyaṃ tāvad asatsv api keśādyartheṣu tannirbhāsaṃ jñānam utpādayati. bhāvanāprakarṣe 'py asatsv api stryādiṣu tannirbhāsaṃ jñānaṃ janayatīty ato bhāvanāprakarṣajendriyajñānayor apy arthapratibandho naiṣṭavyaḥ. sarvam indriyajñānaṃ bhāvanāprakarṣajaṃ ca nārthapratibaddham iṣṭam, kiṃ tarhi? yasyaivārthāvyabhicāras tasyaiva tatpratibaddhatvam iti cet, nanv avyabhicārasiddhyarthaṃ pratibandho 'nviṣyate. sa cet pratibandhasiddhiṃ vināpi siddhaḥ, kiṃ pratibandhasādhanena? pratibandhasiddhyaivāvyabhicārasiddāv anyo'nyasaṃśrayaprasaṅga iti.

[384,21]
kiṃ ca śabdajñānasyāpi yasya vyabhicāro 'sti, tasya pratibandho mā bhūt, yasya tv arthāvyabhicāro 'sti, tasyārthapratibandhaḥ kin neṣyate? tatsadṛśasya vyabhicārād apratibandhe 'kṣajādijñānasyāpi tatsadṛśasya vyabhicārād apratibandhaprasaṅgaḥ. yathā cākṣajādijñānayor vyabhicāryavyabhicāriṇor bhedaṃ tajjñā vivecayanti, tathā śābdajñānayor apīti sarvaṃ samānam.

[384,26]
yac coktaṃ "vaktrabhiprāyasūcakāḥ" iti, tad ayuktam, tato 'rtheṣv apravṛttiprasaṅgāt. na hy anyapratītyānyatrāpratipanneṣu pravṛttiḥ sambhavati, atiprasaṅgāt. bhrāntitaḥ pravṛttau ca śabdaviśeṣād arthaviśeṣe pravṛttiniyamābhāvaprasaṅgāt, saṃvādābhāvaprasaṅgāc ca.

{vivakṣādvārārthapratītinirāsaḥ}

[385,2]
śabdād vivakṣāpratītau tato 'rthapratītir iti cet, na; vivakṣāyā apy arthena sambandhābhāvād asaty apy arthe vivakṣotpattidarśanāt. kā ceyaṃ vivakṣā? kiṃ śabdoccāraṇecchāmātraṃ? kiṃ vānena śabdenāmum arthaṃ pratipādayāmīty eṣo 'bhiprāyaḥ. kiṃ cātaḥ? śabdanimittecchāpratītau vaktṛśrotroḥ śāstrādiṣv api pravṛttir na syāt. na hi kaścid anunmattaḥ śabdanimittecchāmātrapratipattyarthaṃ śāstraṃ vākyāntaraṃ ca praṇetuṃ śrotuṃ vā pravartate. kiṃ ca kacaṭatapādidaśadāḍimādivākyaiḥ saha sarvavākyānām aviśeṣaprasaṅgaḥ, sarveṣāṃ svaprabhavecchāmātrānumāpakatvāviśeṣāt. athānena śabdenāmum arthaṃ pratipādayāmīty abhiprāyo vivakṣā, tatsūcakatvena śabdānām anumānatvam ucyate. tathāpi vyabhicārān nānumānaṃ śabdaḥ śukasārikonmattādayo hi na tathābhiprāyeṇa vākyam uccārayanti. api ca kiṃ samayanirapekṣaṃ vākyaṃ tādṛśam abhiprāyaṃ gamayati? āhosvit samayāpekṣam iti? samayānapekṣatve sarvapratipattiprasaṅgāt, na kaścid bhāṣān abhijñaḥ syāt. samayāpekṣas tu śabdo 'rtham eva kiṃ na gamayati? na hy ayam arthād bibheti, yena tatra sākṣān na pravarttate. na cābhiprāyapratītikrameṇārthapratītir anubhūyate. yaś cāśakyasamayatvādike 'rthe śabdāpravṛttau nyāyaḥ, so 'bhiprāye 'pi samāna ity abhiprāyāvagamo 'pi śabdān na syāt. yena vā prakāreṇābhiprāyaviśeṣe śabdapravṛttis tenārtha evāstu, kiṃ pratītiviruddhena pāramparyāśrayaṇena?

{arthe sākṣāt śabdapravṛttau doṣaḥ}

[385,20]
nanu cārthe sākṣāt śabdasya pravṛttim icchataḥ parokṣākārajanakatvavirodha indriyavat. na hy abhinne viṣaye pratītivailakṣaṇyaṃ yuktam; asti cākṣajaśabdajajñānayor vailakṣaṇyam. tasmān nābhinnaviṣayatvam iti. tad uktam —
	anyadevendriyagrāhyam anyaḥ śabdasya gocaraḥ /
	śabdāt pratyeti bhinnākṣo na tu pratyakṣam īkṣate //

[385,25]
tatra pūrvārddhena pratijñā kṛtā tatsādhanam uttrārddhenoktam. naṣṭākṣo 'pi śabdād arthaṃ pratyeti, na tu pratyakṣavad īkṣata ity arthaḥ. etad eva spaṣṭayati —
	"anyathendriyasambandhād dāhaṃ dagdho 'bhimanyate /
	anyathaivāgniśabdena dāhārthaḥ sampratīyate //"

[385,29]
tasmān nendriyaviṣaye śabdaḥ pravartata iti.

{tannirasanam}

[386,2]
tad etad ayuktam, yasmān nātra viṣayabhedakāritaṃ pratītivailakṣaṇyam, kiṃ tarhi? karaṇabhedakāritam. yadi tu viṣayabhedakāritaṃ syāt tadā tatpūrvikā pravṛttir jalāgnipratītipūrvakevābhinnaviṣayā na syāt. kiṃ cāgniśabdajāyāḥ pratīteḥ pravṛttasya jñātur indriyeṇāgniprāptau saṃvādo na syāt. na hi nirviṣayasya jñānasyārthāntaraviṣayasya vārthāntaraprāptau saṃvādavyavasthā loke 'pi dṛṣṭā. tadabhāvān na satyavāditvaṃ kasyacit syāt. pratijñāpadayoś ca vyāghāts tathā hi — "anyadevendriyagrāhyam" — ity anena śabdena yo 'rtha ucyate, sa kathaṃ śabdasya gocaro na bhavati? sākṣād agocara iti cet; pāramparyeṇāpi śabdāt tasminn arthe kiṃ pratītir bhavati? na vā? yadi na bhavati, tataḥ pāramparyeṇāpy agocara eva. atha bhavati, sā kim indriyajapratītitulyā? tadvilakṣaṇā vā? yadi tattulyā, tadā "na tu pratyakṣam īkṣate" ity anena virodhaḥ. tadvilakṣaṇā cet, na tarhi pratītivailakṣaṇyaṃ viṣayabhedasādhanam.

[386,14]
dāhaśabdena ca ko 'rtha ucyate — kim agnir uṣṇasparśo vā? rūpaviśeṣo vā? visphoṭo vā? tadduḥkhaṃ veti? kiṃ cātaḥ? sarve 'py ayam arthaḥ pratyarthakṛtasamayāc chabdāt tathaiva pratīyate. agniśabdas tv agnāv eva kṛtasamayas tenāsau visphoṭādikaṃ nābhidhatte. agniś ca tataḥ pratīyate. yady evaṃ kim iti visphoṭaḥ tadduḥkhaṃ vā na bhavati? na, anyakāryatvāt, na khalu dahanapratītikāryaṃ visphoṭādi, kin tarhi? dahanadehasambandhaviśeṣakāryam, suṣuptādyavasthāyām apratītāv apy agneḥ sambandhaviśeṣād visphoṭāder darśanāt, dūrasthasya cakṣuṣā pratītāv apy adarśanāt. tathā duḥkhaśabdāt tatpratītau duḥkhitvaprasaṅga ity api nirastam, duḥkhasamavāyo hi duḥkhitvam, na duḥkhajñānamātram. yasya tu duḥkhajñānān nānyad asti duḥkhitvaṃ tasya paraduḥkhajñāne 'pi duḥkhitvaṃ prasaktam. tataś ca buddhasyāpi duḥkhitvaṃ syād asarvajñatvaṃ vā. pratyakṣaṃ ca buddhasya sarvaviṣayajñānam iṣṭam. tac ca sākṣāt tatsvarūpaṃ svīkurvad arthasya grāhakaṃ bhavati. tena buddhasya paraduḥkhaṃ pratyakṣeṇa gṛhṇataḥ parasyaiva duḥkhākāratāpatter duḥkhitvaṃ prāptam. etena rāgādimattvaprasaṅgo 'pi draṣṭavya iti. tasmād abhinne 'pi viṣaye sāmagrīvailakṣaṇyāt pratītivailakṣaṇyam eṣṭavyam, tena śabdān nendriyārthe sarvathā tulyā pratītir bhavatīty ato 'ndhasyānandhatvaprasaṅgo 'py ayukta iti.

{śabdasya svārthapratipādane prakaraṇādyapekṣā}

[386,30]
nanu vidhiviṣayatve ghaṭādiśabdasya nāsty astīti padābhyāṃ sāmānādhikaraṇyaṃ na prāpnoti, nāstīti padena vidhivirodhād astīti padasya ca vaiyarthyād iti, naiṣa doṣaḥ; prakaraṇādyanapekṣasya śabdasya svārthānuvādamātrakartṛtvāt. yo hi brūte 'prakaraṇādanapekṣo 'pi śabdaḥ svārthaṃ vidhatta' iti, taṃ prati syād ayaṃ doṣaḥ. sāmānyenārthamātrānuvādakatve tu tasyobhayathādarśanāt. syāt sandehaḥ — kim asya vidhiḥ? uta pratiṣedha iti? tatra vidhivivakṣāyām asti ghaṭa ity āha, pratiṣedhavivakṣāyāṃ tu nāstīty āha. tatrāpi kvāsti kva ca nāstīti sandehe tanniścāyakaṃ deśaviśeṣādipadaṃ prayuṅkte, punar viśeṣaṇāntaram ākāṅkṣatas tadviśeṣaṇāntarābhidhāyi padaṃ prayuṅkte, yāvan nirākāṅkṣo bhavati. tad evaṃ vākyenaiva niḥsandigdho 'rthaḥ pratyāyyata iti tad eva vastutaḥ pramāṇam, "padaṃ tv abhyadhikābhāvāt smārakān na viśeṣyata" iti. pramāṇatve 'py adoṣaḥ, sāmānyavato 'rthamātrasyābhidhānāt. yathordhvavastumātre dūrāc cakṣuṣā niścite 'pi sthāṇutvādi viśeṣaṇāniścitatvāt, tathāniścayārthaṃ tadupasarpaṇaṃ viśeṣadarśanaṃ ca vyarthaṃ na bhavati, tathāpadena sāmānyavato 'rthamātrasyābhidhāne 'pi kāladeśādivikalpena vidhipratiṣedhavattvadarśanāt syāt sandehas tataḥ pratipādyākāṅkṣitaviśeṣavattvena niścāyanārtham astītyādi padaṃ sārthakaṃ bhavati. nāstīty anena sāmānādhikaraṇyavirodho 'pi nāsti — tad eva hy anyatrānyadā vā nāstīty ucyate. khapuṣpaṃ sarvatra sarvadā nāstīty atra kā vārteti cet, atrāpi dṛṣṭam eva puṣpaṃ svābhāvānyatvenātyantaṃ pratiṣidhyate. nanu khapuṣpaśabdād evāyam arthaḥ siddho, na hy ākāśātmakaṃ puṣpaṃ kadācit kvacid astīti, satyam; tathāpi yaḥ kenacit pratārito 'nyena vā nimittena naiva pratipadyate, taṃ prati padāntaraṃ sārthakam. ākāśaṃ sarvatra sarvadāstīty atrāpi ayam eva nyāyaḥ.

{apohasya śabdārthatvāśaṃkā tannirāsaś ca}

[387,23]
nanu yady āśaṅkānivṛttyarthaṃ padāntaram iṣyate, tadāpoha eva śabdārthadṛṣṭaḥ syāt. ko 'yam apohaḥ? yaḥ śabdāt pratīyate. kaḥ śabdāt pratīyate? na kiṃcit. bhrāntimātratvād ity abhiprāyaḥ. tad ayuktam; śabdebhyo 'rthaṃ paricchidya pravartamānasya tadarthaprāptyarthakriyāsaṃvādena visaṃvādanivṛttau tadvyāptasya bhrāntatvasya nivṛtteḥ. pratyakṣasyāpi abhrāntatve 'yam eva nyāyaḥ. satyānṛtavyavahārābhāvāprasaṅgaś cety uktam, saṃvṛtisadasatoḥ satyānṛtavyavahāra iti cet, na; prāg eva vistareṇāsaṃvṛtatvasya nirākṛtatvāt. api ca savikalpakapratyakṣasamarthane vastusāmānyasamarthane ca vastuny api śabdaḥ pravartata iti vistareṇa samarthitam. tat sarvam anusmṛtya vaktavyam ity alaṃ prasaṅgena.

{śabdasyānumānād bhedasādhanam}

[388,2]
evaṃ ca śabdādiviśeṣasyārthapratipādakatvena pramāṇatve sthite 'numānād bhedaḥ sidhyate nānumānaṃ śabdaḥ, pakṣadharmatvādigrahaṇānapekṣatvāt, pratyakṣavad iti.

[388,4]
asiddho 'yaṃ hetur ity apare, tathā hi — gośabdo dharmī, kakudādimadarthapratipādaka iti sādhyo dharmaḥ, gośabdatvāt, saṅketakālopalabdhagośabdavat. evam indrādiśabdānām api indrādyarthapratipādakatvaṃ sādhayitavyam iti tad etad ayuktam; saṅketakāle 'rthapratipādakatvasiddhau dṛṣṭāntābhāvāt.

[388,8]
kiṃ cārthapratipādakatvasya śabdadharmasya siddhāv api kathaṃ deśādiviśiṣṭo 'rthaḥ sidhyati? na hi rūpagrāhakaṃ cakṣuḥ cakṣuṣṭvād ity anumānād eva rūpaviśeṣaḥ sidhyati, evaṃ hi pratyakṣasyāpy anumānatvaprasaṅgaḥ. pradeśaviśeṣe 'gnisiddhaye 'pi na kaścid evam anumānaṃ karoti — agnipratipādako 'yaṃ dhūmo dhūmatvād iti. kiṃ tarhi? agnimān ayaṃ pradeśo dhūmavattvād iti. yadāpi dhūmaḥ pakṣīkriyate tadāpi tasya samānadeśasthenāgninā sambandhitvasiddhau pradeśaviśeṣe 'gniḥ siddhyati, na tv agnipratipādakamātrasādhanād eva. na caivaṃ śabdasya samānadeśasthenārthena vyāptiḥ pratipattuṃ śakyate. nāpi samudravṛddhiṃ candrodayādivat kālaviśeṣāvacchinnenārthena gośabdasya vyāptiḥ sambhavati. padāntarasannidhiṃ prakaraṇādikaṃ cāpekṣya gośabdo deśādyavacchedenārthaṃ pratipādayati. liṅgany ūnaliṅgāntaraṃ prakaraṇādikaṃ cānapekṣyāpi deśādyavacchinnam evārthaṃ pratipādayati, vāgādipratipādakagośabdenānekāntaś ca. viśiṣṭasyāvyabhicāra iti cet, ko 'tra viśeṣaḥ? prakaraṇādir eveti cet, na; dhūmasyordhvagāmitvādivad avyabhicāritvenakakudādimadarthapratipādakāśeṣagośabdeṣv aviśiṣṭasya prakaraṇādidharmasyādṛṣṭatvāt.

[388,23]
kiṃ ca liṅgam anāptakṛtam api svasādhyaṃ na vyabhicarati, śabdas tv anāptakṛto 'satyartha eva syāt. kiṃ ca liṅgasya pakṣadharmatvādiniścayenaivāvyabhicāritvaṃ niścīyate. śabdasya tv āptoktatvaniścayena pravṛttisāmarthyenaiva, na tu pakṣadharmatvādiniścayeneti.

{jñāpanaprakārabhedād bhedaḥ śabdānumānayoḥ}

[388,28]
kiṃ ca liṅgasyāvinābhāvabalenārthapratipādakatvam, śabdasya tu saṃketamātreṇa. sa evāvinābhāva iti cet, na; svābhāvikapuruṣāyattatvaviśeṣāt. svābhāviko hy avinābhāvasambandhaḥ, saṅketas tu puruṣecchānuvidhāyīti. viruddhāviruddhārthabhedāc ca — śabdo hi sāsnādimad arthaviruddheṣv api vāgādiṣu tadanyeṣu ca vyutpāditasamayaḥ prayujyamānaḥ pratītiṃ janayati. dhūmādiliṅgaṃ tu nāgnyādiviruddheṣu jalādiṣv avinābhāvena pratītiṃ kutaścit prastāvād api janayati. tasmān nānumānaṃ śabdaḥ. kiṃ cāptopadeśatvena lakṣaṇena pratyakṣād api bhidyate iti.

{āptoktatve śaṅkā}

[389,7]
nanu cāptoktatvaṃ śabdasya kuto niścīyate? sarvapuruṣāṇāṃ jñānājñānādyupapattau satyānṛtavaktṛtvasambhavena saṃśayādyanivṛtteḥ. pravṛttisāmarthyena tanniścaye tu vyarthas tanniścayas tadabhāve 'pi pravṛtteḥ, cakrakaṃ vā syāt — yāvan nāptoktatvaniścayas tāvan na prāmāṇyaniścayaḥ, tadabhāvān na pravṛttiḥ, tadabhāvān na tatsāmarthyam, tadabhāvāc ca nāptoktaniścaya iti. atha sarvavido 'tyantavītarāgasyānṛtavaktṛtvāsambhavāt tatpraṇītasyāgamasya prāmāṇyaniścaya iti, na; tatpraṇetur duranvayatvāt. yady api tathāvidhaḥ puruṣo 'sti, tathāpi tatpraṇīto 'yam āgama iti kuto niścīyate? tadāgamād eveti cet, na; itaretarāśrayatvaprasaṅgāt — yāvad āgamasya prāmāṇyaṃ na siddhyati, tāvan na puruṣaviśeṣapraṇītatvaṃ siddhyati, yāvac ca na tatpraṇītatvasiddhis tāvan na prāmāṇyasiddhir iti.

{tatsamādhānam}

[389,18]
atrocyate — syād ayaṃ doṣo yadi sarvasyāgamasyāptoktatvenaiva prāmāṇyaṃ sādhyate. yāvatā kasyacid āptoktatvena kasyacit pravṛttisāmarthyeneti. na ca pravṛttisāmarthyena prāmāṇyasiddhau cakrakam, kasmāt? aniścite 'pi prāmāṇye 'rthasaṃśayād eva pravṛtter uktatvāt. na caivaṃ vyarthas tatprāmāṇyaniścayaḥ, anyatrāptoktatvena prāmāṇyasiddhau dṛṣṭāntārthatvāt. pravṛttisāmarthyena niścitasya punar āptoktatvena niścayo 'narthaka iti cet, syād etad eva yad ekavidha evāgamaḥ syāt. yāvatā sa dvividho dṛṣṭādṛṣṭārthabhedāt.

{dṛṣṭādṛṣṭārthānāṃ prāmāṇyam}

[389,26]
tatra dṛṣṭārthānāṃ vākyānāṃ prāyeṇa pravṛttisāmarthyāt prāmāṇyaṃ gamyate. tatra hy aniścite 'pi prāmāṇye 'rthinaḥ kā(ya)pīḍayā pravṛttir bhavati. svargādiṣu punar atyantādṛṣṭatvena prāptisambhāvanāpi nāsti, tena tatra vicārakasya prāmāṇyāniścaye pravṛttir na sambhavati. tasmād adṛṣṭārthānāṃ vākyānām āptoktatvena prāmāṇyaṃ niścitya tadartheṣu prekṣāvantaḥ pravartanta iti.

[390,5]
kathaṃ punar atyantādṛṣṭānāṃ vākyānāṃ praṇetur adarśane 'py āptoktatvaṃ pratyetuṃ śakyata iti? ucyate — "kārīriṃ nirvapeta vṛṣṭikāmaḥ", "paśukāmo yajeta" "putrakāmo yajeta" ity evamādivākyānān tāvatpravṛttisāmarthyena prāmāṇyam anumīyate. pravṛttiś cātra vṛṣṭyādibhir atyarthitvād anyasya niścitopāyasyānupalambhād aniścitasāmarthyeṣu vaidhopadeśeṣv āturavat. jijñāsātaḥ kāpīḍayāpīty uktam.

{vaidikavākyeṣv aprāmāṇyāśaṅkā tannirāsaś ca}

[390,12]
pravṛttasyāpi prāyeṇa vṛṣṭyādiphalānupalambhāt prāmāṇyāvagamo na yukta iti cet, "na; karmakartṛsādhanavaiguṇyāt". tatra karmavaiguṇyam — ayathākaraṇam, kartṛvaiguṇyam — avidvattvaṃ prāyaścittitvaṃ ca yajamānasya ṛtvijāṃ vā, sādhanavaiguṇyam — havirasaṃskṛtam upahataṃ vā mantrā nyūnādhikā vā svaravarṇabhraṣṭā vā, dakṣiṇā durāgatā hīnā vā ninditā veti. teṣām anyatamavaiguṇye 'pi phalaṃ na niṣpadyate. aviguṇebhyas tu karmakartṛsādhanebhyaḥ phalaniṣpatter nāprāmāṇyam. loke 'pi agnikāmo dāruṇī mathnīyād iti vākyam. tatra karmavaiguṇyam — mithyābhimanthanam, kartṛvaiguṇyam — prajñāprayatnagataḥ pramādaḥ, sādhanavaiguṇyam — ārdraṃ suṣiraṃ vā dārv iti. tatraikavaiguṇye 'pi phalaṃ na niṣpadyata iti. tāvatā nāprāmāṇyam, guṇayoge phalaniṣpattidarśanāt. tad evaṃ laukikavad vaidikavākyānām api dṛṣṭārthānāṃ karmakartṛsādhanavaiguṇyābhāve sati phalaniṣpattidarśanāt prāmāṇyam anumīyate, anumāya ca tatpraṇetur atīndriyārthadarśitvena paramāptatvam avadhāryate. na hy ajñasya yathārthopadeśakartṛtvaṃ sambhavati. na ca yajñaviśeṣaphalaviśeṣayoḥ sādhyasādhanabhāvo 'smadādipratyakṣagocaraḥ. pratyakṣāpravṛttau tatrānumānasyāpy apravṛttiḥ, tatpūrvakatvāt sāmānyato 'py atra vyāptyaprasiddheḥ. āgamāntareṇa tatpratītau vānavasthā syāt, sā ca pramāṇābhāvād anupapannā, kvacin mūlavaktrabhyupagame ca sa evātīndriyārthadraṣṭety avagamyate. tatas tatpraṇītānāṃ sarvavākyānām aprāmāṇyakāraṇābhāvāt prāmānyam anumīyate.

{vedavānāṃ traividhyaṃ pratyakṣādisaṃvādāt prāmāṇyam iti pūrvapakṣaḥ}

[391,15]
aparas tv āha — yady anena prakāreṇa prāmāṇyam ucyate, tadā ye brāhmaṇādivadhaṃ svargasya mokṣasya vā sādhanaṃ vadanti, tacchāstrasyāpi prāmāṇyaprasaṅgaḥ, tatrāpy ekadeśasaṃvādopapatteḥ. tathā jinabuddhādyāgamānāṃ ca prāmāṇyaprasaṅgaḥ; tad ekadeśasaṃvādasadbhāvāt. tasmāt (1) yeṣām eva vedavākyānāṃ pratyakṣeṇānumānena vā saṃvādaḥ sambhavati teṣām eva prāmāṇyam. (2) yeṣāṃ tu visaṃvādas teṣām aprāmāṇyam. pūrvapakṣavākyāni ca tāni draṣṭavyāni tenāptoktatvam api na virudhyate. (3) yeṣāṃ tu saptadvīpādyarthānāṃ na saṃvādo nāpi visaṃvādaḥ, teṣāṃ na prāmāṇyaniścayo nāprāmāṇyaniścayaḥ, sandeha eva tatreti. evaṃ tridhā vedavākyāni draṣṭavyāni. anyathā "aṅguṣṭhamātraḥ puruṣaḥ", "ekam evedaṃ na dvitīyam" "ajām ekām" ityādivākyānām api prāmāṇyaprasaṅgaḥ, tataś cādityavarṇaḥ puruṣo rūpādirahitaś ca; vyāpako 'ṅguṣṭhamātraś ca, advitīyo 'nekaś caityādivyāghātaḥ syād iti. tasmāt pratyakṣānumānasaṃvādād eva prāmāṇyavyavasthāpanaṃ yuktam. tatra paśukāmeṣṭyādīnām anuṣṭhānottarakālaṃ tāvat paśvādayaḥ prāpyante, tatas tadanuṣṭhānād dharmo bhavatīty anumīyate. katham? yajamānaguṇenākṛṣṭā paśvādayaḥ, yajamānaṃ praty upasarpaṇavattvāt, bhaktasūpādivat. pariśeṣād dharmasiddhiḥ. tatsiddhau cāgnihotrādīnām api dharmasādhanatvam anumīyate. tathā hi — agnihotrācaraṇaṃ dharmaniṣpādakam, śraddhopagṛhītatve saty ācaraṇatvāt, paśukāmeṣṭyādyācaraṇavad iti.

{tannirāsaḥ}

[392,4]
atrocyate — yat tāvad uktam — ṭakaśāstrāder apy ekadeśasaṃvādopapatteḥ prāmāṇyaṃ prasajyata iti, tan na; abhiprāyāparijñānāt — na brūma ekadeśasaṃvādamātreṇa sarvasya prāmāṇyam, kiṃ tarhi? yatraikadeśasaṃvādas tatpraṇetur atīndriyārthadraṣṭṛtvaṃ pūrvoktena nyāyena vyavasthāpayati. tasyāprāmāṇyakāraṇabhāvāt prāmāṇyam ity uktam. na cānnabhakṣaṇādivākyasaṃvādo 'pi atīndriyārthadraṣṭṛtvaṃ sādhayati, sāmarthyābhāvād atiprasaṅgāc ca.

[392,10]
nanu ca culikamāsādijñānaṃ divyaṃ tadupadeṣṭur atīndriyārthadraṣṭṛtvaṃ jñāpayati, satyam; kiṃ tu mūlopadeṣṭur evātīndriyārthadraṣṭṛtvaṃ jñāpayati nopadeṣṭṛmātrasya, atiprasaṅgāt. mūlopadeṣṭā ca vedapraṇetaiva tadvijñānaṃ vedāṅge jyotirjñāne 'ntarbhavati cāturlakṣyaṃ hi jyotirjñānam, tatra hi dravyāyuḥstrīpuruṣalakṣaṇavaurādigaṇitam sarvam asti. tena tato 'rthaṃ vijñāya śabdāntareṇa culikamāsādijñānam upadiśya rāgādyupahatenaiva dṛṣṭārthaṃ ṭakaśāstrādi praṇītam.

[392,16]
jinādibhis tu dṛṣṭārthena vañcitair anādyavidyābhyāsajanitena mithyābhimānena svapakṣarāgeṇa ca vedavedāṅgebhyo 'rthaṃ vijñāya svadarśane pratyayotpādanārthaṃ gāruḍādikaṃ ca bhāṣāntareṇopadiṣṭam iti. viparyayo na kasmād iti cet, na; tadapratipāditasyāpi śāntapuṣṭyābhicārādiphalasya yajñaprakārasya jyotirjñānāntarasya cehopadiṣṭasya saṃvādopalambhāt. jinabuddhādyāgameṣu ca yāni vaidikasiddhāntādyanupādiṣṭārthābhidhāyīni vākyāni, teṣāṃ visaṃvāda eveti kutas tatpraṇetṝṇāṃ sarvajñatvaṃ niścīyate?

{vedasya sarvajñapraṇītatvam}

[392,24]
vedas tu yady asarvajñapraṇītaḥ syāt tadā jinādipraṇītāgamavat purāṇādyāgameṣv aparimiteṣu na pramāṇatvena praśasyeta. loke 'pi deśāntarasthitārthavārttāyās tadvaktṛguṇadoṣasandehe 'pi prabhūtavārttāsaṃvādāt prāmāṇyaṃ dṛṣṭaṃ kaṇṭhasthatvānupapattiprasaṅgāc ca. na hy asarvajñaḥ pustakanirapekṣo granthānām anekasahasrāṇi praṇetuṃ śaknoti. praṇītāni ca yady apramāṇāni, tadā pratirāṣṭram asaṃkhyātaiḥ puruṣair na gṛhyeran. kleśabhūyastvād dṛṣṭārthānuśayānupalabdheś ca.

{jainādyāgamānāṃ vedavaiṣamyam}

[393,5]
nanu jinādyāgamo 'pi dṛṣṭaṃ prayojanaṃ vināpi bahubhir gṛhītas tena tasyāpi prāmāṇyam eṣṭavyam, na; anyathā tasya grahaṇāt. adhyayanādhyāpane mahābhāgyaṃ śrutvā śūdrāḥ kecid adhyayanādyutsukāḥ saṃjātās te cānadhikāritvena vedān adhyetum alabhamānā jinādinā khyātim icchatā svapraṇitāgamādhyayane phalātiśayam upavarṇya pravartitāḥ, tais tv anye tathāvidhāḥ pravartitāḥ, tair api anye brāhmaṇādayo 'pi kecana mandaprajñā dāridryaduḥkhasantaptāś ca duḥkhakṣayopadeśena patārya pravartitāḥ — ity evaṃ tadāgamaḥ pracayaṃ gataḥ, na; vedavad vanasthair api sarvāgamābahiṣkṛtaiś ca kaṇṭhasthaḥ kriyate, nāpi brāhmaṇenaivādhyāpyamanastribhir eva varṇair 'bhidhīyamānaḥ pracayaṃ gataḥ. tasmān na vedavaj jinādyāgamānām api prāmāṇyaṃ prasajyate. yac coktaṃ tridhā vedavākyāni — pramāṇānyapramāṇāni sandigdhaprāmāṇyānīti, tad anupapannam; asarvajñapraṇītānāṃ hi vākyānāṃ kadācid aprāmāṇyam api sambhāvyate, sarvajñapraṇītānāṃ tv aprāmāṇyakāraṇābhāvāt tadanupapattiḥ. tathā coktam —
	rāgājñānādibhir doṣair grastatvād anṛtaṃ vadet /
	te ceśvare na vidyante sa brūyāt katham anyathā //

[393,19]
pūrvapakṣārthatvād ity apy ayuktam, taddūṣaṇasiddhāntayor anabhidhāne hy āgamasya pūrvapakṣārthābhidhānānupapatteḥ. anyathā hi śrotṝṇāṃ saṃmohajanakatvena tatpraṇetur anāptatvaprasaṅgaḥ. kiṃ ca yuktiśāstreṣu pūrvapakṣopanyāsaḥ kriyate. vedas tv ājñāsiddhatvenopadiṣṭaḥ pitrādivākyavat, na hy atra yuktyā kaścid arthaḥ pratipāditas tasmāc chuṣkatarkābhyāsajanitabhramasyāyam ullāpaḥ — pūrvapakṣārthāni kānicid vedavākyānīti.

{viruddhārthādivedavākyaprāmāṇyaprakāraḥ}

[393,26]
kathaṃ tarhi viruddhārthānāṃ vākyānāṃ prāmāṇyam? na; viruddhārthābhāvāt. yo hi vedavākyāṇāṃ tattvato 'rthaṃ na vivecayati, tasyaiva virodhaḥ pratibhāty uditādivākyavat. tad yathā — "udite hotavyam", "anudite hotavyam", "samayādhuṣite hotavyam" — ity evaṃ vidhāya tatpratiṣedhārthaṃ nindāṃ karoti "śyāmo vāsyāhutim abhyavaharati, ya udite juhoti". "śabalo vāsyāhutim abhyavaharati, yo 'nudite juhoti" "śyāmaśabalau vāsyāhutim abhyavaharato, yaḥ samayādhyuṣite juhoti" iti. asya virodhaṃ pariharan āha — "abhyupetya kālabhedaṃ doṣavacanāt" iti. etad uktaṃ bhavati — yo yena kālo 'bhyupagatas tasya tatkālam atikramyānyatra kālabhede juhvato 'yaṃ doṣa ukta iti. tathānyeṣām apy āgamavākyānām avirodhena vyākhyānaṃ kartavyam. na hy anyāny api śāstrāṇi kubuddhibhir vyākhyātāni yathābhimatam arthaṃ jñāpayanti.

[394,8]
tatrādvaitābhidhāyīni vākyāni paramātmārthatvena pramāṇāni prakṛtyabhidāyyajām ekām ityādi vākyaṃ paramāṇvarthatvāt pramāṇam. paramāṇavo hi lohitādirūpayuktā ajanmānaḥ sadṛśam asadṛśaṃ ca kāryaṃ sthāvarajaṅgamādyanantabhedaṃ janayanti. samavāyi kāraṇaṃ prakṛtis tadapekṣayā strīliṅgatvaṃ samudāyāpekṣayā tv ekām ity uktam, anyathā pradhānasyāpi triguṇatvād ekatvānupapattiḥ. tathāṅguṣṭhamātra ityāder apy ātivāhikataijasaśarīrābhidhāyitvena pramāṇatvam, sthūle 'pi śarīre puruṣaśabdaḥ pravṛtto dṛṣṭaḥ kim uta tasminn antaraṅge. atha vā paramātmaivātyantanirmalatvād ādityavarṇa ity upacaryate. anaṅguṣṭhamātram apy aṅguṣṭhamātre hṛtpradeśe 'ntaḥkaraṇasaṃyamād yogibhir upalabhyamānatvenopacaryata ity evam anyeṣām api vākyānām avirodhena yatnato 'rthaḥ pratipattavyo na tu prajñādāridryād ālasyād vā yathārthapratipattyaśaktāv aprāmāṇyaṃ pratipattavyam iti.

{āgamaprāmāṇye pratyakṣādisaṃvādān apekṣā}

[394,20]
yat punar etat pratyakṣānumānasaṃvādenaivāgamasya prāmāṇyam iti, tad ayuktam; svargadṛṣṭaviśeṣadevatādipratipādakāgamasya prāmāṇyābhāvaprasaṅgāt. na ca sukhamātraṃ svargaḥ ko hi buddhimān upanataṃ sukhaṃ parihṛtya janmāntarabhāvisukhamātrārthaṃ tapaścaraṇayajñādiṣu mahāprayāseṣu pravartate? yaś ca pravṛttihetur āgamadarśito 'nekāny abdasahasrāṇi yāvan nairantaryeṇa sukhaviśeṣaḥ, tatra pratyakṣānumānāpravṛtteḥ, saṃvādābhāva ity apravṛttir eva svargārthināṃ prāptā.

[394,26]
kiṃ cādṛṣṭaviśeṣaṃ prati sādhanaviśeṣābhidhāyinaḥ pavitrāpavitrādiviśeṣābhidhāyinaś cāgamasya na pratyakṣānumānasaṃvādo 'stīty aprāmāṇyaprasaṅgaḥ. tathā hi — pañcamahāyajñādikaṃ gṛhasthasya dharmasādhanam, yates tv adharmasādhanam. kiṃcit kasyacit pavitraṃ tad evānyasyāpavitram. hiṃsādikam api kvacid dharmasādhanatvenoktam, kvacid adharmasādhanatvenety evaṃvidhe āgamaviṣayavibhāge 'smadādīnāṃ naiva pramāṇāntaram pravartata iti. środdhopagṛhītatve saty ācaraṇatvaṃ sāmānyamātrasādhakaṃ yadi syāt, na ca tad api yuktam; yataḥ kenacid anāptena pratāritasya kasyacid adharmasādhanam api środdhopagṛhītaṃ sambhavati. tasyāpi dharmasādhanatve pratārakāpratārakapraṇītāgamayor aviśeṣaḥ syān na caitad upapannam.

{dṛṣṭāntasādhanasya hetvābhāsatvam}

[395,9]
yad api dṛṣṭāntasiddhyarthaṃ sādhanam uktam — devadattaguṇenākṛṣṭāḥ paśvādayo devadattam praty upasarpaṇatvād iti, naitad api yuktam. sandigdhānaikāntikatvāt. anyaguṇapreritasyāpy anyābhimukham upasarpaṇaṃ dṛṣṭam, na cātra bādhakaṃ kiṃcid asti, yenānyaguṇapreritānāṃ paśvādīnāṃ devadattaṃ praty upasarpaṇaṃ na syāt.

{dharmasādhanatvānupapattiḥ}

[395,14]
api ca dharmasādhanatvaṃ kutaḥ pratipattavyam? sukhasādhanaviśeṣo hi dharmaḥ prasiddhaḥ, tan na jñāyate dharmeṇādharmeṇa vākṛṣṭāḥ. kiṃ cāta eva daśamo guṇaḥ sidhyatv iti. dharmākṛṣṭatvasiddhāv api na tadiṣṭes taddharmotpādakatvasiddhiḥ, janmāntarakṛtasya dharmasyādharmasādhanopekṣasyāpi phaladātṛtvasambhavāt, yathābhicārākarṣaṇādikarmānuṣṭhāyināṃ ḍākinītantrādiṣu krauryasteyamaithunādyatininditakarmopetavratānuṣṭhāyināṃ dhaneśvarādeśena tacchatruṃ brāhmaṇādikam api viśvāsya ghātayatāṃ cauryādikarmakāriṇāṃ ceti. tathānyeṣām api dharmādharmakāraṇaviśeṣasādhanāyoktānāṃ hetūnāṃ sandigdhānaikāntikatvaṃ sandigdhakālātītatvaṃ vā draṣṭavyam. na hi pratipakṣabādhakam antareṇa vipakṣādarśanamātrād dhetor vyāptiḥ sidhyati, atiprasaṅgāt. tathā hi — sa śyāmas tatputratvāt paridṛṣṭatatputravat, pakvāni tāni phalāny etacchākhāprabhavatvād upabhuktaphalatvāt, 'lohalekhyo vajramaṇiḥ pārthivatvāt' — ity evamādīnām api hetutvaṃ syāt.

[396,1]
dharmihetudṛṣṭāntagrāhakair eva pramāṇair virodhāt kālātīto hetur bhavati, tadabhāve samyagdhetur evety ayam api mithyābhiniveśaḥ, tatputratvādīnām api samyaktvaprasaṅgāt. na hi tatputratvādīnāṃ dharmyādyanyatamagrāhakapramāṇena bādho 'sti, kin tūttarakālabhāvinā tatputrarūpadarśanena, tatphalāsvādena, lohavyavāparāphaladarśanena, āptavacanena veti.

{sarvathābādhitatvāvagamāsambhavaḥ}

[396,7]
kiṃ ca kasyāpi bādho nāstīty asarvavidāvagamantum aśakyam, tatpratyakṣadarśināṃ ca bādhā bhaviṣyatīty ato 'sarvavidbādānutpāde 'pi sandigdhānaikātikatvaṃ sandigdhakālātyayāpadiṣṭatvaṃ vā hetor dūṣaṇaṃ na nirvartate. na cāniścitam abādhitaviṣayatvaṃ gamakāṅgaṃ heturūpatvāt pakṣadharmatvādivat tasmād abādhitaviśayatvaniścaye sādhyābhāvasādhanayor virodhaḥ pradarśanīyaḥ sambhāvitāgamasaṃvādo vānyathānumānamātraṃ syād iti.

{saptalokādivākyānāṃ sandigdhārthatvaniṣedhaḥ}

[396,14]
yat punar etat saptalokādipratipādakānām āgamānāṃ sādhakabādhakapramāṇābhāvād āgamāntarāṇām ubhayathā darśanāc ca sandigdhārthatvam iti, tad ayuktam; indriyādijñānasyāpy ubhayathā darśanena sādhakabādhakapramāṇābhāvena ca sandigdhārthatvaprasaṅgāt. viśeṣadarśanāt tatra sandehanivṛttir iti cet, na; viśeṣadarśanasyāpy ubhayathā dṛṣṭatvāt, sādhakabādhakayor apy ubhayathā dṛṣṭatvāt sandigdhārthatvam anavasthā vā syāt. atha yādṛśena cakṣurādinā liṅgena vā janitaṃ niścayajñānaṃ pravṛttisāmarthyād avyabhicārīti niścitam, tādṛśenaiva cakṣurādinā liṅgena votpāditaṃ niścayajñānaṃ bhrāntinimittānupalambhamātrād eva pramāṇaphalatvena vyavasthāpyate. anyasyobhayathā darśane 'pi na tasya sandigdhārthatvam, nāpy anavasthāprasaṅga iti. yady evam anyeṣām āgamānām ubhayathā darśane 'pi pūrvottarāvirodhena vyākhyātair vedavākyair utpāditasya niścayajñānasya pramāṇāntarasaṃvādābhāve 'pi sandigdhārthatvam ayuktam, mithyātvanimittasya leśato 'py anupalambhād yathāvad vyākhyātavedavākyajanitajñānasya dṛṣṭeṣv artheṣu samyaktvenāvadāritasya dṛṣṭāntābhāvād iti.

{mīmāṃsakānāṃ vedāpauruṣeyatā}

[396,28]
anye tv apauruṣeyatvena vedānāṃ prāmāṇyaṃ varṇayanti. paurṣeyatve hi durlabhaḥ prāmāṇyaniścayaḥ, puruṣāṇāṃ doṣāśrayatvena tatsaṃśayānivṛtteḥ. yataḥ —
	"śabde doṣodbhavas tāvad vaktradhīna iti sthitaḥ /
	tadabhāvaḥ kvacitsiddho guṇavad vaktṛkatvataḥ //"

[397,4]
vede tu guṇavān vaktā durjñānas tena doṣābhāvo 'py aśakyaniścayaḥ, kartur abhāve tu sukhenaiva niścīyate. tathā hi —
	"doṣāḥ santi na santīti pauruṣeyeṣu yujyate /
	vede kartur abhāvād dhi doṣaśaṅkaiva nāsty ataḥ //"

[397,9]
puruṣo hi doṣānām āśrayas tadabhāve kuto doṣāśaṃketi. tad ayuktam; yataḥ —

{tannirāsaḥ}

[397,12]
	śabde pramāṇatā tāvad vaktradhīnaiva niścitā /
	tadabhāvo 'pi sarvatra guṇavad vaktrabhāvataḥ //
tataś ca —
	prāmāṇyaṃ vidyate neti pauruṣeyeṣu yujyate /
	vede kartur abhāve vastadvārtāpi hi durlabhā //

[397,17]
yathaiva hi rāgādiparigataḥ puruṣo mṛṣāvādī dṛṣṭaḥ, tadvat parijñānadayādiyuktaḥ satyavādī, tataś ca yathā śabde vaktṛvaśān mithyārthatā, tathā satyārthatāpīti sa nirvartamānaḥ tām api nirvartayatīty ānarthakyam eva syāt. vaktṛguṇās taddoṣān evāpaghnanti prāmāṇyaṃ tu svata eveti cet, na; svataḥ prāmāṇyasya prāg eva nirasatvāt. kiṃ cānvayavyatirekābhyāṃ siddhasya prāmāṇyaṃ prati guṇānāṃ hetubhāvasyānyathātvaṃ kalpayitum ayuktam, atiprasaṅgāt. api ca vaktṛdoṣās tadguṇān evāpadhnanty aprāmāṇyaṃ tu svata evety evam api bruvato na sukhaṃ vakrībhavati.

{saṃketāpekṣaṇe vyarthaivāpauruṣeyatā}

[398,3]
api cāpauruṣeyo 'py avaśyaṃ puruṣakṛtaṃ samayam apekṣyārthaṃ pratipādayaty anyathā hi bālagopālādīnām api vedapāṭhaśravaṇamātrāt tadarthapratītiḥ syāt. na cāsaṅketitāḥ śabdāḥ kvacid apy artham abhidadhānā dṛṣṭā. saṅketaś ca puruṣeṇa yady anāptena kṛtaḥ, tadā tam apekṣya vedasyārtham abhidadhato 'prāmāṇyam eva prasaktam. āptenā kṛtaś cen nanv evam āptaprāmāṇyād eva prāmāṇyaṃ vedasyābhyupagataṃ bhavati. tataś ca vyartham apauruṣeyatvopavarṇanaṃ puruṣaviśeṣapratiṣedhavirodhaś ca.

{sambandhopekṣaṇe 'pi sa eva doṣaḥ}

[398,10]
sambandhabalena śabdāḥ saṅketānapekṣiṇo 'rtham abhidadhatīti cet, sambandho 'py anityaḥ syāt? nityo veti? anityatve, saṅketavad doṣaḥ. nityatve 'pi sarveṣāṃ vedapāṭhaśrotṝṇāṃ tadarthapratipattiprasaṅgaḥ. vyutpattyapekṣitvād aprasaṅga iti cet, syān matam — sthito 'sya vācakasya vācyena sambandhaḥ saṅketas tu tam evābhijvalayati, yathā pitāputrayor avasthita eva sambandhaḥ saṅketenābhidyotyata iti, na; pramāṇābhāvāt. yathā pitāputrayor janyajanakalakṣaṇaḥ sambandho 'nvayavyatirekābhyāṃ pratīyate, naiva śabdārthayoḥ sambandhaviśeṣāstitve pramāṇam asti.

{śabdārthayoḥ svābhāvikasambandhasthāpanā}

[398,18]
na nāsti, vyavasthādarśanāt. śabda eva vācako 'rtha eva vācya ity eṣo vyavasthā nāsati sambandhe yuktā. saṅketakāritaiveti cet, na; viparyayeṇāpi vācyavācakabhāvaprasaṅgāt — asya śabdasyāyam artho vācako 'syārthasya cāyaṃ śabdo 'bhidheya ity evam api hi saṅketaḥ kartuṃ śakyate.

[398,22]
anavasthāprasaṅgāc ca — yadi saṅketabalenaiva śabdo 'rthaṃ pratipādayati, sa saṃketo nāvācakena śabdena kartuṃ śakyate, saṅketahetor api śabdasya vācakatvaṃ saṅketāntarasāmarthyād ity anavasthāprasaṅgaḥ, tasmād asti śabdārthayoḥ svābhāvikaḥ sambandha iti.

{śabdārthayoḥ svābhāvikasambandhanirāsaḥ}

[399,4]
atrocyate — yat tāvad vyavasthādarśanād iti, tan na; vyavasthāyā śaktinimittatvāt. yā eṣāṃ śabdānām abhidhātrī śaktiḥ, sārtheṣu nāstīti teneyaṃ vyavasthā, anyathā hi sarveṣāṃ kārakāṇāṃ vyaṃjakānāṃ ca vyavasthādarśanāt svakāryair vyaṅgyaiś ca svābhāvikaḥ sambandhaḥ prasajyate.

[399,8]
yad apy uktam — anavasthāprasaṅgād iti, tad apy ayuktam. niyamānabhyupagamāt — nāyaṃ niyamo 'bhyupagamyate — vācakaśabdenaiva saṅketaḥ kriyate, kin tu anyathāpi — yathāṅgulyādinā nirdiśya hastena saṃspṛśya vāyaṃ gaur iti saṅketaṃ karoti. vṛddhavyavahāreṣu cāvāpodvāpābhyāṃ parābhiprāyasthaṃ saṅketaṃ pratipadyante. yathā karṇāṭādivyavahāreṣv ārya iti sambandhavyutpattyarthaṃ saṅketāpekṣaṇe 'py ayaṃ nyāyo 'vaśyam abhyupagantavyaḥ. tasmāt samayabalenaiva śabdānāṃ vācakatvān na svābhikaḥ sambandho 'sti.

{deśaviśeṣe 'niyamād api na svābhāvikaḥ sambandhaḥ}

[399,15]
deśaviśeṣe cāniyamāt — yathā coraśabdas taskaram āryeṣv abhidhatte, draviḍeṣv odanam iti. svābhāvikasambandhe tv aniyamānupapattiḥ, na hi dhūmaḥ kvacid agniṃ pratipādayati kvacij jalam iti. kiṃ ca yatra yatrārthe puruṣeṇa śabdaḥ saṅketyate taṃ tam arthaṃ pratipādayann upalabhyate. svābhāvikasambandhe tu dhūmādivat puruṣecchānuvidhānānupapattiḥ syāt. putrādiṣu ca svecchayā nāmakaraṇaṃ dṛśyate. tasmād avasthita eva sambandhaḥ. saṅketenāvadyotyata ity apy ayuktam. vaidikaśabdānām evārthaiḥ saha svābhāvikaḥ sambandha iti cet, na; pramānābhāvāt. na cātra viśeṣo 'sti, yenaikatra śabdārthayoḥ svābhāvikaḥ sambandho 'nyatra sāṃketika iti. nāmākhyātopasargādīnāṃ cobhayatra viśeṣāt. nanu ca sāṃketikatve śabdārthasambandhasya sarvatra ca vyavahārahetutvaṃ na syāt. svaputrādiṣu narasiṃhādisaṅketavat, dhṛtādiṣu bhavāmitrādisaṅketavac ceti na, asiddhatvāt — naiva sarvadā sarvatra vyavahāraḥ kaścid asti mlecchādivyavahārāṇām anyo 'nyatrāprasiddhatvāt.

{vyavahārasya sāditvān na svābhāvikaḥ sambandhaḥ}

[400,5]
ādimattvāc ca sarvavyavahārāṇām, nandavikramādityaśrīharṣādivyavahāravat. anāditve tu dṛṣṭānto nāsti. ādimattve 'pi samayakāraprabhāvād anyasmād vā kutaścin nimittād bhūyaḥsv api deśādiṣu kaścid vyavahāraḥ prasiddhiṃ gataḥ kaścin neti, yathā — rāmarāvaṇayudhiṣṭhirādināmāny eva prasiddhārthāny adyāpi vyavaharanti na sarvapuruṣanāmāni. nighaṇṭāv uktānām api paryāyanānāṃ kiṃcid bahuṣv api śāstreṣu lokeṣu ca prasiddhārthaṃ kiṃcin neti. naitāvatā svābhāvikasāṃketikasambandabhedaḥ.

[400,12]
kiṃ ca saṅketasya yady asāmarthyaṃ syāt tadānyaḥ kalpayate. yadā tv ekatrāpi saṅketasya sāmarthyam iṣṭaṃ tadānyatrāpi samayād eva śabdānāṃ vācakatvaṃ bhaviṣyatīti vyarthā sambandhāntarakalpanā. na hy atra viśeṣo 'sti yena kvacit samayasya sāmarthyaṃ kvacit sambandhāntarasyeti.

{svābhāvike sambandhe 'rthavyavasthābhāvaḥ}

[400,17]
sarvatrāpi svābhāvikasambandhasyaiva sāmarthye dhūmādivad yathābhipretārtheṣu śabdānāṃ pravṛttir na syād ity uktam. pratyekaṃ śabdasya sarvair arthaiḥ sambandho 'stīti cet, yady evaṃ gośabdād eva sarvārthapratipattiprasaṅgaḥ. samayāpekṣitvād aprasaṅga iti cet, samaya eva tarhi astu, kiṃ siddhopasthāyinā svābhāvikasambandhenāpramāṇakena kalpiteneti? ayogye samayo na yukta iti cet, nanu yogyatāpy uktā śabdānām abhidhānatvam, arthānāṃ tu abhidheyatvam iti.

[400,23]
yadi ca pratyekaṃ śabdasya sarvair arthaiḥ sambandho 'sti, sa puruṣakṛtena samayena niyamito 'rthaviśeṣapratītihetur bhavati; tadā vaidikaśabdānāṃ samayakārānabhyupagame 'rtha pratipādakatvaṃ na syāt. atha tatrāpi samayakāraḥ kaścid asti, tataḥ pauruṣeyāpauruṣeyayor na kaścid viśeṣaḥ. śaṅkā ca vedeṣv anivṛttā — kiṃ doṣavān tatra samayakāraḥ? atha guṇavān iti? tataś cāprāmāṇyaśaṅkāpi syād iti vyartho 'pauruṣeyatvaprayāsaḥ.

{apauruṣeyatve pramāṇābhāvaḥ}

[401,7]
na cāpauruṣeyatve pramāṇaṃ kiṃcid asti. nanūktam — kartur asmaraṇād iti, na; vyadhikaraṇatvāt. athāsmaryamāṇakartṛtvād iti vivakṣitam, tathāpi dṛṣṭānto nāsti — nityaṃ hi na smaryamāṇakartṛkam, nāpy asmaryamāṇakartṛkaṃ; kiṃ tv akartṛkam eveti. akartṛkakatvavivakṣāyān tu asmaryamāṇagrahaṇaṃ vyartham.

[401,11]
jīrṇārāmakūpādibhir vyabhicāraś ca. saṃpradāyāvicchede satīti cet, tathāpy asādhāraṇo hetuḥ. na hi nityasyākāśādeḥ sampradāyaḥ kaścid asti. prayojanābhāve 'pi kartur asmaraṇaṃ dṛṣṭam — santi hi anekāni asmaryamāṇakartṛkāni ślokādīni, yeṣāṃ sampradāyo 'pi na siddhaḥ, na ca teṣām apauruṣeyatvaṃ bhavatāpīṣyate.

[401,16]
asiddho 'pi ayaṃ hetuḥ — paurāṇikā hi brahmakartṛkatvaṃ smaranti vaktrebhyo vedāḥ tasya viniḥsṛtā iti. "pratimanvataraṃ caiva śrutir anyā vidhīyata" iti. kiṃ ca "yo vai vedāṃś ca prahiṇoti" ity atra vedenaiva ca bhagavān rudraḥ kartā pratipāditaḥ. kiṃ ca smṛtipurāṇādivad ṛṣināmāṅkitāḥ kāṇvamādhyandinataittirīyādau śākhābhedaḥ katham asmaryamāṇakartṛkāḥ? atha vā yena dṛṣṭā prakāśitā vā śākhā sā tannāmāṅkitā, na tu tena kṛteti, tad idaṃ vyāmūḍhabhāṣitam. tathā hi — yadi tāvad utsannā śākhā tena dṛṣṭā, tadā sampradāyāvicchedavirodho 'tīndriyārthadṛkpratikṣepavirodhaś ca. athānutsannaiva sampradāyena dṛṣṭā, tadā yāvadbhiḥ upādhyāyaiḥ sā dṛṣṭā prakāṣitā ca tāvatāṃ nāmabhir aṅkitā syāt. kiṃ ca buddhādyāgamo 'pi buddhādibhir dṛṣṭaḥ prakāśito vā, na tu pauruṣeya ity ukte kim uttaram? abhyupagamavirodha iti cet, pauruṣeyatvam evāha tasya katham abhyupagamavirodhaḥ? na cābhyupagamavaśena vastuvyavasthitiḥ, kin tarhi? pramāṇavaśena. na cātra viśeṣakaṃ pramāṇam asti, yena vedeṣu śrūyamāṇo 'pi kartā mithyānyathā vā kalpyate, na buddhādyāgameṣv iti.

[402,9]
etena vedādhyayanam adhyayanāntarapūrvakaṃ vedādhyayanatvād idānīntanādhyayanavad ityādi nirastam, buddhādyāgamādhyayane 'pi tulyatvāt.

{apauruṣeyatve pariśeṣapramāṇanirāsaḥ}

[402,12]
yad apy apauruṣeyatve vedasya pariśeṣataḥ prāmāṇyam ity uktam — na tāvat anutpattilakṣaṇam aprāmāṇyam, jñānotpattidarśanāt. nāpi saṃśayalakṣaṇaṃ 'kiṃ juhuyām? na vā?' ityevaṃprakārasaṃśayājananāt. nāpi viparyayalakṣaṇam, deśāntarādiṣv abādhyamānatvāt. na cānyad aprāmāṇyalakṣaṇam asti, yato "aprāmāṇyaṃ tridhā bhinnaṃ mithyātvājñānasaṃśayaiḥ" iti. "sahasraśīrṣā puruṣaḥ" ityādes tu arthavādatvān na taduparodhena vidhivākyānām apy aprāmāṇyam. codanārthe ca pramāṇāntaravṛttir niṣiddhā — dharmaṃ prati animittaṃ pratyakṣaṃ "vidyamānopalambhanatvād" ityādinā, tenāpauruṣeyatvaṃ vedasyeti, yad apy ayuktam; evaṃ hi svargakāmaḥ keśān utpāṭayet, caityavandanaṃ kuryāt puruṣādibhakṣaṇaṃ brāhmaṇādivadhaṃ ca kuryāt svargakāmaḥ — ityevamādīnām api codanānām apauruṣeyatvaṃ prāmāṇyaṃ ca pratipattavyam. jinaḥ sarvajñaḥ ityādīnāṃ cārthavādatvaṃ tulyanyāyatvād iti.

[403,6]
nanu ca pauruṣeyatve vedānāṃ mantratvānupapattir mantro hi japyamānaḥ phaladāyī dṛṣṭo na ca tathā pauruṣeyaṃ vākyam, tasmān na pauruṣeyo veda iti, na; śaivasiddhāntādīnām apy apauruṣeyatvaprasaṅgāt, tatrāpi hi mantrāḥ phaladāyinaḥ santi. te 'pi vaidikā eveti cet, na; śūdrāṇām api phaladāyitvād vedeṣu ca śūdrāṇām adhikāro nāsti, anadhikāriṇaś ca na mantrāḥ phalaṃ prayacchanti.

[403,11]
kiṃ ca prākṛtā api mantrāḥ phaladā dṛśyante. na ca vedeṣu prākṛtaḥ śabdo 'sti tasmāt prākṛtamantravad vaidikā api mantrāḥ pauruṣeyā iti.

{pauruṣeyatve 'pi mantrāḥ satyasaṃkalpair eva kriyante}

[403,14]
nanv evaṃ sarve puruṣā mantrakāriṇo bhaveyur iti, na; sarveṣām atulyaśaktitvāt. ye hi satyasaṅkalpās ta eva mantrān kartuṃ śaknuvanti. satyasaṅkalpatā ceśvarasya svābhāvikaiśvaryaprabhāvāt. mahārṣīṇāṃ cāhiṃsābrahmacaryasatyādisthairyaprabhavāt tapaḥprabhṛtiprabhāvād vā. sa ca itthaṃ prabhāvo netarapuruṣāṇām asti, tena sarveṣāṃ na mantrakartṛtvam.

{anupalabdhasyāpi karttuḥ kalpanā}

[403,20]
api ca kāvyasyāpi pauruṣeyatve sarve puruṣāḥ kāvyakṛtaḥ syur na vā kaścid ity apūrvaiṣā vāco yuktiḥ. nanu kāvyaṃ kuruvāṇaḥ puruṣo dṛśyate na mantraṃ kuruvann iti, na; mantrakṛto 'py anumānāgamābhyāṃ darśanāt. na cāsarvaviddarśanaṃ samastavastuvyāpi yena tannivṛttāv evādṛṣṭasyābhāvaḥ syāt.

[403,24]
kiṃ ca bhāratādīni kurvāṇo 'pi kaścid idānīṃ na dṛśyata iti teṣām apy apauruṣeyatvaprasaṅgaḥ. kaś ca mantrāṇāṃ viśeṣo yena varṇapadavākyātmano 'pi santo 'kṛtakā iti? phalaniṣpādanaṃ viśeṣa iti cet, na; pauruṣeyair eva mudrāmaṇḍaladhyānādibhiḥ phalaniṣpādanadarśanāt.

{karttuḥ samayād eva mantrāṇāṃ phaladātṛtvam}

[404,2]
na ca śabdaśaktitaḥ phalaniṣpattir upāṃśumānasayor niṣphalatvaprasaṅgāt kālavikalpābhāvaprasaṅgāt, vidhyabhisandhiviśeṣānapekṣitvaprasaṅgāc ca. puruṣaśaktitaḥ palaniṣpattau ca nāyaṃ doṣaḥ. tena hi yatra yathā samayaḥ kṛtas tatra tathā samayānupālanāt phalaṃ niṣpadyate, tatsamabhivyāhārasāmarthyāt. sa eva vā devatāviśeṣas tatsamayam anupālayaṃs tam anugṛhṇati rājādivat, tad evaṃ mudrāmaṇḍalādivan mantro 'pi samayamātram eva tathā caikasmād eva mantrāt samayabhedānuvidhānena phalabhedo 'py upapadyate 'nyathāgner dāhādivad aviśeṣeṇa phalaṃ syāt. kasyacid acirāt siddhir anyasya cirāt, aparasya brahmacaryādyapekṣaṇāt, kasyacit tata evānartha ity evaṃ vikalpo na syāt.

[404,11]
kiṃ ca samayābhijñenoccāritam ekaikam api akṣaraṃ viṣāpnutyādikārtyaṃ kurvad upalabhyate, netaraiḥ. svābhāvikatve tv agnivad atadvitprayoge 'pi svakāryaṃ kuryāt tasmān na mantro 'py apauruṣeya iti.

{vedasyāpauruṣeyatve vyākhyānānupapattiḥ}

[404,15]
kiṃ cāpauruṣeyo 'pi vedas tāvad avyākhāto nārthaṃ pratipādayati, adarśanāt. vyākhyānaṃ ca pauruṣeyam, pauruṣeyāc ca pratipattau kathaṃ na doṣāśaṅkā? puruṣā hi viparītam api śabdārthaṃ vyācakṣāṇā dṛśyante. saṃvādena prāmāṇyābhyupagame cāpauruṣeyatvakalpanānarthikā vedasyāpi tadvyākhyānavat. pramāṇāntarasaṃvādād eva prāmāṇyopapatteḥ. na ca tadvyākhyānasyāpi nityatvam anādyavicchinnasampradāyarūpatvaṃ vā vedeṣv api vyākhyānabhedasyātyantaviruddhasya sāṃkhyavaiśeṣikamīmāṃsakādikṛtasya darśanāt. na ca tatra kasyacid evānāditvaṃ na sarvasyety atra pramāṇaṃ kiṃcid asti. yadi cāpauruṣeyo vedaḥ, tadā tacchabdānām anya evārthāḥ syuḥ, pauruṣeyāṇām api mlecchāryādiśabdānām ekārthatvaṃ nāsti kuto 'pauruṣeyaśabdānām? tataś cāgnihotrahavanādiśabdānāṃ śvamāṃsakhādanādayo 'nya evārthā bhaviṣyantīty āśaṅkā na nivartate. na ca ya eva laukikaśabdānām arthāḥ, ta eva madīyānām ity evaṃ vedaḥ svayaṃ pratipādayati. jaiminiprabhṛtayas tu pratipādayanto 'pi na pramāṇībhavanti, puruṣatvāt. na hi jaiminir apy atīndriyārthadraṣṭā bhavadbhir iṣyate, yena laukikavaidikaśabdāyor ekārthatāṃ paśyati. adṛṣṭvābhidadhataś ca vākyaṃ kathaṃ pramāṇam? prakaraṇādibhir api tasyārtho niścīyate yaḥ śabdaḥ kvacid anekeṣv apy artheṣu gṛhītasamayaḥ syāt, na ca vaidikasya śabdasya kasyāpy arthaḥ kvacit iti mlecchaśabdavad aniścitārtha eva prasajyet.

{pauruṣeyatve tu nāyaṃ doṣaḥ}

[405,6]
pauruṣeyatve tu nāyaṃ doṣaḥ. sa hi parānujighṛkṣayā pravṛttaḥ prasiddhārthaiḥ saṃskṛtaśabdair vedān racayitvā svayaṃ vyākhyātavān idānīntanagranthakāravat. tatas tatsampradāyenānye 'pi vyācakṣīran. kvacit padārthavipratipattau ca prakaraṇādibhir apy arthān avadhārayate śāstrāntaravat. pratyakṣe 'pi laukikenāgnyādiśabdenāviśiṣṭo vaidikāgnyādiśabdaḥ kathaṃ na tadartha iti cet, nanv evaṃ sati pauruṣeyenāpi viśiṣṭaḥ kathaṃ na pauruṣeya iti? kiṃ ca laukikasyāgnyādiśabdasyārthavattvaṃ pauruṣeyatvena vyāptam, tatrāyaṃ vaidiko 'gnyādiśabdaḥ kathaṃ pauruṣeyatvaṃ tyaktvā tadarthaṃ grahītuṃ śaknoti? ubhayam api hi gṛhṇīyāt jahyād vobhayam apīti.

[405,14]
api ca vākyasya nityatvaṃ sādhyate? varṇānāṃ veti? na tāvad vākyasya, varṇāvyatirekāt — na hi varṇavyatiriktaṃ śabdātmakaṃ vākyam asti. tathā ca varṇasamūhaḥ padam, padasamūho vākyam — ity etatprapañcena prāk prasādhitam. samūhaś ca vastuto na bhidyate, kalpanāyā tu bhedaḥ. tathāpi kalpanāyā jñānātmakatvād anityatvam eva. na ca vākyanityatve pramāṇam asti, anityatve tu vākyatvāl laukikavākyavad ity anumānam. atha varṇā eva nityās teṣāṃ nityatve 'pi na prāmāṇyasiddhiḥ sarvaśāstrāṇāṃ prāmāṇyaprasaṅgād asatyavacanābhāvaprasaṅgāc ca. na hy anya eva vaidikā varṇāḥ, pratyabhijñāyā aprāmāṇyaprasaṅgāt.

{vaidikavarṇānupūrvyā na nityatvam}

[405,22]
atha vedeṣu varṇānām ānupūrvī nityā nānyatreti, na; ānupūrvyā api śabdātmakatve varṇebhyo 'rthāntaratvāsambhavāt. yadi ca varṇānupūrvī nityā, tadāgnir ity akāragakārayoḥ pūrvāparabhāvasya nityatvāt gacchatītyādau viparyayānupapattiḥ. na ca varṇabahutvam iṣyate, yena gacchatītyādau anyau evākāragakārāv ucyete tayor eva ca himavadvindhyayor ivānyathā kramo na sambhavati. kṛtakānām api hetupariṇāmaniyamavatāṃ na kramaviparyayaḥ kartuṃ śakyate. yathā bījāṅkurapatrādinām ṛtusaṃvatsarādīnāṃ ca kuta eva nityāvicalitasvabhāvānām iti? na hi pūrvāvasthātyāgam antareṇānyathāvasthā sambhavati. tyāge cānityatvam. api ceyam ānupūrvī deśakṛtā vā syād yathā pipīlikādīnāṃ paṅkutau, kālakṛtā vā yathā — vṛddhānupūrvī bījāṅkurādīnāṃ ca. sā dvividhāpy atra na sambhavati sarvavarṇānāṃ sarvadeśavyāpitvān nityatvāc cākāśātmādivat. na cānyathāsti paurvāparyam. abhivyaktipaurvāparyād varṇānāṃ paurvāparyam iti cet, na; mithyātvaprasaṅgāt — upādhidharmādhyāropāt sphaṭikādiṣu nīlādyākārāropavat. kiṃ copādhinivṛttau nīlādyākāranivṛttivad abhivyaktinivṛttau varṇānāṃ pauruvāparyanivṛttis tat kuto 'pauruṣeyatvam.

{anādipravāheṇāpi na nityatvam}

[406,13]
anādipravāhatvenāpauruṣeyatvam iti cet, na; atiprasaṅgāt. tathā hi — mlecchavyavahārāṇām api mātṛvivāhādīnāṃ nāstikavacanādīnāṃ ca paralokādṛṣṭātmādyapavādānām anādipravāhatvād apauruṣeyatvaprasaṅgaḥ. teṣām api hi parebhyāhitasaṃskāraiḥ pravṛttiḥ kartuṃ śakyate, nānyathā; na hy anāhitasaṃskāraḥ kaścid apūrvaṃ vyavahāraṃ pravartayati. ādisarge 'pi vyavahārasya pūrvasargadarśanāhitasaṃskārapūrvakatvāt. na cādisargas tvayeṣṭaḥ, prathamapuruṣo vā kaścid apūrvavyavahārapravartayiteti. sarvavyavahārāṇām anāditvād apauruṣeyatvaṃ prasajyeta. abhyupagamād adoṣaḥ iti cet; tādṛśāpauruṣeyatve siddhe ko guṇaḥ? pramāṇasiddhyarthaṃ hy apauruṣeyatvam iṣṭam, tac ca nāstikavacaneṣv api astīty asādhanam.

{śabdanityatvasādhakapratyabhijñāyā nirāsaḥ}

[407,4]
yad api sarveṣāṃ varṇānāṃ padānāṃ ca nityatvasiddhau pratyabhijñākhyaṃ sādhanam uktam, tad api asiddhatvād asādhanam. na hi yo mayā kāṃcyāṃ śabdaḥ śrutaḥ, sa evojjayinyāṃ śrūyata iti bhavati. nanu sa evānuvāko 'ṣṭakṛtvo 'dhīta ity asti pratyabhijñā, tathā sarveṣu padeṣu varṇeṣu ca pratyekaṃ pratyabhijñā draṣṭavyā, na; pradīpādiṣu vyabhicārāt. nanu ca liṅgasya vyabhicārād asādhanatvaṃ yuktam, pratyabhijñā tu pratyakṣam upanyastam. na ca pratyakṣasyānaikāntikatvadoṣo 'sti, jalādijñānasyaikatra bhrāntatve 'py anyatra pramāṇatvābhyupagamāt. yatraiva hi bādhyate, tatraivapramāṇaṃ yuktaṃ na ca śabde pratyabhijñā deśāntare kālāntare puruṣāntare 'vasthāntare vā bādhyate iti, na; śabde 'pi pratyabhijñāyā pratyakṣānumānābhyāṃ bādhyamānatvāt. pratyakṣeṇa tāvad asmin deśe śabda utpannaḥ, śamito 'nena kalakala ity utpādavināśau gṛhyete. abhivyaktibhāvābhāvābhyām eva pratītir iti cet, na; keśanakhādiṣv api evaṃ prasaṅgas tatrāpi hi pratyabhijñāmātreṇa nityatvam abhyupagamyābhivyaktyanabhivyaktikṛtāv utpādavināśapratyayāv iti bruvāṇaḥ kena vāryate? na ca kvacid abhivyaktyanabhivyaktikṛtāv utpādavināśapratyayau dṛṣṭau. pratyabhijñā tu sādṛśyavaśād anekatra dṛśyate. api caiva laukikavākyānām api sarveṣāṃ nityatvaprasaṅgaḥ. tatrāpy aṣṭakṛtva uccāritam idaṃ vākyam aṣṭakṛtvo 'yaṃ paṭhitaḥ śloka ity asti pratyabhijña sarvavākyānāṃ ca nityatve prāg ukta eva doṣaḥ.

{adhyetranumānasādhanatvāc chabdānāṃ bhedaḥ}

[407,22]
kiṃ ca vaidikaśabdenāpi parokṣādhyetṛviśeṣānumānaṃ dṛṣṭam — devadatto 'dhīte, viṣṇumitro 'dhīta iti. tac ca śabdābhede 'nupapannam. na hy anekasādhāraṇaṃ daṇḍacchatrādikaṃ yadā yena dhṛtvā prakaṭaṃ kriyate, tadā tam anumāpayituṃ śaknoti. tīvramandatarādibhedopalabdheś ca na hi nityasya tīvratarādidharmo 'sti. nāpy ekasminn akhaṇḍātmani tīvramandādibhedopalambhaḥ sambhavati.

{śabdābhivyaktipakṣanirāsaḥ}

[408,2]
vyaṃjakatīvramandādibhedāt sambavati cet, kiṃ vyaṃjakatīvramandādibhedena śabde tathābhāvaḥ kriyate? kiṃ vā vyaṃjakadharma evāropyata iti? na tāvat kriyate. na hi nityasya bhedaḥ kenacid dhetunā kartuṃ śakyate. nāpi dharmabhedaḥ eva kriyate, tīvratvādidharmasya śabdatvādivat sāmānyalakṣaṇatvena nityatvāt. abhivyaktibheda eva kriyata iti cet, na; tīvratvādiviruddhadharmabhedasyaikatrāstitve pramāṇābhāvāt. asati ca tīvratvādidharmabhede tathābhivyaktibhedo 'satyārthatvād visaṃvādy eva syāt. atha mukhādiṣu khaḍgādidharmāropavad vyaṃjakadharma eva śabde 'pi āropyate, na, adṛṣṭatvāt. khaḍgādidharmo hi dīrghatādiḥ samānendriyadṛṣṭa evāropyate nādṛṣṭo nānyendriyadṛṣṭo vā śabdavyaṃjakasya vāyusaṃyogādeḥ svarūpeṇaivādṛṣṭatvāt, kutas taddharmāropaḥ sambhavati? na hi piśācādidharmaḥ kvacid indriyabuddhyāropito dṛśyate, rūpadharmas tvagindriyabuddhyā ceti.

[408,13]
atha śrotragrāhyaḥ kaścid arthaḥ śabdasya vyaṃjakas tīvratvādidharmavān anityaś ceṣyate, na; tasyāpi śabdāvyatirekāt — sāmānyavataḥ śrotragrāhyatvaṃ hi śabdalakṣaṇam, tallakṣaṇayuktasya ca tato 'rthāntaratvam ayuktam. śrotragrāhyasya sāmānyavataḥ kasyacid apy anityatve sarvasyāpy anityatvasiddhir viśeṣābhāvād iti. uttaratrāpy abhivyaktau doṣaṃ vakṣyāmaḥ.

{śabdanityatve 'rthāpattinirāsaḥ}

[408,19]
yac coktam — "darśanasya parārthatvād" iti. anena kilārthāpattir uktā. katham darśanam uccāraṇam, tac ca parapratipattyartham, sā cārthapratipattiḥ śabdanityatvena syāt. yo hi gṛhītasambandhaḥ śabdaḥ sa tadaiva naṣṭaḥ — ity anityatvādinā niyamapūrva eva śabdaḥ śrūyate. tena śabdārthapratipattir na prāpnoti. na hy agṛhītasambandhāc chabād arthapratipattir yukteti. tasmād arthapratipattyānyathānupapattyāvagamyate — nānityaḥ śabdaḥ iti, naitad asti; dhūmādivad anityatve 'py arthapratipādakatvasyopapatteḥ.

[409,3]
kiṃ cānena nyāyenārthasyāpi nityatvam ekatvaṃ ca tvayābhyupagantavyam, anyathā bāhuleye gṛhītasambandho 'pi gośabdaḥ śābaleyādiṣv agṛhītasambandhaḥ kathaṃ pratipattiṃ kuryāt? sāmānyasyaiva śabdārthatvaṃ liṅgatvaṃ ca, ato na doṣa iti cet, na; sāmānyasyaiva śabdārthatve sāmānādhikaraṇyādyabhāvādidoṣasyoktatvāt sāmānyavicāro liṅgaliṅgibhāve 'pi vyāptigrahaṇavicāre tadvator eva samarthitas tathā tadvator vācyavācakabhāve 'py adoṣaḥ. kiṃ ca yathā liṅgatvaṃ sāmānyasyaiva tvayeṣyate, tathā vācakatvam api sāmānyasyaivāstu, vyāptivad vācyavācakasambandho 'pi sāmānyayor eva gṛhīṣyata iti kṣīṇārthāpattiḥ. nanu gośabde kiṃ sāmānyaṃ? gośabdabuddhihetutvam. yena khalu sāmarthyena sarve gośabdāḥ svātmany ekākārabuddhihetavo bhavanti tat sāmānyam. na caika eva gośabdaḥ, tasya tīvramandādibhedabhinnasya prasiddhatvāt sukhādibhedasiddhyā ca tulyayogakṣematvāt. yady api gośabdeṣu sāmānyaṃ sākṣāt nāsti, tathāpi tatra pācakādiṣv iva kathañcid asty eva sāmānyaṃ na hy anyathā bhinneṣv abhinnākāraḥ pratyayaḥ sambhavatīty uktam. tasmāt sāmānyāśrayaṇenānityānām eva śabdānāṃ vācakatvopapatter nārthāpattito 'pi nityatvasiddhiḥ.

{śabdanityatvasādhanasya śṛāvaṇatvasya nirāsaḥ}

[409,19]
yad api sādhanam — nityaḥ śabdaḥ śrāvaṇatvāc chabdatvavad iti, tan na; anaikāntikatvāt. tathā hi — svargakāmaḥ śvamāṃsaṃ purīṣādikaṃ ca khāded ity evamādikānupūrvī śrotragrāhyā, na ca nityā. sāpi nityeti cet, na; vaidikacodanāvat prāmāṇyaprasaṅgāt. tadarthānuṣṭhānātikrame ca pratyavāyaprasaṅgāt. tathāvedapāṭhakakṛtair doṣair visvarādibhir anaikāntas teṣām api nityatve hi nityaṃ visvarādidoṣopahatā vedāḥ syuḥ.

[409,25]
kiṃ ca tīvramandādidharmair bheryādiśabdaiś cānaikāntaḥ teṣām api nityatve pratinimittaṃ śabdabhedopalabdhir na syāt, ekasyāpi hy anekaṃ vyaṃjakaṃ dṛṣṭam anekasyāpy ekam iti. tataś ca śabdaviśeṣeṇa nimittaviśeṣānumānaṃ na syāt. na ca parokṣaṃ vyaṃjakaṃ vyaṅgyenānumīyamānaṃ kvacid upalabdham, yathā — kāryeṇa kāraṇam iti. atha kasyacic chabdasya śabdadharmasya vānityatvam apīṣyate. yataḥ parkoṣanimittānumānaṃ syāt tathā sati tenaiva śrāvaṇatvam anaikāntikam. kālātyayāpadiṣṭatvaṃ ca sarvasyāpi nityatvasādhanasya vaktavyam.

{pratyakṣeṇāpi śabdānityatvagrahaḥ}

[410,2]
pratyakṣeṇāpi hi śabdābhāvo gṛhyate, yasmād indriyavyāpāre sati nāsti śabdo, vinaṣṭaḥ kalakala iti jñānam asaṃdigdham abādhyaṃ ca bhavati, asati na bhavatīti. padārthāntarapratyakṣatve 'pi ayam evopāyaḥ. sambandhābhāvād ayuktaṃ pratyakṣatvam iti cet, syād etad indriyeṇa śabdābhāvasya saṃyogasamavāyādyanyatamo na kaścit sambandho 'sti, tasmān nendriyeṇa śabdābhāvo gṛhyata iti, na; viśeṣaṇaviśeṣyabhāvākhyasya sambandhasya vidyamānatvāt. kasya punaḥ śabdābhāvaṃ prati viśeṣaṇatvāviśeṣyatvam? karṇaśaṣkulyā — ity ācāryāḥ. karṇaśaṣkulī ca tvagindriyeṇa gṛhyate, bhinnendriyagrāhyayor api viśeṣaṇaviśeṣyabhāvaḥ surabhi dravyam ity ādau dṛṣṭas tenātrāpy aviruddha iti. gṛhādipradeśo vāstuviśeṣaṇam. yathaiva hi śabdasya viśeṣaṇam, tathā tadabhāvasyāpi, yat, viṣayasya viśeṣaṇatvena viśeṣyatvena vopalabdham, tat, tadabhāvasyāpīti. viśeṣaṇaviśeṣyabhāvas tu viśiṣṭapratītivaśena vyavasthāpyate, tena yatra viśiṣṭapratītir asti tatra deśādipratyāsattyabhāvo 'pi viśeṣaṇaviśeṣyabhāva iṣyate. yathā gokṣetrādibhiḥ śatrugrahanakṣatrādibhiś ca devadattasyeti. pratyakṣanimittatvam apy asya pratyakṣajñānotpattau vyavasthāpyate. saṃyogādivan naikatrānimittatve sarvatrāpy animittatvaṃ yuktam iti tasmāt pratyakṣeṇāpi śabdasyānityatvaṃ gṛhyate.

{anumānenāpi śabdānityatvasādhanam}

[410,18]
kiṃ cānityaḥ śabdaḥ sāmānyavattve saty asmadādibāhyendriyagrahaṇārthatvād ghaṭādivat. viṣayatvāc ca rūpādivat. na cātra jñeyatvam eva viṣayatvaṃ vivakṣitaṃ yenānaikāntikatvaṃ syāt kiṃ tarhi? yo 'rthaḥ pratyakṣeṇopalabhyamānaḥ, kasyacid rāgaṃ janayati, kasyacid vidveṣam, kasyacin moham iti; tasyābhāvo 'tra viṣayatvam abhipretam. tac cānityatvaṃ na vyabhicarati.

{tīvratvādidharmayuktatvād anityaḥ śabdaḥ}

[410,24]
itaś cānityaḥ śabdaḥ, tīvratvādidharmayuktatvāt sukhaduḥkhādivat. vyaṃjakadharmatve hi śrotragrāhyatvānupapattis tenāsiddhatvaṃ nāśaṅkanīyam.

{vastutve sati kāryatvād anityaḥ śabdaḥ}

[411,9]
kiṃ ca vastutve sati kāryatvād ghaṭādivat. asiddham iti cet, na; icchāprayatnadharmānuvidhāyitvāt. icchānuvidhāyitvaṃ tāvad — yādṛśaśabdam uccārayitum icchati, tādṛśa eva bhavati. abhivyaktau ca nāyaṃ niyamaḥ, suvarṇādyabhivyaktābhiprāyeṇopāttāt pradīpāt sarpāder apy abhivyaktidarśanāt. prayatnadharmānuvidhāyitvam api — tīvrāt prayatnāt tīvraḥ śabdo, mandān mandaḥ, tīvrataramandatarādibhedāt tathābhūta iti. tathā bheryādyabhidhātādidharmānuvidhāyī draṣṭavyaḥ. na cākāryasyaivaṃ prayatnādidharmānuvidhāyitvaṃ sambhavati. na hi pradīpādivyaṃjakabhedāt taddharmabhedāc ca ghaṭādivyaṅgyam anyathānyathopalabhyamānaṃ dṛṣṭam. yadi caivaṃ kāryadharmānugatatvena gṛhyamāṇasyāpi śabdasya kāryatvam asiddham ucyate, nanv evaṃ buddhighaṭādīnām api kāryatvaṃ kathaṃ sidhyati. tatrāpi hi śakyate vaktum — sati vyāpakatvanityatve buddhighaṭādīni cakṣurādimṛddaṇḍādibhir yatra vyajyante, tatraiva gṛhyanta ity ataḥ kāryatvāvyāpakatvavyavahārābhāvaprasaṅgas tasmād ghaṭādivat kārakātiśayenātiśayyamānatvāt kṛtakaḥ śabdaḥ, kṛtakatvāc cānityo 'sarvagataś ceti.

{śabdasya nityatve upalambhakādācitkatvānupapattiḥ}

[411,23]
kiṃ cākāśādivad anupalabhyasvabhāvatve śabdānāṃ kadācid apy upalambho na syāt. upalabhyasvabhāvatve tu sarvadaivopalambhaḥ syāt, anupalambhanimittānām āvaraṇādīnām asambhavāt. vyaṃjakābhāvād anupalabdhir iti cet, na; vyaṃjakasvarūpānavadhāraṇāt.

{saṃyogasya śabdavyaṃjakatvaniṣedhaḥ}

[411,28]
saṃyogaviśeṣa iti cet, na; ciranivṛtte 'pi dāruparaśvādisaṃyogaviśeṣe śabdopalabdher vyaṃjakanivṛttau ca vyaṅgyopalabdhir na yuktā pradīpasaṃyoganivṛttāv iva.

{prāptyaprāptyasambhavād avyaṃjakatvaṃ saṃyogasya}

[412,2]
prāptyaprāptyasambhavāc ca — yadi tāvad indriyaprāptim apekṣya saṃyogaḥ śabdavyaṃjakaḥ tadā bheryādisaṃyogasya śrotraprāptyabhāvāc chabdavyaṃjakatvaṃ na syāt. indriyāṇāṃ vyāpakatvān na prāptyabhāva iti cet, na; sarvadeśāvasthitapuruṣāṇāṃ grahaṇaprasaṅgāt. yogyadeśāvasthāne sati viṣayākāreṇendriyapariṇāmataḥ tadviṣayopalabdher na sarvagrahaṇaprasaṅga iti cet, na; indriyatatprāptyādivyatirekeṇa yogyadeśatvasya sambhavāt. satkāryapradhānayoḥ siddhau hi sāṃkhyadarśanasiddhis tayā vakṣyamaṇanyāyenānupapattis tena tatprakriyāpy anupapannaiveti na vistareṇa pūrvapakṣyate.

[412,10]
athendriyaprāptyanapekṣaḥ saṃyogaḥ śabdasya vyaṃjakaḥ, tadāpi sarvapuruṣavyaṃjakaprasaṅgaḥ. etena vaṃśadalādivibhāgo 'pi śabdasya vyaṃjakaḥ pratyuktaḥ.

{āśritānāśritābhivyaktau doṣaḥ}

[412,13]
kiṃ cāśritasyābhivyaktiḥ? anāśritasya vā? yady āśritasyābhivyaktiḥ, tadā sāmānyavad āśrayeṇa sahābhivyaktiprasaṅgaḥ. gandhādivad āśrayānabhivyaktāv apy abhivyaktir iti cet, na; gandhāder anityatvād utpādakahetubhir evopalabdhiyogyasyotpādāt. prāganupalabdhiyogyasyendriyaprāptasyāpy āśrayānabhivyaktāv eva na kasyacid abhivyaktir dṛṣṭā. prasvedasparśasyāpi vāyusambandhāt sahāśrayeṇa pūrvasya nivṛttau viśiṣṭasyopādān na kasyacid avasthitasyāśrayābhivyaktau paścād abhivyaktir iti.

{avyāpakasyābhivyaktir ayuktā}

[412,21]
athānāśritasyābhivyaktiḥ. tatrāpi — kim asarvagatasya? atha sarvagatasya veti? yadi asarvagato 'bhivyajyate, tadā yatra yatra bherīdaṇḍābhighātādir vyaṃjakaḥ tatra śabdābhivyaktir ity ayaṃ niyamo na syāt; avyāpakasya ghaṭādivat sarvatrāsambhavāt? na hi ghaṭādyabhivyaktyarthino yatra yatra dīpopādanaṃ kurvate, tatra tatra ghaṭādyabhivyaktir bhavati.

{vyāpakasyāpy abhivyaktir asaṅgatā}

[412,27]
atha vyāpakasyābhivyaktiḥ, tadā sarvaśabdānām ekadeśatvād yugapad abhivyaktiprasaṅgaḥ, ekadeśāvasthitaghaṭādivat. sarvapuruṣopalambhaprasaṅgaś ca, sarvapuruṣendriyasambaddhānām evābhivyaktatvād akhaṇḍātmanā vyāpakatvāt. sāmānyair vyabhicāra iti cet, na; teṣāṃ svāśrayābhivyaktāv evābhivyakteḥ. śabdānāṃ tv āśritatvam eva tvayā neṣṭam.

[413,3]
nanu cotpattipakṣe 'pi bheryādideśe prādurbhūtasya śabdasya śrotreṇāprāpter grahaṇānupapattiḥ, na; santānena śrotraprāptasya grahaṇāt.

{santānānupapattiśaṅkā}

[413,6]
nanu śabdasantānaḥ pramāṇenāpāstatvād anupapannaḥ, tathā hi — yadi svāvaruddhe nabhodeśe śabdam ārabhate śabdaḥ, tadā śrotradeśe śabdārambhaḥ kadācid api na syāt. atha svāvaruddhavyatirikte nabhodeśe śabdam ārabhate, tadā bheryādideśe jātaḥ śabdaḥ śrotradeśa evārabhatām, kim antarāladeśe śabdārambheṇa?

[413,10]
kiṃ ca santānoparamahetvabhāvād dvīpāntarotpannasyāpi śabdasya santānena śrotraprāptau śravaṇaprasaṅgaḥ. kiṃ ca śabdaṃ nārabhate śabdaḥ, śabdatvāt, antyaśabdavat. ārambhakatve tu pramāṇaṃ nāstīti.

{tatpratyākhyānam}

[413,14]
atrocyate — yat tāvat kiṃ svāvaruddhe nabhodeśe śabdaḥ śabdam ārabhate? tadvyatirikte veti? tatra prathamapakṣo nābhyupagamyate. dvitīye tu pakṣe yad uktam — śrotradeśa evārabhatām, kim antarāladeśe śabdārabheṇeti, tad ayuktam; evam api santānopapatteḥ. śabdād utpanno hi śabdaḥ śabdasantāna ucyate. tenaikaśabdārambhe 'py upapannaḥ santānaḥ. kiṃ ca saṃyogārambhavat tadupapatteḥ; yathā iṣvādikarma, na pūrvasaṃyogāvaruddhe nabhodeśe saṃyogāntaram ārabhate, nāpy atidūrapradeśe; kin tu tatpratyāsanne, tataḥ krameṇa dūradeśe saṃyogārambhaḥ. tatha śabdo 'pi svapratyāsanne pradeśe śabdāntaram ārabhate, na svāvaruddhe, dūradeśe vā.

[413,22]
niṣpradeśatvād ākāśasya tatpradeśapratyāsattir ayukteti cet, na; avyāpyavṛttisaṃyogaśabdopādhikṛtatvāt pradeśasya. tatra bheryākāśasaṃyogāt tadavacchinne nabhodeśe śabda utpadyate, tataḥ śabdād bherīpratyāsannamūrtadravyasaṃyogāvacchinne nabhodeśe śabda utpadyate, tataḥ punaḥ taddravyānantaramūrtadravyasaṃyogāvacchinne nabhodeśe śabdotpattiḥ — ity evam uttarottarapratyāsannamūrtadravyasaṃyogāpekṣaḥ śabdārambho draṣṭavya iti.

[413,28]
yad apy ayuktam — santānoparamahetvasambhavād iti, tad apy ayuktam; karmasantānoparamavat taduparamāt. yathā — ākāśe prakṣiptānām iṣvādīnāṃ karmaṇaḥ taratamādibhāvena karmāntarārambhakatvam, tato 'tyantamandasyānārambhakatvāt tatsantānoparamaḥ, tathā śabdasyāpi tīvramandatarādibhāvenārambhakatvād atyantamandasyānārambhakatvāt tatsantānoparama iti. tathā ca bherīdeśasthas tīvraṃ śabdaṃ śṛṇoti, tato dūrastho mandam; atidūrasthas tu mandataraṃ mandatamam iti. na caivaṃ nityatve tīvramandatarādibhāvena śravaṇam upapadyate.

[414,5]
yac cedaṃ sādhanam — śabdaṃ nārabhate śabdaḥ, śabdatvād antyaśabdavad iti tatrādyādiśabdapakṣīkaraṇe, dharmigrāhakapramāṇabādhitatvam — na hy anārambhakasyādyādibhāva upapadyate. ko 'pi śabdo nārambhakaḥ — iti pratijñārthe siddhisādhyatā, antyaśabdasyānārambhakatvāt. sarvasyānarambhakatve sādhye dṛṣṭānto nāsti. antyavyatiriktasyāpi dharmitve, dharmigrāhakapramāṇabādhitatvam, narambhakasyāntyavyatirekitvāsiddheḥ. kiṃ ca dṛṣṭāntagrāhakapramāṇabādhitatvād ayuktam — na hi santānābhāve śabdasyāntyatvaṃ sidhyati.

{santānasādhanam anumānam}

[414,13]
śabdasya śabdārambhakatve 'pi pramāṇaṃ nāstīty etad apy ayuktam, tathā hi — asmadādīndriyaprāptaḥ śabdo dharmī, sajātīyād utpanna iti sādhyo dharmaḥ, asmadādibahyendriyapratyakṣatve sati viśeṣaguṇatvāt, avayavirūpādivad iti.

{arthāpattitaḥ śabdasantānasādhanam}

[414,17]
grahaṇānyathānupapatitaś ca śabdasantānaḥ pratīyate, na hi śrotram aprāptasya viṣayasya grāhakam, bāhyendriyatvāt, sarvaśabdagrahaṇaprasaṅgāc ca. prāptiś ca santānaṃ vinā na sambhavati. na hi śabda āgatya śrotraṃ prāpnoti, amūrtatvena niṣkriyatvāt. nāpi śrotraṃ gatvā śabdaṃ prāpnoti, uktād eva hetoḥ. śrotrādhiṣṭhānam api na tadā gacchad upalabhyate. tasmāt santānenaiva śrotraprāptasyopalabdhir iti.

[414,23]
nanv anyathāpi grahaṇopapattau santānāsiddhiḥ, tathā hi — sarve śabdā vyāpakā ākaśavat tiṣṭhanti. te vāyusaṃskāropakṛtena śrotreṇa gṛhyante. tatra govivakṣāprerito vāyuḥ sarvadikṣu stimitāni vāyvantarāṇi pratibādhamānaḥ śrotradeśaṃ gacchati. tenāvarako vāyuḥ protsāryate, tasmin protsārite ca gośabda upalabhyate. yad vā vivakṣāpreritena vāyunā yaḥ śrotradeśasya saṃyogaḥ, sa eva śabdavyaṃjaka ity evaṃ bheridaṇḍābhighātādipreritasyāpi vāyoḥ śabdavyaṃjakatvaṃ draṣṭavyam iti, na; nityatvāsiddheḥ. śabdānāṃ nityatvavyāpakatvasiddhau hy eṣā prakriyā śobheta. tadasambhavaś ca pramāṇābhāvād uktaḥ. sādhitaṃ cānityatvam tatsiddhau ca śabdasantānakalpanaiva jyāyasī; na vyaṃjakakalpaneti.

{sparśānupalabdhyā vyaṃjakavāyor abhāvaḥ}

[415,9]
sparśādiliṅgānupalabdheś cāyuktā vāyukalpanā. yadi hi vāyur vegena śrotradeśam āgacchati, tadā talliṅgasya sparśasya sukasukāśabdasya vā tṛṇakeśādikampasya copalambhaḥ syāt. yas tu vāyus tṛṇādikasparśane 'py aśaktaḥ so 'pi mandatvād alpenāpi prativātena pratihanyate, tataś ca prativāte bherīśabdasyāgrahaṇaṃ syāt. atha bherīdaṇḍābhighātajo vāyur balīyastvāt prativātaṃ nirjityāgacchati. tathā sati prativātasyāpi tṛṇādisahitasya pratyāgamanaṃ syāt, meṣanirjitameṣāntaravat.

[415,16]
kiṃ ca tadvāyupratighātajo 'pi śabdaḥ śrūyeta, na caitat kiṃcid upalabhyate; tasmād ayuktā vyaṃjakavāyukalpaneti. yadi ca vāyoḥ śabdavyaṃjanasāmarthyaṃ syāt, tadā yasya kasyacid vāyor aviśeṣeṇa sarvaśabdavyaṃjakatvaṃ syād rūpālokavat — yathaiva hi rūpavyaṃjakānām ālokānāṃ puruṣābhiprāyatṛṇakāṣṭhādihetuviśeṣajanyatve 'pi, na viśeṣaḥ kaścid iti. kenāpi kṛta ālokaḥ sarveṣāṃ yogyadeśavasthitānāṃ rūpaviśeṣāṇāṃ vyaṃjakaḥ, tathā vāyūnām api hetuviśeṣajanyatve viśeṣo nāstīti. kenāpi prerito vāyuḥ sarvaśabdānāṃ vyaṃjakaḥ syāt; sarveṣāṃ vyāpakatvenaikadeśāvasthānāt.

[415,24]
vāyusaṃskṛtaṃ śrotraṃ śabdaṃ gṛhṇāti — ity atrāpi pratiniyamānupapattiḥ, ālokāṃjanādisaṃskṛtacakṣurvat sarvasarvagrāhakatvaprasaṅgāt.

{śabdasyāvyaṅgyatve prayogāntaram}

[416,2]
prayogo 'py atra pradarśyate — samānendriyagrāhyasamānadeśārthānāṃ grahaṇāya pratiniyatasaṃskārakasaṃskāryaṃ śrotraṃ na bhavatīndriyatvāc cakṣurvat. viṣayasaṃskārapakṣe tu śabdāḥ pakṣīkartavyāḥ — śabdāḥ pratiniyatasaṃskārasaṃskāryā na bhavanti, samānendriyagrāhyatve sati yugapad indriyasambaddhatvād ekadeśasthā iva ghaṭādayaḥ.

{atrānaikāntikatvāśaṅkā tannirāsaś ca}

[416,7]
taptatailādiṣv agnijvālāyāḥ saṃskārāntareṇābhivyakter anaikānta iti cet, na; abhivyakter asiddhatvāt. avasthitasya hi vyaktiś cintyate, na ca jvālāyāḥ prāgavasthitau pramāṇaṃ kiṃcid asti. etena sudhādiṣu toyair uṣṇasparśābhivyaktiḥ, pṛthivyāṃ gandhābhivyaktiś ca pratyuktā. utpatsyamānānāṃ ca samānadeśagrahaṇena yugapad indriyasambandhagrahaṇena ca vyavacchedaḥ kṛtaḥ, tasmān nānaikāntikatvam.

[416,13]
mandaprakāśena śuklarūpābhivyaktāv api kṛṣṇādirūpaviśeṣānabhivyakter anaikānta iti cet, na; vipakṣābhāvāt. pratiniyatavyaṃjakavyaṅgyatvābhāvo hi sādhyaḥ, tena pratiniyatavyaṃjakavyaṅgyānām eva vipakṣatvam. na ca rūpaviśeṣāṇāṃ pratiniyatavyaṃjakavyaṅgyatvam asti, kṛṣṇarūpābhivyaṃjakaprakāśena sarvarūpaviśeṣāṇām abhivyakteḥ. śuklaṃ tv ataijasam api rūpam īṣatprakāśasvabhāvam, tenālokaviśeṣaṃ nāpekṣate. naitāvatā pratiniyatavyaṃjakavyaṅgyatvam.

[416,19]
anye tv anaikāntikatvaparihārārthaṃ samānadharmāpannatvaviśeṣaṇam upādadate, tan na; asiddhaviśeṣaṇatvaprasaṅgāt. akārakakārādīnāṃ hy asamānadharmatvāt. vaidharmyābhāve hi varnaikatvaṃ syāt. atha saty api vaidharmye śabdatvena sarvaśabdānāṃ samānadharmatvam, tadā śuklakṛṣṇādirūpaviśeṣāṇām api saty api vaidharmye rūpatvena samānadharmatvam eveti, kathaṃ vyabhicāraparihāraḥ? yadi punaḥ sūkṣmasthūlo jvālānujvālātvaviśeṣarahitatvaṃ samānadharmatvaṃ vivakṣitam, tadā nāsiddhaṃ viśeṣaṇaṃ bhavati. yadi hi kakārasyābhivyaktau khakārasya sūkṣmatvād anabhivyaktiḥ, tadā khakārābhivyaktau kakārasyābhivyaktir bhavatu, sarṣapādyabhivyaktau taddeśasthabilvadyabhivyaktivat. atha kakārābhivyaktau khakārasyānujvalatvenānabhivyaktiḥ, tathāpi khakārābhivyaktau kakārābhivyaktiprasaṅgaḥ; kṛṣṇarūpābhivyaktau śuklarūpābhivyaktivat. tad evaṃ sataḥ śabdasyābhivyaktau yugapadgrahaṇaprasaṅgo 'parihārya evety anityasyaiva santānenāgatasya grahanam eṣṭavyam, tatra doṣābhāvād iti.

{utpattipakṣe 'pi samānadoṣatāśaṃkā}

[417,7]
nanv anityatve 'pi tulyadoṣaḥ — kakārārthaṃ prerito hi vāyuvarṇāntarotpādakavāyubhir aviśiṣṭhatvāt, sarvavarṇān api kuryāt sarvavarṇānāṃ tatrāvidyamānatvāviśeṣāt. athāvidyamānatvāviśeṣe 'pi kakārārthaṃ prerito vāyuḥ kakāram eva kartuṃ śakto, na varṇāntaram. yady evaṃ vidyamānatvāviśeṣe 'pi kakārābhivyaktyarthaṃ prerito vāyuḥ kakāram eva saṃskartuṃ śakto, na varṇāntaram iti tulyaḥ parihāraḥ.

{tannirākaraṇam}

[417,13]
tad ayuktam, kārakavyaṃjakayor vaidharmyāt. kārake hi niyamo dṛśyate, na tu vyaṃjake. tathā hi — sa eva mṛtpiṇḍacakrādikārakanikaraḥ kulālābhiprāyeṇa niyamitaḥ śarāvam eva karoti ghaṭam eveti, na tv evaṃ pradīpākṣādivyaṃjakaṃ kasyacid abhiprāyeṇa niyamitam — tadabhipretam evārthaṃ vyanaktīti. asmatpakṣe ca vāyūnāṃ kārakatvam, bhavatpakṣe vyaṃjakatvam iti kathaṃ codyaparihārayos tulyatvam? tasmād anityāḥ sarve śabdāḥ. tan na nityatvena vedasya prāmāṇyam, kin tv āptoktatveneti sthitam.

{triṣv eva pramāṇeṣūpamānādinām antarbhāvaḥ}

[417,21]
"eṣv evopamānārthāpattisambhavābhāvaitihyādīnām antarbhāvaḥ". tasmāt trīṇy eva pramāṇāni. atra yathā gaus tathā gavayaḥ — ity upamānaṃ śabdāntarbhūtam, vākyarūpatvāt, agnimān ayetyādivākyavat. upamānarūpatvena bhede tu vidhyarthavādānuvādādibhedād api pramāṇabhedaprasaṅgas tataḥ pramāṇānām ānantyaṃ syāt.

{mīmāṃsakasammatopamiteḥ smṛtitvam}

[417,25]
nanu ca aṭavyām aṭato gavayapiṇḍadarśane saty anena sadṛśī madīyā gaur iti jñānaṃ yad utpadyate, tad upamānam iṣyate. na ca tasya kvacid antarbhāvaḥ sambhavati, aṭavyāṃ sthitasya gṛhāvasthite gavi pratyakṣādeḥ pravṛttyasambhavād iti, naitad asti; prāg eva pratyakṣeṇa anubhūtatvāt. tadā ca smṛtir eveyam — madīyā gaur anena sadṛśīti. smṛtisādhanasya ca pramāṇatvaṃ tvayāpi neṣṭam.

[418,7]
sādṛśyasya prāg agṛhītatvād iti cet, naitad evam; pūrvam eva hi sādṛśyaviśiṣṭo gopiṇḍa upalabdhaḥ. kasmād? upalabdhiyogyatvāt sādṛśyasya, viṣāṇādivat. upalabdhyayogye vā sādṛśye abhyupagamyamāne, kadācid api tan nopalabhyetādṛṣṭavat. tataś ca gavayam upalabhya paścād gāṃ paśyataḥ 'tena sadṛśīyam' — iti pratītir na syāt.

[418,12]
kiṃ ca madīyayā gavā sadṛśo 'yam — ity eṣāpi pratītir bhavati. na caivaṃ kevalendriyeṇa piṇḍamātrasmṛtisahakāriṇā vā janyate, vanecarakendriyeṇāpi mahiṣādipiṇḍamātrasmṛtisahakāriṇāpi vā janyate. atha viśiṣṭapiṇḍasmṛtisahakāriṇendriyeṇa janyate, nanv evaṃ sati gavayasādṛśyaviśiṣṭapiṇḍadarśanam abhyupagantavyam. anyathā hi viśiṣṭapiṇḍasmṛtir na syāt, adṛṣṭe smṛtyayogāt. sādṛśyamātreṇa viśiṣṭadarśane 'py atiprasaṅgo, mahiṣāder api sādṛśyamātraviśiṣṭadarśanād iti. gavayādarśane 'pi tatsādṛśyadarśanaṃ pratītyabhāvād ayuktam iti cet, na taddarśanasya nirvikalpakatvāt. nirvikalpakena hi pratyakṣeṇa gavayadarśanāt pūrvaṃ tatsādṛśyaṃ gopiṇḍastham upalabdham, tena tadupalabdhyabhimāno na bhavati, prathamagopiṇḍopalambhakāle gotvopalambhavat.

[418,22]
nanv anena sadṛśītigavayaviśeṣaṇatvapratīteḥ kathaṃ smṛtitvam? evaṃ hi savikalpapratyakṣasyāpi smṛtitvaprasaṅgaḥ, tulyayogakṣematvād iti, na; arthāpattitas tatsiddheḥ — yady anena sadṛśī sā na syāt, tatas tayā sadṛśo 'yaṃ nopalabhyeta, sādṛśyasyobhayaniṣṭhatvād. upalabhyate cāyaṃ tayā sadṛśaḥ, tasmāt sāpy anena sadṛśīti. prayogo 'pi — anena sadṛśī gauḥ, svasādṛśyenāsyāvacchedakatvāt, yat svasādṛśyena yasyāvacchedakam, tat tena sadṛśaṃ dṛṣṭam, yathā — bhrātrā bhrātrantaram.

[418,28]
kiṃ caivaṃ pramāṇāntaratve 'tiprasaṅgaḥ syāt, tathā hi — pūrvaṃ dṛṣṭaṃ vastu, etasmāt sthūlam, etasmād dīrgham, etasmād hrasvam — ity evamādijñānaṃ na tāvad upamānam, tasya sādṛśyāviṣayatvāt. nāpi pratyakṣādyantarbhūtam, upamānena sahāsya tulyayogakṣematvād ataḥ pramāṇaparisaṃkhyā prasajyate. tasmād evaṃvidhasya jñānasyārthāpattyanumāne 'ntarbhāvaḥ. smṛtitvaṃ cānirvikalpakapratyakṣeṇa, tathārthasya darśanāt. tathā hi — kathaṃ jānīṣe tvam atra sthito 'nena sadṛśī sā gaur ity evaṃ pareṇa pṛṣṭaḥ, pratyakṣeṇaiva pūrvaṃ dṛṣṭā mayety evam eva nirdiśati. etasmāt tat sthūlaṃ dīrgham ityādijñānasyāpi smṛtitve 'yaṃ nyāyo draṣṭavyaḥ.

{nirvikalpakānubhavād api savikalpasmṛtisambhavaḥ}

[419,9]
smṛter anubhavākārānukāritvān nirvikalpakānubhave savikalpakākārānukāriṇī smṛtir ayukteti cet, na; nirvikalpalānubhave 'pi sahakārisāmarthyād abhāvasāmānya sthūlatvadīrghatvādiṣu savikalpakākārāyāḥ smṛter dṛṣṭatvāt. dṛṣṭānumitānāṃ hi niyogaḥ pratiṣedho vā na yukta iti.

{jarannaiyāyikānām upamānam}

[419,14]
saṃjñāsaṃjñisambandhapratipattir upamānārthaṃ ity apare — kvacid yāgaviśeṣe gavayasyopayogaṃ śrutvā tadarthī kaścid 'yādṛśo gos tādṛśo gavayaḥ' — iti vanecaravākyaṃ śrutvā gavayānveṣaṇe pravṛtto 'ṭavyāṃ vṛttakaṇṭhaṃ gosadṛśaṃ cārthaṃ dṛṣṭvāyaṃ gavaya iti pratipadyate. evaṃ yathā māṣastambaḥ tathā māṣaparṇī, yathā mudgastambaḥ tathā mudgaparṇīti vākyaṃ śrutvāhitasaṃskāraḥ tatsādṛśyaṃ dṛṣṭvā tām oṣadhīṃ pratipadya bhaiṣajyāyāharaty evam anyo 'py upamānasya viṣayo lokato bubhutsitavya iti. tatra vākyajajñānajanitasaṃskārajanitasmṛtisahakāriṇendriyeṇa janitaṃ sārūpyajñānam upamānam, saṃjñāsaṃjñisambandhaś ca pratipattiḥ tatphalam iti.

{tatkhaṇḍanam}

[419,23]
tad apy ayuktam, yataḥ saṃjñisambandhapratipattiḥ prāg evāptavacanād utpannā, gavayadarśane tatsmṛtir eveti. tathā hi — kathaṃ jānīṣe 'yaṃ gavaya ity evaṃ pṛṣṭaḥ kenacit, vanecarakavacanād avagato mayety evam evottaram abhidhatte, na tūpamānena jānāmīti.

{pṛthaganirdeśād api tasya pramāṇāntaratāsiddhiḥ}

[420,5]
tathā hi — yathā pratyakṣeṇa ghaṭaṃ paśyāmi, dhūmenāgniṃ jānāmy āgamena svargam avagacchāmīti pramāṇatrayanirdeśaṃ sarvatra vyavahāriṇaḥ kurvanta upalabhyante, na tv evam upamānanirdeśaṃ pratipattāraḥ kvacit kurvanto dṛśyante, tasmān nopāmānaṃ pramāṇāntaram asti.

{adṛṣṭe saṃjñiny api saṃjñāpratipattiḥ}

[420,10]
adṛṣṭe gavaye saṃjñāsaṃjñisambandhapratipattir ayukteti cet, na; apratyakṣe 'pi śakrādau tatpratipattidarśanāt. saṃjñākāraṇam api kvacid apratyakṣe putrādau dṛṣṭam, kim uta tadgrahaṇam iti? nimittābhāvād ayuktam iti cet — syād etat — yathā śakrādau netrasahasrādikaṃ saṃjñāgrahaṇe nimittam asti, naiva gavayādiṣv iti. na; atrāpi gavādisādṛśyaṃ nimittam upādāya gavayādisaṃjñā vyutpādyate. gavayatvam eva gavayasaṃjñāpravṛttau nimittaṃ tadagrahaṇe kathaṃ tatsaṃjñāpravṛttir iti cet, nanu gavayatvam api tata eva vākyāt pratipadyate.

{citralekhādivan nopamānaṃ pramāṇāntaram}

[420,18]
yathā citralekhādyākṛtiṃ pradarśya kaścid vyutpādayati — itthaṃbhūta uṣṭraḥ, itthaṃbhūto gaja iti. yad vā grīvādiparimāṇaviśeṣābhidhānenoṣṭram, dantādiparimāṇaviśeṣābhidhānena gajaṃ ca vyutpādayati. vyutpādyamānas tu tadā vākyād evoṣṭratvagajatve 'pi pratipadyate. na hi grīvādantādiviśeṣadvāreṇoṣṭragajādisaṃjñāvyutpādane tadvyutpattir na bhavati, pramāṇāntaraṃ vā tatra sambhavati.

{anupaplutapratipattir upamānam itimatanirāsaḥ}

[420,24]
nanu vākyād upaplutā pratipattir āsīd upamānāt tu saṃjñiviśeṣāvacchedena vyavasthitā bhavatīti, ko 'yam upaplavaḥ? na tāvad bhrāntiḥ, kālāntarādiṣv abādhyamānatvāt. nāpi saṃśayaḥ, sthāṇupuruṣavad vikalpātmakatvānanubhavāt. gosadṛśo gavayaḥ ity asyāḥ pratīteḥ sandehatve viparyayatve vā tanmūlopamānasyāpi tathātvaprasaṅgaḥ. pramāṇatve cāsyāḥ katham upaplavaḥ? saṃjñiviśeṣāniṣṭatvam upaplava iti cet, na; ātmāntaḥkaraṇāṇudharmādharmādipratīter upaplutatvaprasaṅgāt. na hi tatrāpi ayam ātmā, idaṃ manaḥ, ayam aṇuḥ, ayaṃ dharma ity evaṃprakārā pratītir anumānād āgamād vā bhavati. kiṃ tarhi? yatrecchādayaḥ samavetāḥ sa ātmā, yato yugapad jñānānutpattiḥ tan manoḥ yato 'lpataraṃ nāsti, sa paramāṇur ity evaṃprakārā pratītir bhavati. tathā cāsyāḥ pratīteḥ ko viśeṣo yenobhayor upaplutatvam anupaplutatvaṃ vā nocyate?

{yathā gaus tathā gavaya iti vākyānurodhād api nopamānaṃ pramāṇāntaram}

[421,13]
nanu yatra gosādṛśyam asti sa gavayaḥ, tasya gavayasaṃjñā vety evaṃ saṅkete kṛte mā bhūd upamānaṃ pramāṇāntaram, yadā tu yādṛśo gaus tādṛśo gavayaḥ — iti vākyam, tadā tataḥ sādṛśyamātraṃ pratipannaṃ na saṃjñāsaṃjñisambandhas tena tadartham upamānam iṣyate. yadi vākyan na sambandhaḥ pratipannaḥ, anarthakaṃ tarhi vākyam, sādṛśyamātraṃ hi gosmṛtisahitenāśrutavākyo 'pi cakṣuṣā pratipadyate, na ca tataḥ sambandhapratītiḥ. tasmād yādṛśo gaus tādṛśo gavayaḥ, tādṛśo gavayasaṃjñakaḥ, tādṛśasya gavayasaṃjñety eke evārthaḥ pratīyate. yathecchādiliṅga ātmā, icchādiliṅgasyātmasaṃjñety evamādivākyaiḥ saṃjñāsaṃjñisambandha eva vyutpādyate. anyathā gaur ayam ity evaṃ saṅkete kṛte 'sya gośabdaḥ saṃjñetipratipattir atra pramāṇāntaraṃ vācyaṃ samānanyāyatvāt.

{asya gavayaśabdaḥ saṃjñeti viśeṣapratipattyartham upamānam ity api na}

[421,25]
syād etat — asya gavayaśabdaḥ saṃjñeti viśeṣapratipattir na pūrvaṃ vākyād utpanneti tadartham upamānam iṣyate, evaṃ tarhi gaur ayam ity evaṃ vākyād anyo 'py evambhūto gaur iti pratipattir na jāteti tatrāpi pramāṇāntaraṃ vācyam. kiṃ ca piṇḍāntare 'sya gośabdaḥ saṃjñeti pratītir na pūrvavākyād utpanneti pratipiṇḍaṃ saṃjñāsaṃjñisambandha pratipattyarthaṃ pramāṇāntaraṃ vaktavyam. tathā śabdānabhidhāne 'pi pratipādakapratipatror evam evābhiprāyaḥ — īdṛśasya sarvasya gośabdaḥ saṃjñetisāmarthyāt tv evaṃ pratipattir iti cet, samānam etad atrāpi — gosadṛśo gavaya iti śabdād ubhayor evam abhiprāyo gosadṛśasyārthasya gavayaśabdaḥ saṃjñeti sāmarthyāt tv evaṃ pratipattir iti loke hi prastāvaviśeṣād anyathābhiprāye 'pi anyathoktir dṛśyate, yathā — viṣaṃ bhuṅkṣva, māsya gṛhe bhuṅkṣveti. tenānyathoktāv api pratipattur vaktrabhiprāyāvagatir bhavati. sāmarthyād veti — sāmārthyam arthāpattir yādṛśo gaus tādṛśo gavaya ity ukte 'rthād āpadyate — gosadṛśasya gavayasaṃjñeti. pratibhā vā sāmarthyaśabdenoktā atha vohaḥ, śaktir vā. tena gaur ayam iti saṅkete 'pi sarvasya gojātīyasaṃjñā pratipadyate. gavayasaṃjñā ca gosādṛśyaviśiṣṭasya, yathā gaus tathā gavaya ity abhidhāne 'pīti.

{sūtravirodhaparihāraḥ}

[422,20]
yady upamānaṃ na pramāṇāntaraṃ tataḥ "pratyakṣānumānopamānaśabdāḥ pramāṇāni" ity atra sūtraṃ kimarthaṃ pṛthag uktam? naiṣa doṣaḥ, pramāṇanigrahasthānābhyāṃ dṛṣṭāntahetvābhāsādīnām iva prayojanavaśena pṛthag abhidhānāt. vibhāgasūtram eva nyūnādhikasaṃkhyāvyavacchedārtham, na daṇḍakasūtram iti cet, na; prāg eva ghrāṇādisūtreṇa vyabhicāritvapratipādanāt trividhaṃ pramāṇam ity atra.

{upamānasya pṛthag abhidhāne sūtrakārasya prayojanam}

[422,26]
jātinigrahasthānavibhāgasūtrayoś ca na caturviṃśatisaṃkhyāniyamo 'sti — ity uktam. tasmād yathā jātīnāṃ kāsāṃcit pṛthag abhāve 'py uktibhedena sammoho mā bhūt ity etadarthaṃ taddūṣaṇaprakāravyutpattyarthaṃ ca pṛthag abhidhānam, tathopamānasya prayojanavaśena pṛthagabhidhānam. tat tarhi prayojanaṃ vācyam, tad ucyate — śabdaprāmāṇyasamarthanaṃ prayojanam.

[423,11]
parikṣāyāṃ "mantrāyurvedasūtreṇa" "na, karmakartṛtvasādhanavaiguṇyāt" ityādinā ca śabdaprāmāṇyasamarthanaṃ kṛtam, na ca tatropamānasyopayogaḥ śrūyata iti, na; tatrānṛtatvādidoṣaparihāreṇa śabdaviśeṣasya prāmāṇyaṃ samarthitam. upamānasya pṛthag abhidhānena tv anyathākṣepaparihāreṇa śabdaprāmāṇyaṃ samarthyate. katham?

{keṣāṃcid chabdaprāmāṇyākṣepaḥ}

[423,17]
kecid āhuḥ — pratyakṣānumānaviṣayatve śabdasyānuvādakatvam eva, na prāmāṇyam. tadaviṣayatve ca sambandhāgrahaṇād avācakatvam, tathā hi — padārthasya pratyakṣānumānābhyām aprasiddhatvān na padena sambandhagrahaṇam. śabdena cet padārthaprasiddhiḥ, kiṃ tenaiva? padāntareṇa vā? yadi tenaiva, tadetaretarāśrayatvaprasaṅgaḥ. padāntareṇāpi padārthaprasiddhau tulyo doṣo 'navasthāprasaṅgaś ca. atha vākyārthe padavacanād — vākyenārtham abhidhāya tatra padaṃ saṅketyate.

[423,23]
tad apy ayuktam; yasmād vākyārthas tu prasiddhārthānāṃ padānām anvayamātram. prasiddhāś ca te arthāś ca prasiddhārthās te eva padyanta iti padāni. teṣām anvayamātraṃ vākyasthārthaḥ. atha vā prasiddhā arthā yeṣām, tāni prasiddhārthāni padyanta ebhir iti padāni, teṣām anvayamātraṃ vākyam evārtho vākyārthaḥ. vākyād api nāprasiddho 'rthaḥ pratipattuṃ śakyata ity anvayamātram ity uktam. tasmān na śabdasya prāmāṇyam — ity evaṃ kaiścid ākṣepe kṛte —

{tannirāsārtham upamānapratipādanasopayogaḥ}

[423,30]
tannirākaraṇārtham upamānaṃ nidarśanārthatvena pṛthag uktam. yathā kāryārthino 'prasiddhagavayasya prasiddhaṃ gosādṛśyam upādāyopamānākhyena vākyena saṃjñasaṃjñisambandhapratipattiḥ kriyate, tathā kiṃcin nimittam upādāya śakrādipadapadārthayor apīti. na ca dṛṣṭe 'py anupapannatā nāma. dṛśyate hi pratyakṣādyaprasiddhe 'py arthe sādṛśyādinimittam upādāya vākyena padasambandhāpratītiḥ kriyamāṇā, tasmān nāpratyakṣādyaviṣayatve śabdasyāvācakatvena prāmāṇyam. pratyakṣanumānaviṣayatve 'pi nānuvādakatvād aprāmāṇyaṃ samplavapratipādanāt, prakaraṇādyapekṣasya viśiṣṭārthapratipādakatvāc ca. tathā caitad vākyavicāre prapañcitam. tasmād anyārtham upamānasyoddeśasūtre pṛthag abhidhānamato na sūtravirodhaḥ.

{lakṣaṇasūtrād apy upamānasya na pramāṇāntaratā}

[424,13]
pṛthag upadiṣṭasyāpy alakṣitasya saprayojanatvam antarbhāvo vā sukhena jñātuṃ na śakyata ity ato lakṣaṇam apy uktam — "prasiddhasādharmyāt sādhyasādhanam upamānam" iti. prasiddhāt prajñātāt sādharmyān nimittād yad vākyaṃ niṣpadyate yathā gaus tathā gavaya ityādikam, tad eva sādhyasādhanam upamānaṃ sādhyasya saṃjñasaṃjñisambandhasya sādhanam jñāpakam.

[424,18]
atha vā saṃjñasaṃjñisambandhaviṣayajñānaṃ sādhyam, tasya sādhanaṃ niṣpādakaṃ vākyam upamānam. evaṃ ca lakṣaṇasūtrād api na śabdavyatiriktam upamānaṃ pratīyate. na caivaṃ vyākhyāne doṣo 'sti, yenānyathā vyākhyānaṃ kriyate. loke 'pi hi upamīyate 'nenety upamānaṃ vākyam eva prasiddham.

{parīkṣāto 'pi na pramāṇāntaratā}

[424,23]
parīkṣāto 'py etad vyākhyānaṃ niścīyate. tathā hi — pūrvapakṣasūtraṃ tāvad — "atyantaprāyaikadeśasādharmyād upamānāsiddhiḥ". atyantasādharmyāt tāvan nopamānaṃ sidhyati, na hi bhavati — yathā gaus tathā gaur iti. prāyasādharmyād apy asiddhiḥ, na hi bhavati — yathānaṅvān evaṃ mahiṣa iti. ekadeśasādharmyād apy asiddhiḥ, na hi sarveṇa sarvam upamīyata iti.

[424,28]
atrottarasūtram — "prasiddhasādharmyād upamānāsiddher yathoktadoṣānupapattiḥ". yady atyantaprāyaikadeśasādharmyād upamānasyāsiddhiḥ tadānyathāsiddhir vācyā. athānyathāpy asiddhis tadopamānasiddhir eveti vācyam. tad api dṛṣṭiviruddham, "prasiddhasādharmyād upamānasiddheḥ". sarvathāpi dṛṣṭatvāt — tatrātyantasādharmyāt — tatkriyayaiva tatkriyāntaram upamīyate, yathā rāmarāvaṇayor yuddhaṃ rāmarāvaṇayor iva iti. prāyaḥ sādharmyād api — gavā gavayasyopamānam. mahiṣasya tv avayavaracanādisādharmyaṃ tadaprasiddham, tena na tasyopamānam. yasya tu rūpeṇa balena vā sādharmyaṃ prasiddham, tasya bhavaty evopamānam — yādṛgrūpī yādṛgbalī vāyaṃ gauḥ, tādṛśo 'sau mahiṣa iti. ekadeśasādharmyād api — yathā rūpamātrajijñāsāyāṃ yādṛśaḥ sarṣapaḥ, tādṛśo merur iti. tasmād atyantaprāyaikadeśasādharmyād upamānāsiddhir ity anupananno 'yaṃ doṣaḥ. tad evaṃ parīkṣāto 'pi śabdaviśeṣa evopamānam iti gamyate. yady evaṃ śabdaparīkṣāto 'sya pṛthak parīkṣā na yuktā, na; antarbhāve 'py arthāpattyabhāvayoḥ pṛthak parīkṣākāraṇāt. pramāṇasya sataḥ pramāṇe antarbhāvajñāpanaṃ pṛthak parīkṣāyāḥ prayojanam. pṛthag uddeśe 'sya prayojanam uktam, tad apy aparīkṣitasya nopapadyate. ataś ca nāyuktā pṛthak parīkṣāpi.

{antarbhāvaniṣedho 'numānaviṣayaḥ}

[425,17]
antarbhāvas tu anumāna evāsya pratiṣiddho na tv āgame 'ntarbhāvapratiṣedho yathā śruto 'py asti. tathā ca pūrvapakṣasūtram — "upamānam anumānaṃ pratyakṣeṇāpratyakṣasiddheḥ". yathā pratyakṣeṇa dhūmenāpratyakṣasyāgneḥ siddhiḥ, tathā pratyakṣeṇa gavāpratyakṣasya gavayasya siddhis tasmād anumānam evopamānam. atra pratisamādhānasūtraṃ kaṇṭhoktaṃ nāsti, abhiprāyatas tv asti; yatas tad abhiprāyam āśaṅkate paraḥ — "parārtham upamānam iti cet", yad avinābhāvitvena parokṣārthasādhakam, tad anumānam uktam; na copamānaṃ pakṣadharmatvādibalena pravartate, kin tv āptaprāmāṇyabalena. prasiddhobhayoḥ prasiddhobhayasya parasya pratītyarthaṃ tatprasiddhasādharmyam upādāyopamānaṃ pravartayatīty evaṃ cet manyase, evaṃ sūtrakārābhiprāyam āśaṅkya paraḥ pratiṣedham āha — "na, svayam apy asyādhyavasāyāt". vaktur apy upamānavākyād adhyavasāyo bhavaty eva, tasmān na parārtham evopamānam. atrāpi codyasyāsāratāṃ manyamānaḥ sūtrakṛn na kiṃcid apy uktavān. na hi vaktur adhyavasāyo na bhavatīty ucyate, kin tu tasya tad upamānaṃ na bhavati. tadarthasya tenānyata eva pratipannatvān na cāsāv ātmapratipattyarthaṃ vākyam uccārayati, kin tu parārtham eva. nanv anumānavākyam api parārtham evoccāryate, tatas tena sahopamānasyāviśeṣa ity āha — "tathety upasaṃhārād upamānasiddher nāviśeṣaḥ". upamānaṃ hi yathā gaus tathā gavaya ity evam evopasaṃhriyate, na tv anumānavad atra pakṣadharmatvādy apy ucyate, na cānumānaṃ yathā dhūmas tathāgnir ity evaṃ pravartate; tasmān na parārthānumānenāpy upamānasyāviśeṣaḥ. tad evam āgamaviśeṣa evopamānaṃ parīkṣāsūtrebhyo 'pi pratīyate.

{catuṣṭvaparīkṣāvirodhaparihāraḥ}

[426,18]
catuṣṭvaparīkṣāvirodha iti cet, na; pañcatvādyāśaṅkānirākaraṇārthatvāt. tathā ca "na, catuṣṭvam aitihyārthāpattisambhāvaprāmāṇyāt" ity anenādhikyam eva pūrvapakṣitam. tasyaiva ca pratiṣedham āha — "śabdaitihyānarthāntarabhāvād anumāne 'rthāpattisambhavābhāvānarthāntarabhāvāc cāpratiṣedhaḥ" iti. yathendriyapañcatvaparīkṣāyāṃ nyūnatvam eva pratiṣiddham ity ādhikyābhyupagamaḥ pramāṇasiddhatvān na virudhyate, tathā pramāṇānām ādhikyam eva pratiṣiddham ataḥ tritvābhyupagamaḥ pramāṇasiddhatvān na virudhyate. catuṣṭvavyavahāro 'pi padārthaṣoḍaśatvendriyapañcatvajāticaturviṃśatitvādivyavahāravad draṣṭavyaḥ.

[426,26]
nanu yadi sūtrakārasya śabde 'ntarbhūtam upamānaṃ vivakṣitam, tadā kimartham aitihyavad antarbhāvo nābhihitaḥ? tritvaṃ vā pramāṇānāṃ kiṃ na kvacid uktam? na; asya sūtrakārasyaivaṃsvabhāvatvāt — yat siddhāntam api kvacin nābhidhatte śiṣyāṇām ūhādiśaktyatiśayayuktānām eva pradhānato 'trādhikāra iti jñāpanārtham. yathendriyāṇāṃ ṣaṭtvaṃ noktam atha ca tadabhipretam, tathā cādimattvādīnāṃ hetūnāṃ ghaṭābhāvasāmānyanityatvād ityādinā vyabhicāre kṛte, bhāṣyakāraḥ svayaṃ parihāram abhidhāya "kasmāt punaḥ sūtrakārasyāsminn arthe sūtraṃ na śrūyate" ity anuyujya idam āha — "śīlam idam asya bhagavataḥ sūtrakārasya bahuṣv adhikaraṇeṣu dvau pakṣau na sthāpayati, śāstrasiddhāntāt tattvaṃ pratipattum arhatīti manyate. śāstrāsiddhāntas nyāyasamākhyātam arthagataṃ bahuśākham anumānam" iti. tathā "vidyāvidyādvaividhyāt saṃśayaḥ", "tadasaṃśayaḥ pūrvahetuprasiddhatvāt" ity abhidhāya "kṛtsnaikadeśāvṛttitvāt" ityādināvayavyādikaṃ nirākṛtasya sūtrakāras tatsamarthanārthaṃ sūtraṃ noktavān, na caitāvatāvayavyāder asiddhiḥ. pradīpasthānīyāni ca pramāṇāny ādau yatnena pratipādayan netaj jñāpayati — anuktam apy ebhiḥ parīkṣya pratipattavyam iti. yadi punaḥ sūtroktam ājñāsiddham eva grāhyam iti, tadā parīkṣāṃ na kuryāt. tasmāt sūtroktam api parīkṣya pratipattavyam. parīkṣitaṃ ca yathopamānasya pramāṇāntaratvaṃ na sambhavatīti. tasmāt sthitam etat — upamānaṃ śabde 'ntarbhūtam iti.

{arthāpatter anumāne 'ntarbhāvapratijñā}

[427,22]
arthāpatter apy anumāne 'ntarbhāvo 'vinābhāvabalenārthapratipattisādhanatvāt.

{bhāṭṭasammatārthāpattiḥ}

[427,24]
keyam arthāpattiḥ?
	"pramāṇaṣaṭkavijñāto yatrārtho 'nyathābhavan /
	apūrvaṃ kalpayed arthaṃ sārthāpattir udāhṛtā //"

[428,1]
tatrāgnisambandhād anantaraṃ visphoṭādikāryaṃ pratyakṣeṇa dṛśyate, tadanyathānupapattyā agner dāhikāśaktipratipattiḥ pratyakṣapūrvikārthāpattiḥ. sāmānye 'numite tadanyathānupapattyā viśeṣapratipattir anumānapūrvikārthāpattiḥ. śabdena ca sāmānye 'vagate tadanyathānupapattyā viśeṣapratipattiḥ śabdapūrvikārthāpattiḥ. upamānena viśiṣṭagopratipattau tadanyathānupapattyā vāhadohādisāmarthyapratipattir upamānapūrvikārthāpattiḥ. rūpajñānānyathānupapattyā cakṣuṣi pratipanne tadanyathānupapattyā jñānajananaśaktipratipattir arthāpattipūrvikārthāpattiḥ. jīvataḥ puṃso gṛhe 'bhāvānyathānupapattyā bahirbhāvapratipattir abhāvapūrvikārthāpattir iti.

{tasyāḥ pramāṇāntaratvakhaṇḍanam}

[428,10]
atrāhuḥ — saṃyogaviśeṣo 'gner dāhikā śaktiḥ, sā ca pratyakṣeṇaiva gṛhyate. tatrārthāpattir anarthikā. anumānapūrvikā cārthāpattiḥ prāg eva nirastā, tadvator evāvinābhāvo gṛhyate ity atra tadvataḥ śabdārthasamarthane śabdapūrvikāpy ayuktopanyastā. upamānasyāpramāṇāntaratve tatpūrvikāpy ayuktā. tathābhāvapūrvikāpi, abhāvasya vakṣyamāṇanyāyena pramāṇāntaratvānupapatteḥ.

[428,15]
bahirbhāvapratipattiḥ kuta iti cet, anumānāt. tathā hi — bahirdeśe tiṣṭhati devadatto, jīvanasambandhitve sati gṛhe 'nupalabhyamānatvāt, tadanyaparidṛṣṭapuruṣavat. jīvanasambandhitvāsiddhau cārthāpattir api na syāt, tathaikatra sthitasya puṃso 'nyatrābhāvapratipādikāpy arthāpattir anumānam eva. tathā hi — vivādaviṣayāḥ sarve deśāḥ devadattaśūnyāḥ, devadattāvaṣṭabdhadeśavyatiriktatvāt, tatsannihitadeśavat. devadattāvaṣṭabdhāste deśāḥ, tatsannihitadeśavyatiriktadeśatvād iti pratyanumānam iti cet, nedaṃ sādhīyaḥ, candrādideśenānaikāntikatvād avisaṃvādivacanabādhitatvāc ca. tathāyaṃ devadatto rātribhojī, divābhojanarasāyanādisiddhirahitatve sati pīnatvād ubhayapratipannanaktabhojivat. viśeṣaṇāsiddhau cārthāpatter apy anupapattiḥ. cakṣuṣas tajjñānajananaśaktipratipattir anumitānumānam, kriyātvena karaṇānumānam, karaṇatvena śaktyanumānam iti. nanu ca śaktiḥ kvacid api na pratyakṣā, tad uktam —

[429,2]
"śaktayaḥ sarvabhāvānāṃ kāryārthāpattigocarāḥ" iti. anumānenaivāvinābhāvasiddhāv anavasthāprasaṅgaḥ. tasmān na śaktipratipattir ānumānikīti. yady avinābhāvena śaktir na gṛhyate, tadārthāpattyāpi sā piśācādivat kathaṃ gamyate? yato 'nyathā nopapadyata ity ukte, saty evopapadyata iti labhyate — ayam eva cāvinābhāvaḥ, anvayavyatirekarūpatvāt. na hi evam upapattyanavagame 'nyathānupapattir avagantuṃ śakyate. tad ubhayāvagame ca gṛhīto 'vinābhāva iti.

{śaktisādhikārthāpattir eveti matanirāsaḥ}

[429,9]
yatra sāmānyākāreṇāpy anvayagrahaṇaṃ nāsti, tatrārthāpattiḥ pramāṇāntaram iti cet, na; udāharaṇābhāvāt. nanu śaktir evodāharaṇam, na; śakteḥ saṃyogādirūpatvena kvacit pratyakṣatvāt. tathā hi — yady avyatiriktāgnyāder dāhādiśaktiḥ tadāgnyādipratyakṣatvād eva tatpratyakṣatvam avyatirekavirodho vā. atha vyatiriktā, sā dāhādihetur vā? na vā? yadi na hetuḥ, kathaṃ sā dāhād anyathānupapattyāvagamyate? atiprasaṅgāt. atha taddhetuḥ, sā kiṃ kevalā? agnyādisahitā vā? kevalā cet, nanv agnyādīnām ahetutvaṃ syāt tataś ca viparītaiva hetukalpanā syāt. athāgnyādisahitā, nanv evaṃ sahakārikāraṇam eva śaktiḥ, sahakārikāraṇaṃ ca sarvam atīndriyam. atha na sarvaṃ sahakārikāraṇaṃ śaktiḥ, kiṃ tu viśiṣṭam. ko 'tra viśeṣaḥ? yady ajahadvṛttitvam, tadāgnitvādisāmānyam auṣṇyādiguṇo vā śaktiḥ. caramatvaṃ viśeṣaḥ. evam api saṃyogāder anyā na śaktiḥ. kiṃ ca śaktiśabdavācyasahakāriṇaḥ śaktir asti vā? na vā? yadi nāsti, avyatiriktā vā asti; tadāgnyāder apy anyā śaktir na vācyā, tulyanyāyatvāt. atha śakter apy anyāsti śaktiḥ, na tarhi caramam eva sahakāriśaktiḥ, caramasya caramāntarābhāvāt. tasmād anyo 'nyaṃ kārakāṇāṃ sahakāribhāvavac chaktibhāvo 'pi draṣṭavya iti.

{pratibandhakādināpi nātiriktaśaktikalpanā}

[429,25]
nanu ca mantrādipratibandhād agnisaṃyoge saty api na dāhādikāryaṃ dṛśyate. tasmān na sāmānyasaṃyogādisahakārikāraṇaṃ śaktir iti tadanyaśaktipakṣe 'pi kasmān na dāhādikāryaṃ bhavati? śakteḥ pratibaddhatvād iti cet, na; sāmānyāt — saṃyogādiśaktipakṣe 'pi samānaḥ pratibandhaḥ.

[430,9]
tatpratibaddhatvaṃ tarhi śakteḥ kāryānyathānupapattim antareṇa kathaṃ gamyate? na hi sarvasya daivamanuṣyasya mantradhyānauṣadhiprayogasya pratibandhakasyābhāvo sarvavidādhyakṣeṇa kvacid avagantuṃ śakyate. kiṃ ca janakatvam api mukhyaṃ kāraṇasya sākalyam, tac cātīndriyatvāt na kvacid dṛṣṭam ity anumānato 'pi na gṛhyate. tasmān mukhyakāraṇatvāpratibaddhaśaktyoḥ pratipattir arthāpattita eveti, na; tasyā api kevalavyatirekyanumānād avyatirekāt. yatra hi sādhyaviśeṣeṇānvayadṛṣṭāntāprasiddhau vipakṣabādhakapramāṇena vyāpyavyāpakabhāvaḥ samarthyate, tatra vyatirekyanumānam uktam. asti caitadrūpam atrāpi, tathā hi — yadi sarvathāpy apratibaddhaśaktiko 'gnir na syāt tadā dāhādi kāryaṃ na kuryāt; śaktipratibandhakāryakartṛtvayor virodhāt. mantrādyanyatamenāpi pratibandhe kāryākartṛtvadarśanād virodhāvagamaḥ.

[430,20]
śakteś ca yogyatākhyāyā eva pratibandho, na tu caramāyāḥ. kārakasākalyaṃ hi caramā śaktir na ca tasyāḥ pratibandhaḥ sambhavati, anantaram eva kāryopapatteḥ. anutpattau vā na sākalyam — pratibandhābhāvo 'pi hi kāraṇam, sa ca pratibandhe sati nāstīti kathaṃ sākalyam? tasmād yogyatākhyāyā eva śakteḥ pratibandhaḥ sambhavati. tena ca kāryotpatter virodha iti kāryotpattir vyatirekabalena pratibandhakābhāvaṃ gamayati. tathaikakārakavaikalye 'pi kāryotpattyadarśanāt, sāmastye sati kāraṇatvaṃ gamyate. yadabhāve 'pi kāryam utpadyate, tatkāraṇam eva na bhavati. yac ca kāraṇaṃ tadvaikalye 'pi kathaṃ kāryaṃ bhavet? ity ataḥ kāryotpattivyatirekabalena svahetusāmastyaṃ gamayati. tasmān na kevalavyatirekito 'rthāpattir bhidyate, arthāpattiḥ kevalavyatirekīti saṃjñābhedamātram. anvayābhāvān na tadānumānam iti cet, na kevalānvayino 'pi vyatirekābhāvena pramāṇāntaratvaprasaṅgāt.

[431,7]
api cāvinābhavabalenārthapratipādakatvam anumānalakṣaṇam uktam. tena cārthāpattiḥ saṃgṛhītā, kathaṃ pramāṇāntaram? anvayadṛṣṭāntābhāvas tv avāntaravaidharmyamātram, tāvataiva pramāṇāntaratve pratyakṣādibhedānām apy avāntaravaidharmyam astīti pramāṇāntaratvaprasaṅgaḥ. tasmād avinābhāvabalenārthapratipādakatvād arthāpattir apy anumānam iti sthitam.

{sambhavasyāpy anumāne 'ntarbhāvakathanam}

[431,13]
sambhavo 'py avinābhāvabalenārthapratipādakatvāt, anumānam eva. droṇapūraṇakṣamasyāḍhakapūrṇakṣamatvapratipattiḥ sambhavaḥ, sahasrādisaṃkhyāviṣayasya caikadvitryādisaṃkhyāviṣayatvapratipattiś ca. katham atrāvinābhāvaḥ? svalpasamāhārarūpatvāt prabhūtasya, svalpābhāve prabhūtānupapatter iti.

{abhāvasya tu triṣv apy antarbhāvaḥ}

[431,18]
abhāvasya tu triṣv api yathāsambhavam antarbhāvas tathā hi — kauravādīnāṃ sadbhāvapratipattivad abhāvapratipattir apy āgamabhāvābhāvānuvidhāyinī dṛśyate. tatra pramāṇāntarakalpanānupapannā. ātmādiṣu ca rūpādyabhāvapratipattiś cānumānāt. tathā jalaphalādīnāṃ pātena gurutvapratibandhakābhāvo 'numīyate. tathānupalabdhiprabhedodāharaṇeṣv abhāvānumānaṃ draṣṭavyam. bhūtalādiṣu ghaṭābhāvapratipattiḥ pratyakṣāt, karatalādipratipattivad akṣavyāpārabhāvābhāvānuvidhāyitvāt.

[431,24]
nanv anyatra tadbhāvabhāvitvaṃ paryavasitam, yasmād uktam —
	"gṛhītvā vastusadbhāvaṃ smṛtvā ca pratiyoginam /
	mānasaṃ nāstitājñānaṃ jāyate 'kṣānapekṣayā //"

[431,28]
vastugarahaṇābhāvajñānayor āśubhāvitvena kramo na lakṣyate, vṛkṣādikampadarśanānilānumānayor iveti, na; pramāṇābhāvāt. vastugrahaṇād anantaraṃ nāstīty anakṣajaṃ jñānaṃ bhavatīty atra na pramāṇaṃ kiṃcid asti. vacanamātreṇa rūpādipratyakṣatvapratiṣedho 'pi syāt, tatrāpy evaṃ śakyate vaktum — rūpādīnām āśrayagrahaṇe sattārūpatvādigrahaṇe vākṣavyāpāraḥ paryavasita ity akṣānapekṣam eva rūpādijñānaṃ bhavatīti. atha rūpādijñānasya sākṣād akṣajatve 'pi bādhakaṃ nāsti, cakṣuṣā rūpaṃ paśyāmītyādipratīteś cākṣajatvam iṣṭam, yady evam abhāvajñānasyāpy akṣajatve bādhakaṃ na kiṃcid asti; pratītir apy asti — cakṣuṣaiva paśyāmy atra ghaṭo nāstīti.

{abhāvena sahendriyasya sambandhopapādanam}

[432,14]
sambandhābhāvo 'tra bādhakaḥ iti cet, syād etat — sambaddhaṃ hi indriyam arthagrāhakaṃ bhavati, na cābhāvena sahendriyasya sambandhaḥ kaścid asti — na hy abhāvasya saṃyogaḥ samavāyo vāsti, tadabhāvāt saṃyuktasamavāyādayo 'pi na sambhavanti. tasmān nākṣajam abhāvajñānam iti, naitad asti; svaparapakṣayor asiddhatvāt, tvatpakṣe tāvan na saṃyogaḥ samavāyo vā kasyacid asti. cakṣurādīnāṃ tu svārthaiḥ saha yogyatākhya eva sambandha iṣṭaḥ. sa cākṣajānubhavānyathānupapattyāvagamyate. akṣajānubhavaś ca bhūtalaghaṭābhāvayor aviśiṣṭas tena bhūtalasyaiva ghaṭābhāvasyāpīndriyeṇa saha yogyatākhyaḥ sambandha siddha iti. matpakṣe 'pi saṃyuktaviśeṣaṇabhāvādir abhāvendriyayoḥ sambandhaḥ pratyakṣaparicchede darśitaḥ. saṃyogasamavāyādirahitasya viśeṣaṇaviśeṣyabhāvānupapattir iti cet, nāyaṃ niyamas tvayābhyupagato, nāpi mayā, ity ataḥ svatantraprasaṅgasādhanayor apy anupapattiḥ. saṃyogādisambandhābhāve 'pi hi viśiṣṭapratyayavaśena viśeṣaṇaviśeṣyabhāva iṣyate, anyathā gomānityādipratyayo na syāt. gomatas tarhi indriyeṇa saṃyoge, vyavahite viprakṛṣṭe 'pi gavi saṃyuktaviśeṣaṇaviśeṣyabhāvād upalabdhiprasaṅga iti, nedaṃ sādhīyaḥ, kāryaṃ hi dṛṣṭvā kāraṇaśaktir niścīyate, na ca yasyaikatra śaktir aśaktir vā, tasya sarvatra śaktir aśaktir veti nyāyo 'sti. na hi yathā cakṣuraṅgulimātrasaṃyoge sati saṃyuktasamavāyādisambandhād rūpatvādijñānaṃ bhavati, tathā hastaśarīrajñānam apīti. vicitraśaktayo hi padārthāḥ, kasyacit kvacit śaktir iti.

{viviktalakṣaṇābhāvān nābhāvaḥ pramāṇāntaram}

[433,2]
viviktalakṣaṇābhāvāc ca nābhāvaḥ pramāṇāntaram. yathā hi — pratyakṣānumānāgamānām anyo 'nyavyavacchedakaṃ lakṣaṇam uktam, na tathābhāvasya pratyakṣādibhyo vyāvartakaṃ lakṣaṇam asti.

{bhāṭṭābhimatalakṣaṇāśaṃkā tannirāsaś ca}

[433,6]
na nāsti, yasmād uktam —
	"pramāṇapañcakaṃ yatra vasturūpe na jāyate /
	vastusattāvabodhārthaṃ tatrābhāvapramāṇatā //" iti.
sa tarhi pramāṇapañcakābhāvaḥ kenāvagamyate? yadi prameyābhāvena, tadetaretarāśrayatvaprasaṅgaḥ — prameyābhāvo yāvan na siddhas tāvan na pramānapañcakābhāvaḥ sidhyati, yāvac ca na tatsiddhis tāvan na prameyābhāvasiddhir iti. pramāṇapañcakābhāvo 'py anyena pramāṇapañcakābhāvena pratīyate, so 'pi tarhi pramāṇapañcakābhāvo 'yena pramāṇapañcakābhāvena pratipattavyaḥ, so 'py anyenety anavasthā. athendriyavad ajñāta eva pramāṇapañcakābhāvaḥ prameyābhāvaparicchedaka iṣyate, na; mattamūrcchādyavasthāyām api paricchedakatvaprasaṅgāt. vastugrahaṇapratiyogismṛtyapekṣatvād aprasaṅga iti cet, na; anumānāgamābhyām api deśeviśeṣamātragrahaṇe tatra ghaṭādismṛtau ca tadabhāvapratītiprasaṅgāt. cakṣuṣā ca dūrād gṛhādigrahaṇe tatra smaryamāṇānāṃ maṇiratnauṣadhādīnāṃ rasādiviśeṣāṇāṃ cābhāvaniścayaprasaṅgāt. tvagindriyeṇāpy andhakāre gṛhādimātragrahaṇe tatra satāṃ smaryamāṇānāṃ dravyaviśeṣāṇāṃ cāsattvaniścayaprasaṅgāt. deśasannidhīndriyaviśeṣālokādyapekṣaṇe ca pratyakṣam evābhāvaparicchedakam astu, tāvatī hi sāmagrī pratyakṣasyaiva dṛṣṭā. tadabhāve 'pi yadi liṅgavad abhāvasya sāmarthyaṃ kvacid upalabdhaṃ syāt, tadā yuktaṃ tasya pramāṇāntaratvam, tathā hi — yataḥ kutaścit pramāṇād dhetvādigrahaṇe 'numānaṃ pravartate, tathā yataḥ kutaścit pramāṇād bhūtalādigrahaṇe, yadi tatra dravyaviśeṣasya rūpādiciśeṣasya cābhāvaḥ pratīyeta, syād abhāvasya pramāṇāntaratvam, pṛthaksāmarthyānavadhāraṇe hi pramāṇānataratve 'tiprasaṅgaḥ syāt.

{deśāntarasthasyābhāvajñānaṃ smṛtiḥ}

[433,28]
yac cātroktam — "bhūtalādikaṃ dṛṣṭvā deśāntaraṃ gataḥ pratiyoginam apūrvaṃ yadā paśyati, tadabhāvaṃ tadaiva pratipadyate — ayaṃ padārthas tatra pradeśe nāstīti", tad ayuktam; pradeśopalambhakāla evābhāvasyopalabdhatvāt. pratiyogidarśane ca tatsaṃskārapratibodhāt smṛtir eva bhavati. na hi kathaṃ jānāsīty anuyuktaḥ pramāṇapañcakābhāvena jānāmīty abhidhatte, kiṃ tarhi? smarāmy aham — nāyaṃ tatrāsīd iti. nāyaṃ dṛṣṭas tadeti cānusmṛtiḥ — "nāyaṃ dṛṣṭaḥ", "asyābhāvo dṛṣṭaḥ" ity eko 'rthaḥ, tathā hi — pradeśamātrasmṛtau pratiyogidarśane 'pi sandeha eva bhavati — dṛṣṭa evāsau deśaḥ, kiṃ tu ayaṃ mayā na nirīkṣitaḥ — kiṃ tatrāsti? nāstīti?

{pratiyogiviviktavastugrahaṇāpekṣatānirāsaḥ}

[434,9]
syād etat — pratiyogiviviktavastugrahaṇam apekṣyābhāvaḥ pramāṇaṃ bhavaty ataḥ pratiyogiviviktatvāpratītau vastumātragrahaṇe 'py abhāvaniścayas tatra na bhavatīti, sa tarhi vivekaḥ kena gṛhyate? yadi pratyakṣeṇa, tataḥ kathaṃ pratyakṣenābhāvo na gṛhyate? vivekasyābhāvalakṣaṇatvāt. abhāvenaiva grahaṇe tv itaretarāśrayaprasaṅgaḥ. tathā hi — yāvan na vivekagrahaṇaṃ tāvan nābhāvaḥ pramāṇam, yāvan nābhāvaḥ pramāṇaṃ tāvan na vivekagrahaṇam iti.

[434,15]
nirvikalpakapratyakṣeṇābhāvagrahaṇam iṣyate, savikalpakena ko 'parādhaḥ kṛto, yatas tena grahaṇaṃ neṣyate? pratiyogijñānaṃ vinā na yuktaṃ savikalpakam iti cet, satyam; tathāpi nirvikalpakenāśeṣābhāvagrahaṇe sati paścād yadā yasya pratiyogismṛtyādisahakārī sampadyate, tadā tasya savikalpakaṃ grahaṇaṃ bhavaty eveti.

[434,19]
deśāntare tarhi paścād apūrvapratiyogigrahaṇe kathaṃ tadabhāvasyāsannihitadeśasya savikalpakaṃ pratyakṣam? smṛtir api na yuktā, tatsambandhatvena prāgananubhūtatvāt — na hi śuddhaṃ gāṃ dṛṣṭvānyatra tatsvāminaṃ paśyann asya gām ahaṃ dṛṣṭavān iti smartum arhatīti, na; mānasapratyakṣeṇa tatsambandhitvenābhāvasya prāg eva gṛhītatvāt. etac ca viśiṣṭasmṛtyanyathānupapattyāvagamyate, vyāptigrahaṇavad etasmāt tadadhikaṃ sthūlam ityādigrahaṇāc ca. atha vā paścād evābhāvasya tatsambandhitvaṃ gṛhṇāti. na ca tadabhāvasya tadānīm asannihitatvenāpratyakṣatvam, pratiyogisamīpe 'pi tadabhāvasya sattvāt, gotvādivad bhedābhāvāc ca. tataś ca yathā gotvaṃ pūrvaṃ piṇḍāntarāviśiṣṭam eva dṛṣṭvā paścāt piṇḍāntare tadviśiṣṭaṃ dṛṣṭvā prathamapiṇḍe 'pi tadviśiṣṭatvenānusmarati — etad sārūpyaṃ tatrāhamadrākṣam iti, tathā pratiyogyavacchedena tatsamīpasthaṃ tadabhāvaṃ gṛhītvānyatropalabdham api tadavacchedenaivānusmarati — ayaṃ padārthas tatra nāsīd iti. tasmān nābhāvaḥ pramāṇaṃ pṛthag astīti.

{aitihyasya pramāṇāntaranirāsaḥ}

[435,8]
anirdiṣṭapravaktṛkaṃ pravādapāramparyam aitihyaṃ pramāṇaṃ kaiścid iṣṭam, yatheha vaṭe yakṣaḥ prativasatīti. tac ca yady avitatham, tadā śabde 'ntarbhūtam. yadi nāma prayojanābhāvād āptanirdeśo 'tra nāsti, naitāvatāsya śabdarūpatā nivartata iti.

{ceṣṭāyāḥ pramāṇāntaratvanirāsaḥ}

[435,12]
anye tu ceṣṭākhyaṃ pramāṇam icchanti. kā punar iyaṃ ceṣṭeti? prayatnajanitā śarīratadavayavānāṃ kriyā ceṣṭā. sā nāṭyaśāstraprasiddhasamayabalena lokakṛtasamayabalena ca puruṣābhiprāyaviśeṣam arthaviśeṣaṃ ca pratipādayantī pramāṇam iṣyate. tathā cāgamān na bhidyate, tallakṣaṇayogitvāt. aśabdātmakatve na pramāṇāntaratve lipyakṣarāṇām api pramāṇāntaratvaprasaṅgaḥ, samānanyāyatvāt. avinābhāvitvena prayatnādipratipādakatve tv anumānatvaṃ ceṣṭāyā draṣṭavyam iti. tad evaṃ vyavasthitam etat — "trīṇy eva pramāṇāni".

{pramāṇānāṃ prayojanam}

[435,20]
tataḥ kiṃ? na hy etāvataivāpavargasiddhiḥ. pramāṇaiḥ khalu kasyacid vastuno heyasyopādeyasya vā tatsādhanasya vādhigamān niḥśreyasam iṣyate. tac ca kecit pradhānādikaṃ manyante. apare nairātmyādikam ity evamādivipratipatteḥ sandihānaḥ praśnayati — kiṃ punar ebhiḥ pramāṇaiḥ pramātavyam iti? ucyate — prameyam. pradhānādes tu pramāṇaviṣayatvam eva nāsty atas tadviṣayaṃ jñānaṃ bhrāntatvān na niḥśreyasasādhanam.

{prameyapadārthanirūpaṇam}

[436,10]
kiṃ lakṣaṇam iti praśnānupapattiḥ, pramāviṣayaḥ prameyam ity uktatvāt, na; prameyaviśeṣaviṣayatvāt praśnasya. daṇḍakasūtre prameyapadena yasyoddeśaḥ kṛtas tasyedānīṃ lakṣaṇaṃ vaktavyam. tad ucyate — yadviṣayaṃ tattvajñānam anyajñānānupayogitvenaiva niḥśreyasāṅgaṃ bhavati, mithyājñānaṃ ca saṃsāraṃ pratanoti, tat prameyam. tad eva tattvato jñātavyaṃ sarvadā bhāvitavyaṃ ca. na tu kīṭasaṃkhyādy api prameyam, teṣāṃ jñānasya niḥśreyasānupayogitvāt. tac caturvidham — 1. heyam, 2. tasya nirvartakam, 3. hānam ātyantikam, 4. tasyopāya iti.

{dvādaśavidhaṃ prameyam}

[437,2]
nanu ca dvādaśadhā sūtre prameyaṃ vibhaktam, tathā ca — "ātmendriyaśarīrendriyārthabuddhimanaḥpravṛttidoṣapretyabhāvaphaladuḥkhāpavargās tu prameyaṃ" iti sūtram. tuśabdo viśeṣaṇe asty anyad api prameyam, kiṃ tv ayaṃ viśiṣṭaprameyasya nirdeśa ity arthaḥ. tasya lakṣaṇato 'pi dvādaśavidhatvaṃ gamyate, dvādaśānāṃ lakṣaṇābhidhānāt.

{(1) ātmā}

[437,8]
tatrātmalakṣaṇam — "icchādveṣaprayatnasukhaduḥkhajñānādy ātmaliṅgam" iti. yathā vā icchādīnām ātmaliṅgatvam, tathottaratra vakṣyāmaḥ. liṅgam api tallakṣaṇaṃ bhavati, asādhāraṇatvāt. muktātmanām avyāpakatvād alakṣaṇam iti cet, na; prāg eva vicāritatvāt. dravyakriyāvattvavad icchāder apy avyāpakatvaṃ dūṣaṇaṃ yathā bhavati, yathā na bhavati ca, tathā prāg eva vicāritam.

{(2) śarīram}

[437,14]
"ceṣṭendriyārthāśrayaḥ śarīram". kriyāviśeṣe ceṣṭāśabdo loke 'pi rūḍho 'dhāvati', 'laṅghate' — ityādivat. sā ceṣṭā yatrāntyāvayavini samavetā taccharīram. indriyāśrayatvaṃ nendriyasamavāyitvam, kiṃ tu tadupaghātānugrahābhyām indriyāṇāṃ tathābhāvas tenendriyāśrayatvaṃ śarīrasya. arthāśrayatvam api — tasmin saty eva tadavacchinne cātmapradeśe sarve 'rthāḥ sukhaduḥkhādikaṃ janayatīti.

{(3) indriyāṇi, teṣāṃ viṣayagrāhakatvavyavasthā ca}

[437,21]
"ghrāṇarasanacakṣuḥtvakśrotrāṇīndriyāṇi bhūtebhyaḥ" iti. viśeṣoddeśārthaṃ viśeṣalakṣaṇārthaṃ ca sūtram, sāmānyalakṣaṇaṃ tu noktam; paribhāṣāto 'pīndriyaśabdapravṛtteḥ svayaṃ vohyam. tatra jighraty aneneti ghrāṇam, rasayaty aneneti rasanam, caṣṭe 'neneti cakṣuḥ, spṛśaty aneneti sparśanam. tac ca sthānanimittatvāt tvag ity upacaryate vyavahārārtham, śṛṇoty aneneti śrotram. evaṃ cātra viśeṣalakṣaṇārthāni pañcasūtrāṇi, viśeṣoddeśārthaṃ caikam iti ṣaṭsūtrī draṣṭavyā.

[438,1]
bhūtebhyaḥ ity āhaṃkārikatvapratiṣedhārtham. ahaṃkāro 'pi bhūtaśabdavācyas tasya ca triguṇatvād bahuvacanam apīty āśaṅkyāha — "pṛthivyās tejo vāyur ākāśam iti bhūtāni". tatra caturṇām indriyakāraṇatvam, ākāśasya tu viśiṣṭapradeśasyendriyasvabhāvatvajñāpanārtham iti tattvam upacaryate. yad vā karṇaśaṣkulīsaṃyogāpekṣayā karaṇatvam, tena bhūtebhya iti nimittapañcamī na virudhyate. na hy ekaprakṛtitve vyavasthitaviṣayatvam upapādayituṃ śakyate; dṛṣṭāntābhāvāt. nānāprakṛtitve tu pradīpādidṛṣṭāntaḥ prāg uktas tasmād bhautikāni pañcabāhyendriyāṇi.

{(4) arthāḥ}

[438,10]
"gandharasarūpasparśaśabdāḥ pṛthivyādiguṇās tadarthāḥ". tadarthatvam evātrārthānāṃ lakṣaṇam. pṛthivyādayaś ca guṇāś cety arthānāṃ vibhāgaḥ. sarvasyāśritasya viśeṣaṇasya cātra guṇagrahaṇena saṃgrahaḥ. tataś ca bhāvo 'bhāvo vā yaḥ kaścid indriyaviṣayaḥ, sa sarvo 'py artha iti. dehasya ca ceṣṭādyāśrayatvena bhogāyatanatvena śarīratvam indriyaviṣayatvena cārthatvaṃ draṣṭavyam.

{gandhādīnāṃ pṛthaggrahaṇaprayojanam}

[439,4]
gandhādīnāṃ tu pṛthagvacanaṃ prādhānyena doṣanimittatvajñāpanārtham. yathā higandhādīnām ekaikaśo 'pi doṣanimittatvam, na tathānyeṣāṃ dravyaguṇādīnāṃ gandhādyupakṛtānāṃ doṣajanane sāmarthyam asti. tathā hi — gandhopakṛteṣu puṣpavṛkṣādiṣu rāgadveṣādayaḥ, rasopakṛteṣv āhāraviśeṣeṣu rūpopakṛteṣu nṛtyastanamahattvakeśabahutvādiṣu, sparśopakṛteṣu śayanādiṣu, śabdopakṛteṣu vaṃśādiṣu, ratyādīnāṃ ca pañcopakṛtatvaṃ catusrayadvayopakṛtatvaṃ vā yathāsambhavaṃ draṣṭavyam. tatheṣṭaviyogāder abhāvasyāpi smṛtyāropitarūpādyupalakṣitasya doṣanimittatvam iti. evaṃ ca "doṣanimittaṃ rūpādayo viṣayāḥ saṅkalpakṛtāḥ", "tannimittaṃ tv avayavyabhimānaḥ" ity etayoḥ sūtrayor apy avirodha iti.

{(5) buddhiḥ}

[439,14]
"buddhir upalabdhir jñānam ity anarthāntaram". pradhānasyādyaḥ pariṇāmo buddhiḥ, puṃsaḥ pratibimbodayalakṣaṇo bhoga upalabdhiḥ, viṣayākāreṇa buddheḥ pariṇāmo jñānam — ity asya darśanasya nirākaraṇārthaṃ paryāyo 'pi lakṣaṇam uktam. pratītiḥ, avagamaḥ, vijñānam — ityādiśabdānām api arthabhedakalpanāyāṃ kiṃ vaktavyam? tatrāpy etad evottaram — paryāyaśabda eva ete iti. sā ceyaṃ buddhir doṣanimittebhyaḥ prasaṃkhyānena nivartitā apavargahetuḥ, anivartitā ca saṃsārahetur apy evaṃ jñātavyā.

{(6) manaḥ}

[439,22]
"yugapaj jñānānutpattir manaso liṅgam". atīndriyasyānyathā lakṣayitum aśakyatvād ātmavan manaso 'pi liṅgaṃ lakṣaṇam uktam. ghrāṇāder api gandhādijñānaṃ liṅgam eva lakṣaṇam iti. ātmā tāvad vyāpakatvāt sarvair indriyaiḥ sambaddhaḥ, indriyāṇy apy anidrasya prekṣaṇādyavasare tais tair arthaiḥ sambaddhāni, tathāpi gandhādijñānāni yugapan notpadyante, vyāsaṅgadarśanāt. tatra yasya sannidher asannidheś ca jñānasyotpattir anutpattiś ca, tan manaḥ. prayogaś cātra — ātmendriyārthādayaḥ kramasaṃyogisahakāryantarāpekṣāḥ, sannihitānām api kramakāryotpādakatvād vastropakṣiptacitrotpādakā iva varṇakādayo manaso liṅgam ity asamāsābhidhānāt liṅgāntaram api sūtram — sukhādayaḥ indriyaparicchedyāḥ pratyakṣasaṃvedyatvād rūpādivat. bāhyendriyāṇāṃ sāmarthyānupalabdheḥ sukhādiparicchedakaṃ yad indriyam, tan mana iti. smṛtyanumānāgamasaṃśayādijñānānāṃ ca karaṇapūrvakatvam indriyapūrvakatvaṃ vā sādhyate, jñānatvāc cakṣurādijanitajñānādivat. icchāder api kriyātvāt karaṇapūrvatvasiddhau pariśeṣān manaḥ siddhim icchati. yad vākṣajatvam icchādīnāṃ api sādhyam ātma viśeṣaguṇatvena hetunā.

{manasaḥ pṛthagukteḥ prayojanam}

[440,10]
yadi mano 'pīndriyaṃ tataḥ kimarthaṃ pṛthag uktam? sarvārthatvābhautikatvādivaidharmyād ity eke. apare tu āha — manomūlatvāt sarvendriyāṇāṃ pravṛtteḥ, tajjayād eva sarvendriyajayasiddhir ato manojaye mumukṣuṇātiyatnaḥ kartavya iti jñāpanārthaṃ manaḥ pṛthag uktam iti.

{(7) pravṛttiḥ}

[440,15]
"pravṛttir vāgbuddhiśarīrārambhaḥ". vāciko mānasaḥ kāyikaś ca vyāpāraḥ pravṛttir ity arthaḥ. mano 'tra buddhiśabdenoktaṃ karaṇavyutpattyā. sā ceyaṃ trividhāpi vihitapratiṣiddhabhedena dvividhā. pravṛtteḥ puṇyaṃ pāpaṃ phalam. tadbhedaś ca sūkṣmaḥ parisaṃkhyātuṃ na śakyate, sthūlaś ca dharmaśāstreṣu darśita iti.

{(8) doṣāḥ}

[440,20]
"pravartanālakṣaṇā doṣāḥ". vihite pratiṣiddhe ce puruṣaṃ pravartayantīti pravartanā rāgadveṣamohāḥ. tallakṣaṇās tatsvabhāvā ity arthaḥ. anye tu varṇayanti — pravartanā pravṛttihetutvaṃ rāgādigato dharmaḥ svasaṃvedyas tallakṣaṇaṃ cihnaṃ yeṣām, tathoktāḥ. sarvathāpi rāgādaya eva doṣā ucyate. "tattrairāśyaṃ rāgadveṣamohārthāntarabhāvāt" iti vacanād gamyate.

{(9) pretyabhāvaḥ}

[441,2]
"punarutpattiḥ pretyabhāvaḥ". pūrvopāttaṃ śarīrādikaṃ hitvā punaḥ śarīrādyantaraprāptir ātmanaḥ pretyabhāvaḥ, mṛtvā punar janmety arthaḥ. punar ity anādyā na kadācid ādyā yātmana utpattiḥ śarīrādisambandhaviśeṣalakṣaṇā. sā sarvā punar bhavati, na kadācit prathamety arthaḥ, tasmād anādir ayaṃ pretyabhāvaḥ. paryavasānam apy apavargaṃ vināsya nāstīty etajñāpanārthaṃ janmamaraṇa duḥkhātiśayabhāvanārthaṃ ca dehākṣābhyāṃ pretyabhāvaḥ pṛthag upadiṣṭaḥ.

{(10) phalam}

[441,9]
"pravṛttidoṣajanito 'rthaḥ phalam". pravṛttir doṣaś ca pūrvoktās taiḥ kiṃcid vyavadhānena janito 'rthaḥ prayojanaṃ phalam. dvividhaṃ hi prayojanam — heyam upādeyaṃ ca. tatra heyaṃ mukhyagauṇabhedabhinnam anekaprakāraṃ duḥkham. upādeyaṃ tv aviduṣāṃ mukhyagauṇabhedabhinnaṃ mukham, viduṣāṃ tu sarvaṃ heyam, sukhasyāpi duḥkhahetutvena pratipādanāt. tathā ca "sarvaduḥkhaṃ vivekinaḥ" ity adhyātmavidaḥ. tatra sukhaduḥkhayoḥ svakarmopārjitatvena samatābhāvanārthaṃ phalaṃ duḥkhāt pṛthag upadiṣṭam.

{(11) duḥkham}

[441,16]
"bādhanālakṣaṇaṃ duḥkham". bādhanālakṣaṇaṃ bādhanāsvabhāvaṃ mukhyaṃ duḥkham, gauṇāpekṣayā tu — bādhanālakṣaṇaṃ yasya śarīrādes tat tathoktam. bādhanā pīḍā santāpa ity arthaḥ.

{(12) apavargaḥ}

[441,20]
"tadatyantavimokṣo 'pavargaḥ". tasmān mukhyagauṇa bhedabhinnād duḥkhād atyantavimokṣaḥ satataṃ vicchinnatā, ātmano 'pavarga iti. tad evaṃ lakṣaṇabhedād api dvādaśavidhaṃ prameyam uktam, na tu caturvidham iti.

{dvādaśavidhaprameyāśaṅkānirasanam}

[441,25]
satyam, dvādaśavidham uktam, kiṃ tu taddvādaśavidham api heyādirūpena caturdhā bhāvyamānaṃ niḥśreyasanimittaṃ bhavatīty ataś caturvidham uktam. sūtrakāras tu nyāyaprāptaṃ cāturvidhyam iti manyamānaḥ sākṣān noktavān. na hi heyādirūpāniścaye śarīrādiṣv ahaṃkāranivṛttir vairāgyotpādanadvāreṇa tadatyantavimokṣo 'pavargaḥ sambhavati caturvargāntarbhūtatvāc ca dvādaśavidhasyāpi.

{sūtre cāturvidhyānabhidhānarahasyam}

[442,5]
yady evam, cāturvidhyam eva sūtrakṛtā kasmān noktam? na; paramataniṣedhārthatvāt.

[442,6]
tatra sāṃkhyānāṃ matam — heyaṃ duḥkhaṃ rajovṛttyātmakam — "draṣṭṛdṛśyayoḥ saṃyogo heyahetuḥ", "tasya hetur avidyā", "tadabhāvāt saṃyogābhāvo hānaṃ taddṛśo kaivalyam", "vivekakhyātir aviplavā hānopāyaḥ" iti.

[442,10]
śākyānāṃ ca — 1. duḥkham, 2. samudayaḥ, 3. virodhaḥ, 4. mārgākhyaṃ caturāryasatyaṃ jñānaṃ muktyartham iṣṭam. tatra 1. duḥkhaṃ saṃsāriṇaḥ skandhā — rūpam, saṃjñā, vedanā, vijñānam, saṃskāra iti pañcaskandhāḥ. tatra "bhūtabhautikasamudāyo rūpam" iti vacanād rasādir api rūpaskandha ucyate. yenārtho 'bhilapyate so 'bhilāpaḥ, sukhaduḥkhādir vedanā, bodhākāro vijñānam, śubhādivāsanā saṃskāra iti. eṣāṃ saṃsāritvaṃ duḥkhasvabhāvatvaṃ ca prapañcena śākyaiḥ samarthitaṃ granthātigaurava bhayān nehocyate. 2. tasya hetuḥ samudayaḥ — śarīrendriyasthānādiṣv ātmātmīyābhiniveśajāgrahalakṣaṇā tṛṣṇā pradhānaṃ nimittaṃ samudayaḥ. 3. vitṛṣṇasya hy avidyākarmādyupanīteṣv api rajatarājyādiṣv apravṛtteḥ sarvaduḥkhahānaṃ nirodhaḥ. 4. tasyopāyo nairātmyajñānaṃ mārgaṃ iti. tad evaṃ paramate 'pi heyādicatuṣṭayajñānaṃ muktinimittam iṣṭam. tanmataniṣedhārtham ātmādibhedopanyāsaḥ kṛtaḥ.

{ātmādijñānakramopakāraḥ}

[442,22]
tatrātmajñāne sati paralokākāṅkṣā bhāvati, nānyatheti — vakṣyāmaḥ. tadvyatiriktadehajñāne ca tatrātmabuddhir nivartate, tatas tadarthaṃ hiṃsādikaṃ na karoti. duḥkhāyatanaṃ ca pratipadya tatrāgraho nivartate. satsv api doṣanimitteṣu indriyāṇām apravṛttau na doṣotpattis tatpravṛttau vāvaśyaṃ doṣotpattir ity evam indriyasvarūpaṃ jñātvā tatpratyāhārārthaṃ yatate. yatamānas tadartheṣu vipākaphalavat pariṇāmaduḥkhahetutvenāvagateṣūpādeyabuddhiṃ tyaktvā vairāgyaṃ bhāvayati. mithyātattvabuddhīnāṃ ca saṃsārāpavargahetutvaṃ jñātvā mithyābuddhīḥ parisaṃkhyānena tirobhāvya tattvabuddhim abhyāsena puṣṇāti. manasas tu pṛthak parigrahe prayojanaṃ prāg evoktam. pravṛttīś ca dharmādharmādi jananadvāreṇa duḥkhamūlaṃ jñātvā pariharati. "na pravṛttiḥ pratisandhānāya kṣīṇakleśasya" ity evaṃ doṣasvarūpaṃ jñātvā tatkṣaye 'tiyatnaṃ karoti. pretyabhāvaphalayoḥ parijñāne prayojanam uktam. duḥkhaṃ ca bhāvanārthaṃ jñātavyam. brahmādistambāntaṃ viśvaṃ sarvaṃ duḥkhānuviddhaṃ jñātvā tatra virajyate, viṣānuviddhamadhvādiṣv iva. apavargaṃ cānuttamam anantam atinirmalaṃ sarvaduḥkhoparamaṃ jñātvā tadartham eva yatate. tad evaṃ dvādaśaprakāreṣv api tattvajñānabhāvanā copayujyata ity ato 'pi dvādaśadhā prameyam uktam. saṅkṣepabhāvanārthaṃ ca tasya cāturvidhyam ucyate —

{duḥkhanirūpaṇam}

[443,17]
tatra "heyaṃ duḥkham anāgatam". atītaṃ hi prahīṇatvān na heyam, vartamānam apy upabhogaprāptatvād aśakyahānam upabhogena tu hīyate. ata eva tattvavido 'nāgatam eva duḥkhaṃ manyante, na vartamānam. na hi vartamānam ādhyātmikādi duḥkhaṃ hiṃsādirahitena śuddhena mārgeṇa parihartuṃ śakyate, ahiṃsādikrameṇa ca pariharato 'nantam evāgāmiduḥkhaṃ pariharanti. anāgataduḥkhaparihāre ca viśiṣṭa evopāyo 'sti, sa ca duḥkhasūtre pradarśitaḥ, pradarśayiṣyate cāgrataḥ. tasmād anāgatam eva duḥkhaṃ hātavyam.

{duḥkhasyaikaviṃśatibhedāḥ}

[443,25]
tac ca duḥkham ekaviṃśatiprakāram — śarīraṃ, ṣaḍindriyāṇi, ṣaḍviṣayāḥ, ṣaḍbuddhayaḥ, sukhaṃ duḥkhaṃ ceti. viṣayā kathaṃ ṣad iti cet, ucyate — ghrāṇādīnāṃ pañcānāṃ gandhādayaḥ pañcaviṣayāḥ prādhānyenoktāḥ. ṣaṣṭham indriyaṃ manas tena saṃvedyamāno yaḥ sukhasya duḥkhyasya ca hetur bhavati, sa ṣaṣṭho viṣayaḥ. ko 'sau sukhaduḥkhaṣaḍbuddhivyatirikta iti cet, smṛtisaṅkalpau — ity eke, nidrālasyādir ity anye. kāmādeḥ svāvacchinnātmapradeśe sukhaduḥkhādijanakatvaṃ vā ceṣṭendriyārthāśrayatvaṃ veti. indriyāṇi viṣayās tadbuddhayaś ca duḥkhasādhanatvenaiva duḥkham ity ucyate.

{sukhasya duḥkharūpatāprakāranirūpaṇam}

[444,5]
sukhaṃ tu duḥkhānuṣaṅgād duḥkham. avinābhāvatvam anuṣaṅgārthaḥ — sukhaṃ bhoktukāmināvaśyaṃ duḥkhaṃ bhoktavyam. duḥkhaṃ ca jihāsatāvaśyaṃ sukhaṃ hātavyam, vivekahānasyāśakyatvād iti.

[444,8]
anye tv āhuḥ — sukhaduḥkhayoḥ parasparaṃ janyajanakabhāvo 'sti, yathā hi kṣutpipāsādiduḥkhaṃ vinā annapānāditaḥ sukhaṃ na bhavatīti kṣudādiduḥkhasyāpi sukhahetutvam, tathā śarīrendriyaviṣayaviśeṣeṣu snehasukhaṃ vinā tadviyogataḥ tadvirodhi saṃsargato vā duḥkhaṃ na bhavatīti sukhasyāpi duḥkhasādhanatvam, tato viṣayād arthāntaraṃ na vācyam.

[444,13]
naitad asti, khaṅgaprahārādibhyaḥ sukhābhāve 'pi duḥkhotpatteḥ. kiṃ ca yathā viṣayo 'nubhūyamāna eva duḥkhahetuḥ, na tathā sukham, kiṃ tu sukhāpagamāt duḥkham anubhūyate. ata eva sukhaprāptau duḥkhaṃ na bhaviṣyatīti sarvasaṃsāriṇāṃ bhrāntiḥ. vipākaphalopabhogasukhavat sarvasyāpi viṣayopabhogasukhasya pariṇāme 'titīvraduḥkhahetutvāt. ataḥ sarveṣu sukhatatsādhaneṣu āsaktipratiṣedhārtham, duḥkhatatsādhaneṣu dveṣapratiṣedhārthaṃ cobhayoḥ samatābhāvanārtham, sukham api duḥkham evety uktam. duḥkhaṃ bādhanāpīḍāsantāpātmakaṃ mukhyata eva duḥkham iti.

{duḥkhakāraṇanirūpaṇam}

[444,21]
tasyaikaviṃśatiprakārasyāpi duḥkhasya nirvartakam asādhāraṇaṃ kāraṇam — avidyā tṛṣṇe, dharmādharmāv iti.

{avidyā}

[444,24]
tatra samyag adhyātmavidbhiḥ pradarśitasyārthasya viparītajñānam avidyā, tatsaṃskāro 'pi avidyaivocyate. ātmānam adhikṛtya yad vartate śarīrādi apavarga paryantaṃ tad adhyātmam, tad ye tattvato vivecayanti, te samyag adhyātmavidas taiḥ pradarśitam —
	" asthisthūṇaṃ snāyuyutaṃ māṃsaśoṇitalepanam /
	carmāvanaddhaṃ durgandhipūrṇaṃ mūtrapurīṣayoḥ //
	jarāśokasamāviṣṭaṃ rogāyatanamāturam /
	rajasvalam anityaṃ ca bhūtāvāsam imaṃ tyajet //"
ity evamādi. rāgāndhānāṃ tu tadviparītajñānam —
	amṛtasyeva kuṇḍāni sukhānām iva rāśayaḥ /
	rater iva nidhānāni yoṣitaḥ kena nirmitāḥ //
ity evamādi. evam ātmādiṣv apavargānteṣu rāgadveṣamohair andhīkṛtānāṃ viparītajñānaṃ draṣṭavyam. duḥkhasūtre ca kiṃcid udāhṛtaṃ tad ihāvidyety uktam.

{tṛṣṇā}

[445,9]
"punarbhavaprārthanā tṛṣṇā" yathā viṣasaṃpṛkteṣv annapānaviśeṣeṣv asaṃpṛktādhyavasāye 'pi parasveṣv aparasvādhyavasāye 'pi vitṛṣṇo na pravartate. so 'pravartamāno nānarthena yujyate. tṛṣṇāgrastas tu jānann api pravartate. so 'narthenāpi yujyate. tathā śarīrendriyādiṣu yasyāgraho 'sti, sa janmāntaram api prārthayamānaḥ tathā pravartate. yathāsau punarbhavituṃ kairiṣṭāniṣṭasthānaśarīrendriyādibhir yujyate. vitṛṣṇasya tu yadi kvacit kathaṃcin moho 'pi bhavati, tathāpy asau vaitṛṣṇyād apravartamānaḥ saṃsāraṃ nādhigacchatīty ataḥ tṛṣṇāpi duḥkhakāraṇam.

[445,16]
avidyā tarhy asamartheti cet, na; vitṛṣṇasyāpy aviduṣo pravartamānasyāpi sarpādiduḥkhaparihārāsāmarthyavad anyatrāpy asāmarthyāt. na vitṛṣṇo 'pi niścalī sthātuṃ śaktaḥ, prāṇidharmatvād āvaśyake 'pi karmaṇi vidvān vivecya hiṃsādiparihāradvāreṇa pravartamāno 'nāgataṃ duḥkhaṃ na prāpnoti.

{dharmādharmayoḥ duḥkhahetutvam}

[445,21]
kiṃ ca duḥkhasūtroktanyāyāt "teṣāṃ mohaḥ pāpīyān nāmūḍhasyetarotpatteḥ" iti sūtrāc ca niścitaṃ pradhānaṃ duḥkhanimittam avidyeti. avidyātṛṣṇayor nivṛttāv api śītavātadharmasannipātādibhyo duḥkhotpattir dṛṣṭety ato dharmādharmayor api duḥkhakāraṇatvaṃ niścīyate. nanu ca dharmaḥ sukhasyāsādhāraṇo hetuḥ, kathaṃ duḥkhasya kāraṇam iti? na, sukhasyāpi duḥkhatvenoktatvāt. yaś cāyaṃ śarīrendriyaviṣayādisampādanadvāreṇa sukhahetur dharmaḥ so 'tra duḥkhakāraṇatvenoktas tasya kiṃcidvyavadhānena mahato duḥkhasya hetutvāt. yas tu śuddhair īśvarabhaktiyogāṅgādisādhanair akāmitaphalair janitaḥ tattvajñānaśamasantoṣasukhahetuḥ, sa na duḥkhasya vyavadhānenāpi hetur niḥśreyasahetur evāsau. tathā ca tadartham — "yamaniyamābhyām ātmasaṃskāro yogāc cādhyātmavidyupāyaiḥ" ity uktam.

{hānanirūpaṇam}

[446,7]
hānaṃ duḥkhavicchedaḥ. dharmādharmārthakāmavaidyaśāstrair uktānām upāyānām anuṣṭhāne 'py ādhyātmikādiduḥkhavicchedākhyaṃ hānaṃ bhavatīti tadvyavacchedārtham ātyantikagrahaṇam, na hi brahmalokādiprāptasyāpy ātyantikaṃ duḥkhahānam asti, dharmakṣayād āvṛttiśravaṇāt, anyo 'nyābhibhavavyāghātādiśravaṇāc ca. apavargaprāptasya tu duḥkhahetor avidyātṛṣṇāder atyantocchedān na kadācit kathaṃcid duḥkhasambandha iti.

{hānasyopāyaḥ}

[446,13]
tasyātyantikaduḥkhahānasyopāyaḥ tattvajñānam. tadupāyatve cokta eva nyāyo duḥkhasūtre. kiṃ viṣayaṃ tattvajñānam apavarganimittam? ātmaviṣayam. nanu dvādaśa prameyaviṣayam uktam, satyam; kiṃ tv ātmanaḥ prādhānyajñāpanārtham ātmaviṣayam ity uktam. ata evādau sa nirdiṣṭaḥ?

{ātmanirūpaṇam}

[446,18]
sa ca nityavyāpakācalanirmalasvabhāvo 'pi śarīrādibhir daśabhir yogāt jāyate, mriyate, pradeśasthaḥ pravartate, nirvartate, rāgī, dviṣṭo, mūḍho, duḥkhīty evaṃ nikṛṣṭarūpeṇābhāti. yadā tv evaṃ doṣayuktāni śarīrādīni duḥkhāntāni bhāvanayaiva santyajyātmajñānaikaratir bhavati, tadā svenaiva nityatvādirūpeṇa prakāśamāno 'pavargaṃ prāpyātyantanirmalaḥ svātmany eva tiṣṭhatīty ato 'pavargo 'nte 'bhihitas tataḥ paraṃ hātavyaprāptavyābhāvāt, sarvavyāpāranivṛtter iti. vede 'py ātmaivātiprayatnena jñātavya ity upadiśyate, tathā coktam — "ātmā vāre draṣṭavyaḥ śrotavyo mantavyo nididhyāsitavyaḥ".
	śrotavyaḥ śrutivākyebhyo mantavyaś copapattibhiḥ /
	matvā ca satataṃ dhyeya ete darśanahetavaḥ //
iti. tathā "tarati śokam ātmavit" iti.

{ātmabhedau}

[447,6]
sa dvividhaḥ — paraś cāparaś ca. ubhāv apy etau mumukṣuṇā jñātavyau. tathā coktam — "dve brahmaṇī veditavye paraṃ cāparaṃ ca" ityādi.

{parameśvarasya nirūpaṇam}

[447,11]
tatra paramātmā bhagavān maheśvaraḥ. tasya lakṣaṇam — paramaiśvaryaviśiṣṭatvam, saṃsāradharmair rāgadveṣamohaduḥkhādibhir anādyasaṃspṛṣṭatvam, anādisarvajñatvam, sakalajagadvidhātṛtvaṃ ceti. katham evaṃlakṣaṇo 'sau jñātavya iti? anumānād āgamāc ca.

{īśvare 'numānapramāṇam}

[447,15]
tatrānumānaṃ tāvad ucyate — vivādādhyāsitam, upalabdhimatkāraṇam, abhūtvā bhāvitvāt, vastrādivad iti. dharmiviśeṣānabhidhānāt sandigdhaḥ pakṣa iti cet, na; vivādaviṣayābhidhānena dharmiviśeṣasiddher yatra dharmiṇi vivādaḥ sa eva pakṣa iti. vivādasyānekarūpatvād aniścaya eveti cet, na; sādhyaviśeṣābhidhānena tadviśeṣasiddher bhojanādikriyāviśeṣavacanena brāhmaṇādiviśeṣaniścayavad iti. yatraiva buddhimatpūrvakatvaṃ vādinābhyupagataṃ pareṇa nābhyupagamyate, tasyaiva vivādādhyāsitaśabdenābhidhānam, nākāśādeḥ vastrāder vā. tannābhyupagama virodhenāpi dṛṣṭāntāsiddhir iti cetanapūrvakatvaṃ vastrāder apy asiddhaṃ cetanasyākartṛtvād iti cet, na; cetanapreritaśarīrādeḥ pravṛtteś cetanasyaiva hi kartṛtvam. svatantro hi karteti ucyate. śarīrādeś ca svātantryaṃ nāsti, puruṣābhiprāyānuvidhāyitvāt, mṛtaśarīrādeḥ kartṛtvānupalambhāc ca.

{sāṃkhyākṣepas tannirāsaś ca}

[447,27]
vatsādivivṛddhyartham acetanasya kṣirādeḥ svātantryeṇa pravṛttyupalambhād iti cet, na; sādhyenāvyabhicārābhāvāt. evaṃ hi sarvo 'pi hetur vyabhicārī syāt. cetanasyākartṛtve 'numānenāgamena ca virodhas tathā hi — loke 'pi śāstraśilpādikāryaviśeṣaṃ dṛṣṭvā jñānaviśeṣaṃ tatkartur anuminoti. tajjñānarahitānāṃ cākartṛtvam eveti. āgameṣv api vedasmṛtipurāṇādiṣu jñānina eva kartṛtvaṃ śrūyate. "vidvān yajeta" — ityādivacanād dharmādikartṛtvam api cetanasyaiveti. nanu ca śāstraśilpādikartṛtvaṃ jñānecchāprayatnavato 'cetanasyaiva buddhitattvasya, na tu cetanasyeti. tad idaṃ mahāmohavijṛmbhitaṃ yajjñānavān acetana iti. yo 'sau jñānecchādīnām āśrayaḥ, sa eva hy ātmā, na tato 'nyaś cetano 'stīti vakṣyāmaḥ. pratipāditaṃ ca buddhiḥ, upalabdhiḥ, jñānam — ityādiśabdānāṃ paryāyatvam iti.

{mīmāṃsakākṣepas tatsamādhānaṃ ca}

[448,11]
aparas tv āha — kasyacid hetumātrasya yady adhiṣṭhātṛtocyate, karmabhiḥ sarvajīvānāṃ tatsiddheḥ siddhasādhanam iti, idaṃ tāvad asabaddhābhidhānaṃ nigrahasthānam — buddhimatpūrvakatve sādhye kaḥ prastāvo 'cetanaiḥ karmabhiḥ siddhasādhyatodbhāvanasya? buddhimatkṛtaiḥ karmabhiḥ kṛtaṃ sthāvarādikāryaṃ kathaṃ na buddhimatpūrvakam iti cet, na; vivakṣitāparijñānāt. buddhimatā hi sākṣātkṛtaṃ buddhimatpūrvakaṃ vivakṣitam, na tu pāramparyeṇāpi kṛtam. buddhimatpūrvakam api hi karma yāvan na tacchaktiṃ jñātvā vijñānavatādhiṣṭhitaṃ bhavati, tāvan na svakāryaṃ karoti. na hi buddhimatkṛtaṃ sthālyādi buddhimad adhiṣṭhātṛnirapekṣam eva svakāryaṃ kartuṃ śaknoti. taccharīreṇaivānaikāntikatvāt. taccharīrasyāpi anyabuddhimatkāraṇatve vānavasthāprasaṅga iti cet, na; īśvarasya śarīrāstitve pramāṇābhāvāt. na cāpramāṇakasya śarīrasyāsiddhau tasyāpy asiddhiḥ, atiprasaṅgāt. kartṛtvenaiva śarīrayogaṃ sādhayato 'pasiddhāntaprasaṅgaḥ, kartṛtvasya tvayāniṣṭatvāt. prasaṅgasādhanam apy ayuktam, prasaṅgasya mūlānumānabādhitatvād āśrayāsiddhatvāc ca.

{īśvarasya vyāpārākṣepaḥ tatsamādhānaṃ ca}

[448,25]
nanv aśarīrasya muktātmavad vyāpāra eva nāsti, nirvyāpārasya ca kartṛtvam ayuktam, muktātmano vā kartṛtaprasaṅgaḥ. ko 'yaṃ vyāpāraḥ? yady utkṣepaṇādilakṣaṇaḥ, so 'mūrtatvān na kasyacid ātmano 'stīti sarvasyātmano 'kartṛtvaprasaṅgaḥ. śarīrasyaiva hi mukhyam utkṣepaṇādi karma, tathā ca kartṛtvam api śarīrasyaiva mukhyaṃ syān nātmanaḥ. tataś cānyakṛtaṃ karmānyenopalabhya bhujyata iti syāt tataḥ sāṃkhyaśāstrādimatānupraveśaḥ syāt. dhātvarthalakṣaṇaś ced vyāpāraḥ, so 'śarīrasyāpy ākāśāder astīti. muktātmanāṃ tu na karmādikṛtāsti śaktir nāpi svābhāvikīty akartṛtvam. parameśvarasya tu svābhāvikī śaktir uttamaiśvaryalakṣaṇāsti, tena tasya kartṛtvam. tathābhūtā ca śaktiḥ kāryaviśeṣair vānumīyate.

{īśvarānumāne dṛṣṭāntasya sādhyavikalatā hetoś cāsiddhatā}

[449,9]
nanv evaṃ viśiṣṭakartranumāne dṛṣṭāntasya sādhyavikalatā hetuś ca viruddhaḥ prasajyata iti. tad uktam —
	kumbhakārādyadhiṣṭhānaṃ ghaṭādau yadi ceṣyate /
	neśvarādhiṣṭhitatvaṃ syād asti cet sādhyahīnatā //
	yathāsiddhe ca dṛṣṭānte bhaved dhetor viruddhatā /

[449,14]
asyārthaḥ — kumbhakārādhiṣṭhitatvaṃ dṛṣṭānte yady abhyupagamyate, tadeśvarādhiṣṭhitatvaṃ na syāt tataś ca sādhyavikalatā, atheśvarādhiṣṭhitatvam apy astīty abhyupagamyate, tathāpi sādhyavikalatā; yasmād ubhayasampatipattau dṛṣṭāntatvaṃ yuktam. na ceśvarādhiṣṭhitatvaṃ kvacid ubhayoḥ sampratipannam, yena sādhyahīnatā na syāt. yathāsiddhe ca dṛṣṭānte na kevalaṃ sādhyahīnatvaṃ dṛṣṭāntasya, hetor api viruddhatā syāt. yena yena dṛṣṭānte hetur vyāptaḥ, taṃ tam arthaṃ vyāptibalena sādhayati. ghaṭādau ca dṛṣṭānte 'nīśvaraḥ, śarīrī, vināśī, rāgādiyogī ca kartā dṛṣṭas tena sādhye 'pi tathābhūta eva kartā prāpnotīti.

{tannirāsaḥ}

[449,23]
tad etad aviditahetudṛṣṭāntasvarūpasyābhidhānam, tathā hi — kiṃ śabdopāttasādhyāpekṣayā sādhyahīnatvādidoṣa ucyate? kiṃ vābhiprāyavyāptasādhyāpekṣayeti? prācīnapakṣe tāvan na sādhyahīnatvādidūṣaṇam — na hīśvarapūrvakatvaṃ sādhyaṃ śabdenopāttam, kiṃ tarhi? buddhimanmātrapūrvakatvaṃ sāmānyam. tādṛśā ca sādhyasāmānyena vyāptiḥ prasiddhaiveti kathaṃ sādhyahīnatvādyavakāśaḥ? athābhiprāyavyāptasādhyāpekṣayocyate, tadā sarvānumānānāṃ sādhyahīnatvādiprasaṅgaḥ — sarvānumāneṣv api hi pratipattiviṣayasyārthaviśeṣasyānumātrābhiprāyeṇa vyāptatvān na hi nirviśeṣaṃ sāmānyaṃ pratipattipravṛttyor viṣayas tasya prāg eva siddhatvād dāhādyasamarthatvāc ca. nāpy agnimātreṇa tadvattā sādhyate, deśakālavyavahitenāgninā tadvattāyāḥ sādhayitum aśakyatvāt, nāpi pradeśamātrasya vaiphalyāt tasmād ayaṃ pradeśaḥ tenāgnināgnimān ity ayam abhiprāyo vādinaḥ. tathā ca tādṛśā sādhyaviśeṣeṇa sādhanasya vyāpter asambhavād apravṛttir anumānasya tato 'numānād agnyarthināṃ deśādiviśeṣābhimukhyena pratipattiḥ pravṛttiś ca na syād iti. kiṃ cāpūrvaviśeṣāpratipādakatvenānumānasya gṛhītagrāhitvena smṛtivad aprāmāṇyaprasaṅgaḥ. yaś cāpūrvo 'ṃśaḥ sādhyate, na tena dṛṣṭānte 'nvayaḥ pratīyata iti sādhyahīnatvādidoṣaprasaṅgas tasmād abhiprāya vyāptaviśeṣaviruddhatvena sarvānumānānām aprāmāṇyaprasaṅgād anumānapramāṇavāditvaṃ nivartate. aprāmāṇyavādino 'pi virodhaḥ prapañcena prāg evoktaḥ, pramāṇasyāgauṇatvādītyādipūrvapakṣadūṣaṇāvasare. yad apy uktam — dṛṣṭānte hetur yena yena vyāpto dṛṣṭas taṃ taṃ pratipādayatīti, tad apy ayuktam; na hi mahānasādau sthālyādīnāṃ sambandhī dṛṣṭo dhūmaḥ sthālyādikam api pratipādayatīti. sthālyādinā na niyato dhūmas tena tan na pratipādayatīti cet, ko 'yaṃ niyamaḥ? yad api nābhāvād anyaḥ, tan na vidmaḥ. athāvinābhāva eva, tadānīśvaratvādibhir api kāryatvasya niyamo nāsti. tatpratipattir api mā bhūt, īśvarānīśvaratvādayo hi kartṛviśeṣāḥ, sāmānyena ca vyāptir na viśeṣeṇa. na hi kāraṇatvādibhir viśeṣaṇair agnir dhūmasya vyāpaka iti. nanu ca dhūmaviśeṣāt tāraṇādiviśeṣo 'pi tadvidā pratīyate, satyam; atrāpi kāryaviśeṣeṇa kartṛviśeṣaṃ viśeṣyavyāptijñaḥ pratipadyata eva. viśeṣa vyāptyanabhijñas tu dhūmād api na tāraṇādiviśeṣaṃ pratyeti, tathāpy agnimātram anuminoti.

[450,22]
syād etat — tāraṇādiviśeṣeṇa dhūmamātraṃ na vyāptam, dhūmamātrāt tāraṇādiviśeṣānanumāne 'py agnyanumānaṃ yuktam. anīśvaraśarīritvādiviśeṣeṇa tu kāryamātraṃ vyāptam, tena kāryamātrād apy anīśvaratvādiviśeṣāpratītau kartur anumānaṃ na yuktam iti, naitad asti; yadi hy anīśvaratvādiviśeṣeṇāpi kāryamātraṃ vyāptaṃ syāt, tadā yatra yatra kāryaṃ dṛśyate, tatra tatrānīśvaratvādiviśeṣayuktakartṛsiddhir ekasya dhūmāgnisiddhivat, na caitad asti; na hi kṣityādikāryam asmadvidhaḥ kartā janayituṃ śaknoti, tadaśaktaś ca kathaṃ tatkartā vā tenānumīyate? na ca dṛṣṭānte sambandhadarśanamātreṇa vyāptiḥ sidhyati, kāryatvānuṣṇatvādīnām api tathātvaprasaṅgāt. na cānīśvaratvādiviśeṣasiddhau kartṛtvasyāpy asiddhir yuktā, na hi tejasaḥ kāryatvenānuṣṇatvāsiddhau anityatvasyāpy asiddhiḥ, paramāṇūnāṃ vā rūpādisaṃskārasamavāyikāraṇatvenānityatvādiviśeṣāsiddhau rūpādimattvasyāpy asiddhir yukteti. śarīritvādiviśeṣasiddhau hy abādhitaviṣayatvāṅgavikalatvād asamartho hetur naiva kartṛmātrasādhane hetoḥ kenacid aṅgena vaikalyam asti, yena tatrāpy asamartho hetuḥ syāt. kathaṃ tarhīśvaratvādiviśeṣasiddhiḥ? vyatirekabalena sa eva hetuḥ pratipakṣapratiṣedhapramāṇair upakṛtaḥ sarvajñatvādiviśeṣaviṣayatvena vyavatiṣṭhamānaḥ kevalavyatirekī bhavatīty uktam. na hy anyathā kṣityādeḥ kartṛsāmānyaṃ sidhyati.

{kṣityādikarttur īśvarasaṃjñā}

[451,8]
kathaṃ punar īśvarakṛtakāryaviśeṣāparijñāne 'pi tatsiddhiḥ? kāryavailakṣaṇyāt. yathāgarukṛtadhūmaviśeṣāparijñāne 'pi tṛṇādikṛtadhūmaviśeṣebhyo vilakṣaṇaṃ dhūmam upalabhamānas tṛṇādibhyo vilakṣaṇam ivendhanam anumāya tatrāptād agarusaṃjñāṃ pratyeti svayaṃ vā saṃjñāntaraṃ karoti. tathāsmadādikṛtakāryaviśeṣebhyo vilakṣaṇaṃ kṣityādikāryam upalabhamāno 'smadādhibhyo vilakṣaṇaṃ kartāram anumāya tatrāptād īśvarasaṃjñāṃ pratyeti, svayaṃ vā saṃjñāntaraṃ karotīti.

[451,14]
yady apy anumātrāgarudravyaṃ na dṛṣṭam, tathāpy anyena dṛṣṭam īśvaras tu kenāpi na dṛṣṭa iti cet, kenāpi na dṛṣṭa iti kathaṃ jānīṣe? na hi tvaṃ sarvaprāṇināṃ darśanaṃ vetsi. kiṃ cādṛṣṭendriyādikenāpi na dṛṣṭam iti tadanumānam api na syāt. na ca kriyāta eva svarganarakādiphalam, tasyāḥ kṣaṇikatvena janmāntare phalārambhe 'sāmarthyāt. sūkṣmībhūtvāvatiṣṭate ity etad api na kenacid dṛṣṭam iti kathaṃ gamyate? arthāpatteś cet, na; arthāpatter anumānāntarbhāvitvāt. tathā nādhiṣṭhānam evendriyam, golakenāprāptasya candrāder grahaṇāt. aprāptasya ca grāhakatvaṃ nāstīty uktam. cakṣurdṛṣṭāntenānyendriyāṇām apy adhiṣṭhānavyatirekitvaṃ draṣṭavyam. pārthivāpyādirūpatvaṃ cendriyāṇāṃ sādhitam ato 'pi nādhiṣṭhānam indriyam. tasmād yathā sukhādiliṅgena rūpādyupalabdhyā cātyantaparokṣasya karmākṣāder anumānam, tathā kṣityādikāryeṇeśvarasyeti.

[451,25]
yathā ca karmākṣādau vyaṃjakatvādidṛṣṭāntadharmo nāpādyate, tatheśvare 'pi dṛṣṭāntadharmo 'nīśvaratvādir nāpādanīyaḥ. utkarṣādiprasaṅgasya viśeṣaviruddhānāṃ ca sarvānumāneṣu samānatvān na tair anumānasya vighātaḥ sarvānumānāprāmāṇyaprasaṅgāt. syād etat — yadi sarvānumāneṣūtkarṣāpakarṣābhyāṃ viśeṣaviruddhaiś ca sādhyaviśeṣaḥ pratikṣipyate, tadā karmendriyāgnyādiviśeṣābhāve sati sukhaduḥkharūpādyupalabdhidhūmādiviśeṣo nopapadyate. atra tu sarvajñatvādiviśeṣanirākaraṇe kiṃ nopapadyate yena tatpratiṣedho 'pratiṣedhaḥ syāt.

[452,1]
kṣityādikāryam evātra nopapadyate. na hy ākasmikaṃ kāryaṃ sambhavati, "nityaṃ sattvam asattvaṃ ca" ityādyuktatvāt. nāpy acetanebhya eva hetubhyaḥ kāryotpādo 'cetanānāṃ svataḥ pravṛttyasambhavāt, svabhāvena hi pravṛttāv anuparamaprasaṅgas tantvādīnām api svataḥpravṛttiprasaṅgaś ca, viśeṣābhāvāt.

{cetanasyaivācetanādhiṣṭhātṛtvam}

[452,6]
karmāṇo 'py acetanatvān na svataḥ pravṛttir nāpi pravartakatvam, na hy acetano hetuś cetanānām adhiṣṭhātā kaścid aviśeṣād adṛṣṭatvāc ca. adhiṣṭhātur acetanatve ca nirabhiprāyavyāpāratvāt tadadhiṣṭhitebhyo ghuṇādipadavinyāsavan na deśādiniyatasvabhāvaṃ kāryam upapadyate. na hi sthāvarajaṅgameṣv avayavaviśeṣāṇāṃ bāhyānām ābhyantarāṇāṃ ca niyatāniyatajātīyeṣu niyatāniyatām eva racanāṃ buddhiviśeṣeṇa niyamito cetano hetuḥ kartuṃ śaknoti. buddhimadadhiṣṭhitebhya eva hi citralekhādyupādānopakaraṇebhyaḥ sthāvarajaṅgamajātiviśeṣākṛtiṣv avayavaracanāviśeṣaniyamopalabdhiḥ. tathā ca vivādādhyāsitāni, upādānopakaraṇāni buddhimadadhiṣṭhitāny eva kāryaṃ kurvanti, acetanatvāt citrādyupādānopakaraṇavad iti.

{jīvānāṃ kṣityādyadhiṣṭhātṛtvaṃ na sambhavati}

[452,16]
bhoktraivādhiṣṭhitatvāt siddhaḥ sādhyata iti cet, na; śarīrotpatteḥ prāktasyācetanatvād asvatantratvāc ca. na hi garbhādiduḥkhaprāptyarthaṃ kvacid ātmanaḥ śarīrādikaṃ karoti. yadāpi tasya caitanyaṃ svātantryaṃ ca bhavati. tad api na tadrasamaladhātvadṛṣṭādiviṣayaṃ jñānam. adṛṣṭādiśaktim api hi jñātvā pravartamānasyecchāvighātaḥ kvacid api na syāt.

[452,21]
na cāyaṃ svaśarīre 'py asthimajjāśukraśoṇitādīnāṃ tatsaṃcāraṇāya nāḍīviśeṣāṇāṃ ca yathā hi sanniveśaṃ kartuṃ jānāti. nāpi pratidinaṃ śarīropacayārthaṃ rasamaladhātubhāvenāhāraṃ pācayitvā rasādīn pṛthak pṛthak kṛtvā nāḍīviśeṣair yathāsthānaṃ saṃcārayituṃ śaknoti. etena pitror api kartṛtvaṃ niṣiddham, na hi tadviṣayajñānecchāprayatnābhāve 'pi tatkartṛtvaṃ yuktam, sarvasya sarvakartṛtvaprasaṅgāt. sati bhāvamātreṇāpi kartṛtve vyomāder api kartṛtvaprasaṅgāt. yo hi jñātvā svecchayopādānopakaraṇāni prayuṅkte, sa eva loke śāstre ca svatantraḥ karteti prasiddhas tadbuddhīcchāprayatnaniyamitānām evopādānādīnāṃ svayam acetanānām apratiniyatasanniveśādihetutvaṃ yujyate, nānyathā mṛtpiṇḍādīnām iva. tad yo 'sau sthāvarajaṅgameṣv antarbahirvartināṃ sūkṣmāṇām apy upādānādīnāṃ jñānecchāprayatnair niyamayitā sa bhagavān īśvaraḥ.

{īśvarasya śarīrābhāvaḥ}

[453,4]
śarīrādirahito 'py ata evāyam. śarīrī hi hastādinā sthāvarādiṣu vyāpāraṃ kurvan kulālādivat pratyakṣa eva syāt. antaḥśuṣireṣu cātisūkṣmeṣu hastāder anavakāśādrasādisaṃcāraṇaṃ na syāt tataś ca rūpaparivartāvayavavṛddhipuṣṭyādikaṃ na syāt. duḥkhādiyoge 'pi tadabhibhavena śaktivyāghātāt sātatyena ca sthāvarādīnāṃ yathārtham utpattivṛddhyādikaṃ na syād iti. evaṃ ca śarīravṛkṣādikāryam apy anīśvaraḥ śarīrādiyogī ca kartuṃ na śaknoti, kim uta bhūbhūdharādikāryam iti.

{kṣityādeḥ kāryatvasādhanam}

[453,11]
bhūbhūdharādeś ca kāryatvaṃ sāvayavatvena pratīyate. sāvayavasya nityatvavirodhāt. khananādinā caikadeśavināśadarśanāt. avayavavināśe 'py avayavivināśa ity ayuktaṃ sarvāvayavānāśe 'py avināśaprasaṅgād iti. yac coktam —
	kulālavac ca naitasya vyāpāro yadi kalpyate /
	acetanaḥ kathaṃ bhāvas tadicchām anurudhyate //

{paramāṇvādīnāṃ pravṛttiprakāraḥ}

[453,17]
yady asya bhavataḥ kulālādivad hastādyutkṣepaṇādirūpo vyāpāro nāstīti kalpyate. kathaṃ tarhi paramāṇvādīnāṃ tadvyāpārāt pravṛttiḥ. tadicchāmātrāt tu na yuktā. na hi kulālecchāta eva daṇḍādīnāṃ pravṛttir upalabhyate. rājecchāto mantriprabhṛtivad ity ayuktam. mantriprabhṛtayo hi rājñābhiprāyaṃ kutaścid avagamya pravartante. paramāṇvādibhāvas tv acetanaḥ, sa kathaṃ tadicchāṃ veti? ajānānaś ca kathaṃ tadicchānuvidhānena pravartata iti?

[453,23]
atrocyate — kim anenākasmikī paramāṇvādīnāṃ pravṛttiḥ pratipādayitum iṣṭā? kiṃ vā cetanānadhiṣṭhitakarmādinimittā? uta dehādimatpuruṣavyāpāranimitteti? na tāvad ākasmikī kasyacit pravṛttiḥ deśakālādiniyamābhāvaprasaṅgāt. nāpi cetanānadhiṣṭhitakarmādinimittā, mṛtpiṇḍādiṣv anupalambhād acetanasya ca karmādeḥ svataḥ pravṛttir anyapravṛttihetutā ca prākpratiṣiddheti. śarīrādimatpuruṣavyāpāranimittāpi sthāvarādyupādānādīnāṃ pravṛttir anantaram eva pratiṣiddhā. tad evaṃ pariśeṣāt mūlānumānasya siddhatvādidoṣābhāvāc ceśvarecchāta eva paramāṇvādīnāṃ pravṛttiḥ siddhā, kulālasya tu vyāhataśaktitvān na tadicchāmātrāt daṇḍādīnāṃ pravṛttiḥ. yaccoktam acetanaḥ kathaṃ bhāvaḥ tadicchām anurudhyate iti, tan na; śarīratadavayavānām acetanatve 'py ātmecchānuvidhānena pravṛtter upalambhāt. na hy ayaṃ svaśarīraṃ prerayan nātmā śarīrāntareṇa prerayati. karmaṇā puruṣasyopabhogyatvena samarpitaṃ śarīram, tena tadicchāvaśena pravartata iti cet, bhavatu nāmaivaṃ tathā yācetanatvād icchāmātrān na paramāṇvādeḥ pravṛttir ity asyānaikāntikatvaṃ parihṛtaṃ. yathā ca bhāvatām ayaṃ viśeṣa uktas tathāsmābhir apīśvarecchālakṣaṇe viśeṣa ukta iti.

[454,8]
api ca viṣayo 'pi karmaṇaivopabhogyatvena samarpitaḥ. sa kiṃ na śarīravad icchāmātreṇa pravartate? yathābhūtena karmaṇā śarīraṃ samarpitaṃ na tathābhūtena viṣaya iti cet, evaṃ tarhi yathābhūteśvarasyecchā na tathābhūtā kulālādes teneśvarecchāta eva paramāṇvādeḥ pravṛttir na daṇḍādeḥ kulālecchāmātreṇeti kim atra viruddham?

[454,13]
kiṃ ca dhyānavidaḥ kecid abhidhyānamātreṇa dṛṣṭakavad daṇḍādikam api prerayanto dṛśyante. tato 'pi paramāṇvāder īśvarecchātaḥ pravṛttir nāsambhāvyā. śaktitāratamyaṃ ca puruṣeṣu dṛṣṭam, tena kasyacid īdṛśaṃ sāmarthyaṃ yadicchāmātreṇa sarvaprerakatvam iti.

{karmavad īśvarasyāpi svātantryam}

[454,18]
kaś cāyaṃ vādināṃ moho yenādṛṣṭapūrvakatāviśeṣe 'pi karmaṇaḥ svātantryeṇa hetutvaṃ viruddham apy abhyupagamyate, bhagavatas tv anekāgamayuktipratipāditam api neṣyate. na ca karmāpi cidrūpaṃ yato "anenāhaṃ kṛtam" — iti jñātvā tasyaiva śarīrādibhogayogyaṃ kṛtvā samarpayet. nāpi śarīraṃ cidrūpam, yena 'asyaiva karmaṇāhaṃ samarpitam' — iti jñātvā bhṛtyavad icchānurodhena pravarteta.

{karmaparamātmanor vaiṣamyakāraṇam}

[454,24]
nanu ca "svargakāmo yajeta" — ity anenāgamena puruṣasya bhoktṛtvaṃ pratipāditam, tac ca sarvakarmaṇāṃ bhogasampādakatvaṃ śarīrānapekṣaṃ na sambhavati. bhogyatvaṃ ca tadicchānurodhitve sati bhavati. tasmāt śrutārthāpattyā sarvasyaivāsya pratipādako vedaḥ kalpyate. na ca paramāṇūnām īśvarecchānurodhitva pratipādakaṃ pramāṇaṃ kiṃcid astīti.

{tasya bhaṅgaḥ}

[455,1]
tad etad ayuktam, yataḥ "svargakāmo yajeta" — ity yenāyaṃ niyogo dattaḥ, sa eva tatkarmakāriṇaṃ phalaṃ dāsyati, rājādivat. ataḥ kṣīṇārthāpattir na karmaṇaḥ kāraṇatvaṃ pratipādayati. samarthitaṃ ca vedasya pauruṣeyatvam.

[455,5]
kiṃ ca yathā karmaṇāṃ sūkṣmarūpeṇāvasthānam apūrvotpādakatvaṃ vārthāpattitaḥ śarīrādihetutvaṃ ca kalpyate, tathā buddhimadadhiṣṭhitatvam api śrutārthāpattitaḥ kiṃ na kalpyate? anyathā hy acetanaṃ karmaṃ svakartāram ajānat kathaṃ tasyaiva phalaṃ samarpayet? tatsvabhāvatve 'py ātmalābhānantaram eva phalaṃ sampādayet pradīpaprakāśavat. cetanecchāpekṣitve tu nāyaṃ prasaṅgaḥ, tadicchāyā rājādivatkālaniyamābhāvāt.

[455,10]
paramāṇūnām īśvarecchānurodhitvapratipādakaṃ pramāṇaṃ nāstīty etad apy andhaceṣṭitam, anumānasyoktatvāt, āgamasya vakṣyamāṇatvāc ca. kiṃ ca vivādāspadībhūtāḥ paramāṇvādayaḥ, kasyacid icchānurodhinaḥ, pravṛttimattvād vastrādivat. yasyecchānurodhinaḥ, sa bhagavān īśvaraḥ. tasya hi svabhāvena paramaiśvaryasāmarthyāt svaśarīrakalpāḥ sarve bhāvās tadicchānuvidhānena pravartante. asmadāder aiśvaryābhāvāt tadadhiṣṭhitakarmavaśāt śvaśarīram evecchānurodhi saṃjātam iti ko 'tra virodhaḥ?

{kṣityādikartṛtvābhāvasādhanasya prameyatvasya hetor nirāsaḥ}

[455,15]
yad apy āha —
	pratyakṣādyavisaṃvādi prameyavādi yasya tu /
	sadbhāvavāraṇe śaktaṃ ko nu taṃ kalpayiṣyati //
iti. tad apy ayuktam; prameyatvādeḥ sadasadubhayadharmatve 'pi pratibandhāsiddheḥ. saddharmo hy asattve sādhye viruddha eva syāt. abhāvadharmas tv asiddhe dharmiṇy asiddhaḥ syāt. dharmiṇas tu sattvena siddhau bādhitaviṣayo 'sattvena siddhau tu vyarthaḥ prameyatvādihetuḥ. ubhayadharmas tv anaikāntika eveti. tasmān na prameyatvādidharmo 'sattvaṃ sādhayati.

[455,24]
atha jagatkartṛtvādidharmaḥ prameyatvādinā pratiṣidhyate, na tarhi dharmisadbhāvavāraṇam, na hy agneḥ śaityādidharmapratiṣedhāt sadbhāvaḥ pratiṣiddho bhavati. sāmārthyād atra dharmisadbhāvaḥ pratiṣidhyate iti cet, na; āśrayāsiddhatvadoṣāt. na hy asati dharmiṇi prameyatvādeḥ pakṣadharmatvasiddhis. tadasiddhau ca kathaṃ gamakatvam? svarūpeṇāpy asiddhaṃ prameyatvam, na hi pramāṇenāpratīyamānasyeśvarasya prameyatvaṃ yuktam. pramāṇena pratītau ca kathaṃ kartṛtvādiniṣedhaḥ? kartṛtvādisādhanād eva tatsvarūpāsiddheḥ. akartṛtvādirūpeṇa prasiddhasya tu kartṛtvādipratiṣedho 'narthaka iti parābhyupagatasya dharmitvam. tasya parābhyupagamād eva prameyatvaṃ nāsiddham iti cet, sa parābhyupagamaḥ pramāṇam? apramāṇaṃ vā? pramāṇaṃ cet, tenaiva kartṛtvādipratiṣedho bādhyate, kartṛtvādiviśiṣṭasyaiva pareṇābhyupagatatvāt. athāpramāṇam, tataḥ kathaṃ nāśrayāsiddhatvādidoṣaḥ? pramāṇāt prameyatvābhyupagamaḥ parasyāpramāṇāt tu kartṛtvābhyupagama ity ayaṃ viśeṣaḥ kutas tvayā niścitaḥ? parābhyupagatatvapratīter ubhayatrāviśeṣāt. na mayā kartṛtvaprameyatvayor ekasyāpi siddhir iṣyate, kiṃ tarhi? prameyatvasyājagatkartṛtvenānyatra vyāptyupalabdher ihāpi prameyatvam icchato kartṛtvaprasaṅgaś codyata iti cet, na; prasaṅgasya kāryānumānena bādhitaviṣayatvāt. samānam bādhitaviṣayavam iti cet, na; prasaṅgasya kāryānumānānapekṣasya pakṣadharmatvāsiddhiḥ kāryānumānasya tu prasaṅgasyānapekṣasyaiva pakṣadharmatvasiddhir iti kathaṃ samānatānayoḥ? samānatve cobhayor īśvaraḥ kartā cākartā ca prasajyate. na caitad upapādayituṃ śakyate, kartṛtvākartṛtvayor ekatra virodhāt.

[456,16]
kiṃ caivaṃbhūtaḥ prasaṅgaḥ sarvānumāneṣv api samānas tathā hi — cakṣurādeḥ prameyatvam icchato 'nindriyatvādiprasaṅgaḥ, puruṣasya prameyatvam icchato 'paralokitvādiprasaṅgaḥ, agneḥ prameyatvam icchata etaddhūmājanakatvaprasaṅga ity evaṃ sarvānumānocchedaḥ prasajyate.

{jagatkartṛtvaprameyatvayor avirodhaḥ}

[456,21]
na ca jagatkartṛtvādinā saha prameyatvāder virodhaḥ kaścid asti, yena prameyatvādyabhyupagame jagatkartṛtvādinivṛttiḥ prasajyate. vyāpakatvāṇutvayor ivaikatrānupalabdheḥ sahāvasthitilakṣaṇo 'sti virodha iti cet, na; ubhayapratipattim antareṇa virodhasyādhigantum aśakyatvāt. koṭiyojanapramāṇaviṣāṇitvaprameyatvayor ivānyatrādarśane 'pi virodhāvagatir iti cet, na; atrāpi virodhāsiddheḥ. kvacid deśe kasyacit tādṛśam api astu viṣāṇaṃ ko virodhaḥ? syād virodho yadi yajjātīyā viṣāṇino dṛṣṭās tajjātīyasya kasyacit tādṛśaṃ viṣāṇaṃ brūyāt. atrāpi yajjātīyāḥ kartāro jñātāraś ca dṛṣṭāḥ, tajjātīyasyaiva yadi kasyacij jagatkartṛtvādyabhyupagamyate; tadā syād virodhaḥ. kulālādivilakṣaṇasyeśvarasya jagatkartṛtvādyabhyupagame tv avirodha iti.

{īśvarapratiṣedhahetūnām anyeṣām api nirāsaḥ}

[457,2]
eteneśvaraḥ kṣityādeḥ kartā sarvatra jñātā vā na bhavati, puruṣatvād vaktṛtvād ity evamādayaḥ kuhetavo 'yuktāḥ. tathā neśvarakartṛkaṃ kṣityādikāryam, prameyatvād asmadādinirmitetaratvād ākāśādivad ityādy apy ayuktam. viśeṣapratiṣedhasya śeṣābhyanujñāyāṃ sāmarthyopapattau kartrantaraprasiddhāv apasiddhāntaprasaṅgāt prameyatvāsmadādinirmitetaratvāder īśvarakartṛtvena virodhāsiddheḥ. sandigdhānaikāntikatvaṃ sandighābādhitaviṣayatvaṃ vā — balīyasā ca kāryānumānena sarvasāpīśvarapratiṣedhahetor bādhitaviṣayatvenāpramāṇatvaṃ draṣṭavyam. kāryasya hi śarīrāder buddhimatkāraṇaṃ vinotpattau virodhaḥ pradarśitas tena tasya sandigdhānaikāntikatvam api nāstīti niravadyatvād balīyastvam iti.

{āptakāmasya jagadracanāyāṃ kathaṃ pravṛttir ity āśaṅkā}

[457,12]
nanv iṣṭāniṣṭopādānapratiṣedhārtham eva prekṣāpūrvakāriṇaḥ pravartante. tathaiveśvarasyāpi pravṛttāv aprāptakāmatvād anīśvaratvaprasaṅgo 'smadādivat. apuruṣārthāyāṃ tu pravṛttāv aprekṣāpūrvakāritaiva syād apuruṣārthakriyānuṣṭhānatvāt. tadāha —
	jagac cāsṛjatas tasya kiṃ nāmeṣṭaṃ na sidhyati /
	prayojanam anuddiśya na mando 'pi pravartate //
	evam eva pravṛttiś cec caitanyenāsya kiṃ bhavet /
	krīḍārthāyāṃ pravṛttau na vihanyeta kṛtārthatā /
	bahuvyāpāratāyāṃ hi kleśo bahutaro bhavet // iti.

{tannirāsaḥ}

[457,20]
kiṃ punar etad īśvarānumānapratiṣedhārtham upanyastam? kiṃ vā svatantrasādhanam īśvarapratiṣedhārtham? na tāvad anumānapratiṣedhārtham, tasyāsiddhatvādidoṣarahitatvena prāk samarthitatvān niravadyasya dhūmānumānavan niṣeddhum aśakyatvāt. sāvadyatāyāṃ vā saiva vācyā kim anenāsambaddhena? na hy anena hetoḥ kaścid doṣaḥ pratipādyata iti.

[457,25]
atheśvarapratiṣedhārthaṃ sādhanam anenoktam — na jagataḥ sraṣṭā bhagavān, dṛṣṭādṛṣṭaprayojanavikalatvān muktātmavad iti, atrāpi yadi dharmi na pratīyate tadāśrayāsiddho hetuḥ. atha pratīyate, tadā tadgrāhakapramāṇena bādhyate. paraprasiddhimātreṇa ca yathā pakṣadharmatvādisiddhis tathā prāg eva prapañcitam.

[458,1]
kiṃ ca svaniścayavad anyeṣāṃ niścayotpādayiṣayā parārthānumānasya pravṛttim icchanty anumānavidaḥ. tena svayaṃ niścitapakṣadharmatvādir eva hetuḥ paraṃ pratyupādeyo 'nyathā svayam apratipannaḥ, tataḥ pratipādako 'pi na syāt. na hy avyutpannaḥ pratipādayitā kaścid asti.

[458,5]
api cāyaṃ pareṇa pratipanna iti kutas tanniścayaḥ? śāstrād iti cet, na vipratipattikāle tasyāpramāṇatvāt. pramāṇatve vā hetuvat sādhyasyāpi tataḥ siddhir aviśeṣāt. prativādivacanād dhetusiddhir iti cet, tat kim idānīṃ? pakṣanirdeśānantaram anena prativādī praṣṭavyaḥ — ko nu bhavataḥ prasiddho hetur iti? sa cājñānād anyato vā nimittān na bravītīti kathaṃ tato hetusiddhir iti?

{īśvarapravṛtteḥ prayojanam}

[458,11]
tathāpi vicāryam etat — kim arthaṃ pravartate bhagavān iti? parānugrahārtham ity eke. na ca sthānaśarīrendriyādyanutpādya parānugrahaḥ kartuṃ śakyata iti sthānādikam api karoti. svātmanas tu na kiṃcit prayojanam. mahānubhāvatayā hi śaktaḥ parārtham eva pravartate.

{īśvaraḥ sukham eva janayen na duḥkham ity āśaṅkā}

[458,16]
nanv evaṃ sukham eva janayatu, na hi mahānubhavaḥ pareṣāṃ mohaduḥkhādyutpādane pravartate, vaidyavad iti cet, na; apravṛttyaiva tatsiddheḥ. syān matam — yathā gaṇḍagulmādivyādhinivṛttyarthaṃ dāhacchedatīvrauṣadhādinā duḥkhotpādanaṃ mahānubhavo 'pi vaidyaḥ karoti, tatheśvaro 'py adharmavyādhinivṛttyarthaṃ duḥkham apy utpādayatīti, tac ca naivam; kasmāt? apravṛttyaiva tatsiddheḥ — aniṣṭasthānādyutpattāv adharmādhiṣṭhātṛtve ca yadā bhagavān na pravartate, tadā cādharmasya vyādhiduḥkhānutpādakatvam. kiṃ cādharmaṃ kasmāt kārayati? na hi nivṛttyarthaṃ pravṛtto mahānubhāvas taṃ punaḥ kārayati, evaṃ hi kuvaidyaḥ syāt. na ceśvareṇānadhiṣṭhitasyāvihite pravṛttir adharmotpattiś ca sambhavatīti. tannimittādharmakṣapaṇārtham adharme 'pi pravartayatīti cet, yady anyathā tasya kṣapaṇaṃ na sambhavati, tadā tasyākṣapaṇam eva nyāyyam. kṣapaṇe hy adharmavṛddhis tatkṣapaṇe punar adharmavṛddhis tatkṣapaṇe punar ity evaṃ mahān anarthaḥ. paścāc chāntir bhaviṣyatīti cet, asaṃkhyātakoṭijanmasu śāntir na bhūtā paścād bhaviṣyatīti kā pratyāśā? kiṃ ca vaidyo 'pi vivekajñaḥ saṅgrahaparicchedaṃ jñātvā pravartate. bhagavatas tu sarvajñatvād acikitsyeṣu pravṛttir na yukteti.

{tannirāsaḥ}

[459,2]
atrocyate — yasya yad abhipretam, tasya tat sampādanārthaṃ yaḥ pravartate sa parārthaṃ pravṛtta ity ucyate. sukhaṃ ca sarvasaṃsāriṇām anādivāsanāto 'bhipretam, tatsampādanārthaṃ ca pravartamāno bhagavān adharmam apy anuṣaṅgataḥ kārayati. na hy anyathā viṣayopabhoganimittaṃ sukhaṃ sambhavati. dharmapratibandhakādharmānuparame ca na tasmād dharmāt sukhaṃ bhavatīti tannimittasukhasampādanārthaṃ tatpratibandhakam adharmam eva tāvat adhiṣṭhāya phaladvāreṇa nivartayaty anyathā tannivṛttyasambhavāt. yasya tu prāyaścittādidvāreṇa nivṛttiḥ sambhavati, tasya tathā nivṛttiyogyasyotpannatvāt tathaiva nivṛttiṃ kārayati. tad evaṃ parārthaṃ pravṛtto 'py anuṣaṅgato narakādiduḥkham api janayatīti. evaṃ saṃsāracakre sukhaprārthanātaḥ parivartamānānāṃ yadā kasyacit kadācit kathaṃcin muktimārgapravṛttibījotpādane sahakāriṇaṃ hetuṃ prāpnoti, tadā tadbījaṃ janayitvā tatpuruṣaṃ muktimārge 'pi pravartayati. tataḥ pratijanmābhyāsena pravartayan saṃsārahetūn saṃskārāṃs tanūkārayati. muktyupāyahetūn saṃskārāṃś ca pratānayati tāvad yāvan mokṣaṃ prāpayatīti. tan na parārthapravṛttyabhyupagame 'pi kaścid virodhaḥ.

{īśvarapravṛttau svārtham api sambhavati}

[459,17]
atha vā svārthaṃ eva pravartate. kiṃ tad bhagavataḥ prayojanam iti cet, jagadutpattyādy eva. katham iti cet, sukhaprāptiduḥkhābhāvāv api kathaṃ prayojanam? yadi tadarthaṃ puruṣasya pravṛttatvād iṣṭatvāc ca, tadā bhagavato 'pi jagadutpattyādyarthaṃ pravṛttatvād iṣṭatvāc ca tad eva prayojanam. kim arthaṃ tad iṣṭam iti cet, sukhaṃ kim arthaṃ puruṣasyeṣṭam iti? yat kiṃcid etat? tasmād yo yam artham adhikṛtya pravartate, tattasyeṣṭatvāt prayojanam iti. na ca svārthaṃ pravartamānasyānāptakāmatvād anīśvaratvaṃ prasajyate, yasya hi yathābhipretaṃ na sidhyati, so 'nāptakāma ity ucyate. bhagavatas tu tat tathaiva sidhyatīti katham anāptakāmatvam?

{atha vā svābhāvikī pravṛttir īśvarasya}

[459,25]
atha vā ādityavat svabhāvenaiva pravartate — yathādityaḥ svabhāvena jagat prakāśayati, prakāśite ca jagati svakarmānuvidhānena sukhaduḥkhādivaicitryaṃ prāṇino 'nubhavanti; tathā bhagavān api svabhāvenaiva jagatām utpattisthitivināśān karoti. prāṇinaś ca tatkarmānurūpaiḥ sukhaduḥkhajñānājñānādibhiḥ saṃyojayatīti. na ca svabhāvataḥ pravṛttau caitanyavirodhaḥ, cetanānām api svabhāvaniyamopalabdheḥ. viduṣo 'pi kasyacid anarthakeṣu tṛṇakhaṇḍanādiṣu pravṛttiniyamopalambhena svabhāva niyamavyavasthānāt. vyasanaṃ tad iti cet, bhagavato 'pi vyasanam evaitat — yanniratiśayajñānaiśvaryo 'pi san yeṣāṃ bhāvānāṃ yadotpattihetavaḥ santi, tadā taddhetūn adhiṣṭhāya tān utpādayatīti. tac ca vyasanaṃ bhagavataḥ kutaścin notpannam iti svabhāva ity ucyate.

[460,8]
na cādṛṣṭopānādihetvanurūpaṃ kāryaṃ kurvataḥ svātantryavirodhaḥ, svatantrāṇām apy upādānādyanurūpakāryakartṛtvopalambhāt. paridṛṣṭasāmarthyakāraṇakaprayoktṛtvaṃ hi svātantryam ucyate, tac cāsti maheśvarasyeti. yathā yathā bhagavataḥ kṣityādikāryakartṛtvaṃ sambhavati, tathā tathābhūto bhagavān abhyupagantavyaḥ, kāryānumānabalena tasya niravadyatvena samarthitatvāt.

{āgamād apy ekeśvarāsiddhiḥ}

[460,14]
āgamād apy eko bhagavān aśeṣajagadutpādanaśaktimān niścīyate, yad āha — "eko rudraḥ na dvitīyaḥ" "yaḥ sūrya iva imāṃ lokān īśate īśanībhiḥ" iti.
	"na tasya kāryaṃ karaṇaṃ ca vidyate /
	na tatsamaś cābhyadhikaś ca dṛśyate //
	parāsya śaktir vividhaiva śrūyate /
	svābhāvikī jñānabalakriyā ca //"
iti śvetāśvataropaniṣat. tathā sarvopaniṣatsv api jagadvidhātṛtvādidharmakātmajñānaṃ muktinimittaṃ niścitam. tathā "viśvataś cakṣur uta viśvato mukho viśvato bāhur uta viśvataspāt", "saṃ bāhubhyāṃ dhamati saṃ yattaiḥ", "dyāvābhūmī janayan deva ekaḥ" iti. punaś cāha — "etasya cākṣarasya praśāsane gārgi dyāvāpṛthivī vidhṛte tiṣṭhataḥ" iti. manvādayo 'py āhuḥ —
	"praśāsitāraṃ sarveṣām aṇīyāṃsamaṇor api /
	rukmābhaṃ svapnadhīgamyaṃ vidyāttaṃ puruṣaṃ param //"
	"eṣa sarvāṇi bhūtāni pañcabhir vyāpya mūrtibhiḥ /
	janmavṛddhikṣayair nityaṃ sambhrāmayati cakravat //"
ity evamādi.

{svarpapratipattau nāprāmāṇyam āgamavākyānām}

[461,6]
na svarūpapratipattāv aprāmāṇyam eṣāṃ pratipattavyam, medhyāmedhyatvasvarūpapratipādakānāṃ svarganarakādisvarūpatatsādhanāṅgasvarūpapratipādakānāṃ ca vākyānāṃ prāmāṇyopapatteḥ. na hi svarūpapratipattim antareṇopādānaparihārāv upapadyete, anyasmin pratīte 'nyatra pravṛttāv atiprasaṅgāt. vidhipratiṣedhāṅgatvāt pravṛttinivṛttiparatvam, na svarūpārthatvam iti cet, na; svarūpapratipattim antareṇa tatas tanniyatayoḥ pravṛttinivṛttyor ayogāt. na hi śaśaviṣāṇādivacasāṃ vidhyaṅgatvenāpi prāmāṇyaṃ pravṛttinivṛttiparatvaṃ ca santo 'numanyante. tasmād "ātmā vāre draṣṭavyaḥ" ityādividhyaṅgatve 'pi jagatsraṣṭṛtvasarvajñatvādivacanānāṃ ghṛtayūpādivacasām iva yathārthatvam eva svarūpārthatvād iti.

{ātmajñānasya mokṣārthatā}

[461,16]
yac coktam — ātmajñānaṃ yāgapravṛttyarthaṃ vihitam, na tu mokṣārtham; aśrutatvād iti, tad ayuktam; vedasya prāmāṇyaniścaye 'rthinām ātmājñānaṃ vināpy agnihotrādijñānād eva pravṛttir bhavati, arthāpattito vātmāpi jñāyate. aprāmāṇye tv ātmajñānavidhāne 'pi na pravṛttiḥ. tasmān na yāgapravṛttyartham ātmajñānaṃ vihitam, kiṃ tu mokṣārthaṃ; vākyāntareṣu śrutatvāt — "vedāham etaṃ puruṣaṃ mahāntam ādityavarṇaṃ tamasaḥ parastāt" , "tam eva viditvātimṛtyam eti. nānyaḥ panthā vidyate 'yanāya" ity evamādiṣu. yāgārthatvaṃ ca vākyāntare 'pi na śrutam ity apramāṇakam eva kalpitam. tasmād "yāvaj jīvam agnihotraṃ juhuyāt" ityāder iva vākyāntaroktaphalena sambandho veditavyaḥ, "yasya yenārthasambandhaḥ" ityādinyāyena. anyathā niṣphalo vidhir na kenacid anuṣṭhīyata iti anarthakaḥ syāt. pratyavāyaparihārārtham anuṣṭhīyata iti cet, na; tasyāpy aśrutatvāt. śrutahānyaśrutakalpanā doṣaś caivaṃ syāt. tasmān muktyartham ātmajñānaṃ vihitam.

[462,4]
sa cātmā kiṃdharmako draṣṭavya ity apekṣāyāṃ pūrvoktāni vākyāni "arūpam arasam agandhavat" evamādīni ca sambadhyante. evaṃ cāgama bādhitvenāpy aprāmāṇyam īśvarapratiṣedhahetūnāṃ draṣṭavyam.

{īśvarasarvajñatvasādhananirāsaḥ}

[462,8]
etenāsarvārtham īśvarajñānatvād asmadādijñānavad ity evamāder api dharmigrāhakapramāṇabādhitatvam āśrayāsiddhatvaṃ vā pūrvoktaṃ draṣṭavyam. na hy asarvajñatve bhagavato 'nanta kāryotpattiḥ sambhavaty anadhiṣṭhitebhyo 'cetanahetubhyaḥ kāryotpattyasambhavād aniścitakārakaśakter adhiṣṭhātṛtvāsambhavāc cety uktaṃ samastakāryāṇām upādānādyavaboddhṛtve ca siddhaṃ sarvajñatvam iti.

{bhāṭṭākṣepas tadapākaraṇaṃ ca}

[462,14]
tataś ca yad uktam —
	"sarvajño dṛśyate tāvan nedānīm asmadādibhiḥ /
	nirākaraṇavac chakyā na cāsīd iti kalpanā //"
	"sarvajño 'yam iti hy evaṃ tatkālair api boddhṛbhiḥ /
	tajjñānajñeyavijñānarahitair jñāyate katham //"

[462,19]
na hy asarvajñaḥ sarvajñaṃ jānātīti, tad apāstam; tajjñānajñeyavijñānarahitatve 'pi hi laukikaiḥ śāstraśilpādyabhijñās tacchiṣyaiś ca jñāyante. anyathā jñānopārjanārthaṃ teṣāṃ śāstraśravaṇādiṣu pravṛttir na syāt. yathā ca śāstrādyanabhijñaiḥ śāstrādyabhijñas tatkāryeṇāptavacanena ca niścīyate, tadvad asarvajñair api sarvajña iti.

{prathamasargāparijñatvaśaṅkāparihāraḥ}

[462,24]
yac coktam — prathamasargāparijñatvam, tatparijñāne ca saṃsārānāditvavirodha iti, tad atijāḍyavijṛmbhitam; na hi kharamastake viṣāṇam apaśyann andho bhavati. yad asti tat sarvaṃ paśyatīty asataḥ prathamasargāder adarśane 'pi sarvajñatvaṃ na vihanyate. kutsitarasāsvādanād apy ayuktam. yasya hīndriyeṇa rasagandhādiviśeṣaṃ gṛhṇataḥ sukhaduḥkharāgadveṣādiyogo bhavati, tasyāsvādanādivyapadeśas tatkṛtadoṣo vā. bhagavatas tu nendriyajaṃ jñānam, nāpi rāgaḥ kvacid dveṣo vā, nāpi kiṃcit pavitram apavitraṃ vā. kin tu yad yathāvasthitaṃ kiṃcit tat tathā veti nityenaiva jñānena, "paśyaty acakṣuḥ" ityādivacanāt.

{īśvārajñānasya pratyakṣatvam}

[463,8]
cakṣuṣā vinā kathaṃ paśyatīti vyavahāra iti cet, upacārāt. tajjñānasyāparisphuṭatvāśaṅkānivṛttir upacārasya prayojanam, nimittaṃ punaś cākṣuṣena jñānena, sādharmyam īśvarajñānasyāparokṣākāratvam. tasya hi svakaratalavat sarvo 'rtho 'parokṣa eveti. etena pratyakṣavyavahāro 'pi vyākhyātaḥ — pramājanakatvābhāvān neśvarajñānaṃ mukhyaṃ pratyakṣam, nāpy akṣajanyatvena pratyakṣam, nityatvāt.

{īśvarajñānasya pratyakṣatvam}

[463,14]
nityatvaṃ kuta iti cet, anumānād āgamāc ca. tatra nityaṃ parameśvarajñānaṃ gandhādharmadhvanisamavāyikāraṇārthāntaranityadravyaviśeṣaguṇatvāt, toyādiparamāṇurūpādivad ity anumānam. gandhādharmadhvanināṃ samavāyikāraṇāni kṣityaparātmākāśāni, tebhyo 'rthāntaraṃ yan nityaṃ dravyaṃ tadguṇatvād ity arthaḥ. tatra kāryatoyādiguṇair vyabhicāranivṛttyarthaṃ nityadravyaguṇagrahaṇam, nityadravyaguṇaiḥ saṃyogādibhir vyabhicāranivṛttyarthaṃ viśeṣaguṇagrahaṇam. tathāpi pākajaiḥ, aparātmaviśeṣaguṇaiḥ, śabdena ca vyabhicāraḥ, tannivṛttyarthaṃ gandhādharmetyādiviśeṣaṇam. nanu paramayogī gandhādisamavāyikāraṇebhyo 'rthāntaram, tasya viśeṣaguṇo jñānam, tac cānityam ity anekāntaḥ, naitad asti; na hi karoti — ity eva kāraṇam, kiṃ tarhi? kariṣyaty akārṣīd ity api. yasmād "anirdiṣṭakālāḥ pratyayās triṣv api kāleṣu bhavanti" — iti śabdavidaḥ. tataḥ kāraṇād idaṃ kāryaṃ niṣpannam ityādivyavahāro 'py asti, kāryakāraṇānumānayor atītānāgataviṣayatvaprasiddheś ca.

[463,26]
tad ayam artho gandhādharmetyādivākyasya — nityaṃ parameśvarajñānam, kṣityākāśasaṃsāripuruṣān āśritatve sati nityadravyaviśeṣaguṇatvāc chalilādiparamāṇurūpādivad iti. parameśvarecchāprayatnābhyām anekānta iti cet, na; tayor apy ata eva hetor nityatvasiddheḥ, sādhyena vyabhicārābhāvāc ceti.

{kevalavyatirekito nityajñānāśrayatvasiddhiḥ}

[464,4]
kevalavyatirekī vā hetus tathā hi — nityajñānāśrayo bhagavān, niratiśayakartṛtvāt, vaidharmyadṛṣṭānto 'smadādiḥ. aprasiddhaviśeṣaṇaḥ pakṣa iti cet, na; aprasiddhaviśeṣaṇatvād eva kevalavyatirekitvam, viśeṣaṇaprasiddhau hy anvayo 'pi syāt. aprasiddhaviśeṣaṇatvaṃ ca doṣam abhyupagacchataḥ sarvānityavādinaṃ pratyākāśādau nityatvasiddhir anumānān na syāt. na cāsmadādipratyakṣeṇa kvacin na nityatvaṃ gṛhyate, anādyanantasattāyāḥ pratyakṣeṇa pratibhāsanāt. anityatvaṃ ghaṭādiṣu dṛṣṭam, tadākāśādau pratiṣidhyata iti, tataḥ kathaṃ nityatvasiddhiḥ? sāmarthyād iti cet, kim idaṃ sāmarthyaṃ nāma? na hi pratyakṣāgamavyatiriktam anumānād anyatpratipattisādhanam asti. athānumānam eva sāmarthyam, tato 'pi nityatvasiddhau kathaṃ nāprasiddhaviśeṣaṇatvam? kiṃ cātrāpy asmadādau nityajñānānāśrayatvaṃ dṛṣṭam, tadīśvare pratiṣidhyate, tatpratiṣedhe ca sāmarthyān nityajñānāśrayatvasiddhir iti. yady evaṃ nityajñānānāśrayo bhagavān na bhavatīty evaṃ sādhyanirdeśaḥ karaṇīyaḥ. ko 'tra viśeṣaḥ? evaṃ kāraṇe 'pi sa evārthaḥ, pratiṣedhadvayasya vidhyarthatvāt.

{vyāptyasiddhyāśaṃkā tannirāsaś ca}

[464,20]
nanu ca nityajñānāśrayatvaniratiśayakartṛtvayoḥ pratibandhāsiddher nityajñānāśrayatvanivṛttāv eva niratiśayakartṛtvanivṛttir ayuktā, nityaduḥkhādyāśrayatvanivṛttāv api tannivṛttiprasaṅgāt. tataś ca niratiśayakartṛtvena nityajñānāśrayatvasiddhivan nityaduḥkhāśrayatvasiddhir api syāt. vipakṣadarśanāvyabhicārasyobhayatraviśeṣād iti, naitad asti; nityajñānāśrayatvena hi niratiśayakartṛtvasya vyāptipratipakṣabādhakapramāṇaiḥ kākatīrādarśananyāyena pakṣa eva siddhyati. na tv evaṃ nityaduḥkhādyāśrayatvena tadasiddhāv eva niratiśayakartṛtvopapatteḥ? sarvadāniḥśeṣakāryotpādanasāmarthyaṃ hi niratiśayakartṛtvam ucyate tac ca duḥkhādimātreṇāpy abhibhūtasya nopapadyate, kuto nityair duḥkhadveṣādibhir abhibhūtasyeti? tathā śaśaviṣāṇādyāśrayatvasiddhir api na codanīyā, tadabhāvena niratiśayakartṛtvasya virodhāsiddheḥ.

{nityajñānāśrayatvam antarā jagatkartṛtvāsambhavaḥ}

[465,4]
na caivaṃ nityajñānāśrayatvena vinā niratiśayakartṛtvam upapadyate, tathā hi — acetanasyāsarvajñasya vā bhuvanādyaśeṣakāryakartṛtvaṃ na sambhavatīty uktam. sarvajñatvaṃ cānādyanantakālam avyucchedena bhagavato 'bhyupagantavyam, avyucchedenātra — trasasthāvarādyanantakāryotpattidarśanāt. tac ca sātatyena sarvārthaviṣayatvaṃ sahetukatve jñānasya na syāt. na hy ekākārakāryotpādakakāraṇasāmagrīṇām aviguṇānāṃ pūrvāparakālāvacchinnaḥ santānaḥ sambhavati, anityānāṃ khalu parādhīnātmalābhatayotkarṣāpakarṣādiyogasya kadācid avaśyaṃbhāvitvena sambhāvyatvān na tatsāmagryāyattajanmano jñānasya niratiśayo 'vadhivarjitaḥ santāna upapadyate.

[465,12]
kāraṇaṃ ceśvarajñānasyābhyupagacchatā paridṛṣṭasāmarthyam evābhyupagantavyam. dhūmāgnyādivatsāmarthyaṃ tu jñānotpattau śarīrendriyādeḥ sukhādyutpattau iva niścitam, śarīrādyutpattāv apy avidyātṛṣṇādeḥ sāmarthyaṃ niścitam, tenānityaṃ jñānam icchataḥ sarvasaṃsāridharmābhyupagamaḥ prasajyate. tataś ca niratiśayaṃ kartṛtvaṃ sarvajñatvaṃ ca virudhyate, tadvirodhāc ca jagadutpattivirodha iti.

{śarīrādyabhāvān nityaṃ jñānam}

[465,18]
nityaṃ śarīram indriyaṃ ca bhagavata iti cet, na; pramāṇābhāvāt, yuktivirodhāc ca. evam eva nityatvābhyupagame ca patnyādayo 'pi nityā eṣṭavyāḥ. paramāṇvādy eva śarīram ity apy ayuktam, ceṣṭendriyārthāśrayatvābhāvāt. bhogāyatanaṃ ca śarīram ucyate, na ca bhagavataḥ kiṃcid bhogāyatanam asti. kṣityādimūrtipratipādakāgamavirodha iti cet, na; tasyopacāreṇa pravṛtteḥ śarīravad icchāmātrānuvidhāyitvāt. anyathā yajamāno 'pi śarīraṃ syāt. na ca cetanaṃ śarīraṃ yuktam. tathendriyasyāpi nityatvam ayuktam, ākāśamanasor apy adṛṣṭopagṛhītatvenendriyatvāt, tadvaikalye vānindriyatvāt. na ceśvarasya dharmo 'dharmo vāsti, asaṃsāritvavirodhāt. kevaladharmāstitve ca pramāṇābhāvāt. nityānityavikalpāsambhavāt — nityatve ca jñānam eva nityam astu, kalpanāgauravaparihāraś caivaṃ bhavaty anityatve ca tatsādhanam anutiṣṭhataḥ saṃhārakartṛtvādivirodhaḥ, paraduḥkhotpādanāder adharmahetutvāt. yac coktam ajñānam evādharmahetus tadabhāvād viśeṣato 'pi nādharma iti, tad ayuktam; jānataḥ pratiṣiddhācaraṇe 'syābhyadhikaprāyaścittaśravaṇāt. kṣīṇadoṣasya nādharmotpattir iti cet, dharmotpādo 'pi tasya nāsti tulyapramāṇatvāt. tad evaṃ jñānotpādakahetoḥ śarīrāder abhāvān nityam eva jñānaṃ bhagavata iti.

[466,6]
nanu ca jñānamātrasyānityatvenāvyabhicāritvāt kathaṃ kasyacin nityatvasiddhiḥ? siddhau vā na kenāpi kasyacid avinābhāvasiddhiḥ, sarvatrānāśvāsaprasaṅgād iti, naitad asti; sātiśayasyaiva hi jñānasyānityatvenāvyabhicāra upalabdho, na niratiśayasya, mahattvāṇutvādivat. yaiś ca pratipakṣabādhakapramāṇair nityajñānāśrayatvaniratiśaya kartṛtvayoḥ pratibandhaḥ prasādhitaḥ tair evānityatvasādhanasya jñānatvavibhudravyaviśeṣaguṇatvāder bādhitatvād aprāmāṇyam eva draṣṭavyam. na hi yathā jñānatvavibhudravyaviśeṣaguṇāder nityatvena saha virodhaḥ kaścid asti yena niratiśayakartṛtvasya nityajñānaviparyayeṇa virodhaḥ pradarśitaḥ, tathā jñānatvāder anityatvena na vyabhicāraḥ sidhyet. na ca vipakṣādarśanamātreṇāvyabhicārasiddhiḥ, atiprasaṅgāt. na cānyatrādarśanam eva virodho, mahattvāṇutvāder api nityatvena virodhaprasaṅgāt, na caivaṃ paridṛṣṭasāmarthyakāraṇābhāvo 'pi parameśvarajñānasya kāraṇāntarād utpattāv avirodhaḥ, paridṛṣṭasāmarthyakāraṇābhāve kāraṇāntarāt kāryotpādavirodhasya dṛṣṭapramāṇasiddhatvād agnidhūmādiṣu. anyathā kṣityāder apy upalabdhopādānādisāmarthyakartur abhāve 'pi kāraṇāntarebhyaḥ kāryotpattāv avirodhaprasaṅgāt. tataś ceśvarasiddhir eva nāsti kasya jñānaṃ nityam anityaṃ vā cintyeta? tasmāt kṣityādikāryānumānasya balīyastvāt tatkartur yathā digdeśakālānavacchinnānantatatkāryotpādakatvānyathānupapattyāsmadādidharmair duḥkhāsarvajñatvādibhir asaṃsparśo 'numīyate. tadvad anityajñānadharmaśarīrādyapekṣakartṛtvābhāvo 'pīti. tathā ca "satyaṃ jñānam anantaṃ brahma" iti śrutiḥ, "na tasya kāryaṃ karaṇaṃ ca" ityādinā "apāṇipādaḥ" ādivākyena cākṛtakaṃ jñānam, niṣkalasya kartṛtvaṃ ca bhagavataḥ pratipāditam. icchāprayatnayor apy ata eva nityatvaṃ siddham, śarīrādyabhāve tayor apy utpatter asambhavāt. nityatvenaikatve 'pi tayoḥ kāryabhedena bhedas traikālikatvaṃ copacaryate, jñeyabhedena jñānavat. yad atrānuktaṃ paroktacodyapratisamādhānaṃ pratipakṣabādhakaṃ ca, tat "nityajñānaviniścaye" draṣṭavyaṃ svayaṃ cānyad apy ūhyam.

{saugatākṣepaḥ}

[467,2]
aparas tv āha —
	"nityaṃ pramāṇaṃ naivāsti prāmāṇyād vastusadgateḥ /
	jñeyānityatayā tasyā adhrauvyāt kramajanmanaḥ //"
	"nityād utpattiviśleṣād apekṣāyā ayogataḥ /
	kathaṃcin nopakāryatvād anitye 'py apramāṇatā //"

[467,7]
naiva nityaṃ pramāṇam asti, vastusadgateḥ prāmāṇyāt. yadi nāma vastu sato gatiḥ pramāṇam, nityatvaṃ kiṃ nety āha — jñeyānityatayā tasyā vastusadgater adhrauvyāt. na hy anutpanne naṣṭe vā vastuni, tadgatir yuktā. jñeyānityatvena jñānasyāstv anityatvam, jñātā tu nitya evety atrāha — kramajanmano jñānasya nityād utpattiviśleṣāt. nityād ekasvabhāvāt kramotpatter asambhavād ity arthaḥ. sahakārikramād api na kramaḥ, apekṣāyā ayogāt. nityasyānupakāryatve parāpakṣā na yuktā. anitye 'pīśvarajñāne na pramāṇatā kathaṃcid anupakāryatvāt. yo hi kathaṃcit kenacid upakṛtaḥ, tadanyeṣām upakārārthaṃ karuṇayopadiśati, sa lokasya pramāṇaṃ bhavati. na ceśvarasyeyaṃ vyutpattir asti. na hy akhaṇḍitaḥ paṇḍito bhavatīti.

{tasya parihāraḥ}

[467,17]
atrocyate — yat tāvad uktaṃ nityaṃ pramāṇaṃ naivāstīti, tatra yadi pramāsādhanaṃ nityaṃ pratiṣidhyate, tan na; antaḥkaraṇādeḥ pramāṇasādhanasya nityatvāt. sāmagryavasthaṃ tu na kiṃcin nityam ity atra siddhasādhanam, antaḥkaraṇāder apy anityatvābhyupagame, nityaṃ naivāsti — etāvad vācyam, pramāṇagrahaṇam anarthakaṃ. pramāṇasyāpi nityatvapratiṣedhe siddhasādhanam. na ceśvarajñānam aṃjasā pramāṇaṃ phalaṃ cety uktam.

[467,22]
athāvisaṃvādijñānaṃ nityaṃ naivāstīty ucyate, tad ayuktam; parameśvarajñānasya hi tatsattvagrāhakapramāṇād evāvisaṃvāditvaṃ ca siddham. tathā ca vyatirekyanumānaṃ prāk samarthitam, tenaiva "jñeyānityatayā" — ityādibādhitatvād anupapannam. na cārthajatvenaiva jñānasyārthaviṣayatvaṃ yenārthasya kramabhāvāt jñānasyāpi kramabhāvaḥ syāt. tathā cājanakasyāpy arthasya viṣayatvaṃ samarthitaṃ pratyakṣalakṣaṇe. na cājanakasya viṣayatve sarveṣāṃ sarvajñatvaprasaṅgaḥ, saṃsāripuruṣajñānānāṃ dharmādisāmagrīviśeṣaniyamitānāṃ niyatārthaviṣayatvenotpādāt. ata eva parameśvarajñānaṃ sarvārthaviṣayam upapannam; nirhetukasya niyatārthatve niyāmakābhāvāt. sarvārthaviṣayatvaṃ hi parameśvarajñānasya svābhāviko dharma ity ākāśāṇvādīnāṃ sarvagatāsarvagatatvādidharmavan na paryanuyogam arhatīti.

{nityaikajñānaviṣayatvasamāne 'py atītādivyavasthā}

[468,5]
nanu ca nityasyaikajñānasya sarvārthaviṣayatve 'tītānāgatārthānām api vartamānatvaprasaṅgaḥ, ekajñānālambanatvāt, kṛtikādivad iti, naitad asti; yogijñānaṃ khalv ekam apy atītānāgatavartamānārthaviṣayaṃ samādhibalād bhavati, na ca sarvārthānāṃ vartamānatvam. yathā vā sattākhyenaikena sāmānyena sambaddhānām arthānāṃ naikadeśatvam ekasvabhāvatvaṃ vā, pratyakṣādivirodhāt. tatra keṣāṃcid arthānāṃ deśāntaraṃ gacchatāṃ na sattayā sahagamanam, nāpi sattāviyogaḥ. tad ekasambandhitve teṣāṃ pūrvadeśādyaparityāgo 'pi nāsti — etac ca sāmānyasamarthane vistareṇa prasādhitam. tadvan maheśvarajñānenaikena sambaddhānām arthānāṃ naikakālādiyoga ity anāgato 'rthaḥ parameśvarajñānaviṣayaḥ svakāraṇasāmarthyād vartamānībhavan nāgamam eva svabhāvaṃ hitvā bhavati, na tu īśvarajñānasambandhaṃ jahāti. vartamānasvabhāvaṃ hitvātītabhāvam upagacchan neśvarajñānasambandhaṃ jahāti — ity evaṃ ca sati yaḥ kaścid arthaḥ pūrvadharma sadrūpam asadrūpaṃ vā parityajya dharmāntaram āpadyate, sa sarvaḥ parameśvarajñānasambaddha evāpadyate, sattāsambandhavad iti.

{sattāsambandheśvarīyajñānasambandhayor viśeṣaḥ}

[468,19]
etāvāṃs tu viśeṣaḥ — sattāyā sadbhiḥ sahāśrayāśrayibhāvaḥ samavāyākhyaḥ sambandhaḥ, tenātītānāgatārthaiḥ saha sambandho na bhavati. maheśvarajñānasya tu sarvair apy arthaiḥ saha viṣayaviṣayibhāvalakṣaṇaḥ sambandhaḥ, sa cātītādyarthair apy astīti samarthitaṃ pratyakṣalakṣaṇe. tad evam artha evānyathānyathā bhavati, neśvarajñānam. tad dhy ekasvabhāvam apy anyathānyathābhavadbhir arthair anyathānyathopadhīyamānaṃ darpaṇasphaṭikādivad anyathānyathā vyapadiśyate. tan na meyānityatayāpīśvarajñānasyādhrauvyam, nāpy avisaṃvāditvaṃ nivartata iti.

{īśvarajñānājanakatve 'rthasya dṛṣṭatvādivyavahāraḥ}

[468,24]
yadīśvarajñānaṃ nārthe vyāpriyate nāpy arthād utpannaṃ tatsvabhāvaṃ vā, tataḥ kathaṃ tenārtho dṛṣṭa ity ucyate, na; tena sambaddha evārthas tena dṛṣṭa ity ucyata atītānāgatārthavad ity uktam.

{dharmakīrtiprajñākarākṣepāḥ tannirāsaś ca}

[469,2]
yad apy āha —
	"sambandho 'nvayapūrveṇa vyatirekeṇa siddhyati /
	nityasyāvyatirekasya kutaḥ sambandhasambhavaḥ //"
tad apy atītānāgatārthatajjñānayoḥ sāmānyatadvatoś ca sambandhasamarthanena pratyuktam.

[469,6]
yad apy āha —
	"sarvārthadarśanāj jātaḥ śabdaḥ sarvasya vācakaḥ /
	vivakṣāniyamo nāma na nityasyopapattimān //"
tad apy ayuktam, na hi yasya yāvaty arthe jñānam asti, tenoccāritaḥ śabdas tāvato 'rthasya vācako bhavati. na ca jñānam eva vivakṣā, jñānavanto 'pi hi maunavratāḥ kecid upalabhyante. nityaivecchā bhagavataḥ sarvakṛtyeṣu yathā deśakālopādānādyapekṣotpāde 'py aviparyayeṇa svabhāvato vartate, tataḥ kāryam api deśakālādyaviparyayeṇaiva bhavati, tasmād "vivakṣāniyamo na nityasyopapattimān" — ity etad apy ayuktam; nityasyāpi dravyaguṇasāmānyādeḥ pratiniyatasvabhāvasya pramāṇenopalambhāt.

[469,16]
yac coktam — "na hy akhaṇḍitaḥ paṇḍito bhavati", tad api nityānityatvānabhyupagamenaiva nirastam, svābhāvikaṃ hi bhagavataḥ pāṇḍityam iti.

[469,19]
nanu rāgādyananubhave kathaṃ tatpratipakṣaṃ jānāti? ajānānaś ca katham upadiśan pramāṇaṃ bhavati? rāgādyanubhave tu rāgādiyuktaḥ prāptas tataś ca saṃsāry evāsāv iti, tad ayuktam, na hi rāgādijñānād eva tadvān bhavati, kiṃ tu tatsamavāyāt. anyathā buddhāvasthāyām api rāgādimattvaprasaṅgo ' arvajñatvaṃ vā.

[469,23]
yac cātroktam —
	"heyopādeyatattvasya hānyupāyasya vedakaḥ /
	yaḥ pramāṇam asāv iṣṭo na tu sarvasya vedakaḥ //"
	"dūraṃ paśyatu vā mā vā tattvam iṣṭaṃ tu paśyatu /
	pramāṇaṃ dūradarśī cedete gṛdhrānupāsmahe //"
tasmād āryasatyacatuṣṭayadarśanamātraṃ buddhasya sarvajñatvam iti. evam api rāgādyananubhave kathaṃ duḥkhasatyadarśanam, tadanubhave vā kathaṃ na rāgādimattvam?

{īśvaranityapakṣoktadūṣaṇanirāsaḥ}

[470,6]
kiṃ cāryasatyacatuṣṭayātmako buddhaḥ prāptaś catuṣṭayānubhavāt, ananubhave tu catuṣṭayasyāpy avedakaḥ kathaṃ pramāṇam? krameṇa vedaka iti cet, na; ekasya kramavedakatvāsambhavāt. kiṃ ca mārgavedanakāle nirodhavedanaṃ tasyāsti vā? na vā? yady asti, tadā virodhātmakatvaprāpte mārgābhyāse pravṛttir na syāt. atha nāsti, tathāpi na mārgābhyāse pravṛttiḥ, tatprayojanāpratīteḥ. anumānād upadeśād vā jñātvā pravartata iti cet, anumānādito 'pi tadākārānāpāttau kathaṃ tadvedanam? yadi syāt pratyakṣato 'pi tadākārānāpattāv eva, tadvedanaṃ bhaviṣyaty avirodhāt. vistareṇa cārthākāratvaṃ pratyakṣajñānasyāpi nirastam. tasmāt taṭastha eva bhagavān īśvaraḥ parātmasthān rāgādīn paśyan na tadvān bhavatīti.

[470,15]
yad apy āha —
	"varapradānaśaktiḥ sā vidyate tasya tādṛśī /
	yayānuṣṭhānahīno 'pi dadāty aiśvaryam arthine //"
	"atha nāsty eva sā śaktis tasyānyāpi kathaṃ bhavet /"
iti, tad apy ayuktam; yato 'nyasyāpi kāraṇasya yā yathā śaktir asti, sā tathā kāryotpattyaiva niścīyate, hutabhujatṛṇādidahanataṇḍulavikledanādiśaktivat. tasmād yatra yathā kāryaprādurbhāvo dṛśyate, tatra tathā bhagavataḥ śaktir gamyata iti.

[470,23]
yad apy āha —
	"īdṛśī tasya sā śaktiḥ kāraṇāt kuta āgatā /
	svabhāva eṣa tasyeti kuta etat pratīyatām //"
tad apy ayuktam, yataḥ svābhāvikī tasya śaktiḥ kāryānumeyety uktam. nanu yadi nirhetukeśvarasya tādṛśī śaktis tato 'smadāder api kiṃ na tādṛśī śaktir iti? atra vastusvabhāvair uttaraṃ vācyam — ya evaṃ bhavati agner dāhaśaktir asti, nākāśāder iti kasyātra paryanuyogaḥ kriyate? yac coktam —
	"svabhāve 'dhyakṣataḥ siddhe yadi paryanuyujate /
	tatrottaram idaṃ nyāyaṃ na dṛṣṭe 'nupapannatā //"
"anyathā yat kiṃcid abhidhāya niruttaras tatra kṛtaḥ pareṇa vastusvabhāvair ityādyuttaram uktvā tiṣṭhet tataḥ sarvo 'pi vijayī syād iti". yad apy asat, pratyakṣasiddhivad anumānādisiddhe 'pi svabhāve paryanuyuṃjānaṃ praty etad uttaraṃ nyāyyam eva, anyathā dharmādharmāpavargādau pratiniyatasādhanasādhyatvādisvabhāve paryanuyuṃjānaṃ praty etad uttaraṃ na vācyaṃ syāt. janmāntarasukhaduḥkhādijananasvabhāvau dharmādharmāviśiṣyete, na ca tādṛksvabhāvau kvacid adhyakṣeṇa siddhau. tataś ca tatrāpy evaṃ paryanuyogaḥ syāt — yāvad itaḥ sādhanād dharmasya janma, tāvad adharmasya khapuṣpāder vā kiṃ na? hetuparamparāto 'pi yāvad asyaiva śaktir āyātā, tāvad anyasya kiṃ na? — ity evaṃ sarvatra paryanuyogaḥ kartuṃ śakyate. tasmāt kutaḥ pramāṇād itthaṃsvabhāvo niścīyata ity evaṃvidha eva paryanuyogo nyāyyaḥ. pramāṇasiddhe tu svabhāve paryanuyogo 'nupapanna eveti. parameśvarasya hi tathāvidhaḥ svabhāvaḥ kāryānumānabalena siddhas tasmād ayuktas tatra paryanuyoga iti.

{īśvarānumāne dharmakīrtir ākṣepaḥ}

[471,19]
nanu tad anumānam eva na yuktaṃ yad āha —
	"sthitvāpravṛttisaṃsthānaviśeṣārthakriyādiṣu /
	iṣṭasiddhir asiddhir vā dṛṣṭānte saṃśayo 'tha vā //"
vivakṣitam upādānādi buddhimad adhiṣṭhitam, sthitvā pravartamānatvād daṇḍādivat. kṣityādikāryaṃ buddhimatkṛtam, saṃsthānaviśeṣaviśiṣṭatvāt, gṛhādivat. dharmādinimittam, buddhimadadhiṣṭhitaṃ pravartate, arthakriyākāritvāt, ghaṭādivad ity evamādiṣu kāryaviśeṣeṣu hetuṣu yadi sāmānyaṃ sādhyam, tadeṣṭasiddhiḥ siddhaṃ sādhyata ity arthaḥ. atheśvarādiṣṭhānaṃ sādhyam, tato 'siddhiḥ dṛṣṭānte sādhyahīnatety arthaḥ. saṃśayo vā dṛṣṭānte, daṇḍādāv īśvarādhiṣṭhānasyāniścayāt. atha vā saṃśayaḥ anaikāntikatvaṃ tenaiveśvareṇa, so 'pi hi sthitvā pravartate, na ca kenacid adhiṣṭhito 'navasthāprasaṅgāt. saṃsthāna viśiṣṭatvam api tenaiva vānaikāntikam — vastuvyatirekeṇa saṃsthānaviśeṣābhāvāt, vastutvaṃ ceśvare 'py astīti. tathārthakriyākāritvam api tenaivānaikāntikam iti.

{tannirākaraṇam}

[472,5]
atrocyate — yat tāvat tatsiddhasādhanam iti, tad ayuktam; na hy anīśvaravādināṃ kṣityādeḥ kartā tadupādānāder adhiṣṭhātā ca kaścit siddhaḥ, yena siddhasādhanaṃ syāt.

{karmaṇaś caitanyasandehas tannirāsaś ca}

[472,06]
nanu ca karmajalokavaicitryam icchadbhiḥ saugataiḥ na kartṛmātrasyādhikṣepaḥ kriyate. na ca karmaṇo 'cetanatvāt tena siddhasādhyatānupapattiḥ, "cetanā mānasaṃ karma" iti vacanāt tadanyasya cetanatvāsiddheḥ. cetanasyāpy anyacetanādhiṣṭhitatve 'navasthāprasaṅga iti, tad apy asat; na hi karmaṇaḥ cidrūpatve kiṃcit pramāṇam asti. tathā cātmaiva caitanyayogāc cetana iti vakṣyāmas tato 'rthāntaraṃ ca karma na cetanam iti. api ca tasya karmaṇaḥ samastopādānādiparijñānam asti vā? na vā? yady asti, tataḥ saṃjñāmātraṃ bhidyate. atha nāsti, tataḥ kathaṃ tasya kartṛtvam? na hi yasya tantvādiśaktiparijñānaṃ nāsti, sa paṭaṃ racayituṃ śaknoti. cetano 'pi hi yo yatrānabhijñaḥ, sa tatrānyabuddhyupagṛhītaḥ pravartamānaḥ kāryaṃ niṣpādayituṃ śaknoti, nānyathā. etenaitad api pratikṣiptam, yad āha —
	"cetanākarmarūpaiva pravṛtter yadi kāraṇam /
	nirūpaṇe 'pi na paraṃ tannirūpaṇam iṣyate //"
kāryaṃ pratyupādānādiśaktiparijñānaṃ hi nirūpaṇam ucyate. na ca karmaṇas tad asti, tasyaiveśvaratvaprasaṅgāt. yo hi idam atra śaktaṃ nedam atrety evaṃ nirūpya jagadutpattau pravartate sa eveśvara iti. kulālādir ghaṭādau tadupādānādiśaktiṃ nirūpyaiva pravartata iti na dṛṣṭāntābhāvaḥ. kulālādeḥ svātantrye ajño jantur anīśo 'yam ityādi virodha iti cet, na; sarvatrasvātantryānabhyupagamāt. daṇḍādiprerakatve hi tasya svātantryaṃ prasiddham, tāvatāṃśena ca dṛṣṭāntatvam iti.

{īśvarasyānyapreryatvanirāsaḥ}

[473,8]
yac coktam — 'kulālādivad īśvaro 'py anena preryaḥ syāt' — ity anavastheti, tad ayuktam, yo hi yatrānabhijñaḥ san pravartata sa tatrānyena jñānavatā preryata iti. yuktam, na ceśvaraḥ kvacid anabhijñaḥ, sarvajñatvāt. yac coktam kartṛtvasiddhau sarvajñatvasiddhiḥ sarvajñatve c'a prerakatvam ity anyonyāśraya iti, tad ayuktam; na hi devakulādikāryeṇa tadupādānādyabhijñakartranumāne 'nyonyāśrayadoṣāvakāśo 'stīti.

{īśvarasyādharme pravarttakatvānupapattiḥ}

[473,14]
nanu yadi sarvajñaḥ śaktaś ceśvaraḥ, tataḥ kim ajñaṃ janamasadvyavahāre pravartayati? evaṃ hy anucitakaraṇād avivekajñaḥ syāt. tathābhūtam adharmaphalam anubhāvayann ucitakāryevāto 'sau vivekavān cet, naitad asti; yasmāt —
	"adharmakaraṇe 'py eṣa vartayaty eva janminaḥ /
	ayuktaṃ kārayitvāsau kathaṃ yukte pravartayet //"
pāpaṃ kārayitvā tadvyāvartanāya dharme pravartayatīti. keyaṃ prekṣāpūrvakāritā bhagavataḥ? tad idam āyātam — "prakṣālya tyakṣyāmi" iti.
	"krīḍārthaiva pravṛttiś cet prekṣāpūrvakriyā kutaḥ /
	ekasya kṣaṇikā tṛptir anyaḥ prāṇair viyujyate //"

[474,10]
kiṃ ca —
	"śāstrāntarāṇi sarvāṇi yadīśvaravikalpataḥ /
	satyāsatyopadeśasya pramāṇaṃ dānataḥ katham //"
"asatyopadeśasyāpi dānād asau pramāṇam iti mahad adbhutam". athāsatyāni śāstrāṇi neśvarakṛtāni tadvad anyad api kāryaṃ neśvarakṛtam iti.

{tannirāsaḥ}

[474,16]
atrocyate — yat tāvad ajñaṃ janamasadvyavahāre kiṃ pravartayatīti, tan na; vicāritvāt. vicāritam etat — yathā bhagavān adharme 'pi janaṃ pravartayan nāyuktakārayitā bhavatīti. krīḍārthatve ca yaduktaṃ tadabhyupagamenaiva parihṛtam. na hi bhagavataḥ krīḍā rājādivat sukhārthā, kiṃ tu bālakrīḍāvat svabhāvaviśeṣaḥ. kiṃcit sādharmyād bālodāharaṇam.

{rāgādirahitasyaudāsīnyāpattiḥ}

[474,23]
nanu rāgādiviyuktasyaudāsīnyam eva yuktam, atha lokakarmādhipatyādaudāsīnyaṃ labhate, tadānyakarmaparatantraḥ katham īśvaraḥ? kiṃ ca —
	"upekṣaiva hi sādhūnāṃ yuktāsādhau kriyākrame /
	na kṣate kṣāranikṣepaḥ sādhūnāṃ sādhuceṣṭitam //"

[474,28]
athaivaṃbhūta evāyaṃ kramas tam evāsau prakāśayati ceṣṭate ca tatkaraṇāya. evaṃbhūta eva kramasvabhāvo na mayā nivārayituṃ śakyas tatra lokair yathāyogaṃ vihartavyam iti. naitat; tathā hi —
	"ātmany apy vaśī nāsāv iti sa sphuṭam īśvaraḥ /
	svakarmocitaceṣṭasya lokasya kim anīśatā //"

{tatkhaṇḍanam}

[475,4]
tad etad apy ayuktam; tathā hi — rāgādiviyuktasyaudāsīnyam eva yuktam iti — kim idaṃ prasaṅgasādhanam? uta svatantram iti. yady udāsīno bhagavān rāgādiviyuktatvān muktapuruṣavad iti svatantrasādhanam ucyate, tathā saty avinābhāvasiddhyarthaṃ dharmo pratipattavyas tasya ca kāryānumānenaiva pratīteḥ katham audāsīnyasiddhiḥ? tadapratītau vāśrayāsiddho hetuḥ.

[475,9]
atha rāgādiviyuktatvam abhyupagacchata audāsīnyābhyupagamārthaṃ prasaṅgaḥ kriyate, na; tasya kṣityādikāryānumānena bādhitatvāt. na hi rāgādiyukte udāsīne vā bhagavati trasasthāvarādyanantakāryotpattiḥ sambhavatīty uktam. yac coktam — "anyakarmatantraḥ katham īśvaraḥ" — iti, tan na; anabhyupagamāt. cetanatantraṃ hy acetanam, na tv acetanaḥ, tantraś cetanaḥ kuvindatantvādidṛṣṭāntāt. na ca karmānurūpaṃ kāryaṃ kurvann īśvaraḥ karmatantro bhavati. na hi tantvādyanurūpapaṭādikārī kuvindādis tantvāditantra ity ucyate.

[475,16]
nanv evaṃ tarhi yathā tantvādiṣu satsv api kṛtārthaḥ kuvindādiḥ paṭādikāryaṃ na karoty eva, tatheśvaraḥ, kṛtārthatvāt karmādiṣu satsv api udāsīnaḥ kiṃ nāste? vayam api na jānīmaḥ, sa eva praṣṭavyaḥ — kasmāt tvaṃ bhagavan nodāsīna iti? vayaṃ tu kāryadarśanena tadanurūpaṃ kartāram avagacchanto nopālambham arhāmaḥ. prāg uktaṃ ca parārthaṃ pravartate. parārthaṃ pravṛttasyāpi yathā duḥkhādijanakatvam, tathoktam, tato "na kṣatakṣāranikṣepaḥ" — ityādy apy ayuktam.

{īśvarasyāvaśitvaśaṅkānirāsaḥ}

[475,22]
svabhāvataḥ pravṛttipakṣe 'pi yad uktam — "ātmany apy vaśī nāsau" ityādi, tad apy ayuktam; na hi vaśīti kṛtvā nityānityāditattvaviparyayaṃ karoti, akaraṇe vā tasya vaśitvaṃ nivartate. kṣityādyanantakāryakartṛtvam eva hi vaśitvaṃ paramaiśvaryaṃ ceti.

{īśvarasya śāstrakartṛtvam}

[475,28]
yad api "śāstrāntarāṇi" ityādi, tad apy ayuktam; sarvaśāstrāṇāṃ sākṣād īśvarapraṇītatvānabhyupagamāt. yac ca śāstraṃ sākṣād īśvareṇoktam, tat satyam evātaḥ satyopadeśadānāt pramāṇam eva bhagavān. mithyājñānādinimittādṛṣṭādhiṣṭhātṛtvadvāreṇa sarvasya hetuḥ kartety ato 'sau sarvaśāstrakṛd apy ucyate. na tv evam asatyopadeśadātā yathā svapnendrajālādinimittenālīkārthānupadiśanta evāsatyopadeśadātāro bhaṇyante, na tu tannimittaprayoktāro 'pīti.

{sarvasya jagata eka eva karttā}

[476,5]
nanu caikasyāpi kāryasyaikaḥ kartā, bahavaś ca dṛśyante. tathā bahūnām apy eko bahavaś ceti. tatkatham avagamyate — sarvasya jagata eka eveśvaraḥ kartā, na tu bahavo 'nīśvarā iti? uktam atra yaḥ paridṛṣṭāni kāraṇāni prayuṅkte, taiś ca na prayujyate; sa svatantraḥ kartety ucyate. na cānīśvarasya paramāṇvadṛṣṭādiṣu bhūbhūdharaśarīrābhyantarāvayavādiṣu ca paridarśanapūrvakaṃ prayoktṛtvaṃ sambhavati. tatra bahavo 'py anīśvarāḥ kṣityādeḥ kartāraḥ prāsādaviśeṣasyaivāsaṃkhyātā api stanandhayā iti.

[476,13]
atheśvarā eva bahavaḥ kṣityādeḥ kartāra iṣyate. tathā saty apasiddhāntas te prāpnoti. ekanirākaraṇe ca bahvabhyupagamo 'niṣṭaparihāre 'tikauśalaṃ khyāpayati. kiṃ ca teṣām īśvarāṇāṃ kim aiśvaryaṃ sarvajñatvam anuttamā śaktiś cāsti? na vā? yady asti, tadānekeśvarakalpanayā kim? vaiyarthyāt. atha nāsti, tadā teṣāṃ niyamayitā kaścit prabhur asti, anyathā katham avirodhena sadā jagadutpattyādiṣu pravarterann iti?

{nityaikeśvarasya kartṛtvābhāvāśaṅkā}

[476,20]
nanu ca guṇatāratamyadarśanād abhiyogaviśeṣāt sāmarthyasambhavaḥ prāg asamarthanām api paścād iti yuktam etat, atyantavilakṣaṇasya tu svabhāvasiddhasāmarthyātmano 'nugamarahitasya sādhanāsambhavāt kutaḥ siddhiḥ? tad āha —
	"saṃsthānasaṅgamād bhāvāḥ kṛtāḥ karteti sidhyatu /
	ahetuguṇayuktasya kuta eva tu siddhatā //"
	"svābhāvikatve tattvasya jagat svābhāvikaṃ bhavet /
	tasyaivaikasya tad idaṃ vyaktam īśvaraceṣṭitam //"
kiṃ ca —
	"īśvarād īśvaratvasya prāptis tasyāpi sānyataḥ /
	tadanyasyāpi sānyasmān na svābhāvika īśvaraḥ //"
	"utkarṣo 'sti guṇānāṃ cec chakrabrahmatvasambhave /
	īśvaratvam api prāptaṃ nāsti nityeśvarasthitiḥ //"

{tasya nirāsaḥ}

[477,9]
atrocyate — yadi kṣityādīnām īśvaraḥ kartā nāsty eva, tataḥ "saṃsthānasaṅgamād bhāvāḥ kṛtāḥ kartā" ityādi sarvam ayuktam eva syāt. athāsti, tathāpi neśvare vivādaḥ kin tu tannityatve. na cāsmābhiḥ prathamaṃ nityeśvarapūrvakatvaṃ kṣityādiḥ sādhyate, kin tu buddhimatkartṛmātrapūrvakatvam. tato 'dhikaraṇasiddhāntabalena īśvarasiddhir anīśvarasya kṣityādyutpattāv asāmarthyād ity uktam. siddhe tu sāmānyeneśvare, paścāt tasya nityatvaṃ vicāryate. tac ca vicāritaṃ prāg iti. tataś ca "svābhāvikatvena tattvasya" ityādy apy ayuktam.

[477,17]
api ca bhuvanaprakāśanatāpanasvabhāvatve 'rkasya jagattatsvabhāvaṃ bhaved ity apūrvaiṣā vāco yuktiḥ. svābhāvikatvaṃ nāsty arkasyeti cet, nanu viśiṣṭahetukatve 'pi jagat taddhetukaṃ bhaved iti samānaḥ prasaṅgaḥ. kiṃ ca nityānām api gotvāśvatvādīnāṃ niyatasvabhāvatvaṃ prapañcena prāk samarthitam iti.

[477,21]
"īśvarād īśvaratvasya" ityādy apy ayuktam, dharmigrāhakeṇa kṣityādikāryānumānena bādhitatvād āśrayāsiddhatvaṃ vā.

{sātiśayam api jñānādikam īśvare svābhāvikam}

[477,24]
yad api "utkarṣo 'sti guṇānām" ityādi, tad apy ayuktam; na hy āgamād ṛte śakrādyutkarṣasadbhāve 'sti pramāṇam, na cāgamas te pramāṇam. tatprāmāṇye vā tata eva nityasyeśvarasyāpi siddhiḥ. buddhāgamaś cāsmākaṃ na pramāṇam. kiṃ ca śakrādivad anīśvarasyāpi yadi yogābhyāsatapaścaraṇādyanuṣṭhānād votkarṣaḥ, tataḥ sātatyenāsaṃkhyā trasasthāvarādyutpattivināśau na syātāṃ hiṃsādyadharmotpādanābhibhavād ity uktam.

[478,1]
nanu jñānādiprakarṣasyābhyāsaprabhavatvaṃ sānugamaṃ yaḥ pratyācakṣīta, tasya niranugame svābhāvikatve kathaṃ na pratikṣepaḥ? yo hi grāmam api muṣṇāti, tasyāraṇye trāṇāsambhavini kākṣameti, tad ayuktam; na hi vayaṃ jñānāder abhyāsāt tāratamyabhāvinaṃ prakarṣaṃ pratyācakṣmahe, yogināṃ tathābhyupagamāt. jagatkartuś ca tatkāryānyathānupapattibalena svābhāvikatvaṃ jñānāder iṣṭam, paramāṇvākāśāder aṇutvamahattvādivat. niranugamasya pratikṣepe tu kṣaṇikatvāder api pratikṣepaḥ syāt. tatra bādhakapramāṇād anugamasiddhāv atrāpi tata eva siddhaḥ. pratyakṣeṇa kṣaṇikatvasya vastunivṛttyottādātmyasya ca grahaṇe 'py aniścayāt tanmohanivṛttir eva bādhakapramāṇāt kriyata iti cet, nanv evaṃ kṣityādīnāṃ nityaiśvaryopetakartṛpūrvakatve pratyakṣeṇa gṛhīte 'py aniścayāt tanmohanivṛttir eva bādhakapramāṇena kriyata iti bruvāṇaḥ kathaṃ vāryate? codyaparihārayoḥ samānatvād iti.

{sthitvā pravṛttimattvādihetuṣu doṣaparihāraḥ}

[478,13]
tad evaṃ sthitvā pravṛttisaṃsthānaviśeṣārthakriyādiṣu neṣṭasiddhiḥ nāpy asiddhidṛṣṭānte daṇḍādau buddhimadadhiṣṭhānasya siddhatvāt. sādhyaviśeṣāpekṣayā tu sarvānumāneṣv apy asiddhir dṛṣṭānte syāt, etena saṃśayo 'pi dṛṣṭānte pratyuktaḥ, sādhyasāmānyasya niścitatvād iti.

[478,17]
yad api saṃśayo 'naikāntikatvam iti, tad apy ayuktam, yasmād ubhayasaṃpratipanne vipakṣe vyabhicārodbhāvanaṃ yuktam, na ceśvaras tvayā pratipannaḥ.

[478,19]
kiṃ cācetanasya kāladeśāder vivekaśūnyasya sthitvā pravṛttir na sambhavati, cetanas tu svayaṃ deśakālādinimittaṃ tatprayojanaṃ ca jñātvā sthitvāpi pravartata ity avirodhaḥ.

{saṃsthānasyeśvare 'naikāntikatvanirāsaḥ}

[478,23]
saṃsthānam aviśeṣo 'pīśvareṇānaikāntikaḥ ity etad api vyāmohajṛmbhitam, na hi vastumātraṃ saṃsthānaviśeṣatvena loke 'pi prasiddham, kiṃ tarhi? avayavānāṃ saṃyogaviśeṣaḥ saṃsthānaviśeṣa ity ucyate. prasādhitaś cāvayavānāṃ saṃyogaviśeṣo 'vayavī cātaḥ paramāṇuvyatirekeṇa saṃsthānaṃ nāsty etad apy ayuktam. kiṃ ca paramāṇavo 'pi kutaścid atiśayāt trikoṇacatuṣkoṇavartulādyākāreṇa pratibhāsanta ity avaśyam eṣṭavyam anyathā tatpratibhāsasyāvisaṃvādo na syāt. yataś cātiśayāt trikoṇādipratibhāsaḥ, sa eva saṃsthānaviśeṣaḥ. sa ceśvare nāstīti kathaṃ bhagavān api saṃsthānaviśeṣa iti? yad apy ayuktam arthakriyākāritvam api tenaivānaikāntikam iti, tad apy ayuktam, saviśeṣaṇasyārthakriyākāritvasyānaikāntikatvābhāvāt acetanasya sataḥ kāryasya cārthakriyākāritvaṃ hi na buddhimatprayuktatvaṃ vyabhicarati, na hi bhagavato 'cetanatvaṃ kāryatvaṃ vāstīti.

{kārye 'prekṣāpūrvakatvaśaṅkā tannirāsaś ca}

[479,10]
yad apy āha —
	"aprekṣāpūrvakatvasya padārtheṣūpalabdhitaḥ /
	acetanatvaṃ taddhetor iti yuktividāṃ nayaḥ //"
	"aprekṣāvatpadārthānāṃ kāraṇaṃ na ca yuktimat /
	chāgādīnāṃ purīṣāder vartulīkaraṇena kim //"
tad apy ayuktam, prekṣāpūrvakārinimittābhāve hi cakṣurādiṣv api dantotthānam apānādiṣv api jihvāpi syāt. taddhetūnāṃ nirvivekatvād iti.

{chāgapurīṣādivartulīkaraṇam api saprayojanam}

[479,18]
chāgādipurīṣāder vartulīkaraṇe prekṣāvataḥ kiṃ prayojanam iti cet, chāgādīnāṃ tādṛśenaiva purīṣaviśeṣeṇotsargakāle sukhaṃ duḥkhaṃ ca bhavatīti tannimittakarmaphalasampādakatvam eva prayojanam. etena badarīkaṇṭakamayūracandrikādivaicitryakaraṇe 'pi prayojanaṃ draṣṭavyam. tatrāpy avaśyaṃ kasyacit sukhaṃ duḥkhaṃ vā, darśanaṃ sparśanaṃ vā bhavatīty ato vicitraṃ prāṇināṃ karmādhiṣṭhāya tadanurūpaṃ phalaṃ kurvataḥ katham aprekṣāpūrvakāritvam? bhavatu vā niṣprayojanaṃ kāryam, tathāpi neśvarasyāsiddhis tadanumānasya niravadyatvād. yathā bālakrīḍākṛtāni hastyaśvarathādīni niṣprayojanāny api nācetanair eva hetubhiḥ kṛtāni, tathā kṣityādīny apīti. na khalv asiddhatvādidoṣarahitasya hetoḥ sādhyasādhakatvaṃ na yuktam. asiddhatvādidoṣasadbhāve tu sa eva vaktavyaḥ, kim anyena vikalpenāsādhanāṅgeneti?

{sanniveśādihetor asiddhatvādyāśaṅkā}

[480,2]
nanv asiddhatvadoṣo 'py atrāsti, buddhimadadhiṣṭhātṛvyāptasya sanniveśādeḥ kṣityādāv anupalambhāt. tadāha —
	(ka) "siddhaṃ yādṛg adhiṣṭhātṛbhāvābhāvānuvṛttimat /
	sanniveśādi tad yuktaṃ tasmād yad anumīyate //"
akriyādarśane 'pi kṛtavṛddhir bhavati prāsādādibhedeṣv iva. yadi tādṛśaṃ sanniveśādikṣityādiṣv api syāt tadā tato 'dhiṣṭhātranumānaṃ yuktam. tadvilakṣaṇasanniveśādidarśane tv adhiṣṭhātranumitir na yuktety āha —
	"vastubhede prasiddhasya śabdasāmyād abhedinaḥ /
	na yuktānumitiḥ pāṇḍudravyād iva hutāśane //"
vastubhede dṛṣṭe saṃsthānādiviśeṣe ghaṭādau yaḥ prasiddho viśeṣaḥ, puruṣādhiṣṭhānalakṣaṇas tasya, kṣityādigatasyānumitiḥ saṃsthānādiśabdasāmyenābhedamātrān na yuktā.

[480,13]
(kha) na hi pāṇḍuśabdasāmyenābhedavato vāṣpādito 'py agnāv anumitir bhavati.

[480,15]
pratyakṣābādhātaḥ pāṇḍutvād agnyanumānaṃ pravartate, īśvarānumānaṃ tu na bādhyate, tatas tatpravṛttir yukteti cet, naitat, yasmāt.
	(ga) "na na bādhyata ity evam anumānaṃ pravartate /
	sambandhadarśanāt tasya pravartanam itīritam //"
	(gha) "anyathā kumbhakāreṇa mṛdvikārasya kasyacit /
	ghaṭādeḥ karaṇāt sidhyed valmīkasyāpi tatkṛtiḥ //"

[480,21]
(ṅa) kulālānupalambha evātra bādheti cet, īśvare kiṃ kim upalambho 'sti? tasmād ghaṭavalmīkādīnām iva vastusādṛśyābhāvān nānumānaṃ yuktam. vastusāmānyābhāve 'pi śabdānuvṛttita evānumānaṃ bhaviṣyatīti cet, tad ayuktam, yataḥ —
	(ca) "jātyantare prasiddhasya śabdasāmānyadarśanāt /
	na yuktaṃ sādhanaṃ gotvāc chāgādīnāṃ viṣāṇivat //"
	"vivakṣāparatantratvān na śabdārthaḥ santi kutra vā /
	tadabhāvād arthasiddhau tu sarvaṃ sarvasya siddhyati //"

[481,3]
(cha) kiṃ ca yathā bhagavān nityavyāpitvādidharmayuktas tathākāśam api, tatreśvara eva kāraṇam, nākāśam iti kuto 'yaṃ vibhāgaḥ? yadi ca sadbhāvamātreṇa kāraṇatvaṃ kalpyate, tadā śāstrauṣadhādisambandhāc caitrasya vraṇarohaṇe 'sambaddhasya, kiṃ sthāṇau kāraṇatvaṃ na kalpyate? atha sthāṇau vyāpārānupalambhād akāraṇatvam, yady evam īśvarasyāpi.
	(ja) "svabhāvabhedena vinā vyāpāro 'pi na yujyate /
	(jha) nityasyāvyatirekitvāt sāmarthyaṃ ca duranvayam //"
kiṃ ca —
	(ña) "yeṣu satsu bhavaty eva yat tebhyo 'nyasya kalpane /
	taddhetutvena sarvatra hetūnām anavasthitiḥ //"
	"tasmād yato yato yad yat tat tad astu tatas tataḥ /
	kiṃcic cetanataḥ kiṃcid anyataś ceti niścayaḥ //"

{tasyā apākaraṇam}

[481,18]
(ka) atrocyate — yat tāvad uktam — yādṛk sanniveśādi prāsādādiṣu dṛṣṭam, tādṛg eva yadi kṣityādiṣu syād iti, tan na; maṭhaprāsādaghaṭādiṣu tadbhedeṣu mithaḥ saṃsthānavailakṣaṇye 'py adhiṣṭhātṛpūrvakatvāvyabhicārāt. atha teṣu sarvatrākriyādarśane 'pi kṛtabuddhir bhavati, na kṣityādiṣv iti; tat kim idānīm akāryatvam eva kṣityādīnām? na hi kṛtakatvenāpratīyamānānāṃ kāryatvaṃ vaktuṃ śakyam. kṛtakatvena pratītau ca kathaṃ na kṛtabuddhiḥ? sarveṣāṃ tu prāsādādiṣv api kṛtabuddhir na bhavati, yathā ca cirantaneṣu prāsādādiṣu vyāptyabhijñasyaiva kṛtabuddhir bhavati, vyāptimūḍhānāṃ tv akṛtabuddhir eva bhavati tathā kṣityādiṣv apīti na kaścid viśeṣaḥ.

[481,26]
puruṣakṛtabuddhiḥ prāsādādiṣv iva na kṣityādiṣu bhavatīti cet, keṣāṃ na bhavati? kiṃ prasiddhāvinābhāvānām apy uta vyāptismṛtivikalānām? prasiddhāvinābhāvānām abhraṣṭasmaraṇānāṃ tāvad bhavaty eva puruṣakṛtabuddhiḥ, loke 'pi hi vaicitryaṃ jagataḥ kenacid dhātrā nirmitam ity asti pratītiḥ. vyāptigrahaṇasmṛtivimūḍhānāṃ tu prāsādādiṣv api keṣucin na puruṣakṛtabuddhir bhavati. naitāvatā teṣām apuruṣakṛtatvam. api caivaṃ vedeṣv api puruṣakṛtabuddhir laukikānāṃ mīmāṃsakānāṃ ca na bhavatīty ataś ca tatrāpi puruṣakṛtatvasādhanāyoktā vākyatvādayo 'siddhā hetavaḥ syuḥ.

[482,5]
kiṃ cānityatvasiddhyartham apy uktaṃ kṛtakatvādisādhanam asiddhaṃ syāt, na hi yādṛśaṃ kṛtakatvādighaṭādiṣu dṛṣṭam, yac chotragrāhyaṃ na bhavati, tādṛśaṃ śabde 'stīti. tasmād dṛṣṭāntadārṣṭāntikavaidharmyamātram etat sarvānumāneṣu samānaṃ neśvarānumānasyaiva bādhakam iti.

[482,9]
(kha) yat punar etat — pāṇḍudravyād iveti tad ayuktaṃ; pāṇḍutvasya hi dahanasiddhāv anaikāntikatvaṃ bādhitaviṣayatvaṃ vā.

[482,11]
(ga) yat punar etat — na na bādhyata ity evamādi, tan na; anabhyupagamāt. na khalu abādhāta evānumānapravṛttiṃ brūmaḥ, kiṃ tu pakṣadharmatvādirūpāṇāṃ pañcānāṃ caturṇāṃ vā grahaṇād iti.

[482,14]
(gha) yac coktam — anyathā kumbhakāreṇa ityādi, tatra kumbhakāraśabdasya ko 'rtho 'bhipretaḥ? kim avivakṣitaviśeṣaḥ kaścic cetanaḥ kartā? kiṃ vā cakrādisāmagrīyuktaḥ puruṣa iti? kiṃ cātaḥ? prathame pakṣe na kiṃcid bādhitam, valmīkāder api cetanakartṛpūrvakatvābhyupagamāt. dvitīye tu pakṣe pratyakṣabādhāpi bhavati, cakrādisāmagrīyuktapuruṣaviśeṣānupalambhe 'pi valmīkāder utpattidarśanāt.

[482,19]
(ṅa) yat punar etat — īśvarasyāpy anupalambhād abhāva iti, tad ayuktam; dṛśyānupalambho hy abhāvaṃ sādhayati, nānupalambhamātram, dharmādharmāder apy anupalambhād abhāvaprasaṅgāt.

[482,22]
(ca) yad apy āha — nanv evam adṛṣṭaṃ karmāpi na kalpanīyam, tat kim idānīṃ śuṣiram ity eva jānupraveśaḥ? yadi hi karmāpi parikalpyāpara īśaḥ kalpyate, tatas tato 'py aparam ity anavastheti, tad apy ayuktaṃ; karmaṇo hi kāraṇaśaktiparijñānapūrvakaprayoktṝtvābhāvāt mṛtpiṇḍādivad adhiṣṭhātrapekṣitvaṃ yuktam. tadadhiṣṭhānāt kulālādivat paridṛṣṭaśaktīni kārakāṇi. svecchayā prayuṃjānas tulyajñānaśaktikam adhiṣṭhātrantaraṃ nāpekṣata iti katham anavasthā? adhikajñānaśaktikam apekṣate, tato 'navastheti cet, na; yāvatsu tasya vyutpattis tāvatsv anapekṣitvāt.

[483,1]
na cādhikāpekṣatve 'py anavasthā, niratiśayān nivṛtteḥ. yato hy anyasyādhikaṃ jñānaṃ sāmarthyaṃ ca nāsti, sa niratiśayena jñānena sāmarthyena ca yukto 'dhiṣṭātrantaraṃ nāpekṣata ity ato 'navasthā nivartate. niratiśayānabhyupagame 'navasthāṃ sādhayataḥ pramāṇaṃ nāsti, kāryotpattivirodhaś ca. tasmād yo yatrānabhijñaḥ, sa tatrānyaṃ tajjñam apekṣate, na tajjño 'py anyaṃ tajjñam iti.

{bhvādiśobhanāśobhanasaṃsthānanimittam}

[483,7]
yadi tarhi bhūbhūdharādi kāryaṃ prekṣāvatā kṛtam, tadā tatsaṃsthānaṃ kim iti atiśobhanaṃ na bhavati? evaṃ tarhi yeṣāṃ bhūbhūdharapradeśānāṃ śarīravṛkṣādiviśeṣāṇāṃ ca saṃsthānam atiśobhanam, teṣāṃ kartā prekṣāvān abhyupagantavyaḥ.

[483,10]
kiṃ ca kenāpi prajñākṛtānāṃ citrādikāryaviśeṣāṇām, na sarveṣāṃ saṃsthānam atiśobhanaṃ bhavati. yathaiva hi prekṣāvān eva citrakārādiḥ vicitraṃ kāryaṃ kartum icchan kiṃcit śobhanasaṃsthānam, kiṃcin madhyamasaṃsthānaṃ karoti; tathā bhagavān api sarvajña eva vicitrasaṃsthānaṃ jagat karotīti. atha vā śarīrendriyavad bhūmyādikam api prāṇikarmānurūpaṃ bhagavān karoti — tatra devānāṃ dharmabahulatvād atiśobhanaṃ saṃsthānam eva tadbhūmyādikaṃ karoti, nārakiṇāṃ tv adharmabahulatvāt tadbhūmyādikam aśobhanasaṃsthānam eva karoti, idaṃ bhūbhūdharākhyaṃ bhuktaśeṣadharmādharmavipākavatāṃ prāṇināṃ sthānam, tena tatsukhaduḥkhaprakāranimittaṃ kṛtavān iti.

[483,18]
(cha) yat punaḥ "jātyantare prasiddhasya" ityādiślokadvayam; tad apy ayuktam; na hi yathā vāgādiṣu navasv artheṣv abhinnaṃ nimittaṃ vinaiva gośabdaḥ pravṛttas tathā kṣityādiṣv apīti. yadi hi ghaṭādiṣu kṣityādiṣu caikaṃ vastugataṃ kāryatvādilakṣaṇaṃ sāmānyaṃ nāsti, tataḥ kathaṃ saṃsthānatvena kāryatvaṃ sādhyate, kāryatvenānityatvam iti? na hy atra viśeṣaḥ kaścid asti, yenānityatvasādhane kṣityādiṣu kāryaśabdasāmyamātratvenāsiddhaṃ na bhavati, buddhimadadhiṣṭhātṛpūrvakatvasādhane tv asiddham. ubhayatrāpi ghaṭādir eva dṛṣṭāntas tatrānityatvena yathā kāryatvasya vyāptiḥ prasiddhā, tathā buddhimadadhiṣṭhātṛpūrvakatvenety ubhayoḥ siddhir asiddhir vāstu. na cācetanānāṃ viśeṣaḥ kaścid asti, yena bhaṭādihetava evācetanā buddhimadanadhiṣṭhā na pravartante. kṣityādihetavas tv acetanā api buddhimadanadhiṣṭhā eva pravartanta iti.

{nityatvādisāmānye 'pīśvarasyaiva kartṛtvam, nākāśādeḥ}

[483,29]
yat punar etat — "nityavyāpitvādyaviśeṣe 'pīśvara eva kāraṇam, nākāśam iti kuto 'yaṃ vibhāgaḥ"? iti, tad apy avicāritārtham; kāryānumānenaiva vibhāgasya pradarśitatvāt. kumbhādau dṛṣṭānte hi buddhimān eva kartā laukikaparīkṣāṇāṃ prasiddhaḥ, na tv ākāśam, tena kṣityādau sādhye 'pi buddhimān eva kartā sidhyati. sa eveśvaraḥ, anīśvarasya tatra sāmarthyābhāvād ity uktam. etena "śāstrauṣadhādisambandhād" ityādy api nirastam. yadi nāma vraṇarohaṇādiṣu sthāṇoḥ kāraṇatvaṃ pramāṇābhāvān na kalpyate, bhagavataḥ kṣityādiṣu kāraṇatvaṃ kiṃ na kalpyate? na hy atrāpi pramāṇābhāvaḥ, nāpīśvaraḥ pratyakṣaḥ, yena sthāṇuvad asya kṣityādikāryaṃ praty asambaddhatā gṛhyate.

{nirvyāpārasyeśvarasya kartṛtvaśaṅkānirāsaḥ}

[484,10]
atha matam — nirvyāpārasya kāraṇatvaṃ na yuktam, vyāpāraś ceśvarasya svabhāvabhedena vinā na yujyata iti. svabhāvabhedena vineti ko 'rthaḥ? kiṃ sahakāribhedena vinā? kiṃ vā dharmabhedena vinā? āhosvid ātmabhedena vineti? tatra yadi sahakāribhedena vineti abhipretam, tato 'siddham; yasmād īśvarasyāpi sahakāribhedo 'sty eva. tad atadrūpākaraṇe 'pi yathā na sahakārivaiyarthyam, tathā vakṣyāmaḥ. atha dharmabhedena vinety abhipretam, tad apy asiddham; bhagavato 'pi dharmāṇāṃ sarvajñatvajagatkartṛtvanityatvādīnāṃ parasparabhedopapatteḥ. atha dharmāṇāṃ bhedena vināśena vinety abhipretam, tad apy asiddham; saṃyogādidharmāṇāṃ vināśopapatteḥ. atha sarvadharmavināśena vinā vyāpāro na yujyata iti, tad apy ayuktam; sarvadharmavināśe tu prārabdhasya vyāpārāsambhavāt. athātmabhedena vinety arthaḥ, tatreśvarātmā kiṃ parasmān na bhidyate? kiṃ vā svasmād iti? parasmān na bhidyata ity ayuktam, advaitaprasaṅgāt. advaitaṃ ca nirākariṣyāmaḥ. atha svasmān na bhidyate, tadānyasyāpi kārakasya svasmād bhedo nāstīti na vyāpāraḥ syāt, tataḥ sarvaṃ jagan niṣkāraṇaṃ syāt. atha svabhāvabhedaḥ svātmavināśas tena vinā vyāpāro na yujyate, tat kim idānīṃ vinaṣṭasya vyāpāraḥ sambhavatīti? athājanakasvabhāvanivṛttau janakasvabhāvasyotpattau ca vyāpāraḥ sambhavati, na nityasyeti; etac ca kṣaṇikatvapratiṣedhe nirākariṣyāmaḥ.

{nityasya sāmarthyaṃ na duranvayam}

[484,28]
(jha) yat punar etat — "nityasyāvyatirekitvāt sāmarthyaṃ duranvayam" iti, tad ayuktam; tatsattvagrāhakapramāṇād eva sāmarthyasiddheḥ, na hy anyathā kṣityādikāryotpattiḥ sambhavatīty uktam. gotvādeś ca sāmānyasya nityatve 'py anugatavyāvṛttagopratyayādiṣu sāmarthyaṃ vistareṇa prasādhitam. ataś ca na nityasya sāmarthyaṃ duranvayam iti.

{kāryasya cetanācetanapūrvakatvaśaṃkānirāsaḥ}

[485,4]
(ña) yady api "yeṣu satsu" — ityādi, tad apy ayuktam; karmāder apy akalpanāprasaṅgāt. na hi pitrādiṣu satsu bhavataḥ śarīrādeḥ karmatṛṣṇādikaṃ hetutvenopalabhyate, tatas tatkalpane 'pi hetūnām avasthitiḥ syāt. atha karmatṛṣṇāder ekatrasāmarthyaṃ dṛṣṭvānyatrānumānena gamyate? buddhimadadhiṣṭhātur apy ekatra sāmarthyaṃ dṛṣṭvānyatrānumānena kiṃ na gamyate? yatra dṛṣṭam, tatra gamyatām, na kṣityādyupādānopakaraṇeṣv iti cet, karmatṛṣṇāder api yatra sāmarthyaṃ dṛṣṭam, tatra gamyatām, na garbhaśarīrādiṣv iti. śarīratvādyaviśeṣād garbhaśarīrādiṣv api gamyata iti cet, acetanatvādyaviśeṣāt kṣityādyupādānopakaraṇeṣv api kiṃ na gamyate? buddhimato 'py adhiṣṭhātṛmātrasya sāmarthyaṃ gamyatām, neśvarasyādṛṣṭatvād iti cet, yady evaṃ karmatṛṣṇādimātrasya sādharmyaṃ gamyatāṃ na janmāntarotpannasyādṛṣṭatvāt. garbhaśarīrādihetoḥ sāmarthyāt janmāntarotpādasiddhir iti cet, yady evaṃ kṣityādyupādānādhiṣṭhātur buddhimataḥ sāmarthyād īśvaratvasiddhir iti na kaścid viśeṣaḥ. tad evaṃ sarvakāryāṇāṃ buddhimat pūrvakatvasiddheḥ, kiṃcic cetanataḥ, kiṃcid anyataś cety etad apy ayuktam.

{īśvarasya kāraṇatve karmavaiyarthyāśaṅkā tannirāsaś ca}

[485,18]
nanv īśvarasya kāraṇatve vyarthaṃ karma syāt. karmaṇaḥ kāraṇatve vā neśvaro 'bhyupagantavyaḥ, tathā hi —
	"yadi karmādi nirbhartsya kāraṇaṃ kāraṇaṃ bhavet /
	anyathā kāraṇaṃ sarvaṃ sarvasyāpi prasajyate //"

[485,22]
tad etad ayuktam; na hi kulālasya kāraṇatve cakradaṇḍāder vaiyarthyaṃ cakrādinirbhartsya vā ghaṭādīnāṃ kulālaḥ kāraṇam, tadanirbhartsane vā naiva kāraṇam iti. bhinnapramāṇagrāhyatvāc ca. tathā hi — buddhimatpūrvakatvānumāneneśvaraḥ pratīyate, janmādivaicitryeṇa tu karmeti. vicitraṃ hi kāryaṃ vicitrakāraṇaprabhavaṃ dṛṣṭam, yathā citrādi, tathā ca janmādikāryaṃ vicitraṃ dṛśyate.

{janmano vaicitryam}

[485,28]
janma tāvad vicitram — kasyacit praśaste kule janma kasyacid apraśaste, kasyacit sadhane, kasyacin nirdhane. taratamayogenāpi draṣṭavyaṃ jātiprajñāśīlarūpavairūpyavyādhivaicitriyeṇa ceti.

{maraṇasya vaicitryam}

[486,2]
tathā maraṇaṃ vicitram — kasyacid garbhe, kasyacij jātamātrasya, māsavarṣādikālavikalpena, dīrghadīrghatarādiduḥkhavikalpena ca, praśastāpraśastanimittavikalpena ceti. na caitaj janmamaraṇavaicitryaṃ bhūtavaicitryādy uktam, āhārādinimittāviśeṣe 'pi vaicitryopalabdheḥ. puruṣāṇāṃ svabhāvena vicitratvāt tatkṛtakarmavaicitryād eva janmādivaicitryam iti gamyate, tadadhiṣṭhānāc ceśvaraś citrādyupakaraṇānām adhiṣṭhāne vāstīti katham itarasyāvaiyyarthyam iti?

{apariṇāmino 'hetutvāśaṅkā tannirāsaś ca}

[486,9]
yad apy āha —
	"svabhāvapariṇāmena hetur aṅkurajanmani /
	bhūmyādis tasya saṃskāre tadviśeṣasya darśanāt //"

[486,12]
īśvarasya tu svabhāvapariṇāme 'pi nāsti saṃskāryatāto na bhūmyādivad api kāraṇam.
	"tasmāt pṛthag aśakteṣu yeṣu sambhāvyate guṇaḥ /
	saṃhatau hetutā teṣāṃ neśvarāder abhedataḥ //"

[486,16]
tad apy ayuktam, na hi pariṇāmād eva hetus tathā hi — sthitopaviṣṭagacchatāṃ prāṇināṃ dhāraṇe svātmani jñānotpādane ca bhūmyādir avikṛto 'pi hetur upalabhyate. maṇiviśeṣaś ca niścalo 'pi jñānasukhādihetur dṛṣṭaḥ. keṣucit kāryeṣu svabhāvapariṇāmena hetutvasiddhau sarvasya tathaiva hetutvaṃ viśeṣābhāvād iti cet, na; kṣaṇikatvaprasaṅgāt. kṣaṇikatvaṃ ca niṣetsyāmaḥ.

{acetanānāṃ cetanādhiṣṭhitatvasiddhiḥ}

[486,22]
kiṃ keṣāṃcid acetanānāṃ cetanādhiṣṭhitatvena hetutvasiddhau sarveṣām acetanatvāviśeṣāt tathātvaṃ kiṃ nānumīyate? bhūmisphaṭikādivikārasya hy anupalambhād abhāvaḥ sidhyaty upalabdhilakṣaṇaprāptitvāt, na tv adhiṣṭhātus tasyātīndriyatvāt. kulālāder aindriyakatvāt tasya kathaṃ nānupalambhād abhāvasiddhir iti cet, na; svavyatiriktasya cetanasyāpratyakṣatvāt. śarīramātraṃ tu kulālādeḥ pratyakṣam, tasya cānupalambhād abhāvaḥ sidhyatu, na tato 'nyasya buddhimata iti. dehābhāvasiddhāv etasyābhāvasiddhir adehasya kartṛtvānupalambhād iti cet, evaṃ tarhi mṛtasyāśarīratvāj janmāntarārambhakatvaṃ na syāt, tathopalambhābhāvāt. nāpi sadeha eva janmāntaram ārabhate, tathopalambhābhāvād eva na hy ekaṃ dehasantānaṃ tyaktvānyatra buddher anupraveśaḥ kadācid dṛṣṭaḥ. bālakaumārādibhedeṣu saṃkramaṇavad iti cet, na; avasthābhede 'py ekasantānatvāt. sa eva jīvatīti darśanāt. viparyayas tu janmāntareṇa ca buddhaśarīraṃ tyaktvā garbhaśarīrānupraveśaḥ kvacid dṛṣṭaḥ. svapne śarīrāntarānupraveśo dṛṣṭaḥ iti cet, na; tasya hi mithyātvāt. satyatve hi suptasya prāṇādinirodho 'py anyair upalabhyeta. na cāpādānakāraṇād viprakṛṣṭadeśe kāryotpattir dṛṣṭā tasmād yathādṛṣṭamātrānuvādināṃ paralokasiddhiḥ durlabheti. tasmāt kāryasāmānyena kāraṇasāmānyānumitau tatkāryaviśeṣānurūpas tatkāraṇaviśeṣo 'pi pratipattavyo 'nyathā tatsāmānyānumitir eva syād iti. yad apy uktam — "tasmāt pṛthag aśakteṣv" ityādi, tad apy ayuktam, yasmād atrāpi dṛṣṭāntadharmiṇi ghaṭādau cetanānāṃ kartṛkarmādīnāṃ pṛthag asāmarthyaṃ ca dṛṣṭam, tena kṣityādiṣv api saṃhatānām eva kartṛkarmādīnāṃ sāmarthyam anumīyate. teṣāṃ kartṛkarmādīnāṃ nityatvaṃ bhavatv anityatvaṃ vā, vyāpakatvam avyāpakatvaṃ vā. yathābhūtānāṃ tatkāryotpādakatvaṃ sambhavati, tathābhūtānām eva siddhir abhyupagantavyety alam asadgrahābhiniveśeneti.

{aparātmavicāraḥ}

[487,19]
evaṃ tāvat paramātmā nirṇītaḥ sāmpratamaparamātmā vicāryate saṃsāraphalopabhoktā nāmānanto 'paraḥ. sa khalu buddhyādikāryaviśeṣāṇām āśrayabhūto 'numātavyaḥ.

[487,22]
buddher ādayo buddhyādayo jñānāntā icchādaya ity arthaḥ. tathā ca sūtram — "icchādveṣaprayatnasukhaduḥkhajñānāny ātmano liṅgam". vaiśeṣikapāṭhaprasiddhyā tu buddhir ādir yeṣām iti draṣṭavyam. kathaṃ punar buddhyādibhir ātmānumīyate? tad ucyate — buddhyādayaḥ kvacit samavetāḥ, kāryatvāt, guṇatvād vā, rūpādivat. nanv atra sādhyavikalo dṛṣṭāntaḥ, rūpāder ātmāśritatvāprasiddheḥ. viruddhaś ca hetuḥ sādhyaviparyayeṇa vyāptatvād iti, naiṣa doṣaḥ; sāmānyenāśrayamātrāśritatvasādhanāt.

{śarīrādīnāṃ buddhyāśrayatvapratiṣedhaḥ}

[488,4]
evaṃ tarhi siddhasādhyatā, buddhyādīnāṃ śarīrendriyāśritatvābhyupagamāt, naitad asti, yo hi buddhyādīnāṃ naivāśritatvaṃ gamyate taṃ prati tāvad āśritatvam eva sādhyate, tatsiddhau ca śarīrādyāśrayapratiṣedhād ātmasiddhir bhavati. tathā hi — śarīraṃ buddhyādyadhikaraṇaṃ na bhavati, bhūtakāryatvāt, ghaṭādivat.

{na sādhyahīnaṃ nidarśanam}

[488,9]
nanu sādhyahīnaṃ nirdarśanam, buddhyādiśūnyatvena ghaṭādeḥ pratyakṣato 'dhigantum aśakyatvād anumānenaivādhigame cānavasthāprasaṅgād iti, na; ghaṭādyāśrayatve taddarśibhir bahubhir buddhyāder grahaṇaṃ prasajyeta, bāhyendriyagrahaṇaprasaṅgāc ca. na hi bhūtāśrayiṇāṃ guṇānāṃ niyataikapuruṣagrāhyatvam antaḥkaraṇaikagrāhyatvaṃ ca dṛṣṭam. kiṃ ca yāvad āśrayopalambhaprasaṅgād rūpādivan na hi bhūtakāryaviśeṣāṇām āśraye saty apy atyantocchedo dṛśyate. lāvaṇyādivad iti cet, na; lāvaṇyādīnāṃ rūpasaṃyogasparśānām anyatamasvabhāvatvāt. na ca rūpādimātraṃ mṛtaśarīre 'py atyantam ucchidyate.

[488,16]
kiṃ ca jīvaccharīravad aghaṭādāv api buddhyādisūcakasya pravṛttyāder upalambhaprasaṅgāt, dvayor buddhyādyāśrayatvāviśeṣāt. jīvaccharīreṣv eva pravṛttyādijananasamarthaṃ buddhyādi, na ghaṭādau. tena tatra saty api buddhyādau tatsūcakasya pravṛttyāder anupalambha iti cet, na; tadanupalambhe buddhyādimātrasyāpi sattve pramāṇābhāvāt. asattve 'pi pramāṇaṃ nāstīti cet, na; tathāvidhasyāprasiddhatvāt. na hi yatra kadācid api pravṛttyādiliṅgaṃ nopalabhyate, tatra buddhyādiprasiddhir asti. tathā bhūtaṃ vāstu mā vā bhūt, yat tāvat prasiddhaṃ buddhyādi tasyābhāvas tāvad ghaṭādau niścitatalliṅgasya tatra pravṛttyādyanyatamasya kadācid apy anupalambhāt. tato na sādhyahīnaṃ nidarśanam iti.

[488,25]
etenendriyamanasāṃ karaṇatvena buddhyādyāśrayatvaṃ pratiṣiddham eva syāt. nidarśanasya sādhyahīnatvaṃ parihṛtaṃ draṣṭavyam. evaṃ ca śarīrendriyādiguṇatve pratiṣiddhe, pariśeṣādyatraite guṇā vartante, sa ātmeti gamyate.

{icchādīnāṃ kramaviśeṣād ātmāśritatvam eva}

[488,29]
kiṃ ca yena krameṇecchādayo guṇā utpadyamānā dṛśyante, tena krameṇaiṣāṃ śarīrāśrayatve saty utpattir na syāt. tathā hi — yajjātīyasyārthasya sannikarṣāt sukham ātmopalabdhatvāt, tajjātīyam arthaṃ paśyan ādātum icchati, seyam ādātum icchā ekasyānekārthadarśino darśanapratisandhānād bhavantī liṅgam ātmatattvasya. na hy anyenānubhūte sukhahetāv anyasya pratisandhānād icchā bhavatīti.

[489,4]
tathā yajjātīyasyārthasya sannipāte duḥkham anubhūtavān ātmā, tajjātīyam arthaṃ dṛṣṭvā dveṣṭi, so 'yaṃ dveṣa ekasyānekārthadarśino darśanapratisandhānād bhavan ātmaliṅgam. na hy anyathāsya darśanapratisandhānād utpādaḥ sambhavaty anyadṛṣṭe 'nyasya pratisandhānāsambhavāt. nāpy anyadīyād duḥkhahetudarśanapratisandhānād anyasya dveṣaḥ sambhavatīti.

[489,9]
yajjātīyasyārthasya sannipāte sukhahetuḥ duḥkhahetur vāvadhāritas tajjātīyam arthaṃ paśyann īpsan jihāsanvāptiparihārārthaṃ prayatate, so 'yaṃ prayatnaḥ ekasyānekārthadarśino darśanapratisandhānād bhavann ātmaliṅgam, pūrvoktān nyāyāt.

[489,12]
yajjātīyasyārthasya sannidhāne sukham upalabdhavāṃs tajjātīye 'rthe pratisandhānād uktasya sukham utpadyate, tad idaṃ sukhadarśanapratisandhānajād rāgād utpannam ātmaliṅgam, niyataviṣaye hi buddhibhedamātre na syād dehāntaravat.

[489,15]
tathā yajjātīyārthasannipāte duḥkham upalabdhavāṃs tajjātīyam arthaṃ cireṇāpi dṛṣṭvā tatpratisandhānād dviṣato duḥkham utpadyate, tad idaṃ duḥkhaṃ teddhetudarśanapratisandhānabhāvino dveṣād utpannaṃ liṅgam ātmanaḥ, na hy anyathāpratisandhānādikramaḥ sambhavatīti.

[489,18]
kiṃ cānyad ūrddhatvādidharmakam arthaṃ dṛṣṭvā tadviśeṣāpekṣāyāṃ vimṛśan bubhutsate, tato 'sya viśeṣadarśanān nirṇayajñānaṃ bhavati, tad idaṃ jñānaṃ vimarśabubhutsābhyāṃ sahaikakartṛkaṃ gṛhyamāṇam ātmano liṅgam iti. na hy adṛṣṭe 'nyadṛṣṭe vā smṛtiḥ pratisandhānaṃ ca bhavati, tadabhāve tadekakartṛkāṇām icchādīnām apy utpādo na syād iti.

{idriyāṇāṃ caitanyābhāvopapādanam}

[489,23]
indriyāṇāṃ kartṛtve 'py ekakartṛkatvasambhavāt nātmasiddhir iti cet, na; indriyāṇāṃ nānātvād ekatvānupapattes tataś caikendriyaviṣayopalabdhāv indriyāntarviṣaye smṛtipratisandhānādikaṃ na syāt, dṛśyate ca tat; tasmān nendriyavṛttaya icchādaya iti.

[489,27]
kiṃ cendriyopaghāte 'pi tadviṣaye smṛtidarśanāt, na cānubhavitur upaghāte smṛtiḥ sambhavati, sādhāraṇavigrahaprasaṅgāt tataś ca bhinnābhiprāyeṇa pravṛtteḥ kadācid dehaḥ khaṇḍaśo bhavet.

[490,1]
kiṃ ca nānādeheṣu iva nānācetanānumāpikā sukhādivyavasthaikasminn api dehe gṛhyate, vipratipattiś ca syād ekagṛhāvasthitānekacetanānām iva kadācid vivādādayaś ca pravarteran. śiṣyācāryādisambandho 'pi kvacic charīre gṛhyeta.

[490,4]
cetanānīndriyāṇi, vyavasthitaviṣayatvāt, sadgṛhasthavad iti cet, na; vyavasthitaviṣayatvād eva hi pradīpādivad acetanāni. na ca rūpādiṣu vyavasthitaviṣayaḥ kaścic cetano 'sti yo 'tra dṛṣṭāntaḥ syāt.

{indriyāṇāṃ caitanye pravṛttinivṛttyabhāvaprasaṅgaḥ}

[490,8]
pravṛttinivṛttyābhāvaprasaṅgaś ca — yasmād odanādau dṛṣṭe tadrasādyanumānāt puruṣaḥ pravartate, nivartate vā. taccānumānaṃ na cakṣuṣo, nāpi rasanādeḥ, sambhavati, rūparasādīnām anyonyādṛṣṭatvena tatsambandhasya kenacid apy agṛhītatvāt. svārthaparārthāsambhavāc ca — na svārthaṃ cakṣuḥ pravartate, svārthasya tenānanubhūtatvāt. rasādikaṃ ca pravartamānam apy anubhavituṃ na śaknoti. nāpi rasanādyarthaṃ pravartate, saha tadarthena rasanādisvarūpāparijñānāt. nāpi rasanāder eva pravṛttiḥ, tasya hi deśādyajñāne kva pravṛttiḥ syāt? tasmād eko rūparasādīnāṃ indriyavyatirikto 'nubhavitā smartā vāsti, yo rūpaṃ dṛṣṭvā rasādikam anumāya pravartata iti.

{dehasyātmatvaśaṅkā tannirāsaś ca}

[490,17]
deha eva tarhy astu, tathā coktam — "caitanyaviśiṣṭaḥ kāyaḥ puruṣaḥ" iti. ko 'yaṃ kāyaḥ? kim avayavāḥ? āhosvid avayavīti? yady avayavāḥ, tatas teṣāṃ bahutvād bhinnābhiprāyeṇa pravṛttyādayo doṣāḥ pūrvoktā bhaveyuḥ. khaṇḍakhaṇḍīkṛtānāṃ cāvayavānāṃ jñānādayaḥ svaliṅgair upalabhyeran, rūpādivat. na hi rūparasādayaḥ khaṇḍakhaṇḍīkṛtānām avayavānāṃ nopalabhyanta iti.

{avayavasaṅghātasya caitanyaniṣedhaḥ}

[490,23]
atha tatsaṅghātaḥ kāya uktaḥ, sa kim avyatiriktaḥ? vyatirikto vā? yady avyatiriktaḥ, tadāvayavā eva nāmāntareṇoktāḥ, tatra coktaṃ doṣajātam. kenacid dharmeṇa viśiṣṭā avayavāḥ saṅghātaḥ — ity atrāpi cetanabahutvādidoṣānivṛttiḥ. atha vyatiriktaḥ saṅghātaḥ, sa sanniveśarūpaḥ? avayavī vā syāt? ubhayathāpi pratidinaṃ vināśatvāt kālāntarānubhūteṣv artheṣu smṛtipratisandhānādyanupapattiḥ. saṃyogaviśeṣo hi saṃyogasya niveśesañcayasaṃsthānādiśabdair abhidhīyate, tasya ca pratimuhūrtaṃ vināśo 'nyathā hy annapānopabhogānupabhogābhyāṃ dehasya puṣṭidaurbalyādayo na syuḥ. saṃyogavināśāc cāvayavino 'pi vināśaḥ.

{kṣaṇabhaṅgurasya dehasya santānaḥ}

[491,7]
kiṃ ca yat pratikṣaṇaṃ kṣīyamāṇaṃ hetum āśrityāvatiṣṭhate, tatsadṛśaparāparotpattiḥ santānenaivāvatiṣṭhate, yathā tailam āśritya pradīpaḥ, tathā cāhāram āśritya dehas tiṣṭhati. tasmāt pratikṣaṇavināśī santānenotpadyamānaḥ pradīpavad upalabhyate, pratyabhijñāyate ceti.

{avasthābhedād dehasyāpi bhedaḥ}

[491,12]
tathā ca yat kaiścid uktam — "bālakaumārādyavasthā eva bhidyante na tv avasthāvān iti", tan nirastam, evaṃ hi pradīpāder api vināśasiddhir na syāt, tatrāpy avasthā eva bhidyanta iti pādaprasārikopapatteḥ.

[491,15]
satkāryasiddhiś ca prasajyate — mṛtpiṇḍaghaṭakapālādyavasthā eva vyaktāvyaktasthūlasūkṣmadṛśyādṛśyādyavasthā eva bhidyante. tathā ca pradhānabrahmadvaitādisiddhiḥ — ekasyaiva hi pṛthivyudakajyotiranilādyavasthā eveti. avasthāś cāvasthāvato 'nyatvānanyatvābhyām anirvacanīyāḥ — ity evaṃ pādau prasārya tiṣṭhann advaitavādī sāṃkhyaś ca kathaṃ pratyākhyātuṃ śakyate? tasmād bhedavādabhicchadbhiviruddhadharmādhyāsād bhedo 'bhyupagantavyaḥ. sa ca dehe 'sti, bālakaumārādidharmāṇāṃ pariṇāmabhedasya ca viruddhatvād iti. tad evaṃ dehasyāpy anavasthitvān na smṛtipratisandhānādyāśrayatvaṃ sambhavati.

{śarīrasantāne kāryakāraṇabhāvānupapattiḥ}

[491,23]
kāryakāraṇabhāvād uttaradehasya pūrvadehānubhūte 'rthe smṛtyādyutpattir iti cet, kiṃ punaḥ pūrvadeha uttaradehaṃ prati samavāyikāraṇam? utāsamavāyikāraṇam? āhosvin nimittakāraṇam iti? kiṃ cātaḥ? samavāyikakāraṇatve, vṛddhaśarīrakāle 'pi tadāśrayatvena pūrvaśarīrāṇāṃ sarveṣāṃ grahaṇaprasaṅgaḥ, samavāyikāraṇasya kāryeṇa virodhābhāvāt. na ca samavāyikāraṇanivṛttau kāryasyāvasthānaṃ kvacid asti.

[491,28]
kiṃ ca dvayor bahūnāṃ vā dravyāṇāṃ dravyaṃ prati samavāyikaraṇatvaṃ na tv ekasya, na hy ekadravyāśritaṃ dravyaṃ kvacid upalabhyata iti. kiṃ cātaḥ? samavāyikāraṇatvaṃ dravyasyāsamavāyikaraṇatvāsambhāvāt. kāryānādhāratve saty anyatarayā pratyāsattyā pratyāsannaṃ yat kāraṇam, tad asamavāyikāraṇam ucyate.

{asamavāyikāraṇapratyāsattiḥ}

[492,5]
pratyāsattis tu — kāryakāraṇaikārthasamavāyilakṣaṇā. yathā — avayavarūpādīnām avayavirūpādibhiḥ saha kāryaikārthasamavāyilakṣaṇā ca laghvī, yathāntaḥkaraṇasaṃyogāder buddhyādibhiḥ saheti.

{icchādīnāṃ samavāyikāraṇatvasthāpanam}

[492,9]
evaṃ cecchādīnāṃ prayatnādyārambhe nimittakāraṇatvam ayuktam, asamavāyikāraṇalakṣaṇopapatteḥ. avadhṛtasāmarthyatvābhāvān neti cet, sāmarthyānavadhāraṇe tarhi kāraṇatvam eva nāsti.

[492,12]
athāntaḥkaraṇasya yathā sarvātmaviśeṣaguṇotpattau sāmarthyam, na tathecchādīnām, tena teṣām asamavāyikāraṇatvaṃ neṣṭam, manaḥ saṃyogasyaiva samarthatvād iti, na; adṛṣṭābhāve manaḥsaṃyogasya sāmarthyānavadhāraṇāt. adṛṣṭasyāpi vā asamavāyikāraṇatvam astu.

[492,16]
kiṃ ca gurutvadravatvādīnāṃ karmotpattāv asamavāyikāraṇatvaṃ nābhyupagantavyam, mūrter eva samarthatvāt. na hi mūrtyabhāve kvacit kriyā bhavati, tasyā ubhayor atha samavāyikāraṇatvam. na cāyaṃ niyamo 'sty ekasyaiva vā samavāyikāraṇatvam ity āstāṃ tāvad ayaṃ vicāraḥ.

[492,20]
tan na deho 'samavāyikāraṇam, nimittakāraṇatve tu na smaraṇādyupapattiḥ. pitṛprapitāmahādyanubhūtārtheṣv api smaraṇādiprasaṅgāt.

{dehāvayavasaṃskārasantānaśaṅkā}

[492,23]
syād etat — nāsmākaṃ bauddhānām iva niranvayo vināśaḥ, kin tv avayavivināśānantaram avasthitasaṃyogair avayavair anyad dravyāntaram ārabhyate. tatra yathā pūrvadehāśritarūpādivināśe 'pi tatsadṛśa eva rūpādayas tadavayavarūpādibhir ārabhyante, tathā pūrvadehasaṃskāranivṛttāv api tatsadṛśa eva saṃskāras tadavayavasaṃskārair ārabhyate, tataḥ pūrvadehānubhūteṣv api artheṣūttaradehe smaraṇādyupapattir iti.

{tannirāsaḥ}

[493,6]
naitad asti, rūpādīnāṃ hi sarvatra kāryadravye kāraṇaguṇapūrvakaḥ prādurbhāvas tena yāvatparamāṇuṣu guṇāntaraprādurbhāvo na bhavati, tāvad yo 'vayavī, taiḥ paramāṇubhiḥ pāramparyeṇāpy ārabhyate, tatra tatra tatsadṛśā eva rūpadaya utpadyanta iti yuktam. na tv evaṃ paramāṇuṣu saṃskārāḥ santi, ananubhavitṛtvāt. anubhavitṛtve tu cetanabahutvādayo doṣā uktāḥ. śarīrasya cānubhavitṛtve, tasyaiva saṃskāro 'stu, na, tadavayavānāṃ tato 'nyatvāt.

[493,12]
kiṃ ca māṃsāśināṃ śarīraṃ śaśamahiṣavarāhādiśarīrāvayavair apy ārabhyate. tatas tadānubhavasaṃskārāṇām api utpattau tadanubhūtārtheṣv api smṛtyādiprasaṅgaḥ syāt. atha vā śaśamahiṣādidehāvayavānāṃ carvaṇādyabhighātād āparamāṇvanto vināśaḥ, tena saṃskāro nānuvartata iti. evaṃ tarhi bālādiśarīrāvayavānām apy āparamāṇvanto vināśaḥ sarvatra saṃcaradbhir vāyvagnirasādibhiḥ kriyate, tatas tatsaṃskārānuvṛttir apy ayuktā. avināśe vā bālādidehāvayavānām aṅgulyādīnāṃ tathābhūtānām eva sarvadaiva grahaṇaṃ syāt, pathyauṣadhādikṛtaviśeṣopalabdhiś ca na syād iti. tasmāc charīrasyāpi pratikṣaṇavināśitvāt necchādyāśrayatvaṃ yuktam.

[493,20]
kiṃ ca pūrvābhyastasmṛtyanubandhād ityādinānādir icchādīnām āśraya iti vakṣyāmaḥ. tan na deha indriyāṇi vā prāṇādir vā viṣayo vecchādīnām āśrayaḥ sambhavati, dehavad indriyādīnām apy anāditvāsambhavād iti.

{manaso 'pi necchādyāśrayatvam}

[493,24]
manasas tarhi nityatvād icchādyāśrayatvam astu, na; tasyāpi karaṇatvād vāsyāsyādivat. asiddhim iti cet, na; tatsattvagrāhakapramāṇair eva karaṇatvasiddheḥ. kiṃ cecchādyādhārasya vibhutvapratipādanāt, manasas tu yugapajjānānupapattyāṇutvaṃ prasādhitam. manasaḥ khalu vibhutvecchādhāratvābhyupagame, saṃjñāmātre vivāda iti.

{jñānasya vāsanāśrayatvānupapattiḥ}

[493,29]
jñānam eva vāsanābhir vāsitaṃ mana ity ucyate, tadāśraya evecchādya iti cet, na; asthiratvena jñānasya vāsanādyāśrayatvānupapatteḥ. sthiraṃ hi vāsakena vāsyamānaṃ dṛṣṭam. sambaddhaṃ ca yathā — puṣpādinā vastrādikam. āśrayatvam api sthirasya sambaddhasya ca dṛṣṭam, yathā — kuḍyāder iti. na ca jñānasya sthairyam asti, jñānāntareṇecchādinā vā vinaṣṭatvāt. tasmān na jñānaṃ kenacid vāsitam, nāpi kasyacid āśraya iti.

{kṣaṇikavāde vāsyavāsakabhāvānupapattiḥ}

[494,6]
nanv idam asiddhaṃ nidarśanaṃ na hi kṣaṇikavādināṃ sthiraṃ kiṃcid asti. nāpi sambandhaḥ kasyacit. vastrāder api hi vāsanā puṣpādisahitāt pūrvakṣaṇād viśiṣṭotpāda eva. āśrayabhāvas tu kuḍyāder api. janakatvaviśeṣa eveti. na, atrāpi dṛṣṭāntābhāvāt. na hy akṣaṇikavādināṃ kiṃcid asambaddhaṃ bhinnakālaṃ ca vāsyamānaṃ dṛṣṭam, nāpi bhinnakālasyāsambaddhasya ca kasyacid āśrayatvaṃ dṛṣṭam iti.

{bījāṅkuravan niranvayasantānaśaṅkā}

[494,12]
bījādivad iti cet atha manyase — yathā śālibījād aṅkuras tacchaktiviśiṣṭa utpadyate, tato 'pi patranālādikaṃ tacchaktyanuvidhānenotpadyamānaṃ śālibījam eva janayati, na yāvadibījam; atatpūrvakatvāt. tathā pūrvabuddhiviśeṣād uttarottaraṃ buddhyantaraṃ pūrvabuddhiśaktyanuvidhānena sakalāhitaśaktikalāpam utpadyate. yac ca taduttarabuddhiṣu pūrvabuddhiśaktīnām ādhānam, sā vāsaneti.

{tatkhaṇḍanam}

[494,18]
na; asiddhatvāt — na tāvad bījādīnāṃ niranvayau vināśotpādau siddhau, nāpy uttarabuddhiṣu pūrvabuddhiśaktīnām ādhānaṃ siddham. bījādīnāṃ tāvat sūkṣmāvayavānuvṛttir asti, śukraśoṇitādyavayavānuvṛttivat. yathā mātur udare śukraśoṇitādyavayavanivṛttau tadavayavair avasthitair eva rasāvayavasahitair avayavyantaram ārabhyate. garbhān niṣkrāntasyāpy avayavinivṛttāv avayavānuvṛttir draṣṭavyā. tathā bījādinivṛttāv api tadavayavair avasthitair eva bhūmyavayavasahitaiḥ patranālādikam ārabhyate. tatra śukraśoṇitādyavayavaiḥ sthirāḥ sambaddhāś ca rasāvayavā bījādyavayavair bhūmyavayavāś ca bhāvyante. te tathā bhāvitās tadaviparītaṃ kāryam ārabhante, tathā pūrvabuddhibhiḥ sthiraḥ sambaddhaś cātmā bhāvyate. kim uktaṃ bhavati? tatra saṃskāraviśeṣaḥ kriyate, sa ca tathā bhāvitas tadbuddhyanukāreṇa smṛtiṃ pratisandhānaṃ ca svātmasamavetaṃ karotīty evaṃ ca sāṃkhyoktā prakriyā, na naiyāyikānāṃ siddhā, nāpi naiyāyikoktā prakriyā sāṃkhyānāṃ siddhā. tataś ca pakṣadvaye 'py ubhayaprasiddho dṛṣṭānto nāsti. tataḥ kasyātra siddhiḥ syāt? yatra pakṣe smṛtipratisandhāne copapadyete, tasya siddhiḥ. na cānātmavādināṃ smṛtiḥ sambhavati, anyadṛṣṭasyānyena smaraṇāsambhavāt. anyathaikena dṛṣṭo 'rthaḥ sarvaiḥ smaryeta. yathā cāsmākam anyānubhūto 'rtho nānyena smaryata ity atrobhayaprasiddho 'sti dṛṣṭāntaḥ — santānāntaram, na tathā bhavataḥ kiṃcid ubhayaprasiddham udāharaṇam asti. sa evānubhavaḥ smartā na dṛṣṭa ity asti dṛṣṭānta iti cet, mā bhūd anubhavaḥ smartā. anubhāvitā hi smarteṣyate, na cānubhava evānubhāvitā, tayoḥ kriyākartṛrūpayor ekatvāyogāt. na hi ccheda evac cheteti yuktam. yaś cānubhāvitā sa yadi tathaiva smartā na bhavati, mā bhūt kālāntareṇa bhaviṣyatīti ko 'tra virodhaḥ? tato 'nyasya ca kālāntareṇāpi smartṛtve santānāntarāṇām api smartṛtvaprasaṅga ity uktam.

[495,11]
kāryakāraṇabhāvād aprasaṅga iti cet atha manuṣe — syād ayaṃ prasaṅgo yady aviśeṣeṇānyadṛṣṭam anyaḥ smaratīty ucyate, kin tu kāryakāraṇabhāvād anyatve 'pi smṛtir iti. bhinnasantānabuddhīnāṃ tu kāryakāraṇabhāvo nāsti, tena santānāntarāṇāṃ smṛtir na bhavati. na punar ekasantānikīnāṃ buddhīnāṃ kāryakāraṇabhāvo nāsti, yena pūrvabuddhyanubhūte 'rthe taduttarabuddhīnāṃ smṛtir na syād iti.

[495,16]
na, nānātvasyāvañcanāt. nānātvaṃ hi smṛtyasambhave sādhanam uktam, tac ca kāryakāraṇābhidhāne 'pi na vañcitam. na hi kāryakāraṇabhāvābhidhānena tasyāsiddhatvādīnām anyatamo doṣaḥ pratipādyate, nāpi svapakṣasiddhir anena kriyate. na hi kāryakāraṇabhāvāt smṛtir iti — atrobhayaprasiddho 'sti dṛṣṭāntaḥ.

[495,20]
karpāse raktatāvad iti cet, athāpi syāt —
	"yasminn eva hi santāne āhitā karmavāsanā /
	phalaṃ tatraiva badhnāti karpāse raktatā yathā //" iti,

[495,23]
na; sādhanadūṣaṇāsambhavāt — anvayādyabhāvān na sādhanam. na hi kāryakāraṇābhāvāt smṛtiḥ karpāse raktatāvad ity anvayaḥ sambhavati. nāpi yatra na smṛtiḥ, tatra na kāryakāraṇabhāva iti vyatireko 'sti. asiddhatvādyanudbhāvanān na dūṣaṇam. na hi pūrvabuddhyanubhūte 'rthe uttarabuddhīnāṃ smṛtir na sambhavatīti, tato nyatvāt santānānatarabuddhivad ity asya hetoḥ karpāse raktatāvad ity anena kaścid doṣaḥ pratipādyate.

{smṛtyanubhavayor ekādhārābhāvaśaṅkā}

[496,2]
pariśeṣāsiddhatvapratipādanād iti cet syād etat — na khalu pratyakṣeṇānubhavasmṛtyoḥ kvacid ekādhāratvaṃ dṛṣṭam, yena tayor ātmāśritatvaṃ pratipadyemahi. pariśeṣaś cāsiddhaḥ. kāryakāraṇābhāvena smaraṇe 'py avirodhāt. athānyatve smaraṇaṃ na dṛṣṭam, nanv ekatve 'pi na dṛṣṭam iti samānam. kiṃ cānyasmin rakte 'nyad raktaṃ na dṛśyata iti. karpāsabīje rakte tatsantānabhāvino 'pi karpāsasya raktatā mā bhūt, tatrāpy ātmāśritā raktatety abhyupagantavyam, tulyanyāyatvāt.

[496,8]
kiṃ ca tvatpakṣe 'pi "karmānavasthāyigrahaṇāt" ity anena sūtreṇa buddhīnām āśutaravināśitvaṃ pratipāditam. tataś ca yenānubhavenānubhūto 'rthaḥ, sa naṣṭaḥ. kālāntare smṛtiḥ kutaḥ syāt? saṃskārād iti cet, na; tasyānubhavād arthāntaratvāt. tadarthāntarasya ca tadarthasmṛtihetutve hy atiprasaṅga syāt. athārthāntaratvāviśeṣe 'pi yaḥ saṃskāro yenānubhavena janitaḥ, sa eva tadarthasmṛtiṃ janayatīti nātiprasaṅgaḥ, yady evam; tvayāpi kāryakāraṇabhāva eva niyāmako 'bhyupagantavyaḥ, tataḥ sa eva niyāmako 'stu, kiṃ tatrāntargaḍunātmanā kalpitena?

{tannirāsaḥ}

[496,17]
atrocyate — yat tāvad uktam — pratyakṣeṇānubhavasmṛtyoḥ kvacid ekādhāratvaṃ na dṛṣṭam iti, tan na; dṛṣṭatvāt. tathā hi — pūrvaṃ yam artham anubhūtavān aham, tam etarhi smaramīti. yo 'ham anubhavitā, so 'haṃ smartety anubhavasmaraṇayor abhinnātmādhāratvaṃ liṅgaliṅgisambandhasmṛtyanapekṣam āptopadeśānapekṣaṃ ca niścinoti. na ceyaṃ bhrāntiḥ, visaṃvādābhāvāt. sukhāder api pratyakṣatvam apahnuvāno 'nenaiva nyāyena pratibodhayitavyaḥ. tathānusandhānecchādveṣādīnām apy ekakāraṇatvaṃ pratyakṣato gṛhyate — yam aham asprākṣam, tam etarhi paśyāmīti taṃ dṛṣṭvāham evecchāmi vā dveṣmi vā. tam icchan dviṣan vā prayate, prayatamāno 'haṃ tam arthaṃ prāpya sukhī duḥkhī vā saṃvṛtto 'smīti. tad evam aham ity etasmin vijñāne yo 'rthaś cakāsti, tadadhikaraṇāḥ smṛtyanusandhānecchādayaḥ pratyakṣataḥ pratibhāntīty ataḥ pratyakṣeṇāpy ātmā gṛhyate. na hy aham iti jñānaṃ sandigdhaṃ bhrāntaṃ vā, nāpi laiṅgikaṃ śābdaṃ vā.

{nāpi śarīrālambanāhampratītiḥ}

[496,29]
nāpi śarīrālambanam, tadālambanatve hi bālyāvasthāyāṃ mūrkho 'haṃ sukhī sukhī duḥkhī vāsam, idānīṃ tu vidvān nirujo rogī vābhūt ity avagamo na syāt, bālyādiśarīrāṇāṃ bhinnatvāt. na hi yo 'haṃ gauraḥ so 'haṃ kṛṣṇa iti.

[497,3]
nanv asti — pīno 'haṃ gauro 'ham ity evamādipratyayaḥ, sa katham ātmālambanaḥ syāt, tasya pīnatvādidharmāsambhavāt? tat kim idānīm ākhavaḥ santīti gṛham ādīpyate. na hi nīlaḥ sphaṭika ity evamādi jñānaṃ yathārthaṃ na sambhavatīty etāvatā śuklaḥ sphaṭika ity api mā bhūt. pīno 'ham ityādy api jñānaṃ śarīropādhikam ātmālambhanam eva. tatra yadi bhedaṃ tiraskurvad upajā tadā tad bhrāntam eva nīlaḥ sphaṭika ityādikajñānavat. atha pīno 'haṃ pīnaśarīravān aham ity evaṃ pratyeti, tataḥ satyam eveti.

{śarīrādiṣu bhedapratītiḥ}

[497,11]
asti ca bhedenāpi pratipattiḥ — sthūlaṃ kṛśaṃ vā mama śarīram iti, gauraṃ kṛṣṇaṃ vā madīyaṃ śarīram iti. tathā — mamātrecchā dveṣo veti, asti me prayatnaḥ, sukhaṃ mamotpannaṃ duḥkhaṃ veti, guruprasādān mayā viśiṣṭaṃ jñānaṃ prāptam ity evam icchādayo 'pi bhedenaiva pratīyante. tathā — madīyaṃ cakṣur ity evamādijñānam ātmendriyabhedagrāhakaṃ draṣṭavyam.

{madīya ātmety ātmabhedanirdeśasya sāmaṃjasyam}

[497,17]
nanu madīya ātmety eṣāpi pratipattir asti, yady evaṃ pratipanna ātmā, pratipanne ca vivādo na yuktaḥ, svavacanavirodhāt. aniṣṭāpādanārthatvād iti cet syād etat — mama śarīraṃ mamendriyaṃ mamecchādaya ity atra śarīrādivyatiriktam ālambanam aham iti jñānasyābhyupagacchato mamātmety atrātmavyatiriktam ālambanaṃ prasajyata iti? na; apratibhāsanāt. na hi mamāyam ātmeti śarīrecchādivat pratyakṣataḥ pratibhāti, nāpīndriyavad anumānena matpratyayaviṣayād anya ātmā pratibhāti, kiṃ tv aham ity ātmānaṃ pratyakṣataḥ pratipadyātmāntaravyavacchedena parapratītyartham ātmeti nirdiśati — mamātmāham evety arthaḥ. yadā punaḥ śarīram indriyaṃ vātmaśabdena nirdeṣṭum icchati, tadā mamātmeti bhedābhidhānam evedam, śarīrāder apy ātmopakārakatvena bhṛtyavad ātmatvenopacārāt.

{ātmabhedapratītabhrāntatve'pi śarīrabhedapratīter abhrāntatvam}

[497,28]
kiṃ ca matpratyayaviṣayād bhedenātmajñānaṃ yadi bādhyamānatvād bhrāntaṃ bhavati, śarīrādibhedajñānaṃ tu kasmād bhrāntam? na hy ekatra keśādijñānasya bhrāntatve sarvatra bhrāntatvaṃ yuktam, bhrāntābhrāntaviśeṣaṇābhāvaprasaṅgāt. tasmād yathātītānāgatavartamānānāṃ śarīrabhedānāṃ mamety ekādhiṣṭhātṛtvena pratisandhīyamānatvān matpratyayālambanād arthāntaratvam, tathecchādveṣaprayatnasukhaduḥkhabhedajñānabhedānāṃ traikālikānāṃ mamety ekasambandhitvena pratisandhānāt tad ekasmād arthāntaratvaṃ tad ekakartṛkatvaṃ ceti.

[498,7]
kiṃ cābhinnasambandhina icchādibhedāḥ, mamety ekapratisandhānaviṣayatvāt, ekanartakīpratisandhānaviṣaya iva prekṣakāḥ — ity enumānenāpy ekādhāratvaṃ smṛtyanubhavecchādibhedānāṃ niścitam. tasmād yad uktam — "nānubhavasmṛtyoḥ kvacid ekādhāratvaṃ dṛṣṭam" ity etad ayuktam.

{pariśeṣāsiddhinirāsaḥ}

[498,12]
yad apy uktam — "pariśeṣaś cāsiddhaḥ kāryakāraṇabhāvena smaraṇe 'py avirodhād" iti tad apy ayuktam; śiṣyācāryādibuddhīnāṃ kāraṇabhāve 'pi smṛtyādidarśanāt. ekasantānatve satīti cet; kāryakāraṇabhāvaṃ muktvā ko 'nyaḥ santānaḥ tadabhyupagame vā ātmaiva nāmāntareṇābhyupagataḥ syāt.

{santānasya lokaprasiddho 'rthaḥ}

[498,17]
upādānakāraṇakṛtaḥ kāryakāraṇabhāva eva santāna iti cet, na; sambandhaviśeṣābhāvakāraṇatvamātrāviśeṣād upādānetaravibhāgānupapatteḥ. yathāsmākaṃ janakatvāviśeṣe 'pi samavāyyasamavāyinimittakāraṇavibhāgaḥ sambandhaviśeṣāt, na tathā tava kāraṇānām upādānetaravibhāge nimittaṃ paśyāmaḥ. santānajanakaṃ yat tad upādānakāraṇam iti cet, na; itaretarāśrayatvaprasaṅgāt — santānajanakatvenopādānakāraṇatvam, upādānakāraṇajanyatvena ca tatsantānatvam iti. loke tu samānajātīyānāṃ kāryakāraṇabhāve santānavyavahāras tad yathā — brāhmaṇasantānaḥ śūdrasantāna iti. tatprasiddhyā cāsmābhir api śabdapradīpādiṣu santānavyavahāraḥ kriyate.

{tasya saugatābhyupagame doṣaḥ}

[498,27]
tavāpi yady evam abhipretaḥ santānaḥ, tataḥ kathaṃ na śiṣyācāryabuddhīnām ekasantānatvam? na hy āsāṃ samānajātīyatvam, kāryakāraṇabhāvo vā nāsti. tataḥ śiṣyasya yathā ciravyavahitā api buddhayaḥ pāramparyeṇa kāraṇam iti tad anubhūte 'py arthe smṛtir bhavati, tathopādhyāyabuddhayo 'py ājanmaprabhṛtyutpannāḥ pāramparyeṇa kāraṇam iti. tadanubhūte 'py arthe smṛtir bhavet.

[499,4]
kiṃ ca dhūmaśabdādīnām upādānakāraṇaṃ vinaivotpattiḥ syāt. na hi teṣām apy anādiprabandhena samānajātīyaṃ kāraṇam astīti śakyate vaktum. tathā ca jñānasyāpi garbhādāv anupādānaivotpattiḥ syād iti paralokābhāvaḥ.

[499,7]
atha dhūmaśabdānāṃ vijātīyam apy upādānam iṣyate, evaṃ tarhi jñānasyāpi garbhaśarīram evāstu na janmāntarajñānaṃ kalpanīyam. yathādarśanaṃ hy upādānam iṣṭam anyathā dhūmaśabdādīnām apy anādisantānaḥ kalpanīyaḥ syāt.

{aviśeṣād viśeṣānutpattiśaṅkā tatsamādhānaṃ ca}

[499,11]
nanu śarīrasyopādānatve tasyāviśeṣād anekavikalpajñānotpattir na syāt, na hi dhūmaśabdādīnāṃ tadupādānād aviśiṣṭāt viśeṣaḥ sambhavatīti, na; vīṇādyupādānāviśeṣe 'pi śabdavailakṣaṇyopalabdheḥ. prayatnādivailakṣaṇyād atra vailakṣaṇyam iti cet, evaṃ tarhi pratikṣaṇaṃ rasadhātvādipariṇāmavailakṣaṇyāj jñānavailakṣaṇyaṃ bhaviṣyati. na ca śarīrāntarvartino 'vayavāḥ pittavātādayaḥ pratyakṣāḥ, yatas teṣāṃ viśeṣāviśeṣau pratyakṣau syātām; tayoḥ kāryaikasamadhigamyatvāt.

{mṛtyuhetvapagame punarujjīvanaśaṅkā tannirāsaś ca}

[499,18]
etena yad uktam — 'yādṛśād vātādivaiṣamyān maraṇam, tannivṛttau punar ujjīvanaprasaṅga' iti, tad apy apāstām; maraṇahetor apy antarvartitvena kāryaikasamadhigamyatvān na tannivṛttir apy apratyakṣā. bāhyasyāpi hi padārthasya hi maraṇaśaktyaśaktī na pratyakṣe; mantrādināpahataśaktiṣu viṣadravyeṣu saṃskrāmitaviṣaśaktiṣu ca dadhyādiṣv apratibhāsanāt.

[499,23]
etena yad uktam — 'tathābhūtād eva vyādhiviśeṣāt kaścin mriyate, kaścin nety ato na vātādivaiṣamyam api maraṇasya hetur" iti, tad api nirastam, tathābhūtatvasya niścetum aśakyatvāt.

[499,26]
na ca karmanimittaṃ maraṇam api tvatpakṣe sambhavati, karmaṇo 'navasthitatvena hetutvāsambhavāt. vinaṣṭasyāpi hetutve, mokṣābhāvaprasaṅgāt. śaktyutpādaparamparayā niyatakālaphalahetutvam, karpāse raktatāvad iti cet, na; dṛṣṭāntasyāpy asiddhatvāt. na hi karpāse 'pi niranvayavināśotpāde raktatā sambhavati. kiṃ tarhi? bījādyavayavānvaye satīti. api caivaṃ bhūtacaitanyavādino 'pi śaknuvanti vaktum — mātāpitror anvaye kenacit kṛtaṃ karma śukraśoṇitādiśaktyutpādaparamparayā kiyati puruṣe kadācit phalati karma, vipākakālas tv aniyataḥ tvayāpīṣṭaḥ. akṛtābhyāgamādidoṣo 'py ubhayoḥ sama iti.

{kāryakāraṇabhāvād api na smṛtiniyamaḥ}

[500,9]
yadi ca kāryakāraṇabhāvāt smṛtyādiniyamaḥ, tadā bījāṅkurapatranālādivad avasthāniyamenaiva kālaniyamena ca bhavet, tathā hi — bījād bhūmyudakādisambandhān niyatenaiva kālenāṅkura eva bhavati, na parṇanālādīnām anyatamam. aṅkurāt patram eva bhavati, na nālādyanyatamaṃ bījaṃ vā. patrān nālam eva bhavati. yathādṛṣṭakālaniyamena tantvanantaram eva dvitrādimāsavyavadhādena vā. na caivaṃ smṛtyanubhavādīnām avasthāniyamaḥ, kālaniyamo vāsti, tasmān na kāryakāraṇābhāvāt smṛtyādiniyama iti.

[500,16]
kiṃ ca sarvakarmavāsanānām ekajñāne tādātmyenāvasthānād ekavipākakāle sarvavipākaprasaṅgaḥ, tādātmyavirodho vā bījavad iti cet, syād etat — yathāṅkuranālādyanekavāsanātmakasyāpi bījasya na yugapat sarvajanakatvam, tathā jñānam apy anekasaṃskārātmakaṃ na yaugapadyena smṛtisukhādīni ca janayatīti, na; anahyupagamāt. na mayā bījasya nālādijanikā api śaktayaḥ iṣyante, kin tu viśiṣṭaṃ bījaṃ viśiṣṭāṅkurotpattāv eva śaktam, viśiṣṭo 'ṅkuras tu viśiṣṭaparṇotpattāv eveti. yugapadvicitraśaktiyuktaṃ jñānaṃ na ca yugapadvicitraṃ kāryaṃ janayatīty atiyuktimat.

{jñānaśaktikramād api na smṛtikramaḥ}

[500,24]
atha krameṇotpadyamānānāṃ jñānānāṃ krameṇaiva śaktiyogaḥ, tataḥ krameṇa smṛtyādyutpattir api. krameṇāpi śaktir bhavantī kim anantarakṣaṇād eva bhavati? uta vyavahitakṣaṇād apīti? yady anantarakṣaṇād eva bhavati, tataḥ paralokavādasya datto jalāṃjaliḥ syāt — arddhamuhūrtāntaritānubhavāder api smṛtyādijanananimittavāsanādhāyatvaṃ nāsti, kuto janmāntarakṛtasya karmādeḥ? tvanmate hi na sukhaduḥkhamaraṇādijananaśaktivyatirekeṇa puṇyāpuṇyasaṃskārādiśabdānām anyo 'rtho 'sti. śaktiś cānantarakṣaṇād eveṣṭā.

[501,3]
atha vyavahitād api kṣaṇāt śaktir bhavatīti, na; kālavyavahitasyākaraṇatvāt. pāramparyeṇa tu sarveṣām apy anubhavakarmaṇāṃ kāraṇatvād ekasyāpi sarvaśaktyutpādaprasaṅgaḥ, tatkāryayaugapadyaprasaṅga iti. tad eva dūṣaṇam.

{vyavahitasyāpi kāraṇatvāśaṅkā}

[501,7]
nanu ca kālavyavahitam api sākṣāt kāraṇaṃ dṛṣṭam, yad āha —
	"gāḍhasuptasya vijñānaṃ prabodhe pūrvavedanāt /
	jāyate vyavadhāne 'pi kāleneti viniścitam //"

[501,10]
na hi pūrvābhyāsam antareṇa smṛtyādipāṭavaṃ sambhavati. tena smṛtirāgadveṣādipāṭavopalambhāt tadabhyāsasya vyavahitasyāpi kāraṇatvam.

[501,12]
vyavahitasyāvidyamānatvāt kathaṃ kāraṇatvam iti cet, avidyamānatvam anantarasyāpi tulyaṃ svakāle tu vyavahitasyāpi vidyamānatvam. kāryotpādakāle yad asti, tad eva kāraṇam iti cet, ko 'yam utpattikālaḥ? kiṃ kāryakālaḥ eva? atha tataḥ prāg iti? kāryakālatve dvayor ekakālatvāt, kāryakāraṇavivekānupapattiḥ. arthakāryāt prāk, tadā kāryābhāve kathaṃ tadutpādaḥ? na hy asati dharmiṇi dharmaḥ. kiṃ ca tadutpādasyāpi tatkāraṇatvaprasaṅgāt, tatprākkālabhāvitvāviśeṣāt.

[501,18]
etenotpadyamānatāpi pratyuktā, paryāyatvāc cotpādotpattyutpadyamānatādiśabdānām; tasmān na kāryakāle kāraṇam, na kāraṇakāle kāryam ato na parasparataḥ sambandho 'pi. pāratantryaṃ hi sambandhaḥ, siddhasya ca kiṃ pāratantryam? asiddhasyāpi svayam asataḥ kiṃ pāratantryam iti? tasmāt tadbhāvabhāvitvamātre kāryakāraṇabhāvavyavahāraḥ. tadbhāvabhāvitvaṃ vā nvayavyatirekitvam eva. na ca kālavyavadhāne 'py astīti ciranivṛttam api kāraṇam iti.

{tannirāsaḥ}

[501,25]
tad etad ayuktam, nivṛttasyāsattvād asataś ca janakatve śaśaviṣāṇāder api janakatvaṃ syād asattvāviśeṣāt.

[501,27]
atha vinaṣṭaṃ prāg āsīt tena tajjanakam, yadā tad asti tadā na janayati yadā nāsti tadā janayati sādhvī vyavasthitiḥ. tad idam āyātam — jīvann aśakto 'haṃ mṛtas te putraṃ janayiṣyāmīti.

[502,1]
kiṃ ca nivṛttasyāpi kāraṇatve, kāryotpādānuparamaprasaṅgaḥ. kāraṇavyāvṛttau hi kāryotpattyuparamaḥ — iti pramāṇasiddham etad agnidhūmādyanekodāharaṇāt, yadā tu vyāvṛttād api kāryotpattiḥ, tadā sātatyena tatkāryotpādaprasaṅgaḥ, taddhetos tajjananaśaktivyāghātābhāvāt, na hi vyāvṛttasya punar vyāvṛttir asti. na ca tadavasthe hetau kāryānutpādaḥ, tadāpy anutpādaprasaṅgāt. tatsahakārivyavāvṛttau tatkāryotpattyuparama iti cet, na; sahakāriṇo 'pi vyāvṛttasyaiva hetutvāt tulyanyāyatvāt vyāvṛttasya ca punar vyāvṛttir nāstīty uktam. yadi ca sahakārivyāvṛttāv eva kāryavyāvṛttiḥ, tadā vyāvṛttau ca kāryotpattiḥ, tatas tasyaiva hetutvam, na naṣṭasya; tatra hetudharmānanuvṛtteḥ. nityahetuvādivan mamāpi parihāra iti cet, na; avyatiriktaśaktyabhyupagamavirodhān nityasya sahakāripratikṣepe cāsambaddhatvaprasaṅgād iti.

{anāgatasyāpi kāraṇatvanirāsaḥ}

[502,12]
etenānāgatasyāpi kāraṇatvaṃ pratikṣiptam. kiṃ cānāgatasya kāraṇatve, kāraṇaniṣpattyarthaṃ kāryam upādatte — iti syād etac ca viruddham. nanu kāraṇatvam api tasyāsty eva, na hi prāgbhāvinaḥ kāraṇatvaṃ niṣidhyate, kiṃ tarhi? bhāvyavyabhicārāpekṣayā tasya kāryatvam apy astīti bhaṇyate.

[502,16]
yac ca kāraṇatve saty upādānam, tatkāryatve bhaviṣyati; ko hy upādāne viśeṣaḥ? avyabhicāramātreṇopādānam iyatā kin na paryāptam iti? tad etad apy ayuktam; parasparaṃ kāryakāraṇabhāvaḥ prāg eva nirastaḥ. kāraṇānumānaṃ ca samarthitam, tataḥ paralokānumānaṃ bhaviṣyati. na taduparodhena samastamaryādām atikramya kāraṇe 'pi kāryatvam abhyupagantavyam.

{bhūtasyaiva kāraṇatvam}

[502,22]
sarvalokaśāstreṣu hi yan niṣpattyarthaṃ yad upādīyate, tat tasya kāraṇam — iti prasiddham, na caitadrūpaṃ bhāvino 'sti, tasmād bhūtam eva kāraṇaṃ bhāvīti.

{bhūtamātrasya kāraṇatvaprasaṃjanam}

[502,25]
nanv evaṃ tarhi sarvasya bhūtasya kāraṇatvaprasaṅgaḥ. avyabhicāraviṣayatve tad eṣa kāraṇatvam. athāvyabhicāraviṣayatve pūrvabhāvaḥ? tad api yat kiṃcit, tathā hi —
	"tadbhāvabhāvitāmātrād yadi kāraṇakāryatā /
	ko virodhas, tadā pūrvaparabhāvaḥ kim arthakaḥ //"

{tannirāsaḥ}

[503,4]
tad ayuktam; akṛtakatvanityatvādīnām api kāryakāraṇatvaprasaṅgāt. arthāntaratvābhāvān neti cet, tad ayuktam;
	yatas tadbhāvabhāvitāmātrād yadi kāraṇakāryatā /
	tadānarthāntaratve 'pi tadbhāvo kā virodhatā //

[503,8]
na hi yadṛcchātaḥ saṃjñākaraṇe kvacid virodho 'sti, yenārthāntara eva vyāpake kāraṇāsaṃjñā kriyate, nānarthāntare. janakatvaṃ ca na yathā svātmanaḥ sambhavati, tathātītānāgatayor api janakatvaṃ na sambhavatīty uktam.

[503,11]
yac coktam — na kāryakāle kāraṇam, na kāraṇakāle kāryam ity ato na tayoḥ sambandho 'pīti, tan na; kṣaṇikatvānabhyupagamāt.

[503,13]
yad apy uktam — pāratantryaṃ hi sambandhas tac ca siddhasyāsiddhasya vā nopapadyata iti. tad apy ayuktam; hetvanāyattatve hi kāryasya nirhetukatvān nityaṃ sattvam asattvaṃ vā syād anyānapekṣatvāt. hetvapekṣitve vā kathaṃ na pāratantryam?

{siddhāsiddhayor ubhayoḥ pāratantryam}

[503,17]
tasmāt siddhasyāsiddhasya vāvasthādvaye 'pi pāratantryam. tathā hi — yady asiddhaṃ paratantraṃ na syāt, tato 'siddham eva sadā tiṣṭhet, svayaṃ vā siddhyān niyatadeśakālādiyogaṃ nopekṣeta, tasmāt svabhāvato 'siddham eva hetubhir balāt sādhyata iti paratantram. ata evāsatkāryam ucyate. khapuṣpādy api hetubhiḥ kiṃ na sādhyata, iti cet, etad uttaratra vicārayiṣyāmaḥ.

[503,22]
siddhasyāpi pāratantryam, samavāyikāraṇeṣv avasthānāt. dṛṣṭaṃ ca loke 'pi — siddhasya bhṛtyaputrādeḥ pāratantryam. svātantryaṃ cet siddhaṃ kadācid api na vinaśyet, tasmād asti sambandho yadi nāma kṣaṇikavādinā sambhavati.

{akṣaṇikavāde eva kāryakāraṇabhāvāṃjasyam}

[503,26]
nanv akṣaṇikavādinām api sāmagryavasthaṃ janakam, tac ca kāryakāle nāsti tat kathaṃ janyajanakasambandha iti? na; niyamānabhyupagamāt. nāyaṃ niyamaḥ — samānakālayor eva sambandha iti, kin tu yathādarśanam abhyupagamyate. janyajanakasambandhas tv evam eva dṛśyate yat kāraṇasāmagryanantaraṃ kāryam iti. kṣaṇikavādināṃ tv asyaiva grahaṇaṃ na sambhavatīti vakṣyāmaḥ. tena tanmate sambandhāsambhava ucyate.

[504,3]
na cānantarabhāvivat kālavyavadhāne 'pi janyajanakabhāvaḥ kaścid aṃjasā pratīyate. tan na; naṣṭānutpannayor aṃjasā kāraṇatvam. yadā khalu sāmagryavasthaṃ kāraṇaṃ bhavati, tadaivāṃjasā kāryakāraṇasambandhas tena vidyamānasyaiva janakatvam asatkāryatvaṃ ca pramāṇasiddhaṃ na virudhyate. kāryasattvakāle tu janakatvakalpane kiṃ syāt? avidyamānena vidyamānaṃ janyata iti syāt — etac ca lokaśāstrayor viruddham. tasmān na naṣṭasyānubhāvādeḥ smaraṇādijanakatvam. na ca pūrvābhyāsam antareṇa smṛtyāder utpattiḥ sambhavati, tasmāt pūrvābhyāsād utpannaḥ saṃskāraḥ kaścid avinaśyann evāvasthitaḥ sahakāriviśeṣaprāptau smṛtyanusandhānarāgadveṣādikaṃ janayati. tannivṛttau cānyanimittasadbhāve 'pi smṛtyādikaṃ notpadyeta iti yuktam.

{anātmavādināṃ saṃskārānupapattiḥ}

[504,13]
anātmavādināṃ tu pūrvābhyāsasya saha saṃskāreṇa nivṛttatvāt kutaḥ smṛtyādikaṃ syāt? santānenāvasthitau ca jñānasantānocchedād yadi tasyocchedaḥ, tādātmyavirodho vā. niraṃśasyāṃśenocchedābhāvāt.

[504,16]
etena karmajasyāpi saṃskārasyānātmavādināṃ janmāntaraphalahetutvaṃ pratyuktam. tasyāpi jñānād avyatireke jñānākāravan nopabhogād api nivṛttir nāpi kutaścid dhetoḥ. saṃskāraviviktasya jñānasyotpattau saṃskāranivṛttivyavahāraḥ saṃskārasya jñānotpādanatvāt taduttaraṃ ca jñānaṃ yady upādānākāraṃ tataḥ saṃskārākāram eva bhaven no cet tadā jñānākāram api na bhaven niraṃśasyāṃśenākārārpaṇāsambhavāt.

{ghṛtadravādivan na jñānasya saṃskārakāritaśaṅkā}

[504,22]
ghṛtādivad iti cet, atha manyase — yathāgnisambandhād ghṛtajatusuvarṇādikaṃ drutaṃ bhavati, śaityasambandhāt punaḥ kaṭhinam iti na suvarṇādyākāravat sarvadā drutādyākārānuvṛttiḥ, tathā jñānākārānuvṛttāv api na sarvadā saṃskārānuvṛttir iti.

{tannirāsaḥ}

[504,26]
na; anabhyupagamāt — na mayā kāṭhinyadravatvādes tādātmyam iṣyate yena dṛṣṭāntasiddhiḥ syāt. dhamādharmiṇor hy arthāntarabhāvaḥ prasādhitaḥ, tena dharmanivṛttāv api dharmiṇo 'nuvṛttir yuktā, tādātmye tv anuvṛttyananuvṛttī durghaṭe eveti.

{jñānabhinnasya saṃskārasyāśritatvānāśritatvānupapattiḥ}

[505,2]
atha jñānād arthāntaraṃ saṃskāraḥ, sa kim āśritaḥ? anāśrito vā? yady anāśritaḥ, tadānyatrāpi svakāryārambhakaḥ syāt, vṛkṣaphalādivat — yathā vṛkṣāt patitāni phalādīni pṛthag eva santānānantarāṇi kurvanti, tathā saṃskārā api jñānasantānaṃ parityajya svaṃ svaṃ santānaṃ kuryuḥ, santānānantarodbhūtair vā saha kāryajanakāḥ, sphuran duhitara ivānyaputraiḥ saheti.

[505,7]
athāśritaḥ saṃskāraḥ, tadāśrayisambandho vācyaḥ — saṃyogaḥ, samavāyo vā na tvayeṣyate. tādātmyasambandhe tv āśrayāśrayibhāvānupapattiḥ, na hi svātmāpekṣayāśrayāśrayibhāvaḥ kvacid dṛṣṭaḥ. pratiṣiddhaś ca pūrvaṃ tādātmyasambandhaḥ. kāryakāraṇabhāva evāśrayāśrayibhāva iti cet, na; kāryakāraṇabhāve 'pi vṛkṣaphalādivat pṛthag gamanaprasaṅgāt.

{kāryakāraṇabhāvād ātmano matārthatvāśaṃkānirāsaḥ}

[505,13]
yat punar etan naiyāyikair api kāryakāraṇabhāva eva niyāmaka dṛṣṭas tataḥ sa evāstu kim ātmaneti, tan na; asmākaṃ jātyāśrayaviśeṣaniyamena kāryakāraṇabhāvasya niyāmakatvāt.

{jātiniyamaḥ}

[505,17]
tatra jātiviśeṣaniyamād yathā — śālitvabījatvaviśiṣṭād aṅkuratvaśālitvaviśiṣṭam eva kāryaṃ bhavati, tataḥ śālitvapatratvaviśiṣṭam eva bhavati, tataḥ śālitvanālatvaviśiṣṭam ity evam uttarottaraṃ draṣṭavyam. bījāvayavānuvṛtter āśrayaniyamo 'py asti. tathā pūrvābhyāsaviśeṣāt saṃskāraviśeṣaḥ, tataḥ smṛtiviśeṣaḥ, tato 'nusandhānādiviśeṣa iti.

{āśrayaniyamāt kāryakāraṇabhāvaḥ}

[505,23]
tathāśrayaniyamo 'pi — yatraivābhyāsaḥ tatraiva saṃskāraḥ, yatraiva saṃskāraḥ tatraiva smṛtyanusandhānādaya ity evaṃ niyama upapadyate.

{raktatājñānasaṃskārayor āśrayavaicitryam}

[505,26]
yac coktam — raktatāpy ātmāśritābhyupagantavyeti, tan na; anyathāpi raktatopapatteḥ. tathā ca bījāvayavavāsanākrameṇa raktatopapattiḥ prāg ukteti. yathā tarhi bījāvayavair vāsitaiḥ tatsahakāritvena sambaddheṣu bhūmyavayaveṣu tatsaṃskāraḥ kriyate, tathānubhavajanitasaṃskārāśrayo 'nyatrāpi tatsaṃskāraṃ kariṣyati, na; tatsaṃskārāśrayabāhulyāgrahaṇāt — na hi yathā raktatāsaṃskāro bahvāśrayaḥ, tatphalānāṃ yugapad upalambhena gṛhyate, tathānubhavasaṃskāro 'pīti. tathābhāve hi karpāsavad ekasantānād aparimitasantānotpādo 'pi syāt. yathā caikasmāt pradīpasantānād bahavo 'pi pradīpasantānā bhavanti. sarveṣām atyantocchedo 'pi kadācid bhavati. tadvad atrāpi syāt. tasmād ekāśrayaniyatatvenaivecchādīnām ekasantānaniyamaḥ kramotpādaniyamaś ceti.

{sadasadānādhāratvāśaṃkā}

[506,9]
nanv āśrayo 'sataḥ? sato vā syāt? asatas tāvad āśrayo nāsti, na hi kharaviṣāṇasya kaścid āśrayaḥ. kevalam asatkāraṇād utpattim īhate, tato 'sataḥ kāraṇam eva sambhavati, nāśrayatā sato 'pi nāśrayaḥ, akiṃcitkaratvāt — na hi sataḥ kiṃcid āśrayeṇa kriyate. sthitiḥ kriyata iti cet, na; vyatirekāvyatirekāsambhavāt. avyatireke, sa eva kṛtaḥ syāt. na ca svarūpam eva sthitiḥ, saty api svarūpe gatidarśanāt. nāpi vyatiriktā, sthiter api vyatiriktā sthitir ity anavasthā syāt. sthitihetuś ca kathaṃ bhaviṣyaty āśrayaḥ? na hi ghaṭasya hetuḥ paṭasyādhāro yuktaḥ. tasmān na kaścit kasyacid ādhāra iti.

{tatsamādhānam}

[506,18]
tad etad apy asat, yat tāvad asato nāsty āśrayaḥ — ity atrāvivādaḥ. sato 'pi nāsti — etan na kṣamyate, dṛṣṭatvāt — dṛṣṭo hi sata āśrayaḥ samavāyī saṃyogī ca. tatra rūpādīnāṃ ghaṭādiḥ samavāyī, jalādīnāṃ tu saṃyogīti. na ca dṛṣṭaṃ vikalpaśatenāpy apākartuṃ śakyate.

{kalapānāmātrād ādhārādheyabhāvānupapattiḥ}

[506,23]
kalpanayaivādhārādheyabhāvapratītir iti cet, na; dṛṣṭādṛṣṭakalpanānupapatteḥ. yadi sthāṇvādau puruṣādikakalpanāvad anyatra dṛṣṭasyānyatra kalpanā, tadā nādhārādheyabhāvasyātyantāsattvam. atha pradhānādiśabdavāsanātaḥ kalpaneti, tad apy asat, nirarthikā hi kalpanā katham arthaviśeṣeṣv eva bhavet? viśiṣṭārthadarśanāt pratibuddhā vāsanā kalpanāṃ janayatīti cet, ko 'sāv arthasya viśeṣaḥ? sa eva hy ādhārādheyabhāvo yadabhāvād anyatrārthadarśane 'py ādhārādheyatvapratītir na bhavati, tathotpattihetur evādhāra iti cet, syād etat — pratikṣaṇavināśinām aparāparadeśotpādavatām upādānadeśotpattir ādhārasamāgamakṛtā tena bhūmyādir jalādīnāṃ viśiṣṭāvasthāṃ kurvann ādhāra ity ucyate. tasmād viśiṣṭahetur evādhāra iti. na; kṣaṇikatvāsiddheḥ. syād etad eva, yadi kṣaṇikatvaṃ syāt, tac cāsiddham iti vakṣyāmaḥ.

{akṣaṇikavāde evādhārādheyavyavasthā}

[507,6]
akṣaṇikatve tu siddhe dharmadharmibhede ca sati bhūjalādīnām avaśyam ādhārādheyābhāvo 'bhyupagantavyaḥ, tatpratīter nīlasphaṭikādipratītivad aprāmāṇyābhāvāt.

[507,8]
yat punar etat — na hi sataḥ kiṃcid āśrayeṇa kriyata iti, tad ayuktam; na hi hetur evāśrayo 'bhyupagamyate, yenākiṃcitkaratve cāśrayo na syāt. kiṃ tarhi? āśrayadarmayogāt, āśrayaparatvāparatvādidharmayogāt parāparādivat.

{yasya yena sthitiḥ sa ādhāraḥ}

[507,12]
ihedam — iti pratipattiś cāvisaṃvādinī nādhārādheyabhāvam antareṇa yuktā. yasya vā yena sthitiḥ kriyate, sa tasyādhāraḥ. krameṇānekakāryakartṛtvaṃ sthitiḥ, sā cāvayaviguṇakarmādīnām āśrayasāmarthyād bhavatīty uktam.

[507,15]
nanu gatinivṛttiḥ sthitiḥ prasiddhā, satyam, asmābhir apy evaṃ vyākhyātā tadādhārābhāve hy anityānāṃ vināśa eva gatir ityādinā.

[507,17]
yady ādhāraḥ sthitiḥ, tadā śabdabuddhyādīnāṃ nityādhāratvād asthitiḥ kadācin na syād iti cet, na; tannāśahetvabhāvasāhitasyādhārasya sthitihetutvāt. nāśahetusambandhāt tu saty apy ādhāre na sthitir iti.

{sthityanavasthāparihāraḥ}

[507,21]
yac coktam — yadi vyatiriktā sthitiḥ, tataḥ sthiter apy anyā sthitir ity anavasthā syād iti, tad apy asat; prakāśasattādivat tatsvabhāvasya tatsvabhāvāntarānapekṣitvāt. na hi yathā ghaṭādayaḥ pradīpena prakāśyante, tathā pradīpo 'pi pradīpāntareṇa. yathā vā dravyādiṣu sattātaḥ sad iti pratyayaḥ, tathā sattāyām api sattāntarād iti.

[507,26]
yat punar etat sthitihetus tadanyasya sthātuḥ katham ādhāra iti, na; sthites taddharmatvāt. sthātur dharmo hi sthitiḥ tena taddhetuḥ sthātur ādhāraḥ, paṭasya tu ghaṭo na dharma iti.

{sarvasyādhāratvānabhyupagamaḥ}

[508,2]
śabdādihetus tarhi ākāśāder ādhāraḥ prāptaḥ, śabdāder ākāśadharmavāt, na; anabhyupagamāt — na brūmo dharmamātrasya hetudharmiṇi ādhāraḥ, kiṃ tu yasya sthitiṃ prati yo 'sādhāraṇo hetuḥ sa tasyādhāra iti. ātmākāśādes tarhi sthitiṃ prati ko 'sādhāraṇo hetuḥ? na kaścid ata eva teṣāṃ nirādhāratvam — na hy ātmākāśādeḥ saṃyogī samavāyī vā kaścid ādhāraḥ sambhavati. sahakārimātre vādhāravyavahāro nāsti yathā tvatpakṣe na hetumātram upādānam ādhāro vā, kiṃ tu viśiṣṭa eva hetur yathā — daghnaḥ kṣīram evopādānam, kuṇḍam evādhāra iti. tadvad asmākaṃ hetuviśeṣaḥ sahakāriviśeṣo vādhāraḥ, sa ca saṃyogī samavāyī vā. yathābhūte hy ādhāravyavahāro dṛṣṭaḥ, tathābhūta eva hetuḥ sambandhī vādhāraḥ pratipattavyaḥ, na tv adṛṣṭeśvarāder apīti.

{utpatteḥ prāk sthityabhāvāśaṃkā tannirāsaś ca}

[508,14]
nanu yady ādhāreṇa bhāvasya sthitiḥ paścāt kriyate, tadā sthityutpatteḥ prāgasthito bhāvaḥ syāt, vyatiriktotpannā ca kathaṃ bhāvasya? tādātmyatadutpattiḥ sambandhābhāvād iti. atrocyate — yasya paścād acalanalakṣaṇā, krameṇānekasahakārilābhalakṣaṇā vā sthitir bhavati, sa tadapekṣayā bhavatv asthitaḥ, ko doṣaḥ? sadbhāvalakṣaṇā tu sthitiḥ paścāt kriyata ity etan neṣyate, tadutpādakahetubhir eva tatsadbhāvakaraṇāt. tādātmyatadutpattisambandhābhāve 'pi katham? bhāvasya sthitir ity etad apy ayuktam, sambandhadvayaniyamasyāpramāṇakatvāt, tādātmyasambandhasya ca niṣiddhatvāt. tataḥ sāmānyāder iva sthiter apy asti sambandhaḥ kaścid iti.

[508,22]
sthitihetur ādhāra ity etasminn api pakṣe na doṣaḥ kaścid iti.

{icchādyādhāratā na śarīrādeḥ}

[508,24]
prasādhitaṃ ca rūpādīnāṃ dravyāśritatvam, tadvad icchādīnām apy āśrayaḥ kaścid asti, yaḥ svayam anubhūya smarati, smṛtvā cānusandhatte, anusandhāya cecchati, dveṣṭi vā, tataḥ prayatamānaḥ sukhaṃ duḥkhaṃ vānubhavati. yaś ca paralokārthaṃ pravartate svakṛtakarmavipākaṃ ca yo 'nubhavati, sa katham asthiraḥ śarīrādilakṣaṇo vā syād iti?

[508,28]
etenaiva kṣaṇikatvaṃ nirastam — na hi sarvasya kṣaṇikatve svayam anubhūtasyaiva smṛtir ityādyupapādayituṃ śakyate.

{pratyabhijñayākṣaṇikatvasiddhiḥ}

[509,6]
pratyabhijñākhyena ca pratyakṣeṇa sphaṭikādiṣv akṣaṇikatvaṃ gṛhyate. yasmād akṣavyāpārānantaram eva 'sa evāyaṃ sphaṭikaḥ' iti pūrvāparakālāvacchinnārthagrāhivijñānam utpadyate, tathānekakālāvacchinnapramātṛsvarūpagrāhi pratyabhijñānaṃ bhavati. tad yathā — yasyāṅkuram aham adrākṣam, tasyāham evedānīṃ phalaṃ paśyāmīti.

[509,10]
pradīpādiṣv iva bhrāntam iti cet, na; atra bādhakābhāvāt. na caikatra bādhyatvena bhrāntatve siddhe, pratyabhijñāsādharmyamātrāt sarvatra bhrāntatvakalpanā yuktā, atiprasaṅgāt. tathā hi — jalakeśādijñānasyaikatra bhrāntatvadarśanāt sarvatra bhrāntatvaṃ syāt. tasmād yad eva pratyabhijñānaṃ bādhyate, tad eva bhrāntaṃ yuktam, keśādijñānavan na sarvam iti.

{saugatānāṃ kṣaṇikavādaḥ}

[509,16]
nanu ca sarvaṃ pratyabhijñānaṃ bhrāntam evākṣaṇikākārāvabhāsitvāt. na cākṣaṇiko 'rthaḥ kaścid asti, tad āha —
	yad evārthakriyākāri tad atra paramārthasat /
	asanto 'kṣaṇikās teṣāṃ kramākramavirodhataḥ // (PV 3.3ab; PVin 2.55)

[509,20]
tathā hi — na tāvad aneko 'rthaḥ krameṇa kāryāṇi karoti ekasvabhāvatvāt. sa hy ekasvabhāvo yāvatāṃ kāryāṇām utpādane samarthas, tāvanti sakṛd eva kuryāt, samarthasya kṣepāyogāt. kṣepe vā prathamakāryotpādako 'pi na syāt. prathamakāryotpādanakāle tasyāgamikāryotpattāv asāmarthyam iti cet, evaṃ tarhi na tataḥ kadācid āgāmikāryotpattiḥ, tadaśaktasvarūpāparityāgāt. parityāge vā na pūrvottarakriyāhetor ekatvaṃ tadbhede ca prāptaṃ kṣaṇikatvam. nāpi yugapad eva karoti, tathā nirvartanasvabhāvasyāparibhraṃśāt. satatam evārthakriyāyaugapadyaṃ kuryāt tatsvabhāvanivṛttau voktaṃ kṣaṇikatvam iti. nāpi sahakārikramam apekṣya krameṇaikaḥ kāryaṃ karoti, anupakārivyapekṣāyogāt tad uktam —
	apekṣyeta paraḥ kāryaṃ yadi vidyeta kiṃcana /
	yadi kiṃcitkaraṃ vāstu kiṃ kenacid apekṣyate // (PV 3.579)

{vyatiriktāvyatirikopakārāsambhavaḥ}

[510,2]
anupakāritvaṃ ca vyatiriktāvyatiriktopakārāsambhavāt — yadi hetor avyatiriktaḥ sahakāribhir upakāraḥ kriyate, tadā sa eva kriyata ity āpadyate, tathā ca vyarthāḥ sahakāriṇas tadrūpasya prāg eva siddhatvāt. vyatiriktaś ced upakāraḥ, sa tasyeti kaḥ sambandhaḥ? tādātmyapakṣe na vyatirekaḥ. tadutpattipakṣe 'pi yadi sahakārinirapekṣāt tata utpattiḥ, tadā kathaṃ na vyarthāḥ sahakāriṇaḥ? tadapekṣitve vā punas tataḥ upakāra eṣṭavyas tataḥ pūrvavad vyatiriktāvyatiriktapakṣayoḥ prasaṅgas tato 'navasthā syāt. tasmān na sahakāriṣv apekṣaṇaṃ yuktam.

{śaktāśaktavikalpāsambhavaḥ}

[510,10]
śaktāśaktavikalpāsambhavāc ca — yadi śakto hetus tataḥ svayaṃ śaktatvād eva kāryaṃ karoti, na sahakāribhiḥ kiṃcit. aśaktaś ca sahakārisadbhāve 'pi na karoti, pāṣāṇa iva tailaṃ sahakāriṣu satsu śakto bhavatīti cet, evaṃ tarhi aśaktasvabhāvanivṛttau sahakāritaḥ śaktaṃ rūpam utpannam ity āpannam, tathā cānityatvam iti. tad evaṃ krameṇotpadyamāna eva hetuḥ krameṇa kāryakārī bījādivan na tv eko 'kramaḥ kramakārī kaścid astīti.

{kṣaṇikatve 'numānaprayogaḥ}

[510,16]
prayogo 'py atra — yad akṣaṇikam, tat san na bhavati. yathā śaśaviṣāṇādi. sac ca sarvam, tasmāt kṣaṇikam iti. sattvasyākṣaṇikāt vyatirekasiddhyarthaṃ kramayaugapadyābhyām arthakriyāyogād iti bādhakam uktam. śaktiḥ khalu bhāvalakṣaṇam, sarvaśaktivirahas tv abhāvalakṣaṇam. (HB 19,10–11) tac ca śaktilakṣaṇaṃ sattvaṃ kramākramakāryotpādena vyāptam. tena tathotpādo 'kṣaṇikān nirvartamānaḥ svavyāpyaṃ sattvaṃ gṛhītvā nivartate, tasmān na sato 'kṣaṇikatvam iti.

{kṣaṇikavādanirāsaḥ}

[510,24]
atra pratividhīyate — yadi tāvad akṣaṇikānām asattvaṃ prasādhayitum abhipretam, tadā kasyātra dharmitvam? tasyaiva dharmitve, tasyaivāsattvāsādhanam ayuktam. na hy asati dharmiṇi hetoḥ pakṣadharmatvam, na cāsati pakṣadharmatve gamakatvam. tasmād asanto 'kṣaṇikā ity uktā pratijñā. atha santo 'rthā akṣaṇikā na bhavantīti pratijñārthaḥ, tathāpi tasyāṃ kramākramavirodhād ity asya kathaṃ pakṣadharmatvam? atha sattvam eva hetuḥ kṣaṇikatvaṃ sādhayad akṣaṇikatvābhāvaṃ sādhayatīti, tathāpi nānvayo na vyatireka ity asādhāraṇaḥ kathaṃ hetuḥ, pratipakṣe 'pi samānatvāt. pradīpādāv asty anvaya iti cet, na; asiddhatvāt — na hi pradīpāder api kṣaṇikatvaṃ siddham; jātasya nāśahetupratīkṣaṇād iti vakṣyāmaḥ. vyatirekabalenaivāsya gamakatvam iti cet, na; vaidharmyadṛṣṭāntasyāpy abhāvāt. śaśaviṣāṇādir eva dṛṣṭānta iti cet, na; tasya pratipattyaviṣayatvāt — na hi svarūpeṇāpi yan na pradīyate, tat sādhyasādhanadharmarahitaṃ pratipattuṃ śakyate, na cāpratipannasya dṛṣṭāntatvaṃ yuktam. śabdāt tatpratipattir asty eveti cet, sā kiṃ pramāṇam? apramāṇaṃ vā? pramāṇaṃ cet, na; tādātmyatadutpattipratibandhābhāvāt. pratibandhe hi vastutvaprasaṅgas tato 'kṣaṇikam api vastv astīti. pratibandhābhāve 'pi pramāṇatvābhyupagame "nāntarīyakatābhāvāt" ityādivirodhaḥ?

[511,13]
athāpramāṇam, tataḥ katham adṛṣṭo dṛṣṭāntaḥ sidhyati? apramāṇapratīteḥ pratidṛṣṭānte 'pi sambhavān na vyatirekadṛṣṭāntasyāpi siddhiḥ.

{kramākramavirodhāt kṣaṇikatvāśaṃkā}

[511,16]
syād etat — pakṣa eva bādhakasāmarthyād anvayavyatirekasiddhiḥ. tathā hi — kṣaṇikasyārthakriyāyāṃ kramākramavirodhata ity uktam. tenārthakriyālakṣaṇaṃ sattvam akṣaṇikād vyāvṛttaṃ kṣaṇike 'rthakriyāvirodhābhāvād anvitam iti.

{tannirāsaḥ}

[511,20]
tad ayuktam, virodhyapratītau virodhasya pratyetum aśakyatvāt. na hi dahanatuhinayor anyatarāpratītau virodhapratītir asti. kramākramavirodhi cākṣaṇikaṃ yadi pratīyate, tataḥ katham asat, pratipattirūpārthakriyākāritvāt? atatkāritve ca kathaṃ pratīyate? na hi tvayārthāntaram ajanakaṃ pratītiviṣayatveneṣṭam. athākṣaṇikaṃ naiva pratīyate, tataḥ kathaṃ tasya kramākramābhyāṃ virodho 'vagamyate? na hi tayoḥ svarūpeṇaiva virodhaḥ, svarūpeṇa virodhe hi sarvasya pralayaprasaṅgāt.

{saṃvṛtikākṣānikenāpi virodhābhāvaḥ}

[511,27]
saṃvṛttisiddhenākṣaṇikena virodhasiddhir iti cet, saṃvṛttisiddham api vāstavam kālpanikaṃ vā syāt. yadi vāstavam, tataḥ kathaṃ tasyāsattvam? kathaṃ vārthakriyāvirodhaḥ? arthakriyāṃ kurvad dhi vāstavam ucyate. atha kālpanikam, tadvirodhaḥ kiṃ vāstavaḥ kālpaniko vā? na tāvad vāstavaḥ, kalpitavirodhivirodhatvāt, vandhyāputravirodhavat. atha virodho 'pi kālpanika eva, na tarhi paramārthato 'kṣaṇikasyārthakriyāyāṃ kramākramābhyāṃ virodha ity ato 'kṣaṇikāt sattvasya vyatirekasiddhir apy apāramārthikīty avāstavavyatirekatvāt sattāyāḥ, tadāyattaṃ kṣaṇikatvam apy avāstavam eveti. tathā caitad aśakyam iva cchidrapidhānāyāsabahulaṃ kṣaṇabhaṅgavādavyasanam ekaprahāreṇa nihatam.

{akramāt kramiṇām abhāvasādhanaṃ tannirāsaś ca}

[512,9]
syād etat — bījādikāraṇakramād aṅkurādikāryakramasyopalambhād eva na kramāt kramiṇāṃ bhāva iti vyatireko 'pi sidhyatīti cet, katham upalambhaḥ? kiṃ kramavata eva kāraṇād ayaṃ kāryakramaḥ? kiṃ vānavadhāraṇenaivopalambha iti? yadi kramavata evāyaṃ kāryakrama ity upalambhaḥ, so 'kṣaṇikābhāvaniścaye katham? na hy anyābhāvāniścaye 'tredam evety upalambhaḥ pramāṇaṃ bhavati. abhāvaś cānupalabdhyāpy dṛśyasyaiva niścīyate. dṛśyatve cākṣaṇikasya kvacid asti darśanahetutvam.

[512,16]
atha kramavataḥ kāraṇāt kāryakrama ity anavadhāraṇenaivopalambhaḥ, tadā nākramāt kramiṇo bhāva iti kathaṃ niścayaḥ? na hi pitrāditaḥ putrādijanmadarśanād eva karmādito na tajjanmeti niścayaḥ sambhavati.

{arthād vyatirekasiddhiśaṃkā tannirāsaś ca}

[512,18]
syād etat — yathā dahanād dhūma ity upalambhād eva nādahanād dhūma iti niścayo bhavati, tathā kramavataḥ kramiṇāṃ bhāva ity upalambhād eva nākramāt kramiṇāṃ bhāva iti niścayo bhavati. viṣamo 'yam upanyāsaḥ. tatra hi satsv apy anyeṣu dahanābhāvād dhūmo nopalabhyate 'gnisadbhāvāt tūpalabhyata ity anvayavyatirekasiddhau kāryakāraṇaniyamaḥ sidhyatu, na punar atra satsv api krameṣu kramavato 'bhāvān na kramiṇāṃ bhāva ity upalambho 'sti, yena vyatirekasiddhiḥ syāt.

{akramasya nāsattvam}

[512,27]
upalambhe copalambhalakṣaṇārthakriyākāritvād akramasya nāsattvaṃ yathādarśanaṃ ca kāryakāraṇasvabhāvābhyanujñātaṃ yuktam, na sarvāviśeṣaprasaṅgaḥ sādhīyas tathā hi — dhūmakāraṇatvāviśeṣe 'pi na kāṣṭhādīnām apy agnisvabhāvatā, dahanajanyatvāviśeṣe 'pi na bhasmavisphoṭādīnām api dhūmasvabhāvatā, tasmād aṅkurādijanakatvāviśeṣe 'pi bījādīny eva kramavanti, neśvaraśālitvādīni. tathā kramabhāvitvāviśeṣe 'py aṅkurādīny evaikasmād bījān notpadyante, jñānādīni tu kānicid utpadyante. tathā bījaṃ krameṇāpi kiṃcit karoti, kāraṇatvāt, cakrādivat. evam aṅkurāder apy ekaikātmanaḥ kramakartṛtvaṃ sādhanīyaṃ cakrādivad iti. yathaikasmāc cakrād ghaṭādīni krameṇaiva bhavanti, kuṭhārād vṛkṣacchedādīni, evam anyad api maṇiprabhṛtibhinnasvabhāvaṃ krameṇa kāryāṇi kurvad upalabdham iti. sādhyasamatvād anudāharaṇam iti cet, pratyakṣasiddhasya sādhyasamatvāyogāt. evaṃ hi na kiṃcid udāharaṇaṃ sidhyet. sarvatra sādhyasamatvadūṣaṇasyāpratīghātāt.

{vartamānatvāt kṣaṇikatvam eva pratyakṣagrāhyam ity āśaṃkā}

[513,11]
nanu ca vartamānamātragrāhakaṃ pratyakṣaṃ na tatpūrvottarakālavyāpitvaṃ paricchinatty apratibhāsanāt. na hi pratyakṣajñāne pūrvottarakālāvasthitarūpeṇa vastu pratibhāti, apūrvadarśino 'pi pratibhāsaprasaṅgāt. tasmān nākṣaṇikatvaṃ pratyakṣagrāhyaṃ kiṃ tu kṣaṇikatvam eva pratyakṣeṇāpi gṛhyate kṣaṇāntarāsaṃsṛṣṭaṃ hi vastu kṣaṇikam ucyate. tac ca tathā pratibhāty eveti.

{tannirāsaḥ}

[513,17]
tad apy ayuktam, kṣaṇamātrapratibhāsitve hi kāryakāraṇabhāvapratipattir api na syāt, kuta eva kramavatkāraṇāt. kramavatkāryotpādasiddhiḥ? tathā hi — kāryakāraṇabhāvapratītir arthayoḥ syāt? arthajñānayor vā? kiṃ vā jñānayor iti?

{saugatanaye 'rthayoḥ kāryakāraṇabhāvapratītinirāsaḥ}

[513,21]
na tāvad arthayoḥ, karaṇakāle kāryasya, kāryakāle kāraṇasya cāpratibhāsanāt. na caikasyaiva grahaṇe kāryatvaṃ kāraṇatvaṃ vā sidhyati tayor itaretarasambandhagrahaṇāt tattvavyavasthiteḥ.

[513,24]
svarūpam eva kāryatvaṃ kāraṇatvam iti cet, tathāpy ekasvarūpagrahaṇe 'syedaṃ kāryaṃ kāraṇaṃ vā iti pratipattiḥ kutaḥ? parasparasambandhitvenāpratipattau ca kāryeṇa kāraṇānumānam, kāraṇena kāryānumānaṃ ca na syāt tathā ceṣṭāniṣṭaprāptiparihārārthināṃ tatsādhaneṣu pravṛttinivṛttī na prāpnuta ity apuruṣārthaṃ śāstram api syāt.

{anvayavyatirekato 'pi nārthayoḥ kāryakāraṇatvagrahaḥ}

[514,2]
tadbhāve bhāvāt tadabhāve cābhāvāt kāryakāraṇabhāvavyavastheti cet, na; ekakṣaṇamātravedinā tadbhāve bhāvasyādhigantum aśakyatvāt. krameṇa dvayor api vedanam iti cet, kasya krameṇa vedanam? na hi kṣaṇadvayānugāmitvam ekasya kasyacid asti, yasya krameṇa vedanaṃ syāt. dvayos tu kramotpannayor apītaretarasvarūpāsaṃvedanān na sambandhagrahaṇam. vikalpāt sambandhāpratītir iti cet, vikalpaḥ khalu katarat pramāṇam? na hi pratyakṣānumānaṃ vyatiriktaṃ pramāṇaṃ tavāsti. na cāyaṃ vikalpo 'numānam, trirūpaliṅgapūrvakatvābhāvāt. nāpi pratyakṣam, kalpanāpoḍhatvābhāvāt. pratyakṣagṛhītānusandhātṛtvam apy asya nāsti, pratyakṣeṇa grahaṇāsambhavāt.

[514,11]
api ca tadbhāvitvamātreṇa kāryakāraṇatve gardabhādibhāve 'pi dhūmāder bhāvadarśanāt tasyāpi tatkāraṇatvaprasaṅgaḥ. tadabhāve 'pi tadbhāvād aprasaṅga iti cet, naitad asti; yo hi dhūmādikṣaṇaḥ tadbhāve bhavati, sa kathaṃ tadabhāve 'pi bhavati, utpannasya punar utpādāyogāt? anya eva hi kṣaṇā gardabhādyabhāve 'pi sambhavanti tān prati gardabhādes tv akāraṇatvam.

{santāne 'py anvayavyatirekāsambhavaḥ}

[514,17]
atha santānasyānvayavyatirekābhyāṃ kāryakāraṇabhāva iṣyate, na; santānasya kṣaṇavyatirekeṇāsambhavāt. bhāve vā tasyaiva kāryakāraṇabhāvaḥ. kṣaṇānāṃ ca sāmarthyānavadhāraṇād asattvaprasaṅgo 'rthakriyālakṣaṇatvād vastuna iti.

[514,20]
santānaś cākṣaṇika ity akṣaṇikasyaiva sāmarthyam iṣṭaṃ syāt. santāno 'pi kṣaṇika eveti cet, na; tasyāpy anvayavyatirekāsiddheḥ sāmarthyāsiddhiḥ. na hi kṣaṇamātrasthāyinām anvayaḥ sambhavati, tadabhāvād vyatirekasyāpy asiddhiḥ, ananvayo na vyatireka iti hi tvayaivābhyupagatam.

[514,24]
tatrāpi santānāpekṣayānvayavyatirekagrahaṇam iti cet, nanv evaṃ saty anavasthā syāt, tatsantānasyāpi kṣaṇikatvena santānāntarāpekṣitvāt.

[514,26]
atha sāmānyenāgnibhāve dhūmabhāvaḥ, tadabhāvān na dhūmabhāva ity anvayavyatirekagrahaṇam iti, na; atrāpi pramāṇābhāvāt. na tāvat pratyakṣeṇānvayo gṛhyate, pratyakṣaṃ hi dvayoḥ krameṇa svarūpamātragrāhakam, na janyajanakasambandhavedakam na hy agnisaṃvittyaivetatsambandhapratītiḥ, adṛṣṭānvayavyatirekasyāpy agnidarśanād eva dhūmajanakatvaviniścayaprasaṅgāt. nāpi dhūmavittyaiva tatsambandhapratītiḥ, adṛṣṭānvayavyatirekasyāpi dhūmadarśanād evāgnijanyaviniścayaprasaṅgāt.

[515,3]
nanv agnibhāvadarśanād anantaram eva dhūmabhāvo dṛśyate, tenāgniḥ kāraṇam, dhūmaḥ kāryam iti, na; atrāpi samānatvāt. tadānantaryam api nāgnisaṃvittyā nāpi dhūmasaṃvittyā gṛhyate. na hy ekārthasaṃvedanam apareṇādṛṣṭaṃ svarūpeṇānantaryam api grahītuṃ śaknoti.

{kāryakāraṇabhāvagrāhakaśabdaprakāranirāsaḥ}

[515,8]
api ca kāraṇabhāvāt kāryabhāvaḥ kathaṃ gṛhyate? kim ata eva bhavati? āhosvid ato bhavaty eva? kiṃ vāto 'pi bhavatīti? nātra pakṣāntaraṃ paśyāmaḥ. tatra yady ata eva bhavati, sāmarthyād anyato bhavatīti gamyate. tatrāpi vikalpadvayam — idānīm? anyadā veti? yadīdānīm ata eveti matiḥ. anyadā na hi bhavaty anyata iti syāt. anyadāpy ata eveti. nātra pratyakṣasya vyāpāraḥ idānīm api deśāntareṇa bhavaty anyata iti kutaḥ pratītiḥ? na caivaṃ kāryakāraṇabhāve niyamābhāvāt.

[515,15]
nāpy ato bhavaty evety avadhāraṇam, deśāntare kālāntare kadācin na bhavaty evety ato nānvayavyatirekagatir adhyakṣāt.

[515,17]
athāto 'pi bhavatīti pakṣaḥ, tatrāpi sāmarthyād anyato 'pi bhavatīti svayam eva vyabhicārāvagamān na kāryakāraṇabhāvaḥ, anvayavyatirekāsiddheḥ.

{anupalambhato vyatirekapratītyasambhavaḥ}

[515,20]
athaitadabhāve na bhavatīty anupalambhataḥ pratīyate, ko 'yam anupalambhaḥ? pratyakṣam? anumānaṃ vā? na tāvat pratyakṣam, tasya kṣaṇāntarāsaṃsṛṣṭavastuviṣayatvāt. tena ca yathā nānvayavyatirekagrahaṇaṃ tathoktam. nāpy anumānam evānupalambhaḥ, kasmāt? anumānasyānvayavyatirekagrahaṇapūrvakatvāt. tad yadi tenaivānvayavyatirekagrahaṇam, tadetaretarāśrayadoṣaḥ syāt. athānupalambhāntareṇa, tatrāpy anvayavyatirekagrahaṇam anyenānupalambhāntareṇety anavasthā syāt.

{pratyakṣānupalambhān na kāryakāraṇabhāvagrahaḥ}

[515,24]
etena pratyakṣānupalambhasādhanaḥ kāryakāraṇabhāva ity api pratyuktam, tathā hi — pratyakṣānupalambhaśabdena yady anvayavyatirekāv evocyete, tadā tayor agṛhītayoḥ sādhakatvaṃ nāsti, grahaṇaṃ ca pratyakṣenānumānena vā yathā na sambhavati, tathoktam. atha vidhipratiṣedhagrāhi pratyakṣam eva tathocyate, tad apy ayuktam. na pratyakṣeṇa tadbhāve bhāvo gṛhyate, nāpi tadabhāve 'bhāva ity uktam. avyabhicāreṇa kāryakāraṇabhāvaḥ pratipattavyo 'nyathā kāryāt kāraṇānumānaṃ na syāt. pratyakṣaṃ tu kṣaṇāntare 'pi na vyāpṛtam, kuto deśakālānantabhedeṣu?

[516,5]
nāpi pratyakṣapṛṣṭhabhāvinau vidhipratiṣedhavikalpau pratyakṣānupalambhaśabdavācyau, tayor apramāṇatvāt. na hy anumānād anyo 'pi vikalpaḥ pramāṇaṃ tvayeṣyate. nāpi pramāṇapṛṣṭhabhāvitvena pramāṇopavāraḥ, taddhetoḥ pratyakṣasya kāryakāraṇabhāvagrāhakatvena pratiṣiddhatvāt. nāpi pratyakṣam anupalambhākhyo hetuś ca pratyakṣānupalambhaśabdavācyau, pratyakṣānumānayor ekatra vyāpārāsambhavāt. anvayavyatirekagrahaṇam antareṇānupalambhākhyasyāpy anumānasyāvatāro nāsti, tenaiva cānvayavyatirekagrahaṇe tv itaretarāśrayādidoṣa ukta iti. tasmān nārthayoḥ kāryakāraṇabhāvāvagamaḥ sambhavati.

{arthajñānayoḥ kāryakāraṇabhāvanirāsaḥ}

[516,14]
nāpy arthajñānayoḥ kāryakāraṇabhāvo gṛhyate, samānatvāt. na hy atra viśeṣaḥ kaścid asti. yenārthayor eva kāryakāraṇabhāvaḥ pratipattuṃ na śakyate, jñānārthayos tu śakyata iti. kiṃ ca yo 'yaṃ pratibhāty arthaḥ, sa jñānasyaivākāraḥ — ity abhimatam, na ca svātmabhūtenārthakāreṇa janyajanakabhāvaḥ sambhavati. svātmani kriyāvirodhāt. tato 'nyaś cārthaḥ kadācin na gṛhyate, jñānasaṃśliṣṭāsaṃśliṣṭārthākāradvayāpratibhāsanāt. pratyakṣeṇa sambandhāgrahaṇād anumānasyāpy apravṛttiḥ. na cārthākāradarśanenārthasya kāraṇatvavyavasthāpanam, bhrāntijñāne 'py arthākāradarśanāt.

{saṃvādyākārasyārthād utpattir iti nirāsaḥ}

[516,22]
saṃvādina evākārasyārthād utpattir iti cet, kuto 'yam avinābhāvaḥ siddhaḥ? kiṃ ca saṃvādo 'py arthakriyā? arthaprāptir vā? tadubhayaṃ jñānāvyatiriktam? avyatiriktaṃ vā? vyatiriktaṃ cet, sādhane 'paro 'narthaḥ syāt. athāvyatiriktam, tatrāpi dvayī gatiḥ — tad eṣa jñānam? aparaṃ vā? yadi tad eva jñānaṃ punar utpadyamānasaṃvādaḥ, tadābhrāntijñāne 'pi syāt, bhrāntijñānam api punaḥ punar utpadyata eva. na hy eka eva bhrāntijñānam.

{saugatanaye saṃvādanirākaraṇam}

[516,29]
athāparaṃ sparśādivijñānam, tad apy asat; na hy arthāntaravijñāne 'rthāntaravijñānasya saṃvādo 'tiprasaṅgāt. kena vā viśeṣeṇa cakṣurādivijñānasya sparśādivijñānāt saṃvāda ucyate? na hi naiyāyikavat tvayā darśanasparśanābhyām ekārthasya grahaṇam iṣṭam, nāpi pūrvottarakālavijñānānām ekaviṣayatvam. tat kathaṃ jñānāntarotpattau pūrvajñānasya saṃvādaḥ.

{paritoṣaśamkā tannirāsaś ca}

[517,5]
paritoṣād iti cet syād etat — jalādyarthasya cakṣurvijñāne jāte 'py anāśvāsaḥ tāvad yāvan na sparśādijñānaṃ bhavati. sparśādijñāne ca paritoṣo bhavati, tato 'nāśvāsanivṛtteḥ prāmāṇyavyavahāra iti, naitad asti; paritoṣasya pūrvajñānārthapratibandhāsiddheḥ — na hi pratyakṣeṇa sparśādijñānād utpannaḥ paritoṣaś cakṣur vijñānasatyatvapratibaddhaḥ kvacid upalabdaḥ, nāpy anumānena, tatpratibandhāsiddhāv anumānapravṛtter ayogāt. na cāpratibaddhād eva paritoṣāt prāmāṇyasiddhiḥ, atiprasaṅgāt. kiṃ ca svapnādiṣv api paritoṣasambhavāt. api ca —

[517,12]
"saṃvedanaṃ pramāṇaṃ cet paritoṣaḥ kim arthakaḥ". yadi saṃvedanaṃ pramāṇam, tata evārthasiddhiḥ, kim aparaṃ paritoṣaḥ kariṣyati? saṃvedanān na siddhaṃ yatparitoṣaśatair api kathaṃ tatsādhyaṃ saṃvedanād aparasya hi paritoṣasya ka upayogaḥ? arthasādhanam iti cet, katham anyenānyasya siddhiḥ? sambandhāc cet, sambandhaḥ kena siddhaḥ? paritoṣata eveti cet, tatrāpi sambandhasiddhir apekṣaṇīyety anavasthā. saṃvedanāc cet, tata evārthasiddhir iti vyarthaḥ paritoṣaḥ. saṃvedanād arthasiddhipakṣe 'py ukta eva doṣaḥ.

[517,19]
etenārthāvimuktir api pratyuktā — tasyāḥ api saṃvedanād arthāntaratve paritoṣavan nārthasādhakatvam. tadanarthāntaratve 'pi svākāramātravedanāt bhrāntijñānavan nārthasādhakatvam ity uktam. etena smṛtyabhilāṣadveṣādayaḥ pratyuktā iti. tasmān na jñānārthayor api kāryakāraṇabhāvaḥ sidhyati.

{jñānayoḥ kāryakāraṇabhāvanirāsaḥ}

[517,24]
nāpi jñānayoḥ svātmasaṃvinmātratvāt — na hi tvanmate jñānaṃ jñānāntaraṃ vetti. na ca kāraṇakāle kāryasaṃvittiḥ, anutpannatvād eva, nāpi kāryakāle kāraṇasaṃvittiḥ vinaṣṭatvād eva. na caikarūpasaṃvittāv eva, kāryakāraṇabhāvapratipattir ity uktam. paritoṣāvimuktismṛtyādīnāṃ tu pūrvoktenaiva nyāyenātrāpi pratikṣepo draṣṭavyaḥ, tataś cānvayavyatirekādhigamo 'py asambhavī tenānumānād api jñānayoḥ kāryakāraṇabhāvo 'śakyaniścayaḥ. tad evaṃ vartamānaikakṣaṇamātragrahaṇavādināṃ na kathaṃcit kāryakāraṇabhāvaḥ pratīyate, tadapratītau cārthakriyālakṣaṇaṃ sattvam asiddhatvān na sādhanam.

[518,1]
tathā kramākramābhyāṃ kāryotpattir vyāptety etad apy asiddham.

{savṛtyā kāryakāraṇabhāvopapattiśaṃkā}

[518,3]
nanu yady api paramārthataḥ kāryakāraṇabhāvapratipattir nāsti saṃvṛttyā tv asty eva tāvataivānumānaṃ pravartate. paramārthato hi śūnyataivāvaśiṣyate. na tatra vyavahārahetuḥ pramāṇavṛttis tasmāt saṃvṛttyaiva kāryakāraṇabhāvapratipattiḥ.

[518,6]
kā punar iyaṃ saṃvṛttiḥ? pramāṇāntareṇa pratītyabhimānamātraṃ saṃvṛttir anādivyavahāravāsanāto 'rthādhimuktir eva saṃvṛttir ity arthaḥ. avicārapratītyartho hi saṃvṛttyarthaḥ. yathā kvacid devadattādāv adṛṣṭe 'pi dṛṣṭābhimānaḥ, sa parāmarśān nivartate tathā cāsau na paramārthaḥ tathā sakalo 'pi lokavyavahāra evam eveti saṃvṛttimātraṃ sakalaṃ jagat, tathā hi — anvayavyatirekābhyāṃ kāryakāraṇatāgatiḥ pramāṇaṃ ca na tatrāsti pratyakṣam anumānam api vā.

{tarkataḥ kāryakāraṇabhāvagrahāśaṅkā}

[518,13]
atha tarkapramāṇagamyaḥ kāryakāraṇabhāvaḥ. adṛṣṭasambandhāt parīkṣārthapratipattir iti tarkalakṣaṇaṃ. tathā hi — tadbhāve 'bhāva upalabhyate na kāryakāraṇabhāvo 'gnidhūmayor niyamalakṣaṇam. sambandho 'pi na tadbhāvabhāvena saha kāryakāraṇabhāvasyopalabhyate. pratiyanti ca laukikāḥ — yasmād ata idaṃ bhavati, tasmād asyedaṃ kāryam ity ata iyaṃ pratītis tarkataḥ arthāpattito vā — yady etat kāryaṃ na syād ato 'sya bhavanam eva na ghaṭata ity adṛṣṭārthaparikalpanārthāpattiḥ.

{tannirāsaḥ}

[518,20]
tad ayuktam, yadi hi kāryakāraṇabhāvaḥ pratītiviṣayo bhavet, tataḥ tasya pratītis tarkato 'nyato vā syāt. na cāyaṃ tato bhāvād apareṇa rūpeṇa nirūpyate prayatnavatāpi. na ca niyamena tato bhāva iti kutaścit pratītiḥ. tāvat kālasyaiva tadbhāvasya grahaṇān na vāsau karyakāraṇabhāvaḥ.

[518,24]
atha tarkād arthāpatter vā niyamaḥ pratīyate, yata idānīm etadanantaram upalabhyate. tato 'nyadāpy ata evaitad ity anyathaitad eva na bhavet. tad ayuktam, yadi nāmedānīm ata upalabhyate 'nyadāpīti kutaḥ pratītiḥ? evam eveti cet, ghaṭo 'pi paṭānantaram upalabhyate, tatrāpy evaṃ bhavet. dṛśyate 'tra vyabhicāra iti cet, anenaiva tarhi tatrāpy anāśvāsaḥ. anāśvāsapratītir nāsty eveti cet, adīrghadarśināṃ bhūyodarśanād etat. lokavyavahāra evam eveti cet, yady evaṃ kathaṃ na saṃvṛttyā kāryatādigatiḥ? anirūpitatattvā hi pratītiḥ saṃvṛttir matā. tathā caivam eva vyavahāro na kutaḥ? na lokavyavahāre paramārtha upayujyate, adhimuktivibhāgamātreṇa siddheḥ, svapnaniyatavyavahāravat. paramārthavicāreṇa hi lokavyavahārapralopaprasaṅgaḥ, tasmāt kṣaṇikapakṣe 'pi saṃvṛttisiddhiḥ kāryakāraṇabhāva iti.

{saṃvṛtyā jkāryakāraṇabhāvopapādanasaṃkānirāsaḥ}

[519,6]
tad etad apy ayuktam — yadi hi saṃvṛttyaiva kāryakāraṇabhāvas tataḥ sarveṣāṃ saṃvṛttisattvaṃ syān na kiṃcit paramārthasat sidhyet. paramārthataḥ kasyāpy arthakriyāsāmarthyāsiddheḥ. satyam evaitad iṣṭam iti cet, sāmānyāvayavisaṃyogādeḥ kiṃ na tathā sattvam iṣṭam? tasya saṃvṛttyāpy asāmarthyam iti cet, na anvayavyatirekapratibhāsasyobhayatra tulyatvāt. tathā hi — yatra yatra cakṣuḥ pravartate, tatra tatra taimirikakeśādipratibhāsavan na stambhādipratibhāso bhavatīti. stambhādeḥ sāmarthyagatis tathā mahiṣādiṣu gavānvayabuddhir na bhavati. paramāṇumātreṣu saṃyogādirahiteṣu cāvayavisaṃyogādibuddhir na bhavatīti sāmānyāder api sāmarthyagatiḥ. kiṃ ca yady anirūpitatattvāpratītiḥ saṃvṛttiḥ, tata eva kāryakāraṇabhāvavyavasthitir iṣṭā, tathā saty akṣaṇikānām eva kāryakāraṇabhāvaḥ sarvavyavahāriprasiddho 'bhyanujñeyaḥ, kiṃ tatra sūkṣmavicāreṇa? sūkṣmekṣikayā hi kāryakāraṇabhāvoccheda eva syād uktāt nyāyāt. tathāpy asiddhatvān na sattvena kṣaṇikatvasiddhir nāpy arthakriyāyāḥ kramākramābhyāṃ vyāptisiddhiḥ. sūkṣmekṣikayāpi tvanmata eva kāryakāraṇabhāvagrahaṇaṃ na sambhavaty anyenānyasyāpratibaddhasya grahaṇānabhyupagamāt. pratibandhaś ca dviṣṭhaḥ pratyakṣeṇānvayagrāhiṇā na gṛhyata ity anumānasyāpi tatrāpravṛttiḥ. asmanmate tu kāryakāraṇabhāvasyāpi na grahaṇānupapattiḥ. pratyakṣasyaikakṣaṇikaviṣayatvaniyamānabhyupagamāt. tathā ca vyāptigrahaṇasamarthanaprastāve 'smadādipratyakṣam api atītānāgatādiviṣaye kadācid adṛṣṭādihetuviśeṣāt pravartata iti samarthitam. na hy anyathā kāryakāraṇabhāvādipratītiḥ sambhavati. anādivyavahārābhyāsanāta eveyaṃ pratītir iti cet, na; atrāpi pramāṇābhāvāt. asaṃsṛṣṭaikakṣaṇamātravedanavādino hi vyavahārasyānādir abhyāsaḥ, tato vāsanā, tato mithyāpratītir ity etat sarvam andhaparamparāvad apramāṇakam iti.

{kāryakāraṇabhāvapratītivad eva pratyabhijñādipratītiḥ pramāṇaṃ}

[519,29]
yathā cedam asya kāryam ity asyāḥ pratīter visaṃvādābhāvād eva prāmāṇyam, tathānenaitāni krameṇa kṛtāny etāni yugapad iti pratīteḥ 'sa evāyaṃ sphaṭikaḥ' 'sa evāham' ity evamādipratyabhijñāyāś ca visaṃvādābhāvād eva prāmāṇyam eṣṭavyam, tulyayogakṣematvāt.

[520,4]
atha visaṃvādiny api pratyabhijñā dṛśyate, kāryakāraṇabhāvapratītiḥ kiṃ na visaṃvādiny api dṛśyate? yā visaṃvādinī, sā kāryakāraṇabhāvapratītir eva na bhavaty apramāṇatvād iti cet. samānam atrāpi visaṃvādinī yā, sā pratyabhijñaiva na bhavatīti. tadābhāsatvād iti bhrāntāpi pratyabhijñāvaśyaṃ sādṛśyanimittābhyupagantavyānyathā sarvatra bhavet. sādṛśyaṃ tv anugataikavastv anabhyupagamān na sambhavatīti vicāritam. tadabhyupagame ca kathaṃ sarvaṃ kṣaṇikam?

{kāryaṃ krameṇa? yugapad vā? ity asyottaram}

[520,11]
yac coktam — akṣaṇiko 'rthaḥ kiṃ krameṇa karoti? yugapad veti. yathādarśanam ubhayathāpi karoti — yeṣu kāryeṣu yugapatsahakāriprāptiḥ tāni yugapat karoti. yeṣu krameṇa sahakāriprāptiḥ tāni krameṇaiva karotīti. tadatadrūpākāraṇe sahakārivaiyarthyam iti cet, na; tatsāhitye kāryasyaiva niṣpatteḥ. tair vināpi yady akṣaṇikaḥ kāryaṃ kuryāt syāt teṣāṃ vaiyarthyam. sahakāriṇas tasya kam upakāraṃ kurvati, yena tair vinā na karotīti cet, kāryam eva kurvanty anyopakārakaraṇe hi sahakāritvam eva na syāt, tathā hi — yadi tam eva kurvanti, tadā tatkāriṇa eva syur na tatsahakāriṇaḥ. atha tadanyat tad akāryaṃ kurvanti, tathāpi kathaṃ tatsahakāriṇaḥ tena sahaikaṃ kāryaṃ kurvanto hi tatsahakāriṇo 'bhidhīyante. na hi bhavatpakṣe 'pi yeṣāṃ rūpālokamanaskārādīnāṃ sahakāritvam, teṣām ekakāryakāraṇavyatirekeṇānyaḥ parasparopakāro 'sti. nāpy ekasāmagryadhīnānām iva sahakāriniyamaḥ, ālokena janitasyāpi vijñānasya viśiṣṭajñānotpattiṃ pratyālokasahakāritvāt. tad apy ālokasahakārivijñānam ālokena janitam iti cet, na; kiṃ kevalena? vijñānasahitena vā? kevaleneti cet, kathaṃ vijñānopādānaṃ vinā vijñānotpattiḥ. utpattau vā paralokasiddhir na syāt. atha vijñānasahitena, tad api vijñānaṃ yady ālokena janitam, tadālokasantāno 'py anādir eṣṭavyas tatra ca pratyakṣabādhāpi syāt. atha na janitam, tadā tasya vijñānasyānupakāraka evālokaḥ sahakārī katham anupakāriṇaḥ sahakāritvaṃ nāsti.

{śaktāśaktatvavyavasthā}

[520,30]
bhavatu nāmānupakārako 'pi sahakārī, tathāpi yadi tasya prāg eva śaktir asti, kiṃ na karoti? nāsti cet paścād apy aśaktaḥ kathaṃ karoti? paścāc chaktaś cet, śaktāśaktayoḥ kathaṃ nānyatvam, viruddhadharmādhyāsasya bhedalakṣaṇatvād iti? naitad asti; sahakārisākalyaṃ hi tasya śaktiḥ, tadvaikalyaṃ cāśaktiḥ. tena sahakārivaikalye prāg aśakta ucyate; paścāt tatsākalye ca śakta iti. dharmadharmiṇor bhedaḥ prasādhitaḥ, tena śaktyutpāde 'pi nāvaśyaṃ tadvata utpādo, śakter nivṛttāv api nāvaśyaṃ tadvato nivṛttiḥ pratibandhābhāvāt. katham arthāntaram arthāntarasya śaktir iti cet. ātmaivātmanaḥ kathaṃ śaktiḥ? tādātmyād iti cet, atādātmyāt kiṃ neṣyate? sarvaṃ sarvasya śaktiḥ prasajyeta iti cet. na; āloko vijñānād bhinno 'pi na sarvasya sahakārī tasya svahetuniyamāt tathotpattir iti cet, sahakārisākalyam api svahetuniyamāt tathotpannam, yena kasyacid eva śaktir na sarvasyeti.

[521,12]
kiṃ ca kāraṇam api nārthāntarasya kāryasya yuktam, sarvaṃ sarvasya prasajyeta. sarvasya tato 'nutpādāt tena na sarvasya tatkāraṇam iti cet, etad eva kutaḥ, yad arthāntaratvāviśeṣe 'pi kasyacid eva tata utpattiḥ, na sarvasyeti? vastusvabhāva eṣa iti cet, tatkim asadgrahābhiniveśanātrāpi vastusvabhāva evaiṣa yad arthāntaratvaviśeṣe 'pi kiṃcid eva kasyavid eva śaktir na sarvaṃ sarvasyeti.

{kārayakāraṇabhāvavac chaktivyavasthā}

[521,18]
yathaivārthāntaratvāviśeṣe 'py anvayavyatirekābhyāṃ pratiniyatasvabhāvayor eva kāryakāraṇabhāvaḥ pratīyate, tathārthāntaratvāviśeṣe 'py anvayavyatirekābhyāṃ pratiniyatasvabhāvayor eva sahakārisākalyahetvoḥ śaktiśaktimadbhāvaḥ pratīyate. yathālokādisahakārisākalyaṃ cakṣuṣa eva śaktir na ghrāṇādeḥ, svaviṣayavijñānotpādane tu rūpasyaiva sā śaktir na gandhādeḥ, tathā hi — rūpam eva nayanālokādisākalye sati svātmani jñānam utpādayad upalabhyate nāsati tatsākalye. ata eva na śaktir eva hetuḥ, śaktimato 'py anvayavyatirekābhyāṃ hetutvāvadhāraṇād iti.

{kālabhedena śaktāśaktatvavyavasthā}

[521,26]
yac coktam — śaktāśaktayor viruddhadharmādhyāsād bheda iti, tan na; kālabhedenāvirodhāt. yathā kriyotpatteḥ pūrvaṃ niṣkriyaḥ sphaṭikaḥ, sa eva paścāt sakriya iti. sādhyatvād adṛṣṭānta iti cet, na; pramāṇasiddhasya sādhyatvāyogāt. evaṃ hi viruddhadharmādhyāsād bhedo 'siddha ity api bruvāṇaḥ kathaṃ vāryate? tasmād yayor dharmayor yathāvirodho dṛṣṭaḥ, tayos tathaivābhyupagantavyaḥ. yathā sa eva hetuḥ svakāryaṃ prati śaktaḥ, kāryāntaraṃ praty aśakta ity ekasyaiva viṣayabhedena śaktyaśaktī na viruddhe, tathā kālabhedenāpi śaktibhede 'pi śaktimadabhedasya pramāṇasiddher ubhayatrāviśeṣād iti.

{śaktibhede 'pi śaktāśaktayor bhedaḥ}

[522,6]
yady api bhinnā śaktiḥ śaktimato 'bhyupagamyate, tathāpi nāvaśyaṃ śaktāśaktayor bhedaḥ. kasmāt? tvanmate 'pi dharmabhedād dharmibhedaniyamāsiddheḥ, tathā cābhinne 'pi kārye sahakāriṇāṃ pṛthag upayogaṃ darśayatābhihitam — yathā mṛtpiṇḍakulālasūtrādibhyo bhavato ghaṭasya mṛtpiṇḍād amṛtsvabhāvebhyo bhedaḥ kulālāt tasyaiva saṃsthānaviśiṣṭaḥ sūtrāt tasyaiva cakrād vibhaktaḥ svabhāvaḥ. tad evaṃ na kulālān mṛtsvabhāvatā, na mṛdaḥ saṃsthānaviśeṣaḥ. tathā cakṣurvijñāne 'pi pūrvajñānakṣaṇād upalambhātmatā, nayanād rūpagrahaṇayogyatā, viṣayāt tattulyarūpatety evaṃ sarvatra sahakāriṇāṃ pṛthag upayogo draṣṭavya ity abhiprāyaḥ. yathā cātra mṛdātmatādisvabhāvabhede 'pi na kāryasya bhedaḥ, tathā śaktāśaktatādisvabhāvabhede 'py abhedo bhaviṣyati, abādhitaikatvādhyavasāyasya samānatvāt, svabhāvabhedabādhakasya ca vyabhicāritvāt. atha naivābhinnātmanaḥ kasyacit svabhāvabheda iṣyate, evaṃ tarhi sahakāriṇāṃ pṛthag upayogakathanaṃ bālonmattapralapitaṃ syāt. na ca pṛthag upayogam antareṇa kāryaviśeṣasya pratiniyatakāraṇapūrvakatvaṃ sidhyati, sarvakālabhāvinas trailokyasyāpi kāraṇatvaprasaṅgāt. tataś ca kāryaviśeṣāt kāraṇaviśeṣānumānaṃ na syāt.

{atadvyāvṛttiśaktidharmādiśabdānām ekārthatvam}

[523,2]
athātadvyāvṛttibhedena svabhāvabhedaḥ kalpyate, tatkiṃbhuktibhedamātrenaiva vayaṃ pratārayitavyāḥ? na hy atadvyāvṛttiśaktidharmākāraśabdaiḥ svabhāvaśabdārthād anyo 'rtho 'bhidhīyate, tvacchāstre 'py ekārthatvena vyavahāradarśanāt.

[523,5]
athātadvyāvṛttibhedo 'pi kalpanāta evocyate, asann eva tarhi vyāvṛttibhedaḥ, kalpitasvabhāvatvāt, rajjvādiṣu sarpādyākāravat. tataś ca vyāvṛttibhedena liṅgaliṅgisvabhāvo mithyaiva syāt — tasmān na dharmabhedād eva dharmibheda iti.

{kālabhedāt svabhāvabhedaḥ}

[523,9]
yat punar idam uktam — prathamakāryotpādanakāle 'py uttarakāryotpādanasvabhāvo 'kṣaṇikasyāsty abhinnātmakatvāt, ataḥ prathamakāryakriyākāla evāśeṣāṇi kāryāṇi kuryād iti, tad idaṃ mātā vandhyetyādivat svavacanavirodhād ayuktam. yo hy uttarakāryakaraṇasvabhāvaḥ, sa katham ādau tatkāryaṃ kuryāt? atha kuryāt, na tarhy asāv uttarakāryakaraṇasvabhāvaḥ. na hi nīlotpādanasvabhāvaḥ pītādikam api karoti. na ca prathamottarakāryotpādanasvabhāvabhedāt tadvato 'pi bhedaḥ, svabhāvabhedasya vyabhicāritvenoktatvāt.

[523,16]
api ca yena svabhāvena rūpaṃ rūpāntaraṃ karoti, na tenaiva rasādikam, rasāder api rūpasvabhāvatvaprasaṅgāt. tataḥ sarvaṃ rūpakāryaṃ cakṣuṣā gṛhyeta. na caitad iṣṭam, tasmād yathā rūpaṃ rūpāntarotpādanasvabhāvena tad eva karoti, jñānotpādanasvabhāvena jñānam eva karoti, na rūpādikam. rasotpādanasvabhāvena ca rasam eva, gandhasparśajananasvabhāvābhyāṃ tāv eva janayatīti. tadvad akṣaṇiko 'py ādyakāryotpādanasvabhāvenādyam evotpādayati na taduttaram. taduttarakāryotpādanasvabhāvena taduttaram eva janayati, nādyam uttarottaraṃ vā. evam uttarottarakāryeṣv anantakālabhāviṣv api pratiniyatāḥ svabhāvā draṣṭavyāḥ.

[523,24]
svabhāvā eva hetavaḥ, na svabhāvīty apy ayuktam, rūpasyāpy ahetutvaprasaṅgāt, svabhāvānām eva hetutvāt.

{rūpāder ekasvabhāvatvāśaṅkā}

[523,27]
atha na rūpasya svabhāvabheda iṣyate, kiṃ tv eka eva tathābhūtaḥ svabhāvaḥ, yena bhinnākāraṃ bhinnadeśaṃ ca kāryam utpādayati. tasyābhinnasvabhāvasyaiva bhinnasvabhāvakāryotpādanānurodhena svabhāvabhedaḥ kalpita iti.

{tannirāsaḥ}

[524,4]
nanv evaṃ paro 'py abhinnasvabhāvasyaivākṣaṇikasya kramabhāvyanekasvabhāvakāryotpādanānurodhena svabhāvabhedaṃ kalpayan nopālambham arhati iti. na cānantarabhāvitvenaiva kāraṇatvam, trailokyasyāpy anantarabhāvinaḥ kāraṇatvaprasaṅgāt. tasmād yad eva kāryotpattau vyāpriyate, tad eva kāraṇam. tataś ca nityam api kramavyāpāraṇasvabhāvatvāt krameṇa vyāpriyamāṇaṃ kramabhāvikāryāṇāṃ kāraṇam. kramavyāpāraṇasvabhāvatvaṃ cākṣaṇikasya kramabhāvikāryopalambhād evāvagamyate. yathā yugapat kāryopalambhād yugapadvyāpāraṇasvabhāvatvam.

[524,11]
niraṃśasya yugapadvyāpāralalpanāpi na yukteti cet, yadi yugapad vyāpāraṃ vinaiva rūpādihetur yugapad anekaṃ kāryaṃ karoti, tadāsmākam api kramavyāpārakalpanayā na kiṃcit prayojanam. tatsvābhāvyād evākṣaṇikaḥ krameṇa kāryaṃ kariṣyatīti.

{śaktisvabhāvādīnām apratyakṣatve nāprāmāṇikatvam}

[524,15]
nanu yady akṣaṇikaḥ kramakaraṇasvabhāvaḥ, tadā kiṃ na tatsvabhāva eva pratibhāti? ka evam āha — na pratibhāti? tatkāryāpratibhāsane 'pi kathaṃ tajjananasvabhāvaḥ pratibhātīti cet, na; tatkāryāṇāṃ tato 'rthāntaratvāt tadapratibhāsane teṣāṃ janako 'yam ity evaṃ pratibhāso mā bhūd viśeṣaṇāgrahaṇe viśeṣyabuddher anutpatteḥ svarūpatas tu gṛhyata eva. yathā tvanmate rasādyagrahaṇe 'pi tajjananasvabhāvaṃ rūpaṃ gṛhītam eva niraṃśasyāṃśena grahaṇayogāt. na ca rasādayo 'pi cakṣuṣā gṛhyante. api ca pāṣāṇādīnāṃ gurutvaṃ darśanamātreṇaiva na gṛhyate. na ca tadbhinnaṃ tvayeṣṭam. nāpi tan nāsty eva. kiṃ ca kṣaṇikatādyākāro 'pi rūpādiṣu gṛhyamāṇeṣu na pratibhāti, anumānavaiphalyaprasaṅgāt.

{kṣaṇikatvākṣaṇikatvayor nyāyasāmyam}

[524,25]
gṛhīta eva kṣaṇikatādyākāraḥ, kiṃ tu tadgrahaṇasyāpaṭutvāt tanniścayo na bhavatīti cet, yady evaṃ nityavyāpitādyākāragrahaṇe 'pi pāṭavābhāvān niścayo na bhavati — ity evaṃ kasmān na kalpyate? na ca sarvatra grahaṇāsyāpaṭutvaṃ sambhāvyate. na hi khapuṣpādayo 'pi arthā gṛhītā eva tadgrahaṇasyāpaṭutvān na niścīyanta iti yuktam. kramakaraṇasvabhāve tu kvacin niścayo 'py asti tena tadgrahaṇasya kvacidapāṭavakalpanāpi yuktā tṛṇādigrahaṇānāṃ niścayābhyāṃ pāṭavāt.

[525,1]
kramakaraṇasvabhāvatvān na kadācit tato yugapatkāryotpattir iti cet, na; tatkaryāpekṣayā yugapatkaraṇasvabhāvatvāt.

{viṣayabhedād virodhaparihāraḥ}

[525,4]
kramayugapatkaraṇasvabhāvayor virodha iti cet, na; bhinnaviṣayatvenāvirodhāt kāraṇākāraṇasvabhāvavat. yathā svakāryāpekṣayāgnyādiḥ kāraṇasvabhāvo 'tatkāryāpekṣayā tv akāraṇasvabhāvaḥ, tadvān nityo 'pi hetuḥ keṣāṃcit krameṇa, keṣāṃcid yugapad utpattiṃ karotīty evaṃsvabhāvaḥ. svabhāvatas tathābhūtatve nityasya sahakāryanapekṣatvaprasaṅga iti cet, na; īdṛśasvabhāvatvāt tasya, yad anyasahita eva yugapac ca kāryaviśeṣaṃ karotīti. nityasyaivaṃ svabhāvaḥ kuto 'bhūd iti cet, nityatvād eva, na kutaścit. nityasyānāder nirhetukasya hetuṃ pṛcchatīty aho pāṇḍityam prabhātabhojinaḥ.

{nityatve pramāṇaṃ pratyabhijñānam}

[525,13]
yadi cāvaśyaṃ vayaṃ praṣṭavyās tata evaṃ pṛccha — nityasadbhāve kiṃ pramāṇam iti? tatra vipakṣabādhakasādhanaṃ vyatirekyanumānam ity uktam iti. nirhetukatve nityasya sarvatra sa svabhāvaḥ prasajyeta niyāmakahetor abhāvād iti cet, na; nityasvabhāvatvenaivānāditvāt. yo hi svabhāvaḥ kadācid bhavati, sa hetuniyamān niyato yujyate, na tv anādiḥ. hetuniyamād eva niyatasvabhāvo 'rtha iti nāyam ṛṣisamabhivyāhāraḥ, pramāṇasiddhatvaṃ cetaratrāpi samānam. tathā ca nirhetukānām api gotvāśvatvādīnāṃ pratiniyatasvabhāvatvaṃ pratyakṣeṇāpi gṛhyata iti samarthitam. pratyabhijñāyāś cāprāmāṇye 'nvayavyatirekagrahaṇam api na prāpnoti. ekajātyekasantānatvasyāpy asiddheḥ, kṣaṇānāṃ cānvayagrahaṇaṃ na sambhavatīty uktam. tasmād abādhitapratyabhijñānasya prāmāṇyam eṣṭavyam, tadanyapratyakṣānumānajñānavat. sphaṭikādiṣu ca pratyabhijñānaṃ na bādhyate. kramayaugapadyādibādhakasya parihṛtatvāt.

{śarīrādivat sphaṭikādau na pratyabhijñāyā gauṇatā}

[525,25]
śarīrādiṣv iva sphaṭikādiṣv api pratyabhijñānaṃ sadṛśāparāparotpatter vivekāgrahaṇād avitatham iva pratibhātīti cet, na; utpattivināśakāraṇānupalabdheḥ. na hi yathā śarīrasya pratidinam utpattikāraṇam annapānādi, vināśakāraṇaṃ cāvayavakriyādi, pramāṇenopalabhyate, tathā sphaṭikādeḥ pratikṣaṇam utpattivināśakāraṇaṃ kiṃcid upalabhyate. na cākasmikaḥ kasyacid vināśaḥ sambhavaty utpattivad vināśasyāpy anvayavyatirekābhyāṃ hetuta evopalambhād iti.

{vināśasyāhetukatvād bhāvakṣaṇikatvāśaṅkā}

[526,7]
nanu ca vināśahetur asāmarthyavaiyarthyābhyām apāstaḥ, tathā hi — yady ayaṃ bhāvaḥ svahetor evānaśvarasvabhāva utpannaḥ, tato 'sau nāśayitum aśakya ity asāmarthyaṃ nāśahetoḥ. na hy aśuklasvabhāvaḥ svahetor utpanno hetvantareṇa śuklasvabhāvaḥ kartuṃ śakyate. tadanyo nāśaś cet kriyate, tadā nāśotpāde 'pi kiṃ tasyeti? na hi nāśenāpy asau nāśyate. nāpy āvriyate, anāvṛtasvabhāvo hy utpannaḥ katham āvṛtasvabhāvaḥ kartuṃ śakyate? na khalu kṛṣṇasvabhāvaḥ kenacic chuklaḥ kriyamāṇa upalabhyate.

[526,14]
atha naśvarasvabhāvaḥ svahetor evotpannaḥ, tadā tatsvabhāvatayaiva nāśād vyartho nāśahetuḥ. yo hi yatsvabhāvaḥ svahetuta utpannaḥ, sa punas tadbhāve hetvantaraṃ nāpekṣate, prakāśoṣṇakaṭhinatvādivat — na hi prakāśādisvabhāvāḥ pradīpādayaḥ svakāraṇād utpannāḥ punaḥ prakāśādibhāve hetvantaram apekṣante. tasmād vināśaṃ prati nirapekṣo bhāvaḥ. sāpekṣatve cāvaśyambhāvaniyamo na syād vastre rāgādivat. ataḥ kṛtakānāṃ ghaṭādīnāṃ keṣāṃcin nityatāpi syāt. yady api bahulaṃ vināśakāraṇāni santi, teṣām api svapratyayabhāvādhīnaṃ sannidhitvān nāvaśyaṃ sannidhānam iti kaścin na vinaśyed api. na hy avaśyaṃ hetavaḥ phalavantaḥ, vaikalyapratibandhasambhavād iti. tad uktam —
	"ahetutvād vināśasya svabhāvād anubandhitā /
	sāpekṣāṇāṃ hi dharmāṇāṃ nāvaśyambhāvitekṣyate //"
	"bāhulye 'pi taddhetor bhavet kvacid asambhavaḥ //" iti.

{tannirāsaḥ}

[527,2]
atrocyate — yat tāvan naśvarasvabhāvasyānaśvarasvabhāvasyeti, tan na; hetvādocchedaprasaṅgād itthaṃ vikalpasya sarvatra sambhavāt, tathā hi — hetuḥ kiṃ bhavanasvabhāvo bhavati? āhosvid abhavanasvabhāva iti? yady ādyaḥ pakṣaḥ, tadā svayam eva bhavati, tatsvabhāvatvād iti vyartho hetuḥ. dvitīyapakṣe tv asamarthaḥ, na hy abhavanasvabhāvaḥ śaśaśṛṅgādiḥ kenacid utpādayituṃ śakyate. tathā chedadāhādihetavo 'pi. tatsvabhāvātatsvabhāvapakṣayor vaiyarthyāsāmarthyābhyām anupapannā draṣṭavyāḥ. tathā caivaṃ sarvahetupratikṣepasambhavān mokṣārtho 'pi prayāsaḥ śāstraśravaṇādau vyartha iti.

{agnidhūmakāryakāraṇabhāvasyākāṭhyatāśaṅkā}

[527,10]
athāgnibhāve dhūmabhāvaḥ, tadabhāve vābhāvaḥ ity anvayavyatirekābhyām agnidhūmayor hetuhetumadbhāvaḥ sarvalokapratipannaḥ sa vikalpaśatenāpy apākartuṃ na śakyate. na ca bhāvasya nirhetukatve pratiniyatadeśakālādiyogaḥ sambhavati. yady evaṃ vināśo 'pi pratiniyatadeśakālādimān naiva nirhetukaḥ sambhavati, anvayavyatirekābhyāṃ ca nāśahetavo 'pi dṛśyante — ghaṭāder mudgarādayaḥ, kāṣṭhāder agnyādayaś ceti.

[527,15]
nanv atroktam —
	"sattāmātrānubandhitvān nāśasyānityatā dhvaneḥ /
	agner arthāntarotpattau bhavet kāṣṭhasya darśanam //"

[527,18]
asyārthaḥ — sattāmātrānubandhī nāśaḥ sattāsvabhāva evety arthaḥ. tena dhvaner anyasya vā sattāhetuta evānityatotpannā na nirhetukī. jātasvabhāvo hetvantaraṃ nāpekṣata ity ahetuko nāśa uktaḥ. kāṣṭhasyāpi nāgninā vināśaḥ kriyate, kiṃ tarhi? pūrvasya svarasanirodhe 'nyasyāgninādhikṛtasyotpattiḥ, anyathāgner arthāntarotpattau bhavet kāṣṭhasya darśanam. na hy arthāntarād arthāntarajanmani kāṣṭhaṃ nāma na dṛśyate, atiprasaṅgo hy evaṃ syād iti.

{tatkhaṇḍanam}

[527,25]
tad apy ayuktam, sattānāśayos tādātmye hi sarvadaivopalabdhiḥ syāt svabhāvena virodhābhāvād virodhe caikakṣaṇopalambho 'pi na syāt tadvirodhinas tadātmatvena tatsahabhāvitvāt. atha nāsya svabhāvena virodhaḥ, kiṃ tarhi? svahetor evāyam ekakṣaṇasthāyī jātaḥ kṣaṇāntare nopalabhyate. tathā cāha — bhāva eva kṣaṇasthitidharmā nāśa ity ucyate. yady evaṃ kṣaṇasthitir ity abhidhānā kṣaṇād ūrdhvam asyāsthitiḥ. tathā kathaṃ tādātmyaṃ kramotpannayor ekatvāyogād bījāṅkuravat, ata eva bhinnahetukatvam ekasāmagryāpannajanmanoḥ kramāsambhavād iti.

[528,4]
nanu yady ayaṃ bhāvo naṃṣṭā, tadā svayam eva naṃkṣyati. ko hi nāśavidhnas tasya? na cen naṃṣṭā, tato naiva naṃkṣyatīti. naṃṣṭeti ko 'rthaḥ? kiṃ nāśātmaka eva? āhosvin nāśakṛd iti? yadi tāvan nāśātmaka eva tadaikakṣaṇopalambho 'pi na syān nāśāviśiṣṭasyopalambhasambhavāt. upalambhe vā, sarvadaivopalambhaḥ syāt, tatsvarūpāparityāgāt. parityāgo vā sa eva nāśotpādas tasya vastusvarūpaparityāgalakṣaṇatvāt tasya ca tādātmyānupapattir vidhipratiṣedhayor ekatvavirodhāt. na hi tad eva tad asti, tad eva tan nāsti; yad eva sthitiḥ, tad evāsthitir iti yuktam. atha naṃṣṭā nāśakṛd ity ucyate, tathāpi na tādātmyam, kāryakāraṇabhāvād agnidhūmayor iva. nāśasyā kāryatvābhyupagamavirodhaḥ. tadatadrūpākāraṇāc cākiṃcitkara ity asya virodhaś ca. atha naṃṣṭā naśvara ity ucyate, naśvara ity asyāpi ko 'rtho nāśasvabhāvaḥ? nāśakṛd vā? ity ubhayatrāpy ukto doṣaḥ.

{prakāśādidṛṣṭasyāyuktatā}

[528,16]
prakāśādidṛṣṭānto 'py ayuktaḥ, tathā hi — na tāvad asmanmate pradīpaprakāśādīnām ekatvaṃ siddhaṃ nāpy ekahetukatvam. dravyotpattyantaraṃ hi sāmagryantarataḥ prakāśādayo guṇā utpadyanta iti naḥ siddhāntaḥ. tvanmate tu pradīpādivastu rūpādyātmakam evety asti prasiddhir na tu tadvināśakatvaṃ yuktam. nāśo hy abhāva ucyate. na ca bhāva evābhāvaḥ, tayor bhedasyāvisaṃvādena sarvajanaprasiddhatvāt. tvayāpi lakṣaṇabhedābhidhānāt. na ca bhāvasyotpattikāle 'pi sattvavicchedaḥ, paścād iva prāg apy arthakriyāsāmarthyavirahaprasaṅgāt. avināśe vā prāg iva paścād apy avasthānaprasaṅgaḥ sthiter apratiṣedhāt. paścād asya sarvasāmarthyaviraha iti cet, nanu sa eva nāśaḥ sarvalokaprasiddhaḥ sa ca paścād bhavatīti kathaṃ bhāvanāśaḥ, kramabhāvinor ekatvāyogād ity uktam. na cāhetukatve 'pi paścād bhāvaniyamaḥ sambhavatīti.

{sāpekṣasyāpy avaśyam bhāvitāsamarthanam}

[528,28]
yac coktam — hetvapekṣatve nāśasyāvaśyambhāvaniyamo na syād vastre rāgavad iti tan na; anekāntāt — sāpekṣasyāpi maraṇāder avaśyambhāvadarśanāt. prāṇādinirodhalakṣaṇaṃ hi maraṇam ucyate, na tatsvabhāvata eva bhavaty adṛṣṭādinimittākṣitvāt pradīpādeḥ santānocchittiḥ, ghaṭāder asabhāgakṣaṇotpattiḥ, candrāder uditasyāstamaya — ity evamādikaṃ nimittaviśeṣāpekṣaṃ kālāntareṇāvaśyaṃ bhavatīty ataḥ sāpekṣatve 'py abhicāraḥ.

{hetūnāṃ sāphalyopapādanam}

[529,5]
samarthitaṃ ca kāraṇānumānam, tato na hy avaśyaṃ hetavaḥ phalavanta ity etad apy ayuktam. na cātra nāśasya hetuḥ kālo vā niyamyate, kiṃ tu kṛtakaṃ vastu kadācit kutaścin naśyatīti. tenaikadā ghaṭādinivartakasya mudgarādeḥ pratibandhavaikalyasambhave 'py anyadānyataś ca ghaṭādinivṛttir bhaviṣyatīti. bhavatāpy etad avaśyam abhyupagantavyam, anyathā mṛtyoḥ pratyayāntarāpekṣitvād avyabhicāro na syāt. pratyayāntarānapekṣitve ca sarvaprāṇināṃ janmāntaram eva maraṇaṃ syāt. na ca jāto 'pi kaścid amaraḥ sambhavati, sarvaprāṇināṃ maraṇadharmitvopalambhāt. tasmād bāhulye 'pi hi taddhetor ityādy apy ayuktam.

{kāryatvena samānayor api bhāvābhāvayor naikatvam}

[529,14]
yat punar etat — agner arthāntarotpattāv ityādi, tad ayuktam, bhāvābhāvayoḥ paras paraviruddhayor ekātmatvābhāvalakṣaṇatvād itarātmahāneḥ kathaṃ naṣṭātmanaḥ kāṣṭhasya darśanaṃ bhavet tadabhāvopalambhād eva tan nopalabhyate tan nāstīti ca bhavati. tādātmyavādinas tu dṛśyamānam eva kāṣṭham adṛṣṭaṃ naṣṭaṃ ceti syāt. arthāntaratvāviśeṣe 'pi kathaṃ kaścid eva kasyacin nāśa iti? sa eva praṣṭavyaḥ, ya evaṃ vadati. dṛśyate hi dahanād utpannaḥ kāṣṭhasyaiva nāśo, nākāśādeḥ. na cāsau nāśaḥ kāṣṭham eva, pratyakṣavirodhād anyata evotpannatvāc ca. na cotpannasya punar utpattiḥ sambhavati.

{arthāntaratvamātrasāmyena naikasvabhāvatā}

[529,22]
na cārthāntaratvamātrasāmyād dṛṣṭasya svabhāvaviśeṣasya pratyākhyānaṃ yuktam. na hi yathā ghaṭaḥ paṭāder aprakāśakaḥ, yathā pradīpo 'py arthāntaratvāviśeṣād iti yuktam. yathā cānyeṣām ahetur agniḥ, tathā dhūmāder api mā bhūd arthāntaratvāviśeṣād ity evaṃvidham etaddhṛdayam, tasyottaram svabhāvaparyanuyogasyobhayatrāviśeṣād iti.

[529,27]
nanu bhāvena svarasanirodhinā naiva nāśahetur apekṣyate, tasyāsāmarthyāt kriyāpratiṣedhāc ca. asamarthas tāvan nāśahetuḥ siddhe hi bhāve na taṃ karoti. nāpy anyakaraṇe tasya kiṃcid iti. tadatadrūpākaraṇāc cākiṃcitkaro nāpekṣyate. kriyāpratiṣedhāc ca kathaṃ vināśa iti hi bhāvābhāvaṃ manyante. tad ayaṃ vināśahetur abhāvaṃ karotīti prāptam. tatra yady abhāvo nāma kaścit kāryaḥ syāt svabhāvaḥ tataḥ sa eva bhāva iti nābhāvaḥ syāt. tasmād abhāvaṃ karoti bhāvaṃ na karotīti.

[530,4]
kriyāpratiṣedho 'sya kṛtaḥ syāt tathāpy akiṃcitkaraḥ kim ity apekṣyata iti? tad etad apy ayuktam, tathā hi — bhāvasya vināśaḥ kim asti vā? na vā? nāsti cet, sarvadaiva bhāvopalambhaḥ syāt tatsvarūpasya tadavasthatvāt. atādavasthye ca kathaṃ nāsti vināśaḥ, atādavasthyasyaiva vināśatvāt. athāsti vināśaḥ, sa yady avyatiriktaḥ tadā paścād iva bhāvasya prāg apy anupalambhaprasaṅgaḥ, paścād api vā prāg ivopalambhaḥ syāt, tadupalambhavighātānutpatteḥ, utpattau ca paścādbhāvī vināśaḥ kathaṃ na hetvantarāpekṣī?

[530,11]
yat punar etat — yady abhāvaḥ kāryaḥ syāt, tadā bhavatīti bhāva eva syād iti, tad ayuktam; nimittāntarāt saṃjñāntarasaṃyojane 'py arthatathābhāvasya pratiṣeddhum aśakyatvāt. vipratipattyavyavasthādiṣu sampratipattivyavasthādisaṃjñāsaṃyojanavat.

[530,14]
yad apy akiṃcitkaro nāpekṣyata iti. tad apy ayuktam; bhāvasya sāmarthyavighātaṃ kurvat katham akiṃcitkaraḥ? sāmarthyāvighāpte ca prāg iva paścād api kartṛtvaprasaṅgo durnivāra iti.

{nāśasya sambandhābhāvādyaśaṅkā}

[530,18]
nanv agnijanitena vināśena saha kaḥ sambandhaḥ kāṣṭhasya? na tāvad āśrayāśrayibhāvaḥ, kuṇḍadadhyādivad iva tayor upalambhaprasaṅgāt. nāpi tadutpattiḥ, kāṣṭhād anutpatteḥ. na vā dahanād utpattiḥ. tadapekṣāt kāṣṭhāt tadutpattir iti cet, anatiśayalābhinaḥ kāpekṣā? na ca kāryotpattau kāraṇaṃ tadavastham eva naṣṭaṃ nāma. bhavaty arthāntaraṃ nāśaḥ. kāṣṭhaṃ kasmān na dṛśyate? ko 'yam arthāntarotpattikāṣṭhadarśanayor virodhas tenārthāntareṇa parigṛhītatvād eva kāṣṭhaṃ na dṛśyata ity evam apy āvaraṇaṃ tatkāṣṭhasya prāptam. na caitad yuktam; āvaranaṃ hi darśanaṃ vibadhnīyān nābhighātādīni dravyasāmarthyānīti.

{tannirāsaḥ}

[530,26]
tad etad apy asat, yat tāvan nāśena saha kaḥ sambandha iti. tan na, āśrayāśrayibhāvādayaḥ sambandhā naivābhyupagamyante, kiṃ tu bhāvābhāvayoḥ pratiṣedhyapratiṣedhanalakṣaṇayoḥ eva sambandhaḥ. ta eva nāvaraṇakalpo nāśaḥ, āvaraṇena hi darśanaśaktiḥ pratibadhyate pracyāvyate vā. na tu nāśena kasyacit pratibandhaḥ pracyāvo vā kriyate, nāśa eva hi kāṣṭhasya sarvaśaktipracyāvaḥ. sa cāgnyādinā kṛta iti.

{nāśasya nāśāśaṃkā}

[531,6]
nanu yadi nāśo 'pi kriyate, tadā tasyāpi nāśitvaṃ syāt, kṛtakatvāt. tataḥ punaḥ kāṣṭhāder unmajjanaṃ syāt. hantṛghāte caitrasyānunmajjanavad iti cet, na; hantur nāśahetutvāt. na hi hantaiva caitrasya nāśaḥ, tayoḥ sahabhāvasyāpi darśanāt. nāśahetoś cāgnyāder nivṛttau kāṣṭhasyonmajjananaṃ mā bhūt, nāśas tu bhāvasyābhāvaḥ, tadabhāvanivṛttau ca bhāvasya kānyā gatiḥ, pratiṣedhadvaye vidheḥ sambhavād iti?

{tannirāsaḥ}

[531,12]
na; asiddhatvāt — naiva nāśasya nāśitvaṃ siddham. nanūtpattyābhyupagamaḥ katham asiddhaḥ? na; nimittakāraṇamātrād utpatteḥ. yasya hi samavāyyasamavāyinimittakāraṇebhya utpattiḥ, tasyaivotpannasya nivṛttir iti. bhāvadharmaviparīto hy abhāvadharmaḥ, tena bhāve 'yaṃ niyamaḥ — kṛtakasyaiva nāśaḥ, nāśa eva ca kṛtakasyeti. abhāve tv ayaṃ nāsti niyamaḥ, tathā hi — prāgabhāvo 'kṛtaka eva naśyati. pradhvaṃsābhāvaḥ punaḥ kṛtako 'py avināśyeveti. na cāyaṃ sahetukanāśavādināṃ prasaṅga upapadyate, sahetukasyāvaśyambhāvaniyamābhāvāt. na hi sarvatra hetavaḥ sambhavanti.

{nāśasyāpi nāśoktiḥ}

[531,21]
nanv evaṃ sarvatra vināśanivṛttihetavo na santīty etad apy aniścayam. yady evaṃ nāśasyāpi kvacin nivṛttir bhavatu. śrūyate 'pi — kāṣṭhakūṭapitro 'yam ātharvavaśiṣṭhādīnāṃ ca śarīraṃ naṣṭaṃ bhasmībhūtaṃ punar maheśvarānugrahāt pratyupasthitam. mṛtāś ca punar ujjīvitā iti. dīpālokādayo 'pi kāryaviśeṣāḥ kecin naṣṭāḥ punar bhavanto dṛśyante. tatra na jñāyate — kiṃ tannāśāpagame punas ta eva bhavanti? kiṃ vānye tatsadṛśā iti? na cānyatarapakṣe 'pi bādhakam asti.

{duḥkhābhāvanivṛttāv api na muktasya duḥkhitvam}

[531,28]
muktasya duḥkhanivṛttinivṛttau punar duḥkhitvaprasaṅga iti cet, na; hetvabhāvāt. bhāvotpādako hi hetur abhāvasya nivartakaḥ, muktasya tu duḥkhotpādako nāsti hetuḥ, tena duḥkhābhāvo na nivartate. yathā śaśaviṣāṇādyutpādakahetvabhāvāt tatprāgabhāvo na nivartate. śaśaviṣāṇāder atyantābhāvaḥ, na prāgabhāva iti cet, na; abhāvadvaividhyābhyupagamāt tathā ca sūtram — "prāg utpatter abhāvopapatteś ca" iti, caśabdo 'vadhāraṇārtha itaretarābhāvasyāpi prāgabhāve 'ntarbhāvāt. ye tu caturvidham abhāvam icchanti, te caśabdaṃ samuccaye vyācakṣato tanmate 'pi nāvaśyaṃ prāgabhāvasya nivṛttir muktasya duḥkhādiprāgabhāvānivṛtteḥ, tannivṛttau hi muktasyāpi duḥkhādyudayaprasaṅgaḥ syāt. na cāsāv apy atyantābhāvaḥ, svabhāvam uktatvaprasaṅgāt, īśvarākāśādivat. tato 'pavargārthaṃ prayāso vyarthaḥ syāt. tasmāt prāgabhāvasya pradhvaṃsasya vā na sarvasya nivṛttiḥ, kiṃ tu yasyaiva tatpratiyogyutpādakā hetavaḥ santi, tasyaiva nivṛttir iti ko 'tra virodhaḥ?

{akṛtakasyāpi nāśāśaṅkā}

[532,12]
nanv evaṃ bhāvasyāpi kṛtakasya sarvasyāpi nāśo 'kṛtakasya tv anāśa evety ayaṃ niyamo na syāt, akṛtako 'pi kaścit kutaścid vinaśyati. kṛtako 'pi kaścid dhetvabhāvān na vinaṃkṣyatīti.

{tatkhaṇḍanam}

[532,16]
syād etad evaṃ yady akṛtakasyāpi bhāvasya nivartako hetuḥ kadācit kenacid upalabdhaḥ, kṛtakasya vā yadi nivartako hetur naivopalabhyate. tathā hi — dravyasya tāvad avayavināśas tatsaṃyogavināśaś ca nivartakau hetū pramāṇena pratipannau, tayor anyataro 'pi hetur ākāśātmāder na sambhavati, niravayavatvāt. kṛtakasya tu dravyasya sarvasya sāvayavatvād avaśyaṃ kadācit kutaścid avayavaviyogaḥ sambhavati ghaṭādivad iti. evaṃ guṇādiṣu kṛtakākṛtakavargayor nāśahetūnāṃ sambhavāsambhavau pramāṇataḥ sādhayitavyāv eveti.

{nāśasya sahetukatvāhetukatvāśaṅkā}

[532,24]
sahetukatve tāvan nāśasya nivartakahetvasambhavād anāśitvaṃ yuktam, nirhetukatve tu sarvanāśānāṃ nāśitvam aparihāryam. akṛtakatvān na nāśitvam, khapuṣpādyabhāvavad iti cet, tadvad eva tarhy anāditvaprasaṅgaḥ. tataḥ khapuṣpādivan na kadācid bhāva upalabhyeta. tadvirodhinaḥ sarvadāvasthānāt. avirodhitve ca bhāvatannāśayoḥ sarvadā sahabhāvaḥ syād iti.

{tannirākaraṇam}

[533,2]
nanv etadbhadantena svayam evāśaṅkya parihṛtam, yasmād uktam —
	"ahetutve 'pi nāśasya nityatvād bhāvanāśayoḥ /
	sahabhāvaprasaṅgaś ced asato nityatā kutaḥ //"

[533,5]
nityānityavikalpo hi na nāśe sambhavati, tayor vastudharmatvāt. nāśasya cākiṃcittvād iti, tad ayuktam, paścād bhavato 'kiṃcittvāyogāt. abhavane vā na kadācin naṣṭo bhāvaḥ syāt, na hy asiddhanāśo naṣṭo nāma, pratyutpannāvasthāyām iveti.

{nāśo nāstivyavahārābhāvas tannirāsaś ca}

[533,10]
atrāha — na vai vināśo nāsty eva, sa tu nāsti yo bhāvasya bhavati. bhāva eva kṣaṇasthāyī nāśaḥ, tamasyamandasvabhāvam ūrdhvaṃ vyavasyati, na prāgdarśane 'pi, pāṭavābhāvāt. tadvaśena paścād vyavasthāpyate, vikāradarśanenaiva viṣamajñair iti. tad etad apy asaṅgatam; yadi hi nāśo nāsti, tat kim ucyate — sa tu nāsti yo bhāvasya bhavatīti? bhāvasyaiva hi vināśo bhavann upalabhyate, na tv anyasya kasyacit. na ca bhāva eva nāśaḥ, tasya bhāvapratiṣedhalakṣaṇatvāt. na hi bhāvaḥ svarūpeṇa naṣṭa iti pratīyate.

{nāśasya pāṭavābhāvanirāsaḥ}

[533,15]
yac coktam — darśane 'pi pāṭavābhāvān na prāgvyavasyatīti, tan na; yadi bhāvasya darśanam eva nāśadarśanaṃ syāt, tasya paṭutvaṃ kuto na? apaṭutve hi bhāvavyavasāyo na syāt. atha bhāve 'sti tasya pāṭavam, nanu kiṃ tasya bhinno viṣayo yenaikatra pāṭavam anyatrāpāṭavam iti? tathā ca na bhāva eva nāśaḥ syāt. na ca nāśa iti saṃjñākaraṇād eva bhāvo bhāvasvarūpaṃ jahāti, atyaktasvarūpaś ca kathaṃ na prāg ivopalabhyeta?

{nāśasya vikāranirāsaḥ}

[534,2]
vikāradarśanenaivety etad apy asambaddham, nāśasyākiṃcittvena vikārāsambhavāt. vikārakārī ca katham akiṃcid ity ucyate? bhāvavikāra eva nāśavikāraḥ, tayos tādātmyād iti cet, kiṃ sarva eva bhāvavikāro nāśavyavasthāpakaḥ? kiṃ vā kaścid eveti? sarvaś cet, na; adṛṣṭatvāt. na hi yato 'pi vikārād bhāvasya sthitiṃ laukikā vyavasyanti, tato 'pi vināśam iti. uttaravikalpā tu kaścid eva bhāvaviśeṣo nāśaḥ syād viṣavat. kṣaṇasthāyitvāc ca kṣaṇād ūrdhvaṃ sthityabhāvotpatteḥ kathaṃ sa tu nāsti yo bhāvasya bhavatīty ucyate?

{bhāvaḥ svayam eva na tiṣṭhati ity ukte sāmaṃjasyam}

[534,10]
nanu sthityabhāvo 'pi na tasya bhavaty arthāntarānarthāntaravikalpo 'sambhavāt. tasmād itthaṃsvabhāvo 'sau svahetor utpanno yena svayam eva na tiṣṭhatīti. svayaṃ na tiṣṭhatīti ko 'rthaḥ? kiṃ tadavastha evānupalabhyaḥ? kiṃ ca hetvantarānapekṣaḥ svayaṃ nāśam anubhavatīti? tadavastha evānupalabhyata iti cet, kuta idam amantrauṣadham indrajālaṃ bhāvena śikṣitam, yad ayam anutpannavināśo 'vyavadhānādūrasthānas tadavasthendriyāder eva puruṣasya kadācid adhyakṣo 'tyakṣaś ceti? ko hy evaṃ śraddadhīta pratyutpannāvasthāyām eva san bhāvaḥ paścāt tv asan, na ca paścān naśyatīti? atha svayaṃ paścān nāśam anubhavati, sa nāśo 'rthāntaram? anarthāntaraṃ veti? ahetukanāśavāde 'pi samo doṣa iti.

{kīrter atra śaṅkāparihāraḥ}

[534,20]
nanv etad apy āśaṅkya parihṛtam, yad āha —
	"svato 'pi bhāve bhāvasya vikalpaś ced ayaṃ samaḥ /
	na tasya kiṃcid bhavati na bhavaty eva kevalam //"

[534,23]
nirhetukatve 'pi nāśasya tattvānyatvavikalpaḥ samas tulyo doṣas tadanyotpāde bhāvaḥ kiṃ na dṛśyate? ananyatve 'pi sa eva bhavatīti sutarāṃ dṛśyate. atrottaram — na tasya kiṃcid bhavatītyādi. na hy ayaṃ vināśo 'nyo vā kaścid bhāvasya bhavatīty āha, kiṃ tarhi? sa eva bhāvo na bhavati.

[535,1]
yadi hi kasyacid bhāvaṃ brūyāt, bhāvo 'nena nivartitaḥ syāt. tathā ca bhāvanivṛttau prastutāyām aprastutam evoktaṃ syān na hi kasyacid bhāvena bhāvo na bhūto nāma tadāyam abhūto yadi svayaṃ na bhaved iti.

{tasyāyuktatvopapādanam}

[535,5]
satyam āśaṅkitam, na tu parihṛtam, tathā hi — yadi na tasya kiṃcid bhavati, tataḥ pratiṣedho 'pi tasya na bhavatīty apratiṣedhasvarūpas tadavasthatvāt prāg evopalabhyeta.

[535,8]
nanu sa eva bhavatīty uktam, satyam uktam idam ayuktaṃ tūktam; pramāṇaparidṛṣṭasyāpahnavāyogāt. na hi pratyakṣeṇopalabhyamāno 'gnir agnir evāyaṃ na bhavatīti yuktam. kṣaṇamātram evopalabhyata iti cet, kṣaṇāntare kiṃ tasya jñānam? na kiṃcid iti cet, tat kiṃ nopalabhyate? svayaṃ nopalabhyate svabhāva iti cet, prāg api tarhi nopalabhyeta, śaśaviṣāṇādivat. paścād eva bhāvo 'nupalabhyasvabhāva iti cet, nanv evaṃ bhinnakālatvād upalabhyānupalabhyasvabhāvayoḥ katham aikyam?

[535,15]
kiṃ ca —
	"abhāvo yadi paścān na bhāvas tasya kim iṣyate /
	so 'pi na pratiṣedho yam abhāvaḥ kiṃ niṣidhyate //"

[535,18]
yaś ca bhāvasya paścād abhāvaḥ, sa eva nāśa ity ucyate. kathaṃ bhāvasya vināśo 'nyo vā kaścin nocyate. atha bhāvasya vināśa ucyate, kiṃ tu sa bhavatīti nocyate. bhavatīty abhidhāne 'pi ko doṣaḥ? bhāva eva syād iti cet, tat kim idānīm abhidhānād evārthasya rūpaparivarto bhavati? yadi bhāvo 'tra jāyata ity evam ucyate, janmāpy abhāvasya kuta iti cet, kādācitkatvād bhāvavat. akādācitkatve tu pratyutpannāvasthāyām apy abhāvaḥ syāt.

[535,24]
yac coktam — yadi hi kasyacid bhāvaṃ brūyān na bhāvo 'nena nivartitaḥ syād iti, tad apy ayuktam; vacanasya jñāpakatvāt. na hi vacanena kiṃcin nivartyate janyate vā, kiṃ tv abhūtapūrvakaḥ kulālādibhir yathā ghaṭo janyate, tadvad abhūtapūrvaḥ sa eva gudgarādibhir nivartyata — ity āgopālāṅganādi prasiddham etad anvayavyatirekapratīter ubhayatrāpy aviśeṣād iti. athāyam abhiprāyaḥ — yadi kasyacid bhāvaṃ brūyāt, tadā na bhāvo 'nena nivṛttaḥ khyāpito bhaved iti. satyam eva tad; yadi kasyacid bhāvaṃ bhāvāntarasyotpādaṃ brūyāt, tadā na bhāvanivṛttir uktā bhavati. yadā tu tannivṛtter eva bhāvaṃ bravīti, tadā kathaṃ bhāvanivṛttau prastutāyām aprastutābhidhānaṃ na bhavati? na tasya kiṃcid bhavatīty abhidadhato hi bhāvanivṛttau prastutāyām aprastutābhidhānaṃ prasaktam tannivṛtter anabhidhānāt.

[536,4]
yat punar etat — tadāyam abhūto yadi svayaṃ na bhaved iti, tad apy ayuktam; svayam api hy anutpannavināśaḥ katham abhūtaḥ, pratyutpannāvasthāyām iva na hy anutpannarāgaḥ svayam eva rakto bhavati — ity evamprakārakam abhidhānaṃ matimatā kenacit pramāṇīkriyate. tasmād yathā prāg araktaḥ kāraṇāntarād rāgotpattāv eva rakto bhavati, tathā prāg anaṣṭaḥ kāraṇāntarān nāśotpattāv eva naṣṭo bhavatīti.

{na bhavatīti prasajyapratiṣedhamātropavarṇanam}

[536,09]
nanu na bhavatīty ayaṃ prasajyapratiṣedho na kasyacid bhāvābhidhāyī, paryudāsa evānyathā syāt. na ca so 'pi yuktaḥ, kasyacid apratiṣedhāt. yadi hi kiṃcin nivartyeta, tadā tadvyatireki saṃspṛśyeta tatparyudāsena, tac ca nāsti sarvatra nivṛttir bhavatīty ukte kasyacid bhāvasyaiva pratīteḥ. tathā cānenārthāntarabhāva evoktaḥ syān na tayoḥ parasparaṃ vivekaḥ. aviveke ca na paryudāsaḥ. tad evaṃ vyatirekābhāvād anvayo 'pi na syāt tasyaikasvabhāvasthitilakṣaṇatvāt. sthitiś ca tadanyaviveke sati syāt sa ca nāstīty apravṛttinivṛttikaṃ jagat syāt. tasmād yasya nāśo bhavatīty ucyate, sa svayam eva na bhavatīty uktaṃ syād iti.

{tatkhaṇḍanam}

[536,19]
tad etad apy ayuktam, yo hi abhāvaṃ nābhyupagacchati, tasyaiva prasajyaparyudāsān upapattāv uktanyāyenāpravṛttinivṛttikaṃ jagat prasajyate, nāsmākam. yadi hy abhāvo 'bhyupagamyate tataḥ so 'vaśyaṃ bhāvalakṣaṇatvābhyupeyo 'nyathā hi bhāva evābhāvaḥ syāt. na ca paryāyābhidhānād eva pratiṣedhasiddhiḥ, na hi ghaṭādeḥ kalaśādiśabdābhidhānena kaścid arthātiśayaḥ sidhyati. na caikātmano 'ṃśabhedo 'py asti yena kaścid evāṃśaḥ pratiṣedhaviṣayaḥ syān nirviṣayatve ca pratiṣedhasyāprāmāṇyam eva syāt. tataś cānityatādisiddhir avāstavī syāt. bhede tu bhāvābhāvayos tacchabdāv apy arthavantau syātām. prasajyaparyudāsabhedo 'py asti — prasajyasyābhāva eva viṣayaḥ, paryudāsasya tu bhāvāntaram iti. bhāvayoḥ parasparaviveko 'pītaretarābhāvas tatkroḍīkṛto hi bhāvo bhāvāntaravivikta ity ucyate. yady apy abhāvo 'pi bhāvaviviktaḥ, tathāpy asau na paryudāsaviṣayaḥ, tadviviktasyāpi tasya tadabhāvarūpatvāt.

{abhāvānavasthā tatparihāraś ca}

[537,2]
nanu yadītaretarābhāvo 'pi bhāvād arthāntaram, tataḥ tadvyāvartako 'para itaretarābhavo 'bhyupeyaḥ, punas tadvyāvartako 'para ity anavastheti. pradīpaprakāśavan nānavasthety eke. vayaṃ tu paśyāmaḥ — tatrānavasthā nābhyupagamyate, yatrānavasthayā kiṃcid dṛṣṭaṃ virudhyeta. na cātra dṛṣṭaṃ kiṃcid virudhyate. yat tāvad ghaṭasya paṭādibhyo vyāvṛttiḥ, tayaiva ghaṭaḥ paṭādibhyo vyāvṛttaḥ siddhas tatra vyāvṛttyantarānavasthayā na kiṃcid vighaṭitam. vyāvṛttiparamparāgrahaṇopakṣīṇaśaktitvād vastu vyāvṛttaṃ na sidhyatīti cet, na; viśeṣaviśeṣaṇānām api grahaṇānabhyupagamāt. atha cānirvikalpena mecakajñānena vyāvṛttiḥ, vyāvṛttyānantyam api gṛhītam iti.

{vyāvṛttivaiyarthyāśaṅkā tannirāsaś ca}

[537,11]
nanu svarūpeṇa tadvastu vyāvṛttam? avyāvṛttaṃ vā? yadi vyāvṛttam, tadānarthikānyā vyāvṛttiḥ. na ced vyāvṛttam, vastusaṅkaraprasaṅga iti. svarūpeṇeti ko 'rthaḥ? kiṃ vyāvṛttiṃ vinā? kim vā vyāvṛttivyatiriktena rūpeṇa? vyāvṛttiṃ vineti na yuktam, vyāvṛtter nityadharmatvāt. yo hi dharmaḥ kadācid bhavati, tena vinānyathā dharmī vyapadiśyate, yathā kuṇḍalena vinā puruṣo 'kuṇḍalīti, nāśāt prāg anaṣṭa iti. na ca vastvantarād vyāvṛttivihīnaṃ vastu kadācid asti, yathā na gotvavihīno 'sti gaur nauṣṇyavihīno 'gnir iti. atha vyāvṛttivyatiriktena rūpeṇa svarūpeṇa vyāvṛttam ity abhipretam, tad iṣṭam asmākam, bhedābhyupagamāt. na caivaṃ vyāvṛttir anarthikā, yadi nāma dhanavyatiriktena rūpeṇa dhanī puruṣaḥ kim etāvatā dhanaṃ vyarthaṃ bhavet? tasmād itaretarābhāvo 'pi bhāvād arthāntaram eveti.

{nivṛtter bhāvarūpatāśaṅkāyāḥ parihāraḥ}

[537,23]
yac coktam — sarvatra nivṛttir bhavatīty ukte kasyacid bhāvasyaiva pratīter iti, tad apy ayuktam; na hy utpattir bhāvasya lakṣaṇam, yena nivṛttir bhavantī bhāvaḥ syāt, anutpattimatām apy ākāśādīnāṃ bhāvatvāt. svarūpanivṛttilakṣaṇā cotpattiḥ pradhvaṃsasyeṣyate na tu prāg asataḥ sattāsambandhalakṣaṇā, kāraṇasamavāya lakṣaṇā vā.

{nivṛtter ādisattvopapādanam}

[538,2]
svarūpanivṛttir apy ādimaty evocyate. sā ca nivṛttir abhāvasvarūpeṇaivādimatī, bhāvopalambhakāle tadrūpānupalambhāt. ādimattvāc ca sahetukatvam. sahetukatvādimattvamātrasādharmyān nivṛttir bhavatīty ucyate, naitāvanmātreṇa bhāvāntaratvaprasaktir nāpy arthakriyāhetutvamātreṇa bhāvatvaprasaktiḥ, tvaduktabhāvalakṣaṇānabhyupagamāt. kiṃ tarhi? bhāvasya vastutvaṃ lakṣaṇam? dravyādiṣv anugataḥ prāgabhāvādibhyo vyāvṛttaś ca dharmo vastutvam ucyate, tatsaṃśliṣṭāsaṃśliṣṭatvena bhāvābhāvayor bhedaḥ. vidhipratiṣedhānapratītiviṣayatvena vā tayor bhedaḥ.

{svatantraparatantratvābhyāṃ bhāvābhāvayor bhedaḥ}

[538,10]
svatantraparatantropalabdhibhāvād vā. tathā hi — bhāvaḥ svadharmeṇaiva samānāsamānalakṣaṇayogibhyaḥ pratyekaṃ vyāvṛtta upalabhyamāno vivecyate — ayaṃ ghaṭo 'yaṃ paṭa iti, vilakṣaṇo 'yaṃ vilakṣaṇo 'yam iti vā. na tv evam abhāvaḥ, pratiyogigrahaṇaṃ vināpi svadharmeṇa pratyekaṃ lakṣyate. na khalv ekatrāpy ānantyenāvasthitānām abhāvabhedānāṃ pratyekaṃ viśeṣaḥ pratibhāsamāno 'pi lakṣayituṃ śakyate. ataḥ pratiyogigrahaṇata eva pratyekaṃ tadviśeṣopalabdhivyavasthāpanāt paratantropalabdhir abhāvalakṣaṇam ity ato na bhāva evābhāvaḥ.

{bhāvābhāvayor lakṣaṇabhedaḥ saugatair apīṣṭaḥ}

[538,18]
kiṃ ca tvayāpi bhāvābhāvayor lakṣaṇabhedo 'bhihitaḥ, tat katham ekatvam? sarvārthānāṃ lakṣaṇabhedād eva bhedavyavasthā. tato 'pi cen na bhedavyavasthitiḥ, na kasyacit kutaścid bhedasiddhir ity advaitaprasaṅgaḥ. sarvaśaktir ihāpi? bhāvasya. yadi paścād bhavati, tato 'vaśyaṃ bhinnahetuko 'bhyupagantavyaḥ. atha prāg apy asti, tadā prāg api bhāvaḥ kāryaṃ na kuryād iti duruttaraḥ prasaṅgaḥ. sarvaśaktiviraho hi sarvākārapratiṣedhaḥ, tasya bhavanam ayuktam iti cet, tat kim idānīṃ bhāvasya sarvaśaktiviraho na bhavaty eva tathā ca prāg iva śakta eva bhāvaḥ syāt, pratiṣedhadvaye hi prakṛta evārthaḥ syāt, avṛkṣo na bhavatīti yathā. syād etat — bhāvapratiṣedha eveṣyate, sa tu kāraṇād bhavatīti neṣyate bhavatā hi vastutas tattvānyatvabhājā bhavitavyam. tatroktaṃ dūṣaṇam. yasya tu vinaśyato bhāvasya na kiṃcid bhavati, tasya na tattvānyatvavikalpāvakāśo 'sti — bhāve hy eṣa vikalpaḥ syād vidher vastvanurodhataḥ.

{bhāvasyābhāvarūpatāsambhavaḥ}

[539,2]
yad api — ayaṃ bhāvasya bhāvo bhavatīty āha, tad api bhāvo na bhavatīty evoktaṃ bhavati. evaṃ hi nivartito bhavati pratiṣedhe vidher asambhavāt. ata evāsya vināśe kaścin na hetus tathā hi —
	"apekṣyeta paraḥ kāryaṃ yadi vidyeta kiṃcana /
	yad akiṃcitkaraṃ vastu kiṃ kenacid apekṣyate //"

[539,7]
sati hi kārye kāraṇaṃ bhavati. na ca naśyataḥ kiṃcit kāryam iti.

[539,8]
tad apy ayuktam; bhāvapratiṣedho hi yadi kādācitkaḥ, tataḥ kathaṃ na sahetukaḥ? sarvadā cen na kadācid apy apratiṣiddhaṃ vastu syād ity uktam.

{tattvānyatvavikalpasyādveṣakatā}

[539,11]
tattvānyatvavikalpaś ca tavaiṣa doṣakṛn nāsmākam. bhede hi padārthavaicitryopalambhāt kaścit kīdṛśo dharmas tena ghaṭavināśo ghaṭasya virodhī dharmaḥ svahetuniyamitasvabhāva utpannaḥ, tasminn utpanne kathaṃ ghaṭo 'stīty ucyate? nakulādivirodhyutpāde 'pi sarpādiṣu sadvyavahāro dṛṣṭa iti cet, na; nakulādīnām upacāreṇa virodhitvāt, tatsādhanād annaprāṇavat. mukhyas tu bhāvābhāvayor eva virodha iti.

[539,16]
yat punar etat — bhāve hy eṣa vikalpaḥ syād iti, tad api svavacanavirodhād ayuktam. tvayā hi bhāvābhāvayos tādātmyam uktam, tac ca tattvānabhyupagame virudhyate. tattvābhyupagame 'pi lakṣaṇabhedo virudhyate. yasya hi lakṣaṇabhedena bheda ucyate, tasya kathaṃ tattvaṃ tattvānirvacanīyatvaṃ vā?

[539,20]
yad apy ayuktam — abhāvo bhavatīti bruvatāpi bhāvo na bhavatīty evoktaṃ bhavatīti, tad api yat kiṃcit. na hy abhidhāne vipratipattiḥ, kiṃ tarhi? arthe. nañartha eva tāvad vicāryate — kim asti? nāsti vā? bhāvād arthāntaram anarthānataraṃ ceti. niścitasya hy arthasya kriyāviśeṣaṇatvena? kārakaviśeṣaṇatvena vā? vyavahitānvayenāpy abhidhānaṃ yuktam. na ca tvanmate nañarthaḥ kaścid asti, uttarapadārthavyatirekāvyatirekāsambhavāt. bhāvo na bhavatīti kasyātra pratiṣedhaḥ? kim ākhyātārthasya? nāmārthasya vā? ubhayor veti? yady ākhyātikārthapratiṣedhaḥ, padā bhavo na pratiṣiddhaḥ syāt — na hi devadatto na bhuṅkta iti bhojanakriyāpratiṣedhād devadattasyāsattvaṃ gamyate. atha nāmārthasya pratiṣedhaḥ, tathāpy apratiṣiddhā kriyā kiṃcid āśrayam ākṣipati. tenābhāvābhāvo nāma kaścid bhavatīti gamyate. athobhayoḥ pratiṣedhaḥ, sa yadi bhāvakāle, tadā yadaiva bhāvo bhavati, tadaiva bhāvo na bhavatīti syāt. athottaratra tadabhāvābhāvayoḥ kramavattvāt siddhaṃ bhinnahetukatvam.

[540,3]
yac coktaṃ sati hi kārye kāraṇam iti, tad apy asat; abhāvānutpattau hi tadavastha eva bhāvaḥ, kathaṃ naṣṭo nāma? nanv arthāntarotpttāv api tadavastho bhāvaḥ. kathaṃ naṣṭo nāma? na; bhāvasya bhāvatādavasthyalakṣaṇatvād atādavasthye cotpanne, kathaṃ bhāvas tadavasthaḥ? kāryam apy ata eva na karoti. sarvaśaktiviraho hy asyābhāvo na tv arthāntaramātram. nanv abhāvasya sarvabhāvadharmavivekalakṣaṇatvād utpattir na yuktā. sā hi bhavadharma eveti, na; jñeyatāder bhāvadharmasyābhāve 'pi sadbhāvāt, anyathā hy asāv ajñāta eva syāt. pratiṣedhe vidhiḥ katham iti cet, nanu bhāvasyāsau pratiṣedhānātmanaḥ sarvaśaktiviraho 'py asau bhāvasyaiva na tu svātmana eva svayam, svātmopalambhādikaraṇasamarthatvāt. yathā prakāśas tamasa eva virodhī, nātmana iti.

{svayaṃ na bhavatīti vākyārthavikalpaḥ}

[540,14]
svayaṃ na bhavatīti ko 'rthaḥ? (1) kiṃ svayam evāyam abhāvaḥ? (2) kiṃ vā svayam abhavanaṃ karoti? (3) uta bhavanaṃ na karoti? (4) kiṃ vā na kiṃcit karoti? (5) svayaṃ vā kiṃcit? (6) kiṃ vā svayam abhāvī bhavatīti?

[540,18]
(1) na tāvad bhāva eva svayam abhāvaḥ sambhavati, virodhāt.

[540,19]
(2) nāpi svayam abhavanaṃ karoti, abhavanasya tattvānyatvāsambhavāt.

[540,20]
(3) atha bhavanaṃ na karoti, tadāpi viśeṣapratiṣedhāc cheṣābhyanujñopapatter anyat kiṃcit karotīti prāptam.

[540,26]
(4) atha kiṃcid api na karoti, tat kim udāsīno bhūtvā tiṣṭhati? naiveti cet, tat kathaṃ na kiṃcit karoti? akurvann api na tiṣṭhatīti cet, tat kiṃ deśāntaraṃ vā kālāntaraṃ vā, avasthāntaraṃ vā yāti? tathā ca deśādivyāpī bhāvaḥ syāt.

[540,26]
(5) atha svayaṃ na kiṃcit, tad ayuktam; nīlādisvabhāvo 'rthaḥ pratīyamānaḥ kathaṃ svayaṃ na kiṃcid ity ucyate? atha paścād asau kiṃcit, paścād apy asau tatsvabhāva eva na kiṃcit? utātatsvabhāva iti? tatsvabhāva eveti cet, prāg api na kiṃcit syāt, svabhāvāviśeṣāt. atha paścād atatsvabhāvaḥ san na kiṃcit, atatsvabhāvaḥ paścāt kuto 'sau jātaḥ? svahetuto hi tatsvabhāvo 'tatsvabhāvād vyāvṛtta utpannaḥ, sa kathaṃ paścād apy atatsvabhāvaḥ syāt? na hi laghustvabhāvād vyāvṛttaḥ pāṣāṇaḥ kadācil laghuḥ syād iti.

[541,3]
(6) etena svayam abhāvī bhavatīti pratyuktam, svayaṃ hy abhāvād vyāvṛtto 'sau svahetubhya utpannaḥ, kathaṃ kadācid abhāvī bhaved iti? tasmāt svahetor ayaṃ bhāvasvabhāva utpannaḥ karaṇāntarād evābhāvī bhavati. yathā śuklaḥ paṭa utpannaḥ kāraṇāntarād eva kṛṣṇībhavatīti.

[541,7]
evaṃ tarhi bhāva evānyathānyathā bhavati, nābhāvo 'nyo 'sti. na; pariṇāmavādaprasaṅgāt. sa ca satkāryatve sati yujyate. tasya cānupapattiṃ vakṣyāmaḥ. pūrvasvarūpāparityāge ca kathaṃ bhāvo 'nyathā bhavati? tadrūpasyāpy upalambhaprasaṅgāt. tatparityāge vā, sa evābhāvaḥ paścād utpannas tasya rūpaparityāgalakṣaṇatvādiyuktam. pratīyamānaś cābhāvaḥ kathaṃ nāsti? na cet pratīyate kiṃviṣayas tarhi pratiṣedhaḥ? na hy asad ity anena tad eva vastv abhidhīyate, vividhaviṣayatvād vastunaḥ. sadasacchabdayoḥ paryāyatvāprasiddheś ca. nāpy arthāntaram, tasyāpi vastutvena vidher viṣayatvād avastu ca vastuno 'rthānataraṃ pratītigocarāpannaṃ tvayā neṣṭam. nirviṣayaś ca pratiṣedho 'pramāṇam eva syāt tato pratiṣiddhaṃ vastu sadā syāt, apramāṇataḥ pratiṣedhāsiddheḥ. sarvapratiṣedhaprasaṅgo vā, vacanamātrasyāpramāṇasya sarvatra sambhavāt. arthāntaraviṣayo 'pi pratiṣedhaḥ kathaṃ vastupratiṣedhaka iti cet, tadabhāvābhidhāyī kathaṃ na tatpratiṣedhakaḥ? tayor eva bhāvābhāvayor itthaṃdharmatvāt, yad ekavidhānenetaratpratiṣiddhaṃ bhavati.

{aprastutābhidhānanirāsaḥ}

[541,21]
ata eva ca nāprastutābhidhānaprasaṅgaḥ, evam eva hi bhāvanivṛttiḥ prastutā bhavati — yadi tannivṛttir evābhidhīyate. anyathā hi bhāvanivṛttiprastāvo 'pi na syād ity aprayoga eva pratiṣedhasya, tadarthābhāvāt.

[541,24]
vikalpākāraḥ pratiṣedhārtha iti cet, tat kim idānīṃ yat kiṃcid aśaṅkitena vaktavyam ity ayaṃ vidhir anuṣṭhātuṃ bhavatābhipretaḥ? sa hi vikalpākāro vastuno 'rthāntaraṃ kathaṃ tadabhidhānād vastu pratiṣiddhaṃ bhavati? na hi vastvantare 'bhihite vastupratiṣīddhaṃ nāma. avastu ced vikalpākāraḥ, tathāpi kaḥ sambandhaḥ? yena tadabhidhānād vastu pratiṣiddhaṃ syāt. pratiṣedhyapratiṣedhanalakṣaṇaḥ sambandha iti cet, siddhaṃ tarhi naḥ samīhitam, nāmamātre hi vivādaḥ. atha vastudharmaḥ kaścit pratiṣedhārthaḥ, sa tasmād bhinnaḥ? abhinno vā? yadi bhinnaḥ, tadāsman matānupraveśaḥ, athābhinnaḥ, tadā tad eva vastu pratiṣedhārthaḥ syān na caitad yuktam, na hi ghaṭo 'stīty asya yo 'rthaḥ, sa eva ghaṭo nāstīty asyāpy artha iti. vastuno 'vasthāviśeṣaḥ pratiṣedhārthaḥ iti cet, na; tasyāpi bhinnābhinnatvāsambhavāt. arthāntaram iva pratibhāsamānaḥ, tathābhidhīyata iti cet, samāropitārthaḥ. tarhi pratiṣedhas tathā cāpramāṇam eva syāt. rajjvādiṣu sarpādividhānavad bhedaḥ samāropyate, nārtho 'pīti cet, pratiṣedhasya ko viṣayaḥ? arthaḥ? bhedo vā? yady artha eva, tataḥ punar āyātaṃ vidhipratiṣedhayor ekaviṣayatvam. atha bhedaḥ, tataḥ kathaṃ na samāropitaviṣayatvena pratiṣedhasyāprāmāṇyam? samāropitaviṣayasyāpi pāramparyeṇārthapratibandhān nāprāmāṇyam, maṇiprabhāyām iva maṇijñānasyeti cet, kiṃ vidhipratiṣedhayor ekasminn evārthe pratibandhaḥ paṭavastraśabdayor iva? kiṃ vā śuklakṛṣṇaśabdayor iva pratiniyatārthapratibandha iti? prācīne pakṣe, kathaṃ na paryāyatvam? paryāyābhidhāne ca kathaṃ vastu pratiṣīddhaṃ bhavati? dvitīye tu pakṣe śuklakṛṣṇayor iva siddhaṃ bhāvābhāvayor anyatvam. athāpi nīlotpalaśabdayor ivaikasminn arthe pratibandha iti, na; tatrāpi viśeṣaṇabhedād iti samarthitam. yadi ca nīlotpalaśabdayor ivaikasminn arthe dharmabhedam āśritya vidhipratiṣedhau pravartayetām, tadā deśakālabhedenaiva pravṛttir na syān na hi bhavati prāg atra deśe ca yan nīlam, tad eva paścād anyatra cotpalam iti. sakriyaniṣkriyavad iti cet, na; kṣaṇikatvaprasaṅgāt, na hi kṣaṇikatve krameṇānekadharmayoga evātmanaḥ sambhavati. bhinnahetukatvaṃ ca sakriyatvaniṣkriyatvayor iva syāt. atha yo 'nyadānyatra pratiṣedhaḥ, tasyānupalambha eva viṣayo yasmād anupalabdhir evārthānām asattvam iti. ko 'yam anupalambho nāma? yady upalambhābhāvaḥ, sa kathaṃ ghaṭādipratiṣedhasya viṣayaḥ? na hy anyasyābhāvābhidhānenānyatpratiṣiddhaṃ bhavati, atiprasaṅgāt. nāpy anupalambhāt kasyacid bhāvaḥ siddhaḥ. vyavahārasyaiva siddhir iti cet, saviṣayasya? nirviṣayasya vā? saviṣayasya cet, ko 'sau viṣayaḥ? sa eva vicārayituṃ prārabdhaḥ. nirviṣayavyavahārasya tu sādhanaṃ na pramāṇam ity uktam. kiṃ ca yat tan nāstīti jñānaṃ ghaṭādyabhāvavyavahārasādhanam, tat kiṃ saviṣayam? nirviṣayaṃ vā? nirviṣayaṃ tāvan na sādhanam anaikāntikatvāt — saty api ghaṭādau kutaścin nimittān nāstīti mithyājñānaṃ dṛṣṭam. atha saviṣayam? ko 'sya viṣayaḥ? na tāvad ghaṭādir eva, tasya deśakālāntaravyavahitatvād astīti jñānaviṣayatvāc ca. nāpy arthāntaramātram, atiprasaṅgāt. atha tadviviktaḥ pradeśādir eva ghaṭādyanupalambhaviṣayaḥ, sa eva vā ghaṭādyanupalambhaḥ, tadabhāvavyavahāraviṣayatvāt. na bhūtalādiḥ vastvantaratvān na vastvantare pratipādite, pratīte vā, ghaṭādivastvabhūtam iti pratipāditaṃ pratītaṃ vā bhavati. evaṃ hi vastvantaram eva nāśa ity asminmate yad dūṣaṇam uktam, tat svayam eva parihṛtaṃ syāt. na ca tadvivekāpratītau tadviviktagrahaṇaṃ sambhavati. tadvivekaś ca na bhūtalādisvarūpam eva, viśeṣaṇatvāt, tatsaṃsargavat. tatsaṃsargo 'pi bhūtalādisvarūpam eveti cet, na; viśeṣaṇasya viśeṣyād arthāntaratvāt, daṇḍādivat. abhede tu na pramāṇaṃ kiṃcid asti. yadi ca ghaṭo 'tra nāstīty asya jñānasyābhidhānasya ca bhūtalam eva viṣayaḥ, na tato 'nyo ghaṭābhāvaḥ, tadātra ghaṭo 'stīty asyāpi bhūtalam eva viṣayaḥ syāt, ghaṭo 'pi tato 'nyo na kalpanīyas tathotpādena viśiṣṭaṃ bhūtalam evobhayatrāpy astv iti. na caitad yuktam, tasmād ghaṭasadbhāvavad ghaṭāsadbhāvo 'pi bhūtale tato 'nyaḥ pratibhāti. evaṃ hi vidhipratiṣedhayoḥ prayogo 'py arthavān bhavet.

{tamasa ālokābhāvarūpatā}

[543,14]
samastālokābhāve, svagṛhādiṣu tamo 'ndhakāra iti pratibhāti. na tatrālokaviviktaṃ kiṃcid vastvantaraṃ gṛhyate. sparśādes tu nayanāviṣayatvād indriyāntareṇa tadviviktagrahaṇe 'pi nābhāvasiddhiḥ, andhāder apy ālokābhāvaparicchedaprasaṅgāt. ata eva nālokaviviktajñānagrahaṇād apy ālokābhāvasiddhiḥ, tasyāpi nayanāviṣayatvād andhāder api tathābhūtajñānagrahaṇāt. gṛhādirūpaṃ tv ālokābhāvād eva na pratibhāti. kṛṣṇaṃ tama iti pratibhāsanād rūpaviśeṣa eva tamaḥ, tasya lokaviviktasya grahaṇam ālokānupalambha iti cet, na; kṛṣṇarūpasyālokena vinā grahītum aśakyatvāt. tathā pratibhāsaś ca nimīlitākṣasyāpy asti, na ca tāvataivālokābhāvaniścayaḥ, sandehadarśanāt. yadā tu cakṣur unmīlyekṣate, tadā nissandigdhas tadabhāvaniścayo bhavati. yathā tu cālokagrahaṇaṃ prati cakṣur ālokam anyan nāpekṣate, tathā tadabhāvagrahaṇe 'py ālokaṃ nāpekṣate. yo hi bhāvo yāvatyā sāmagryā gṛhyate tadabhāvo 'pi tāvatyaiveti. tad evaṃ bhāvābhāvayos tādātmyānupapatteḥ sahetuko nāśas tataś ca sphaṭikādiṣu pratikṣaṇaṃ vināśakāraṇān upalabdher na kṣaṇikatvam atas tatra pratyabhijñānaṃ na bhrāntam. tathātmany api pratyabhijñānam icchādīnām ekāśrayatvagrāhakaṃ na bhrāntam, abādhyamānatvāt. tad evam icchādīnām āśrayaḥ śarīrādiviyatiriktaḥ siddha iti.

{ātmanaḥ parimāṇavicāraḥ}

[544,7]
sa kimparimāṇakaḥ? iti vicāryate —

[544,8]
eke tāvad bālāgraśatasahasradhākalpitabhāgaparimāṇakaṃ manyante. tad ayuktam, sarvaśarīreṣu sukhaduḥkhāder anupalambhaprasaṅgāt. tadāśrayasya sarvatrāsambhavāt, krameṇa sarvatra sambadhyate iti cet. na; yugapad api sarvaśarīreṣu sukhādyutpādadarśanāt. āśubhāvād yugapad abhimāna iti cet, na; nityāśusaṃcāritvāsambhavāt. kadācid ekatra sthitau śeṣāḥ śarīrāvayavā nirjīvāḥ syuḥ. kiṃ cāṇutve saty āśu sañcāritvaṃ kalpayituṃ yuktam. na cātmano 'ṇutvasiddhau pramāṇaṃ kiṃcid asti.

[544,14]
śarīramātraparimāṇatvam apy ayuktam, dehasya vṛddhakṣayābhyām ātmano 'pi vṛddhikṣayadharmitvaprasaṅgāt, tataś cānityatvaṃ syāt; tasmād ākāśavad vyāpakaḥ puruṣaḥ.

{jīvasya vyāpakatve pramāṇam}

[544,17]
vyāpakatve 'pi kiṃ pramāṇam iti cet, ucyate — maccharīraṃ muktvānyāni mūrtadravyāṇi sarvāṇi, madātmanā saṃyuktāni, mūrtatvān maccharīravat. dharmādeḥ svāśrayasaṃyogāpekṣasya gurutvādivad āśrayāntare vāyyādikriyāhetutvāt. tathā yogī khalv aṇimāghṛddhau prādurbhūtāyāṃ sendriyāṇi śarīrāṇi asaṃkhyātāni nirmāya yugapad bhogān bhuṅkta iti śrūyate. tac caitad vibhau jñātari saty upapadyate, nāṇau dehamātre vā. yadi ca dehamātraḥ syād ātmā, tadā sāvayavo vināśī ca syāt, vyāpakaparamāṇuvyatirekeṇa sarvadravyāṇāṃ sāvayavatvavināśitvopalambhāt. tasmād vibhur ātmā, paramāṇuparimāṇānāśrayatve sati nityadravyatvāt, ākāśavat.

{jīvasya nityatve pramāṇam}

[545,03]
nityatvaṃ kuta iti cet, anāditvāt. tad eva kuta iti cet, ucyate — pūrvābhyastasmṛtyanubandhāj jātasya harṣabhayaśokasampratipatteḥ pretyāhārābhyāsakṛtāt stanyābhilāṣāt. na hi sukhaduḥkhasādhanānusmṛtim antareṇa harṣabhayaśokāder utpattiḥ sambhavati. dṛśyante ca jātamātrasyāpi harṣādayaḥ, taiḥ smṛtir anumīyate, smṛtyā ca saṃskāraḥ, saṃskāreṇa pūrvābhyāsaḥ. sa ceha janmani na sambhavatīti janmāntarabhāvīti gamyate, yathā suptapratibuddhasya harṣādayaḥ pūrvadinābhāvinam abhyāsaṃ gamayanti.

[545,16]
nanv evaṃ tarhi dināntarānubhūtavaj janmāntarānubhūtasya smṛtiprasaṅga iti, na; tatsaṃskārasya maraṇādiduḥkhenātitīvreṇa vinaṣṭatvāt. harṣabhayaśokādisaṃskārasya cātidṛḍhatvād avināśa iti eke. vayaṃ tu brūmaḥ — saty api saṃskāre tatpratibodhakanimittābhāvād api smaraṇaṃ na bhavati. yatra satsūdbodhakanimitteṣu smaraṇaṃ na bhavati, tatrāvaśyaṃ saṃskāravināśaḥ kalpanīyaḥ.

{saṃskārodbodhanimittāni}

[545,22]
kāni punas tāni nimittāni, yebhyaḥ saṃskārapratibodho bhavatīty ucyate — praṇidhānād iti. tathā ca sūtram — "praṇidhānanibandhābhyāsaliṅgalakṣaṇasādṛśya parigrahāśrayāśritasambandhānāntaryaviyogaikakāryavirodhātiśayaprāptivyavadhānasukhaduḥkhecchādveṣabhayārthitvakriyārāgadharmādharmanimittebhyaḥ". susmūrṣayā manaso dhāraṇaṃ praṇidhānaṃ cittasamādhānam ekāgratety arthaḥ. sāmānyenārthaṃ smṛtvā tadviśeṣānanusmartum icchan praṇidhānaṃ karoti. nibandhas tv ekagranthopayamo 'rthānām. ekagranthopayamā hy arthāḥ parasparaṃ smṛtihetavo bhavanti ānupūrvyānyathā veti. atha vā smartavyānām upanikṣepaḥ kvacit pradeśe vastre granthe vānyatra vā nibandha iti. abhyāsaḥ samāne viṣaye jñānānām abhyāvṛttiḥ, tataḥ pūrvasaṃskārapratibodhaḥ saṃskārātiśayotpattiś ca svalpābhyāsena hi granthāvadhāraṇe pūrvasaṃskārapratibodho 'numīyate, gṛhītavismṛtābhyāsavat. liṅgaṃ dhūmādi dahanādeḥ smṛtihetuḥ. lakṣaṇam — paśvādyavayavasthaṃ cihnaṃ śṛṅgādi gotvasya smārakam. sādṛśyaṃ citrādigataṃ siṃhādeḥ. parigrahaḥ svasvāminaḥ. āśrayo grāmaṇīḥ, tadadhīnasya smārakaḥ, tadviparyayeṇāśrito vyākhyātaḥ. sambandhaḥ śiṣyācāryādīnām anyonyasmārakaḥ. ānantaryād iti karaṇīyeṣv artheṣu krameṇa smṛtiḥ. viyogād — yo yena kena viyuktaḥ, sa taṃ smarati. ekakāryāt kartrantare smṛtiḥ. virodhād vijigīṣamāṇayor ekadaśanād itaratra smṛtiḥ. atiśayaprāpteḥ — yena yato 'tiśayaḥ prāptaḥ, prāptavyo vā, sa tam abhīkṣaṇaṃ smarati. vyavadhānāt — kośādibhir asiprabhṛtīni. sukhāt taddhetuṃ smarati, duḥkhahetuṃ ca duḥkhāt. icchādveṣābhyāṃ yam icchati, yaṃ dveṣṭi, tam abhīkṣṇaṃ smarati. bhayāt — yato bibheti, taṃ smarati. arthitvāt — yenārthī, taṃ smarati. kriyayā — sthena rathakāram. rāgāt — yatra stryādau viṣaye raktaḥ, taṃ smarati. dharmādharmābhyāṃ janmāntarānubhūteṣv api smṛtiḥ.

[546,15]
nidarśanārthaṃ cedaṃ sūtram, smṛtinimittānāṃ saṃskārapratibodhakānām aparisaṃkhyātatvāt. sarvāṇi nimittāni dharmādharmābhyām anugṛhītāni saṃskārapratibodhakāni bhavanti. tatpratibandhakāni cāpratibodhakāni, ata eva kaścid eva jātismaro bhavati, na sarvaḥ. tathā ca jaigīṣavyaprabhṛtīnāṃ yogajadharmeṇānugṛhītebhyaḥ saṃskārebhyo 'nekasahasreṣu pūrvajanmasu yathānubhavaṃ smṛtir bhūteti śrūyate. itareṣāṃ tu prāṇināṃ janmāntarānubhūteṣu artheṣu sāmānyata eva smṛtir bhavati, na tu deśakālādiviśeṣeṇeti, viśeṣasmṛtihetvanugrāhakasyādṛṣṭaviśeṣasyābhāvāt, pratibandhakasya sadbhāvāc ca. tathā caivam api smṛtir upalabhyate yathā — ayaṃ puruṣaḥ kvacin mayā dṛṣṭa eveti smarāmi, kva dṛṣṭa kadety etan na smarāmi. tathedaṃ mayā bhakṣitaṃ kva kadety etan na smarāmīti.

[546,25]
nanu ca yadi janmāntare 'mukasmin deśe vā kāle vāmum artham ahaṃ dṛṣṭavān ity evaṃ smṛtir na bhavati, tadā janmāntarānubhūteṣu sukhasādhanādiṣu smṛtir bhavatīty atra kiṃ pramāṇam? uktam atra harṣādisampratipatter iti. na hy ananubhūtapūrveṣu sukhaduḥkhasādhanaviśeṣeṣu tadbhāvānusandhānam antareṇa harṣādayaḥ sambhavanti. tathā tiryañco 'py apatyādiviyogāc chokāpannāḥ talliṅgata upalabhyante. jātamātrasya ca bālasya ruditena śoko 'numīyate. so 'pi pūrvābhyāsaṃ gamayati. stanyam kṣīram, tadabhilāṣeṇa jātamātrasyāpi bālādeḥ stanadeśopasarpaṇaṃ dṛśyate. na ca teneha janmani stanapānam abhyastam ato 'vagamyate pūrvajanmābhyāsāt pratyeha bhavatīti, yathottaradineṣu pūrvadinābhyāsād iti. evaṃ pūrvapūrvajanmasu tadabhyāsasyānumitānumānāt siddhāv anāditvam ātmanaḥ sidhyati.

[547,4]
na caivaṃ tarhi viḍālādīnāṃ pūrvajanmasv api viḍālādibhāvo 'numātavyo 'nyathā kathaṃ mūṣikādiṣv abhilāṣādiniyamaḥ syād iti. satyam evaitat, na tv anantarajanmany eveti niyamaḥ. yathā vidyāśilpādiṣu kauśalaṃ pūrvābhyāsaṃ sāmānyenaiva gamayati, na tv anantare dine tṛtīye caturthe vābhyāsaṃ gamayati, evaṃ viḍālādīnāṃ mūṣikādigrahaṇe kauśalaṃ pūrvābhyāsam antareṇa na yuktam ity etāvad anumīyate. sa tv abhyāso 'nantare vā janmany anekajanmavyavahite vā bhavatu, nātra viśeṣahetur asti.

{pūrvasaṃskāranāśāśaṅkā tannirāsaś ca}

[547,11]
nanu jñānamaraṇaduḥkhavirodhī saṃskāraḥ, tasyānekajanmavyavahitasya kuto 'vasthānam, pratipakṣajñānenānekaprakāreṇa maraṇādiduḥkhena ca vināśāt? na; pramāṇābhāvāt — pratipakṣajñānādināvaśyaṃ saṃskārasya vināśa ity atra pramāṇaṃ nāsti. vismaraṇaṃ tu pratipakṣajñānādijanitasaṃskāreṇādṛṣṭaviśeṣeṇa vā pratibandhe 'py upapadyate. yathā granthaśilpādisaṃskārasya tatpratipakṣasaṃskāreṇeti. yadi tu na dṛṣṭa eva tatsaṃskāraḥ, tadā yāvatā prayāsenāpūrvasya granthāder grahaṇaṃ tāvataiva gṛhītavismṛtasyāpi syāt. na cāyaṃ niyamo 'sti, tasmān na jñānamaraṇaduḥkhair naṣṭa eveti. yas tu nāśam evābhyupaiti, tanmate mṛgavarāhaśvaviḍālādīnāṃ svajātikarmasu kauśalaṃ na syāt. na hi teṣām atra janmani kaścid upādhyāyo 'sti. ekīkṛtya poṣotānām api tatkarmakauśaladarśanāt. nāpi teṣāṃ janmani janmani tajjātīyatvam eva, vicitrakarmaviśeṣānekajātiṣu krameṇa janmasambhavād iti.

{sajātījasaṃskārāṇām eva vṛttilābhaḥ}

[547,23]
bhavatu saṃskārasyānekajanmāvasthānam, tathāpy anantarajanmabhāvisaṃskārānabhibhūyānekajanmavyavahitasaṃskārāṇām eva vṛttilābho na yujyate. na hi yasyānekasaṃvatsaravyavahitābhyāsajaḥ saṃskāraḥ smṛtiṃ janayati, tasyānantaradinābhyāsajo na janayatīti, na; uktatvāt — uktam atra śubhāśubhākhyaṃ karma saṃskārapratibodhe pradhānaṃ nimittam. tena yataḥ karmaviśeṣāt niyatajātiyogitvam, tata eva tajjātisaṃskārāṇāṃ vṛttilābho 'nyasaṃskārāṇāṃ pratibodhaś ceti. anyathā hi tatkarmānupabhogyam eva syāt. tathā hi — śvavarāhādijanmany api yadi brāhmaṇādisaṃskārāṇāṃ vṛttilābhaḥ syāt, tato 'sya purīṣādibhakṣaṇe maithune ca pravṛttir na syāt. brāhmaṇādes tadviṣaye hi vicikitsaivāsti na rāga iti. tasmāj janmaviśeṣanimittakarmasāmarthyāt tajjātisaṃskārāṇām eva vṛttilābha iti.

{karmaṇā saṃskārasyānyathāsiddhiśaṃkā tannirāsaś ca}

[548,6]
karmaviśeṣasāmarthyād eva prāṇināṃ svakarmasu kauśalaṃ hi sampratipattiś ca, kiṃ saṃskāreṇeti cet, karmābhyupagame 'py ātmano 'nāditvaṃ na nivartate. na hi karmaṇā vinā janma, nāpi janmanā vinā karmeti.

[548,9]
na ca karmahetukatve 'pi dṛṣṭapratyākhyānaṃ yuktam. dṛṣṭaṃ tāvad etat — yena yad abhyastam, tasya tatra kauśalam iti. ananubhūtapūrvakatve ca maṇḍūkāder makṣikādiṣv iva bhakṣaṇābhilāṣeṇa sarpādibhya ......... iva makṣikādibhyo 'pi bhayān nivartanam eva syāt. na hi maṇḍūkādinātra janmani sarpādibhyo maraṇaṃ svayam anubhūtaṃ yena tasya sarpādidarśanād eva trāsaḥ syāt. tasmād anekajanmāntaramṛtyuduḥkhānubhavajanitasaṃskārāt mṛtyuhetuṃ smarata eva bhayaṃ bhavati. tathaikakulasambhūtānām api brāhmaṇādīnāṃ kasyacit kasminn arthe 'vagamādīnāṃ ca taratamādiyogena pāṭavam apāṭavaṃ ca dṛśyate, tad api pūrvajanmasaṃskāravaicitryād evopapadyata iti. tad evaṃ pūrvapūrvajanmānumānād anāditvasiddhiḥ, tataḥ kṛtakatvādivināśahetvasambhavāc ca nityātmeti sthitam.

[548,19]
nanv ittham ātmajñānena kiṃ prayojanam? yenātrātiyatnaḥ kṛtaḥ. paralokasiddhir eva prayojanam. aniścite hi tasmin paralokino 'siddheḥ paralokasyāpy asiddhir iti. prekṣāvataḥ svargārthāpi pravṛttir na syād ataḥ paralokisadbhāvena paralokasadbhāve niścite, paraloke pravṛttiḥ, tato 'bhipretārthasiddhiḥ, tad evaṃ paraloke pravṛttyupayogitvād adharmakṣayahetutvāc ca niḥśreyāṅgam ātmajñānam. adharmakṣayahetutvaṃ ca tasya "tarati śokam ātmavit" ity evamādyāgamād avagantavyam.

{ātmano 'narthahetutvāśaṅkā}

[548,27]
nanv ātmajñānaṃ mumukṣuṇā na kartavyam, tasya saṃsārahetutvāt, tathā cāha —
	"yaḥ paśyaty ātmānaṃ tatrāsyāham iti śāśvataḥ snehaḥ /
	snehāt sukheṣu tṛṣyati tṛṣṇādoṣāṃs tiras kurute //"
doṣān pracchādya tṛṣṇā guṇān darśayatīty arthaḥ. tataś ca —
	"guṇadarśī paritṛṣyan mameti tatsādhanāny upādatte /
	tenātmābhiniveśo yāvat tāvat sa saṃsārī //"
	"satyātmani parasaṃjñā, svaparavibhāgāt parigrahadveṣau /
	anayoḥ sampratibaddhāḥ sarve doṣāḥ prajāyante //"

{tannirāsaḥ}

[549,8]
tad etad ayuktam. tathā hi — kiṃ śarīrādiṣv ātmajñānaṃ saṃsāranimittam? kiṃ vā tadvyatirikte? yady ādyaḥ pakṣaḥ, tadā na kiṃcid bādhitam, anātmany ātmajñānasya saṃsārahetutvābhyupagamāt. dvitīye tu pakṣe pramāṇaṃ nāsti. na hi yathoktātmaparijñāne sati kaścit saṃsārī dṛśyate.

[549,12]
ātmajñānād ātmani sneha iti, tad apy ayuktam, na hi yatra yatra jñānaṃ bhavati, tatra tatra sneha iti, asti vyāptis tṛṇapaśvādidarśane 'pi snehānupalabdheḥ. tṛṇādiṣv ātmopayogitvena darśanābhāvān na sneha iti cet. evaṃ tarhy ātmany apy ātmopayogitvena darśanaṃ nāstīti. tatrāpi sneho mā bhūt. yasyātmopayogini snehaḥ tasya kathaṃ nātmanīti cet, na; ātmopayoginy avidyāsāmarthyāt snehasambhavāt. avidyākṣepe tv ātmopayogiṣv api na sneha iti.

{saugatair apy ātmajñānam abhyupagatam}

[549,19]
api ca paralokī padārtha ātmety ucyate. tatparijñānaṃ ca tvayāpi yatnena kṛtaṃ taddarśane 'py ayaṃ doṣaḥ prasaktaḥ. kṣaṇikatvajñānāt snehanivṛttir iti cet, na; kṣaṇikapakṣa evopakāryopakārakabhāvasya tvayeṣṭatvāt. tataś cātmatvena pratipanneṣv anantasantāneṣv api sneho 'sty eva, nānyathāmokṣe pravṛttiḥ syāt tataś ca mokṣārthapravṛttyupadeśo 'narthakaḥ, tasmād ātmasnehād eva sukhasādhaneṣv iva mokṣasādhane 'pi pravṛttiḥ.

[549,25]
tena yad uktam — "yasya hi yatra snehaḥ, sa tatsukhena harṣavān, yathā putrādisukhena" iti tat svajñānasantāne 'pi samānam.

{anātmavādināṃ snehānupapattiḥ}

[549,28]
athānātmavādināṃ svajñānasantāne 'pi nāsti snehaḥ parasantāneṣu katham? na hi yasyātmany api na snehaḥ, tasya paratreti yuktam. mahānubhāvatayā karuṇātaḥ paratra sneha iti cet. na; svārthasamūḍhasyābuddhipūrvakatvaprasaṅgāt. parārthakriyaiva mahānubhāvasya svārtha iti cet, evaṃ tarhi gaṇikāṅgamardanādy api kuryāt tatrāpi parārthopapatteḥ. narakādigamanaprasaṅgān na kriyata iti cet, nanu parārthe narakādigamanāṅgīkaraṇe mahatī mahānubhāvatā syāt. tasmād anātmavādino 'pi svaduḥkhaparihāreṇa pravṛtteḥ svabuddhisantāne 'sty eva snehaḥ putrādiṣv iva lokasya. tataḥ tatsnehāt sukhaṃ tṛṣṇā, tato doṣatiraskāreṇa guṇadarśī śākyaḥ paritṛṣyan mamedam iti, tatsādhanāny upādatte, tena mamety abhiniveśād buddhasyāpi saṃsāro na nivartate.

[550,9]
"satyātmani parasaṃjñā" — ityādy apy ayuktam, na hi svaparavibhāgajñānamātrād eva parigrahadoṣādayo bhavanti, buddhasyāpi hi paravibhāgajñānamātram asty eva, anyathopadeśadānādau na pravartate. karuṇābhyāsaś ca bhavatāṃ sarvajñatvasādhanam iṣṭam. na ca svaparavibhāgajñānam antareṇa karuṇā sambhavati. svātmaduḥkhānusmaraṇapūrvikā hi pareṣu duḥkhaviyogecchā bhavati, sā ca kṛpety ucyate. tasmān na svaparavibhāgajñānamātraṃ tṛṣṇāparigrahādīnāṃ nimittam, kiṃ tarhi? mithyāsaṃkalpaḥ, tathā ca bhagavān vyāsaḥ —
	"indriyārthā hy anarthāya yadi sphuṭaṃ vikalpitāḥ /
	sarvo 'narthena yujyeta carann indriyagocare //"

{ahantāyā doṣarūpatānirāsaḥ}

[550,19]
idaṃ ca tāvad atra vicāryate — kim atrātmeti saṃjñaiva duṣṭā? kiṃ vā mamety aham iti vā jñānaṃ duṣṭam? kiṃ vā tadviṣaya eva duṣṭa iti?

[550,21]
yady ātmeti saṃjñā duṣṭā, tadā vayam api saṃjñāntaraṃ kariṣyāmaḥ.

[550,22]
athāhaṃkāro duṣṭaḥ, sa kathaṃ nivartate? kṣaṇikavijñānavādino 'py asty eva; iṣṭāniṣṭaprāptiparihāreṇa pravṛttidarśanāt, idam aham anubhūtavān idam ahaṃ jānāmīti pratīteś ca. atha pūrvasaṃskārād anātmavādino 'haṃkāraḥ, sa nairātmyābhyāsān nivartate, na; asambandhāt. nirahaṃkārābhyāsāc cāhaṃkāranivṛttir yuktā, nirvikalpābhyāsād vikalpavat, tattvajñānābhyāsād atattvajñānavac ca. ātmā tu tattvāntaram, kathaṃ tadabhāvābhyāsād ahaṃkāranivṛttiḥ? vacanamātreṇa nirbuddhatvābhyāsād evāhaṃkāranivṛttiḥ syāt.

[551,1]
athātmāhaṃkārasya viṣayas tenātmani saty ahaṃkāranivṛttir na prāpnoti, na; svaparamatāsambhavāt — tvanmate tāvan nityasya janakatvam eva nāsti. asmanmate tu naikasyaiva janakatvamataḥ sahakārivirahāt saty api viṣaye 'haṃkāranivṛttiḥ, saty apy agnāv indhanābhāvād dhūmanivṛttivat. tvayāpy etad avaśyam abhyupagantavyam anyathābuddhisantānānivṛttāv ahaṃkāranivṛttir na syāt, tvatpakṣe buddher evātmatvāt.

{nityatvajñānasya duṣṭānirāsaḥ}

[551,7]
atha nityatvādijñānaṃ tatra duṣṭam, tad apy ayuktam yasmād anityatvādijñānād ātmarakṣādyabhiprāyeṇākārye 'pi pravṛttiḥ syāt, yadā tv evaṃ jānāti —
	"vāsāṃsi jīrṇāni yathā vihāya navāni gṛhṇāti naro 'parāṇi /
	tathā śarīrāṇi vihāya jīrṇāny anyāni saṃyāti navāni dehī //"
	"nainaṃ chindanti śastrāṇi nainaṃ dahati pāvakaḥ /
	na cainaṃ kledayanty āpo na śoṣayati mārutaḥ //" iti.

[551,14]
tadā śarīrādiṣu nirapekṣa eva bhavati. kutas tatparigrahadveṣādayaḥ? tathā ca prameyavibhāgasūtre śarīrādiṣu heyabuddhir ātmatattvajñānād yathā bhavati, tathoktam.

{nairātmyajñānasya saṃsāranimittāsādhanam}

[551,17]
nairātmyajñānaṃ saṃsārasyaiva nimittam, viparyayajñānatvāt, anityeṣu nityatvādhyavasāyavat. asiddham iti cet, syād etat — ātmano 'sattvam ajātatvādisādhanaiḥ sādhitam, tan na nairātmyajñānaṃ mithyeti. tad ayuktam; yasmāt —
	nāsiddhe bhāvadharmo 'sti vyabhicāryabhayāśrayāḥ /
	dharmo viruddho 'bhāvasya sā sattā sādhyate katham // (PV 1.191 = PVin 3.63; cf. TSP 504,19–20; NBhū 551,20–21; J 88,2–3)
sattāvad asattāsādhane 'pi samāno doṣaḥ.

{śabdānāṃ vikalpaviṣayatvasandehas tannirāsaś ca}

[551,24]
nanv atroktam —
	"anādivāsananodbhūtavikalpapariniṣṭhitaḥ /
	śabdārthas trividho dharmī bhāṣābhāvobhayāśrayaḥ //"

[552,1]
tasmin bhāvānupādāne sadhyasyānupalambhanaṃ tathā hetur na tasyaivābhāvaḥ śabdaprayogaḥ tatra nīlādivikalpasya bhāvāśrayatvaṃ svalakṣaṇajñānāhitavāsanāpūrvakatvāt. śaśaviṣāṇādivikalpasya tv abhāvāśratvam abhāvajñānāhitavāsanāpūrvakatvāt. prameyāmūrtādivikalpaḥ punar ubhayāśrayaḥ sadasator api prameyatvāmūrtatvādidharmasambhavāt. tad evaṃ śabdārthasya triprakāratvadarśanāt tasminn ātmādiśabdārthe sandehe sati bhāvānupādānatvaṃ sādhyam ity ato nāśrayāsiddhatvādidoṣa iti.

[552,7]
tad etad apy ayuktam. śabdānāṃ hi vastuviṣayatvam eva samarthitam. vikalpapratibandhaviṣayatvam ca pratiṣiddhaṃ prāg iti. kutaś cātmādivikalpasya bhāvānupādānatvasiddhiḥ? tathānupalabdher iti cet, na; sādhyaviśiṣṭatvāt, na hi bhavaty agnyupādāno dhūmas tathopalabdher iti.

[552,11]
kiṃ ca merupātālādivikalpasya tadbhāvopādānatve nānupalambhe 'pi na merupātālāder abhāvaniścayaḥ.

[552,13]
kiṃ ca dharmādharmabuddhādivikalpasyāpi tadupādānatvenānupalabdhes teṣām apy abhāvaḥ syāt. sadvyavahāraniṣedho vā. atha teṣām astitve 'sty anumānam, tato na sadvyavahāraniṣedho 'pi tatra yuktaḥ, yady evam ātmādyastitve 'py anumānaṃ samarthitam. tenātrāpy ayuktaḥ pratiṣedha iti.

{ātmanityatve saṃsārānupapattis tannirāsaś ca}

[552,18]
nanu nityasyāvikāritvāt sukhaduḥkhādisaṃsargānupapattiḥ, tadupapattau vā na nityatvaṃ tad āha — "varṣātapābhyāṃ kiṃ vyomnaś carmaṇy asti tayoḥ phalam. carmopamaś cet so 'nityaḥ khatulyaś ced asatphalaḥ". tad apy ayuktam. anityatve hy akṛtābhyāgamādidoṣasyoktatvād ekasantānaniyamo 'pi na sambhavatīty uktaṃ prāg iti.

{ārhatasiddhāntaḥ}

[552,21]
aparas tv āha — nityatve puruṣasyaikasvabhāvatvāt sukhaduḥkhabandhamokṣādikramānupapattiḥ, sadaivātmā sukhī duḥkhī ca syāt, tatsvabhāvāvināśāt. nāpy anitya evākṛtābhyāgamādidoṣaḥ, tasmād anekāntapakṣa eva nirduṣṭaḥ, tad uktam —
	"ekāntāgraharaktānāṃ nātha svaparavairiṇām /
	kuśalākuśalaṃ karma bandhamokṣau tu na kvacit //"

[553,1]
pramāṇasiddhaś cānekāntapakṣa ity āha —
	"kaṭamolisuvarṇārthī nāśotpādavyayeṣu ca /
	śokapramodam ādhyasthyaṃ jano jātitrayātmakam //"

[553,4]
anekāntataḥ saptapadārthajñānān mokṣa ity āha —
	"jīvājīvau tathānyonyam āsravaḥ saṃvaras tathā /
	nirjarā ca tathā bandho mokṣaḥ sambhrama iṣyate //"
	"syād vādalāñchitāś caite parijñeyāḥ samīritāḥ /
	tajjñānād āśravāpeto jīvo mokṣa ihoditaḥ //"

{saptatattvanirūpaṇam}

[553,10]
<1> tatra "cetanāsvabhāvatvāt tadvikalpalakṣaṇo jīvaḥ". tasyāś cetanāyā vikalpāḥ paryāyājñānasukhaduḥkhecchādayaḥ, te lakṣaṇaṃ yasyāsau jīvaḥ.

[553,13]
<2> tadvilakṣaṇas tv ajīva iti.

[553,14]
<3> "puṇyapāpāgamadvāralakṣaṇa āsravaḥ". āsrava iva āsravaḥ. ka upamārthaḥ? yathā mahodadhir nadyādisalilair aharahar āpūryate tathā mithyādarśanādidvārānupraviṣṭaiḥ karmabhir aniśaṃ prāṇī pūryata iti mithyādarśanādidvāram āsravaḥ.

[554,4]
<4> "āsravanirodhalakṣaṇaḥ saṃvaraḥ". saṃvriyate 'neneti saṃvaraḥ. yathā kapāṭena saṃvṛte gṛhe duṣṭasya praveśo nāsti, tadvac chubhānuṣṭhānena saṃvṛte puṃsi puṇyapāpalakṣaṇasya bandhahetoḥ karmaṇaḥ praveśo nāstīti. abhinavakarmāgamadvārasaṃvaraṇāt saṃvaraḥ.

[554,8]
<5> "ekadeśakarmasaṅkṣayalakṣaṇā nirjjarā". nirjareva nirjarā, yathā mantrauṣadhabalādibhir jīrṇavīryaṃ viṣaṃ na kopakaram, tathopāttaṃ karma tapoviśeṣeṇa nirjīrṇarasaṃ na saṃsāraphalapradam.

[554,11]
<6> "ātmakarmaṇor anyonyapraveśānupraveśalakṣaṇaḥ sambandho bandhaḥ". bandha iva bandhaḥ. yathā nigaḍādibandhena baddhaḥ puruṣo 'svatantraḥ, tathā karmabandhenāpīti.

[554,14]
<7> "kṛtsnakarmaviyogalakṣaṇo mokṣaḥ". nigaḍādimuktavat svātantrye sati abhipretadeśagamanād eva pumān sukhī bhavatīty arthaḥ.

{syādvādasvarūpam}

[554,18]
syādvādalāñchitā iti. syād asti, syān nāsti, syād asti ca nāsti ca, syād avaktavyam, syād asti cāvaktavyaṃ ca, syān nāsti cāvaktavyaṃ ca, syād asti ca nāsti cāvaktavyaṃ ca — ity eṣā saptabhaṅgī syādvāda ity ucyate. tadviśiṣṭā jīvādayāḥ parijñeyāḥ. kiṃlakṣaṇāsau saptabhaṅgīti cet, ucyate "ekasmin vastuni praśnavaśād dṛṣṭeṇeṣṭena ca pramāṇenāviruddhavidhipratiṣedhavikalpanā saptabhaṅgī". "tad yathā — syād ghaṭaḥ, syād aghaṭaḥ, syād ghaṭaś cāghaṭaś ca, syād avaktavyaḥ, syād ghaṭaś cāvaktavyaś ca, syād aghaṭaś cāvaktavyaś ca, syād ghaṭaś cāghaṭaś cāvaktavyaś ceti".

[554,26]
"tatra svātmanāsti ghaṭaḥ, parātmanā nāsti. ghaṭabuddhyabhidhānānuvṛttiliṅgaḥ svātmā yatra tadbuddhyabhidhānānuvṛttiḥ sa parātmā paṭādiḥ. kapālādyavasthā ca. tatra svātmanāpi yadi nāsti ghaṭaḥ, tadā ghaṭavyavahāra eva na syāt. tathā parātmanāpi yady asti, tadā paṭādivyavahāro 'pi tatra syāt. tasmāt svarūpeṇa san ghaṭaḥ pararūpeṇa tv asann" iti.

[555,1]
"uktaiḥ prakārair arpitaṃ ghaṭatvam aghaṭatvaṃ ca parasparato na bhinnam. bhede hi tadbuddhyabhidhānānuvṛttir na syāt tataś ca sāmānādhikaraṇyādyabhāvaḥ syāt. na caivam asti, tasmāt tadubhayātmako 'sau krameṇa tacchabdavācyatām āskandan syād ghaṭaś cāghaṭaś cety ucyate. yadi tadubhayātmakaṃ vastu ghaṭa ity evocyate, tadetarātmāsaṅgrahād atattvam eva syāt. athāghaṭa evety ucyeta, tadātmānupādānād anṛtam eva syāt. na vastu tāvad eveti. na cānyaḥ śabdas tadubhayātmāvasthānatvābhidhāyī vidyate. tato 'sau ghaṭo vacanagocarātītatvāt 'syād avaktavya' ity ucyate. ghaṭātmārpaṇamukhenoktāvaktavyasvarūpanirūpaṇena cādiśyamānaḥ sa evārtha iti 'syād ghaṭaś cāvaktavyaś ca'. nirūpitāghaṭabhaṅgyāsaṅgena pradarśitā vaktavya vartmanā copadeśyaḥ sa evārtha iti "syād aghaṭaś cāvaktavyaś ca". tadubhayor abhidhānakramākramārpaṇavaśād āvirbhūtatadvyapadeśaḥ sa evārtha iti syād ghaṭaś cāghataś cāvaktavyaś ceti.

[555,13]
"evaṃ sarveṣv artheṣu saptabhaṅgī yojyā". na tathābhūtaḥ kaścid artho 'sti yatra saptabhaṅgī nāsti.

[555,15]
nanv ekāntānabhyupagamān niyamenānekāntābhyupagamaḥ prāptas tataḥ sa evaikānta iti. kathaṃ sarvatra saptabhaṅgīti, na; anekānte 'py ekāntānabhyupagamāt. tathā hi syād ekāntaḥ, syād anaikāntaḥ, syād ekāntaś cānekāntaś ca, syād avaktavyaḥ, syād ekāntaś cāvaktavyaś ca, syād anaikāntaś cāvaktavyaś ca, syād ekāntaś cānekāntaś cāvaktavyaś ca" iti.

{ārhatasiddhāntanirasanam}

[555,21]
atrocyate — yat tāvad ekāntagraharaktānām ityādi, tad ayuktam; ekāntapakṣa eva kuśalākuśalakarmādyupapatteḥ, tathā hi — yadi ya eva karmaṇaḥ kartā, sa eva tatphalopabhoktety ayam ekāntaḥ syāt, tadeṣṭāniṣṭaprāptiparihārārthā tatkarmasu prekṣāvataḥ pravṛttir ghaṭate. anekāntapakṣe tv anyakṛtam apy anyenopabhujyata iti syāt. tathā ca bhojanādikriyāsv api prekṣāvatā na pravartitavyam. rājādikṛteṣv eva bhojanādikarmasu nagnaśramaṇakasyāpi tṛptir bhaviṣyati, abhavane hy ekāntagrahaḥ syāt.

{anekāntapakṣe doṣasamuccayaḥ}

[555,28]
kiṃ ca nityānityayor doṣaṃ dṛṣṭvānekāntam abhyupagacchatā pakṣadvayasyāpy abhyupagamaḥ syāt. tadabhyupagame cobhayapakṣoktā api doṣāḥ prāptā iti. ka evaṃ vigranthād anyo doṣān parihartuṃ jānāti? tasmān nitya evātmā, tatsamavetasukhotpattau sukhī, duḥkhotpattau duḥkhīty ucyate. sukhaduḥkhādīnām evotpattivināśau nātmanaḥ sa hi nityo 'pi tena tena dharmeṇotpadyamānena vinaśyatā ca tadvān vyapadiśyate yathā daṇḍādisambandhāsambandhābhyāṃ daṇḍī kuṇḍalī chatrī vādaṇḍo 'kuṇḍalo 'chatraś ceti caitro vyapadiśyate.

{samantabhadrasya kaṭamaulīty uktinirāsaḥ}

[556,6]
kaṭamaulisuvarṇārthī — ityādy apy ayuktam, tatra hi pūrvāvayavinaḥ kaṭakatvasuvarṇatvajātiyuktasya vināśa eva tadvināśo 'pi jātir ekāpi na vinaṣṭā, suvarṇatvavat kaṭakatvasyāpi vyaktyantare pratyabhijñānāt. uttaraṃ ca dravyaṃ kaṭakatvayuktaṃ notpāditam iti tadarthinaḥ śokaḥ, pūrvadravyaṃ ca maulitvayuktaṃ nāsīd idānīṃ tu tajjātiyuktam utpannam iti tadarthinaḥ pramodaḥ, suvarṇatvenānuyogaḥ pūrvottarayor api avayavinor astīti tadarthino mādhyasthyam, yathā kenacit kirāṭagṛhe sthāpitaṃ dravyam. tac ca kirāṭenātmopayogaṃ kṛtvā tathābhūtaṃ tasya dattam. tato 'sau mādhyasthyam eva yāti.

[556,14]
suvarṇatvajātis tv avayavāvayaveṣv apy asti, tena tadavayavināśe 'py avayaveṣv anantarabhāvyavayavyantare ca suvarṇapratyayasātatyād avinaṣṭābhimānaḥ pradīpagaṅgodakādivad vā tatsadṛśanirantarabhāvāt tad eveti manyamānaḥ tadarthī mādhyasthyaṃ yāti. tasmān naikasya nityatvam anityatvaṃ ceti. anityatvaṃ hi nāśitvaṃ prasiddham, nityatvaṃ cānāśitvaṃ tac caitad ubhayaṃ viruddhatvān naikatra sambhavati. na hi naṣṭam anaṣṭaṃ cety ekaṃ kiṃcit pratibhāti.

[556,20]
yady api kaṭamukuṭākārayor nāśotpādau suvarṇakārasya ca ghrauvyam, tathāpy atra kasyacid ekasya nityānityatvasiddhiḥ trayāṇām ākarāṇām anyonyadharmāsaṃsargāt, saṃsarge vā kaṭakārthinaḥ śokavat pramodamādhyasthye 'pi syātām. ata eva trayāṇām ākārāṇāṃ naikyam. bhede 'pi sāmānādhikaraṇyānupapattir iti cet, na; tadvati sāmānādhikaraṇyāt, daṇḍakuṇḍalādīnāṃ bhede 'pi tadāśraye puṃsi daṇḍī kuṇḍalītyādi sāmānādhikaraṇyavat. yadi punar abhedaḥ syāt, tadā kaṭakākāragrahaṇād eva mukuṭākārādigraho 'pi syāt, gṛhītāgṛhītākārayor ekatvāyogād ekatve vā kharajinādīnām api bhedo na syāt. paryāyāṇāṃ parasparaṃ bhedo 'sty eva, na tu paryāyaparyāyinor iti cet, na; tatrāpi parasparaparihāreṇopalambhād bhedasiddheḥ, tathā hi — keyūrādau suvarṇakāropalambhe 'pi na kaṭākāropalambhaḥ, tathā rājātakaṭākāropalambhe 'pi na suvarṇakāropalambhaḥ, tasmād upalambhānupalambhādiviruddhadharmādhyāsāt kharoṣṭrādīnām iva bheda eveti.

{bhedasyāpy anekāntatvād ekānte dṛṣṭāntābhāvaśaṅkā}

[557,2]
nanv astu nāma bhedas tathāpi bheda evety ayuktam; yataḥ syād bhedaḥ, syād abhedaḥ, syād bhedaś cābhedaś ca, syād avaktavyaḥ, syād bhedaś cāvaktavyaś ca, syād abhedaś cāvaktavyaś ca, syād bhedaś cābhedaś cāvaktavyaś ceti. tad evaṃ sarvaṃ jagatsaptabhaṅgyāghrātaṃ na kiṃcid ekāntasādhane 'sty udāharaṇam iti.

{tannirāsaḥ}

[557,7]
nanu jinasya muktatvasarvajñatvādisvabhāvaḥ kharoṣṭrasūkarādisvabhāvebhyo 'tinikṛṣṭebhya ekāntena bhinna iti kathaṃ nāsty udāharaṇam? na hy evaṃ bhavantaḥ śaknuvanti vaktum — muktāvastho jinaḥ syān nikṛṣṭatamaḥ, syād anikṛṣṭatamaḥ, syān nikṛṣṭatamaś cānikṛṣṭatamaḥ, syād avaktavyaḥ, syān nikṛṣṭatamaś cāvaktavyaś ca, syād anikṛṣṭatamaś cāvaktavyaś ca, syān nikṛṣṭatamaś cānikṛṣṭatamaś cāvaktavyaś ceti. atrāpy evaṃ saptabhaṅgīṣyata iti cet, tad etad apetāgamayuktikaṃ parasparddhayābhidhīyamānaṃ na vidvanmanaḥ prīṇāti. yadi khalu bhavantaḥ kharoṣṭrasūkarādikaṃ jinam iva kadācid upāsate, pāṣāṇapurīṣādikaṃ ca guḍadadhitakrādivad bhakṣayanti, tadā na syād ekāntasiddhiḥ. ko hi jinasyātiśayo yaḥ kharoṣṭrādau nāsty eva? ko vā kharoṣṭrāder nikṛṣṭabhāvo yo nāsty eva jine yataḥ kharoṣṭrādiparihāreṇa sa evopāsyate? tathā pāṣāṇapurīṣādīnāṃ ko doṣo yo guḍādiṣu nāsty eva, guḍādīnāṃ vā ko 'tiśayo yaḥ pāṣāṇādiṣu nāsty eva, yataḥ pāṣāṇādiparihāreṇa guḍādīny eva bhakṣyante? athāsty eva kaścid atraivātiśayo yadvaśād atraiva pravṛttir iti, na tarhi sarvatrānekāntaḥ. atha kvacid ekāntaḥ kvacid anekānta iti pakṣaḥ, evaṃ tarhi yatraikāntaḥ sa tāvad dṛṣṭāntaḥ tava tv anekāntasiddhau na dṛṣṭāntaḥ kvacid asti, tathā hi — yady asmād bhinnaṃ tat tasmād ekāntena bhinnaṃ tato 'rthāntaratvāt kharoṣṭrādibhyo jinādivat. sattvādyākāreṇābhedo 'py atrāstīti cet, na; yasyākārasyaikāntena bheda ubhayoḥ siddhaḥ, tasya dṛṣṭāntatvenopādānāt. atha na kasyāpy ekāntena bhedasiddhiḥ, tataḥ upāyasyānupāyasya bhakṣyābhakṣyādivivekaniyamābhāvān na kasyacit kvacit pravṛttiniyamaḥ prāpnoti — ity uktam.

{akalaṅkoktinirāsaḥ}

[557,28]
yat punar etat — svātmanāsti ghaṭaḥ parātmanā tu nāstīti, kim etena bhavati? yadi tāvad ekasya ghaṭasyānekadharmayogitvam iti, tadā nāsti vivādaḥ, ekasyāpi dharmiṇo vidhipratiṣedhātmakānekadharmayogitvābhyupagamāt. atha bhāvābhāvobhayātmako ghaṭa iti, ubhayātmaka iti ko 'rthaḥ? yady ubhayadharmakaḥ, tadā nāsti vivāda ity uktam. atha ghaṭa eva tadanyābhāva iti, nanv evaṃ śākyamataṃ bhavatābhyupagataṃ bhavati, vyāvṛttād anyā naiva vyāvṛttir ity abhidhānāt. tatra ca dūṣāṇaṃ prapañcenoktam.

{pramāṇād vastusiddhiḥ pramāṇaṃ caikāntavāda eva}

[558,5]
nanv asmanmate bhāvatadanyābhāvayor bhedo 'py asty ubhayātmakatvābhyupagamāt, na; abhyupagamamātrād arthasiddher asiddheḥ. pramāṇato hi padārthasadbhāvasiddhiḥ, pramāṇaṃ ca tvayā noktaṃ yatas tadubhayātmakatvasiddhiḥ syāt. asmābhis tūktaṃ pramāṇam — yady ato 'rthāntaram, tadanekāntenaiva tato 'rthāntaram iti.

[558,9]
kiṃ ca vivakṣitaḥ paṭādyabhāvo na ghaṭātmakaḥ paṭādyabhāvatvāt, tatpradhvaṃsavat. kathaṃ tarhi ghaṭaḥ paṭo na bhavatīti pratibhāsaḥ? itaretarābhāvanibandhano 'yam. nanv itaretarābhāvena saha bhāvasya kaḥ sambandhaḥ sambandhe 'pi ghaṭe paṭo nāstīti pratītiḥ syād iti. yat tāvat kaḥ sambandha iti, tan na; uktottaratvāt — uktam atra bhāvatadanyābhāvayoḥ sannidhiviśeṣaḥ kaścit tāvad asti, yatas tayor viśleṣeṇagrahaṇam. tatra yatheṣṭaṃ saṃjñāpi kriyatām.

{bhāvābhāvayor aikyaniṣedhaḥ}

[558,16]
yac coktam — sambandhe 'pi ghaṭe paṭo nāstīti pratītiḥ syād bhūtale ghaṭābhāvapratītivat. tad ayuktam; bhāvavat sambandhaviśeṣataḥ pratītivailakṣaṇyopapatteḥ. yathā bhāvasambandhaviśeṣāt pratītivailakṣaṇyaṃ dṛṣṭam — kuṇḍe 'sti nīlīdravyam iti, nīlaḥ paṭa iti mama pratītiḥ, pratīto 'rtha ity evamādi. evam abhāvasambandha viśeṣo 'pi pratītivailakṣaṇye hetur astīti gamyate. sarvatra hi kāryaviśeṣeṇa hetuviśeṣasiddhir iti.

[558,22]
api cābhāvasya paratantropalabdhir ity uktam, tena yasya pratiyogī yathābuddhyupasthāpitas tadabhāvasya tathā pratītir bhavaty ato bhūtalādheyatvena buddhyupasthāpitasya ghaṭasyābhāvo bhūtalādheya iva pratīyate — nāsty atra ghaṭa iti. yadā tu tatpratiyogī tadātmakatvena buddhyupasthāpitaḥ, tadā tadabhāvo 'pi tadātmaiva pratibhāty aghaṭo 'yaṃ paṭa iti. tasmān na bhāvābhāvayor aikyam.

{ghaṭatvāghaṭatvayor abhedasādhananirāsaḥ}

[558,28]
yac coktam — ghaṭatvam aghaṭatvaṃ ca parasparato na bhinnam iti, tad ativyāmūdhabhāṣitaṃ vidhipratiṣedhayor abhedasya sarvalokapratītibādhitatvāt.

{prasajyaparyudāsapakṣe 'py abhedānupapattiḥ}

[559,2]
prasajyaparyudāsapakṣe 'py abhedānupapatteś ca — prasajyapakṣe tāvad ghaṭatvābhāva evāghaṭatvam, na ca tad eva tadabhāvaḥ. sarpābhāvo 'sarpa eva syāt tataś ca sarvavat tadabhāvād api bhayaṃ syāt, tadviviktāviviktapradeśayos tulyopalambhaś ca syāt.

[559,5]
paryudāsapakṣe 'pi ghaṭatvād anyadaghaṭatvaṃ paṭatvādikam ucyate, tac ca bhinnam eva abhede hi ghaṭādiṣv api paṭabuddhyabhidhānānuvṛttiḥ syāt paṭe 'pi ghaṭādibuddhiḥ syāt.

{parātmanā parasyātattvānupapattiḥ}

[559,8]
paṭātmanāsāv aghaṭa ity apy ayuktam. paṭātmanā hi kiṃ ghaṭaḥ sann aghaṭaḥ kriyate? atha jñāpyata iti? prathamapakṣe pramāṇaṃ nāsti — na hi yathā mṛtpiṇḍaḥ kulālādibhiḥ ghaṭātmanā kriyamāṇa upalabhyate, tathā sa eva tadaivānyadā vā kenacid aghaṭaḥ kriyamāṇo dṛśyate. vinaṣṭo hi yady aghaṭaḥ syāt, tadā cāsau na ghaṭaḥ, tasmān na paṭātmanā ghaṭa evāghaṭaḥ kriyate. nāpi jñāpyate, mithyājñaptiprasaṅgād arajate rajatajñaptivat. atha paṭātmanā na ghaṭaḥ pratibhātīty aghaṭo 'py asāv ucyate, na; viruddhatvāt. yata eva paṭarūpeṇa na pratibhāty ata evaikātmako 'sau ghaṭa evety ucyate.

[559,16]
api ca yatrāpy ubhayadharmādhikaraṇatvenobhayātmakatvam ucyate, tatrāpi na svātmaparātmāpekṣayā tadubhayātmakaṃ yathā nīlaṃ ca tadutpalaṃ ceti. na hi parātmanā tannīlam utpalaṃ cety ucyate, kiṃ tu svarūpeṇaiva tathā sadasadātmakatvam api svarūpeṇaiva vācyam. nānyarūpeṇa sattvam asattvaṃ vā mukhyam, na hi suvarṇāder mṛdādirūpeṇa sattvam, nāpi khapuṣpādeḥ stambhādirūpeṇāsattvam, svarūpeṇaivāsattvād iti. tad yadi bhāvānām ubhayātmakatvaṃ syāt, tadā svarūpeṇaiva ghaṭaś cāghaṭaś ca syāt. pararūpeṇāghaṭatve hi gauṇaṃ tad aghaṭatvaṃ vaṭumāṇavakāder agnitvasiṃhatvādivad ato gauṇaṃ tadubhayātmakaṃ vastu, mukhyatas tu svarūpeṇaiva yadātmakaṃ yat tadātmakam eva tad iti.

{svarūpeṇobhayātmatvāsambhavaḥ}

[559,26]
svarūpeṇaivobhayātmakaṃ vastv iti cet, na; iṣṭāniṣṭasvabhāvāvyavasthiteḥ prāṇivyavahārābhāvaprasaṅgāt. yathaiva hi prāṇināṃ sukhādisattvam iṣṭam, tathā tad asattvam aniṣṭam. yathā ca duḥkhādisattvam aniṣṭam, tathā tad asattvam iṣṭam. tataś ca svarūpeṇaiva sadasadātmakatvaṃ sukhaduḥkhādisādhanānām iṣṭāniṣṭatvena vyavasthānāt tatprāptiparivarjanārthe pravṛttinivṛttī na syātām. api cāyaṃ sukhādihetuḥ sattvāt svakāryakaraṇapravṛtto 'py asattvān na śaknoti kartum, akurvato 'py asya mokṣo nāsti sattvāt tad ayaṃ sattvāsattvābhyām ākṛṣyamāṇaḥ kām avasthāṃ ca tat prāpnotu? dustare hi vyasane nagnaśramaṇakadurbuddhināyaṃ varākaḥ patita iti.

{tīrthaṅkaravacanādīnām avyavasthā}

[560,4]
api ca tvattīrthaṅkaravacanaṃ kiṃ satyam? āhosvid asatyam iti? satyam evety na yuktam, ekāntavādaprasaṅgāt. athātrāpi saptabhaṅgīṣṭā — syāt, satyam, syād asatyam, syād ubhayam, syād avaktavyam ity evamādikā, tadā pramāṇāpramāṇavyavasthānupapattiḥ, syād vādasya sarvatrāviśeṣāt. tathā tvattīrthaṅkarāṇām apy anuṣṭhānaṃ syāt kutsitam, syād akutsitam, syād ubhayam. caurādīnām api tathaiveti na kaścid viśeṣaḥ. tathā cāśravādivyavasthānupapattiḥ kila, viśiṣṭānuṣṭhānavatām eva saṃvaranirjarāmokṣā bhavanty aviśiṣṭānuṣṭhānavatāṃ tv āsravabandhāv evety abhyupagamaḥ. tac cobhayam apy anuṣṭhānaṃ yadā syād viśiṣṭaṃ syād aviśiṣṭam ity avyavasthitam, tadā katham āsravādivyavasthā?

{jīvādyavyavasthā}

[560,15]
tathā jīvājīvavyavasthāpy ayuktā. syādvāde hi jīvo 'py ajīvaḥ syād ajīvo 'pi jīvaḥ syād iti kutas tayor vyavasthā? athāvyavasthāpy asti; sā kiṃ paramārthataḥ? kiṃ vāsmān evam eva pratārayasi? na hy ekāntapakṣānabhyupagame kvacid vyavasthopapadyate. yena ca prakāreṇārthānāṃ vyavasthocyate. sa eva teṣāṃ tāttvikaḥ svabhāvaḥ yas tv avyavasthitasvabhāvaḥ, sa na tāttvikaḥ, sphaṭikādeḥ pītādisvabhāvavad upaplutatvāt. tasmān na vastutaḥ sadasadātmakaṃ vastu.

{vastuno nityānityātmakatvanirāsaḥ}

[560,22]
nāpi nityānityātmakam, tathā hi — yady ātmādi vastu svena paryāyirūpeṇa nityam, tadā vastutas tan nityam eva, tatra paryāyānityatvenānityatvaṃ kalpyamānaṃ gauṇam eva syāt. na ca svarūpeṇaiva ca tannaṣṭam anaṣṭaṃ cety upapadyate. naṣṭam eveti niścayapūrvakaḥ, sarvaprāṇivyavahāraś ca dṛśyate, so 'pi na syāt. athātmanaḥ sukhādirūpeṇānityatvam apy asti, na; sukhādes tato 'nyatvāt tadanyatvaṃ ca śākyamatadūṣaṇaprastāve samarthitam.

[561,1]
ananyatvam apy astīti cet, na; anyatvaniścayenaivānanyatvasya bādhitatvāc candrādityayor iva. ananyatvasya vāstavatve cānyatvam avāstavaṃ taimirikopalabdhacandrāntaravat.

[561,4]
kenacid rūpeṇa nityaḥ puruṣaḥ kenacid anitya iti bruvāṇa idaṃ ca praṣṭvyaḥ — atha te rūpe puruṣāt parasparaṃ ca kiṃ bhinne? utābhinne ceti? bhedapakṣe tāvan na tayor nityānityatvena puruṣasya nityānityatvam, atiprasaṅgāt. abhedapakṣe tu yenaiva rūpeṇa nityatvaṃ tenaivānityatvam iti prāptam, tatroktam eva dūṣaṇam. atha bhinnābhinne, tatrāpi kiṃ yenaiva rūpeṇa bhedas tenaivābhedaḥ, atha rūpāntareṇeti? yadi tenaiva, tadā punas tad eva dūṣaṇam atha rūpāntareṇa, tato 'navasthāprasaṅgaḥ, tataś cedam ittham eveti niścayaḥ kvacin na syāt tanniścayābhāve tu tatpūrvakavyavahārasādhyaḥ puruṣārthaḥ kasyacin na syāt. dṛśyate ca buddhimatāṃ niścayapūrvakād vyavahārāt uruṣārthas tasmān na nityānityabhinnābhinnādyavyavastheti.

{mīmāṃsakamate bhinnābhinnatvānupapattiḥ}

[561,14]
mīmāṃsakapakṣe tu bhinnābhinnatvaṃ nityāntam anupapannam. tanmate hi nitya evātmeṣyate. tasyānityaiḥ sukhādibhis tādātmyaṃ na yuktam, nityatvaikatvavirodhāt, sukhādīnāṃ vā nānātvam anityatvaṃ ca virudhyate. na tv atādātmyam apy asti, bhinnābhinnatvābhyupagamāt. na cābhedapakṣaḥ, doṣābhidhānāt. bhedābhyupagame 'py abhedapakṣas tvayātyantaṃ na tyaktas tenābhedapakṣe puruṣasyānityatvanānātvaprasaktiḥ. bhedapakṣe tv aprasaktir iti jinamatānupraveśaḥ.

{sāmānyasya bhinnābhinnatvanirāsaḥ}

[561,21]
etena sāmānyasya vyaktibhyo bhinnābhinnatvam apy apāstam. tatrāpi yāvatāṃśena bhedas tāvatāṃśena sāmānyavyaktidharmāniṣaṅgaḥ, tataś ca nityatvavyāpakatvādidharmakaṃ sāmānyaṃ na syāt. vyaktīnāṃ vā sāmānyatādātmyena nityatvādyanuṣaṅgaḥ prāptas tathā caikāntenānityatvāvyāpakatvādidharmakāḥ pradīpādayo 'pi nopalabhyeran. atha sāmānyaṃ nityatvādirūpeṇa viśeṣebhya ekāntena bhidyate. na tarhi kathaṃcit tad abhinnam, tad eva hi sāmānyasya rūpaṃ yadviśeṣebhyo 'rthāntaram, tac ca nityatvādidharmakaṃ nābhinnam iti. bheda eva sāmānyaviśeṣayoḥ svarūpāntareṇābhede 'pi nābhedaḥ svarūpāntarasyāsāmānyātmakatvāt.

{bhinnayor deśabhedāniyamaḥ}

[562,2]
nanu yady ekāntena bhinnaṃ sāmānyam, tadādeśabhedenāpi kadācid upalabhyeta, na; svarūpādibhir anekāntāt. yathā vā sukhādayaḥ śarīrān na deśabhedenopalabhyante. kiṃ ca deśabhedo yady anyena deśabhedenopalabhyate, so 'pi deśabhedo 'nyena deśabhedenety anavasthā. paramāṇvākāśādīnāṃ tu bhede 'pi deśabhedābhāvād abhedaḥ prāptaḥ. etenendriyabhedād bhedaḥ pratyuktaḥ. svarūpabhedas tu sāmānyaviśeṣayor apy upalabhyate, nityānityānugatavyāvṛttādisvarūpabhedapratīter ity alaṃ prasaṅgena. tad evaṃ dharmadharmiṇoś caikāntabhedasiddhau nityatvavyāpakatvādidharmopapannaḥ puruṣo jñānādyāśrayaḥ sidhyatīti.

{sāṃkhyamatākṣepas tannirāsaś ca}

[562,11]
nanu ca jñānasukhaduḥkhādyāśrayatvaṃ puruṣasya na yuktam, pradhānakāryatvaprasaṅgāt. yad yat sukhaduḥkhamohair anvitaṃ tat sarvaṃ pradhānakāryam, yathā śabdādayo viṣayā iti, na; pramāṇābhāvāt — na hi pradhānāstitve pramāṇaṃ kiṃcid asti.

{pradhāne pramāṇopanyāsaḥ}

[562,15]
na nāsty anvayaparimāṇaśaktipravṛttikāryakāraṇabhāvavaiśvarūpyebhyo 'sti pradhānam. pradhatte vikārān pradhīyante vāsmin vikārā iti pradhānaṃ mūlabhūtaṃ kāraṇam. tac ca pañcabhyo vītebhyo niścīyate, tathā hi —

{(1) anvayāt pradhānasādhanam}

[562,19]
vivādagocarāpannā bhedā ekakāraṇapūrvakā, anvitatvāt, ghaṭaśarāvādivat. yat tad ekaṃ kāraṇaṃ tat pradhānam.

{(2) parimāṇāt pradhānasādhanam}

[562,21]
kiṃ ca parimitatvān mūlādivat. yathā vrīhau saṃśliṣṭānāṃ mūlāṅkuraparṇanālakāṇḍaprasavaśūkatuṣapuṣpakṣīrataṇḍulakaṇānāṃ parimāṇaṃ dṛṣṭam. tathā ca pakṣīkṛtānāṃ bhedānām asti parimāṇam — ekādeśendriyāṇi, pañcatanmātrāṇi, pañcabhūtāni, pañcaviparyayabhedā ity evamādi. tasmād ete 'pi bhedāḥ kvacid ekasmin kāraṇe saṃsṛṣṭāḥ. yatra saṃsṛṣṭās tat pradhānam.

{(3) śaktitaḥ pradhānasādhanam}

[563,5]
kiṃ ca śaktitaḥ pravṛtteḥ triṣv api kāleṣu kāryapravṛttisamarthā śaktir mṛttattvādidṛṣṭāntena. mṛttattvādiśaktir api tatkāraṇeṣv avasthitā gamyate, tatkāraṇaśaktir api tatkāraṇakāraṇeṣv ity evaṃ tāvad yāvad akāraṇam.

{pravṛtteḥ pradhānasādhanam}

[563,9]
śaktiśabdena cāvyaktarūpeṇāvasthitaṃ kāryam evocyate. tasya vyaktabhāvāpattiḥ pravṛttir ity ucyate. pravṛtteḥ prāg apy asti śaktiḥ, labdhātmakānāṃ pravṛttidarśanāt. pravṛttikāle 'pi asti, tirobhāvadarśanāt. tadūrdhvam apy asti, punaḥ pravṛttidarśanāt. tad evaṃ yataḥ śakteḥ sarvaṃ vyaktaṃ pravartate, sā śaktiḥ sadāvasthāyinī pradhānam ity ucyate.

{kāryakāraṇabhāvāt pradhānasādhanam}

[563,15]
itaś cāsti pradhānaṃ kāryakāraṇabhāvopalabdher āsandikādivat. kāryakāraṇabhāvaśabdenopakāryopakārakabhāva ucyate. upakāryopakārakabhāvenāvasthitānāṃ hy ekakāraṇaprabhavatvaṃ dṛṣṭam, yathāsandikādīnāṃ. asti ca kāryakāraṇānāṃ bhūtānāṃ ca parasparam upakāryopakārakabhāvaḥ evaṃ manuṣyādīnāṃ cāto 'sty eṣām ekaṃ kāraṇam iti.

{(5) vaiśvarūpyāt pradhānasādhanam}

[564,2]
itaś cāsti pradhānam, vaiśvarūpyopalabdheḥ, kṣīrādivat. tad yathā — kṣīrād dadhi, dadhnas takram, ghṛtaṃ ca, tadupayogāt puṣṭis tato 'pi putrādayaḥ. kadācin mṛtasya śarīrasya kvāthaḥ. kuthitasya kṛmibhāvena pariṇāmaḥ. kuthitaṃ śarīraṃ vṛkṣāyurvede vṛkṣāṇāṃ vṛddhyartham iti śrūyate. tena ca vṛkṣāṇām api tatkāryatvam, vṛkṣāc ca phalam, phalād rasas tadupayogāt puṣṭibalam ity etat sarvaṃ kṣīre 'sti kāryakāraṇayor abhedād evaṃ sthāvarāṇāṃ jaṅgameṣu sadbhāvo jaṅgamānāṃ ca sthāvareṣv ity evaṃ jātyanucchedena sarvaṃ sarvātmakaṃ deśakālākāranimittapratibandhān na samānakālābhivyaktis tad etat sthāvarajaṅgamavaiśvarūpyaṃ jalabhūmyoḥ pāriṇāmikam. jalādipariṇāmo 'py anyasya kasyacit so 'py anyasya so 'py anyasya so 'py anyasya tāvad yāvad avibhāgaḥ kvacid abhūt. yatra cāvibhāgaḥ, tat pradhānam iti.

{pradhānasādhananirāsaḥ}

[564,13]
tad etat sarvam ayuktam — yat tāvad anvitatvād iti, tan na; anaikāntikatvāt — puruṣā api caitanyasattvajñeyatvādibhir anvitā iti. atha kāraṇadharmasaṃsargitvam anvitatvam abhipretam, tathāpi dṛṣṭāntasya sādhyavikalatvaṃ ghaṭaśarāvādīnām ekakāraṇapūrvakatvāsiddheḥ.

[564,17]
atha ye bhedā yenānvitāḥ, te tadātmakā eva dṛṣṭā yathā candanenānvitāni candanaśakalāni candanān na vyatiricyante. mṛdā cānvitā ghaṭādayo nāmṛdātmakāḥ tathā sarve bhāvāḥ sukhaduḥkhamohair anvitāḥ, tasmāt sarve sukhādyātmakā iti, na; asiddhatvāt — na hi sarvabhāvānāṃ sukhādyanvitatve pramāṇaṃ kiṃcid asti.

{sarvabhāvānāṃ sukhādyanvitatvābhidhānam}

[564,22]
nanūktaṃ pramāṇam — śabdasparśarūparasagandhāḥ pañcāpi trayāṇāṃ sukhaduḥkhamohānāṃ sanniveśaviśeṣāḥ. kasmāt? pañcānāṃ pañcānām ekakāryabhāvāt. sāttvikarājasatāmasapañcakatrayāvarodhārthaṃ vīpsābhidhānam. ekakāryabhāvād ity atrāpi vīpsā draṣṭavyā.

[564,25]
tatra sāttvikānāṃ pañcānām ekaṃ kāryaṃ dṛṣṭam — prasādalāghavaprasavābhiṣvaṅgoddharṣaprītayaḥ, tathā hi — putras te jāta iti śabdaṃ śrutvāsya prasādaḥ svasthendriyaṃ bhavati. dehasya laghutvaṃ lāghavam, tuṣṭasādhanadātṛtvaṃ prasavaḥ, tatraiṣā śaktir abhiṣvaṅgaḥ, romāñcanam uddharṣaḥ, prītiḥ sukham iti. evaṃ sparśādiṣv api yojyam.

[565,4]
tathā rājasānāṃ pañcānām ekaṃ kāryaṃ dṛṣṭam — śoṣatāpabhedastambhodvegāpadveṣāḥ. tatra putras te mṛta iti śabdaṃ śrutvāsya śoṣo bhavaty udakaprārthanaparatvam, tāpo duḥkham, bhedo 'śruprasvedāmedhyādyutsargaḥ, stambhaḥ — kiṃ karomīty upāyāparijñānam, aratir udvegaḥ, pratikūlakaraṇecchāpadveṣaḥ. evaṃ sparśādiṣv api yojyam.

[565,8]
tathā tāmasānāṃ pañcānāṃ ekaṃ kāryaṃ dṛṣṭam — varaṇasādanāpadhvaṃsabībhatsadainyagauravāṇi. tatra putras te mṛta iti śabdaṃ śrutvāsya varaṇaṃ kriyāpratibandhaḥ, sādanaṃ viṣaṇṇatā, apadhvaṃsanaṃ nistejastvaṃ pratyayalopo vā, bībhatso vikṣatarūpatvam, dainyaṃ yat kiṃcit prārthanaparatvam, gauravaṃ svahastādīnām apy utkṣepaṇādyasāmarthyam. evaṃ sparśādiṣv api yojyam. etaiś ca śabdādibhir ārabdhāni pṛthivyādīni pañcamahābhūtāni, tasmāt tāny api sattvādīnāṃ sanniveśaviśeṣamātram. tathā karaṇātmanāṃ sukhaduḥkhamohānāṃ trayodaśānāṃ tad eva kāryaṃ prasādādi. tathā devamanuṣyatiryagyonyātmakānāṃ prakāśapravṛttiniyamānāṃ tad eva kāryaṃ prasādādi. tasmāt sarvaṃ jagatsukhādīnāṃ sanniveśamātram iti.

{tannirāsaḥ}

[565,18]
tad etad apy ayuktam — yadi nāma śabdādīnāṃ prasādādikāryajanakatvaṃ sukhādisvabhāvatve kim āyātām? na hy atra pratibandhaḥ kaścid asti. nanv atroktam — śabdādayaḥ sukhādisvabhāvāḥ prasādādijanakatvāt, sukhādivad iti, na; kālātyayāpadiṣṭatvāt. sukhādisvabhāvatve hi śabdādīnām antaḥkaraṇaikasaṃvedyatvaprasaṅgo badhirādyabhāvaprasaṅgaś ca. na hi sukhādayaḥ śrotrādivikalaiḥ na gṛhyanta iti. śabdasparśarūparasagandhānāṃ pratiniyatendriyagrāhyatvaṃ ca na syād ekasvabhāvatvāt. nīlādibuddhivad aviśeṣeṇa sukhādibuddhiprasaṅgaś ca — yathā nīlādisvabhāve vastuni sarveṣāṃ taddraṣṭṝṇām aviśiṣṭo nīlādipratibhāso bhavaty evaṃ yadi sukhādisvabhāvo 'pi bāhyo 'rthaḥ syāt tadā tatra sukhādipratibhāso 'pi sarveṣāṃ taddraṣṭṝṇām aviśiṣṭaḥ syāt, tasminn evārthe kasyacit sukhaṃ kasyacid duḥkhaṃ kasyacit tīvraṃ kasyacin mandam ity evamādiviśeṣo na syāt. tasmān na sukhādisvabhāvāḥ śabdādaya iti.

{ākāśādīnāṃ śabdādyārabdhatvanirāsaḥ}

[566,2]
yac coktam — etaiś ca śabdādibhir ārabdhānītyādi, tadviparītam eva kalpitam, yasmād ākāśādibhiḥ śabdādaya ārabhyante, na tu śabdādibhir ākāśādīnīti, ākāśasya paramāṇūnāṃ ca nityatvāt. na ca yena yadārabdham, tat tadātmakam eva. bhedābhāve hi kāryakāraṇabhāva eva na syāt, siddhāsiddhāvasthayoḥ svātmani kriyāvirodhāt. nāpy ekajātitvaṃ niyamena kāryakāraṇayoḥ, pratyakṣeṇāpi kuvindaturīpaṭādīnāṃ jātibhedopalambhāt. na ca jātijātimatos tādātmyaṃ siddhaṃ yenaikajātitve 'pi kāryakāraṇayor abhedaḥ syāj jātitadvator atyantabhedasya vistareṇa prasādhitatvāt. sattāsambandhitvena ca puruṣāṇām apy ekatvaprasaṅgāt. tataś ca —
	"mūlaprakṛtir avikṛtir mahadādyāḥ prakṛtivikṛtayaḥ sapta /
	ṣoḍaśakaś ca vikāro na prakṛtir na vikṛtiḥ puruṣaḥ //"
ity ayam abhyupagamo virudhyate.

{rūpādimattvān na pṛthivyādeḥ sukhādirūpatvam}

[566,14]
rūpādivaidharmyāc ca, na sukhādisvabhāvāḥ pṛthivyādayaḥ. sukhādīnāṃ pariṇāmaviśeṣāḥ pṛthivyādaya iti cet, te kiṃ sukhādibhyo 'nye? ananye vā? anyatve puruṣavad atriguṇatvam. ananyatve tu rūpādimattvam aindriyakatvaṃ ca virudhyeta, pradhānavat. dharmāntarāpattau sattvādiṣv eva pṛthivyādivyavahāra iti cet, dharmāntarasya tato 'nyatve puruṣavad atriguṇatvam. ananyatve ca pradhānavan niyatadeśakālatvānupapattiḥ svabhāvavailakṣaṇyābhāvaprasaṅgaś ca. kenacid rūpeṇānyat kenacit tad eva. nānyad ity atrāpy uktam eva. pṛthivyādīnāṃ ca dūṣaṇam. tattvānyatvābhyām anirvacanīyatvād iti cet, na; pañcaviṃśatitattvābhyupagamavirodhāt. na hi buddhyādīnāṃ pradhānād anyatvenāvacane pañcaviṃśatitattvāny upapadyante. viruddhadharmādhyāsāc ca mithaḥ śabdādīnām indriyāṇāṃ ca pṛthivyādīnāṃ ca bhedasiddheḥ, katham anyatvāvacanam? puruṣasyāpi vānyatvāvacanaṃ syāt. api ca sukhaduḥkhamohānām ekendriyasaṃvedyārūpāditvasādharmye 'py ekāntena bheda iṣyate. śabdādīnāṃ tu pratiniyatendriyagrāhyatvādivaidharmye 'pi naikāntena bheda ity aho prāmāṇikatvam. pratyakṣādinopalabhyamāne 'pi sukhādibhyaḥ śabdādīnām atyantabhede kiṃcit sādharmyād abhedasiddhāv advaitasiddhir eva syāt, guṇapuruṣāṇām api sādharmyasadbhāvāt. tasmān nānvayāt pradhānasiddhiḥ.

{parimāṇahetunirāsaḥ}

[567,2]
nāpi parimāṇāsiddhiḥ, parimitānām ekakāraṇasaṃsṛṣṭatve dṛṣṭāntāsiddheḥ. mūlāṅkurādīnāṃ tu brīhyavayavebhyo 'vayavāntarasahitebhyaḥ pūrvapūrvāvayavavināśe sati krameṇotpattir naikatra saṃsargo 'sti. nāpy ekasmād utpattiḥ, sarvakāryāṇāṃ kartṛkakaraṇopādānapūrvakatvasiddheḥ. nāpy ekopādānapūrvakatvaṃ kasyacid dravyasyaikasyāpy asti. athaikajātīyopādānapūrvakatvam, tadā siddhasādhyatā; dravyaikajātīyasyaivopādānatvābhyupagamāt. avāntarajātibhedas tu kṣityudakādyupādānānāṃ pratyakṣeṇāpy upalabhyate. tatas tadapahnave pratyakṣādibādhāpi syāt. sukhādīnāṃ tu na kvacid upādānatvaṃ siddham, guṇatvāt. tan na parimāṇād api pradhānasiddhiḥ.

{kāryakāraṇabhāvahetunirāsaḥ}

[567,11]
etenopakāryopakārakabhāvāt pradhānasiddhir ity apāstam.

{śaktipravṛttihetunirāsaḥ}

[567,13]
nāpi śaktipravṛtteḥ pradhānasiddhiḥ. triṣv api kāleṣu kāryaṃ kāraṇeṣv avasthitam astīti kenaitac chraddheyam? na hi kanyakodare putrapautrādayaḥ prāg apy avasthitāḥ santīty atra pramāṇaṃ kiṃcid asti.

{vaiśvarūpyahetunirāsaḥ}

[567,17]
etena vaiśvarūpyahetur api apāstaḥ. satkāryatvasāmarthyād eteṣāṃ siddhir iti cet, na; tasyaivāsiddhatvāt. na hi kāryasya prāgastitve pramāṇaṃ kiṃcid asti.

{satkāryavādaḥ}

[567,20]
nanūktaṃ pramāṇam —
	"asadakaraṇād upādānagrahaṇāt sarvasambhavābhāvāt /
	śaktasya śaktyakaraṇāt kāraṇabhāvāc ca satkāryam //"

[567,23]
ete cāvītahetavaḥ. yady asat kriyate śaśaviṣāṇādy api kriyate, na tu kriyate; tasmāt sad eva kāryam.

[567,25]
yadi ca tantvādiṣu paṭādikāryaṃ nāsti, tadā paṭādyarthinas tantvādyupādānaṃ na kuryuḥ, tatkāryaśūnyatvād vīraṇādivat.

[568,1]
yadi cāsann eva paṭas tantubhyo bhavati, tataḥ sarvaṃ kāryaṃ bhaved asattvāviśeṣāt, na tu bhavaty ataḥ sarvasambhavābhāvān niścīyate — yad eva yatrāsti, tad eva tato bhavatīti.

[568,4]
śaktasya ca kartṛtvaṃ sarvair eveṣyate. na ca śaktivikalaṃ śaktaṃ yuktam. śaktiṃ ca na kāryād anyāṃ paśyāmaḥ. śakyaṃ ca kriyate tena nāsataḥ śakyatvaṃ yuktam. kiṃ ca yady asya kāraṇam, tat tato bhavati. na cāsati kārye 'syedaṃ kāraṇam ity upapadyate. tasmāt sad eva kāryam iti.

{satkāryavādanirāsaḥ}

[568,9]
tad etad apy ayuktam —

[568,10]
yat tāvad asadakaraṇād iti, tan na; paratibandhāsiddheḥ. yadi nāma śaśaviṣāṇādyasat kriyamāṇaṃ na dṛṣṭam, paṭādyapy asan na kriyata iti kutaḥ? yathaiva hi śaśaviṣāṇāder asattvam akriyamāṇatvaṃ ca sarvalokāvisaṃvādinā pratyakṣādinā pramāṇena siddham, tathaiva paṭādīnāṃ prāgasattvaṃ kriyamāṇatvaṃ ca siddhaṃ kiṃ neṣyate? kiṃ cāsadakaraṇād asatkāryaṃ kiṃ neṣṭam? tatrāpy evaṃ śakyate vaktum — yadi sat kriyate puruṣādy apy kriyeta? na tu kriyate, tasmād asatkāryam iti.

{upādānagrahaṇahetunirākaraṇam}

[568,17]
yat tūktam upādānagrahaṇād iti, tad apy ayuktam; viruddhatvāt. yadi hi prāg apy asti kāryam, tatas tadarthaṃ tatkāraṇeṣu na kaścit pravarteta, vaiyarthyāt — na hi loke yasya yad asti, sa tadarthaṃ yatata iti. nanu pṛṣṭhaṃ me kuru, keśān me kuru ityādivyavahāradarśanāt sato 'pi kriyamāṇatvaṃ siddham, na tasyaupacārikatvāt — pṛṣṭhakeśādiṣv anyad eva kiṃcit kāryaṃ kriyate, pṛṣṭhakeśādikaṃ tūpacāreṇa kriyata ity ucyate, na tv aṃjasā tasya prāg eva niṣpannatvāt. niṣpannasya ca niṣpādanāsambhavaḥ, tatrānarthako hetuḥ syāt. yady asann eva paṭas tantubhiḥ kriyate, vīraṇādibhir api kiṃ na kriyata iti cet, na; vīraṇādīnāṃ tatrāsāmarthyāt. sāmarthyam eva kāryam iti cet, na śakteḥ kāraṇadharmatvāt tataḥ paścādbhavatkāryaṃ kathaṃ tadātmakaṃ syat? yogyatāṃ vijñāya ca pratiniyatakāraṇopādānam, na tu kāryadarśanān na hy aniṣpannaḥ paṭo draṣṭuṃ śakyate. kiṃ ca sarvaṃ sarvātmakam ity evaṃvādīnāṃ vīraṇādiṣv api paṭo 'stīti kiṃ na taiḥ paṭaḥ kriyate? kasmāc ca na tāni paṭārthibhir upādīyante?

{sarvasambhavāvahetukhaṇḍanam}

[569,2]
etena sarvasambhavābhāvo 'pi pratyuktaḥ.

[569,3]
yathoktam — śakyaṃ ca kriyate na cāsat kartuṃ śakyam iti, sat kathaṃ śakyam? na hi pradhānaṃ puruṣo vā kenacit kartuṃ śakyate.

{kāraṇabhāvahetunirāsaḥ}

[569,5]
yac coktam — kāraṇabhāvād iti, tad api viruddhatvāpayuktam. yadi hi prāg apy asti kāryam, tadā kāraṇena kiṃ kartavyam? akiṃcitkaraṃ ca kathaṃ kāraṇam? na hi kṣetrajñānāṃ parasparaṃ kāryakāraṇabhāvaḥ sambhavati. kāryasyābhivyaktiḥ kāraṇena kriyate iti cet, sā yady asatī kriyate, tato 'satkāryaṃ syāt. sati ced abhivyaktiḥ tadavasthaṃ kārakānarthakyam. abhivyakter apy abhivyaktiḥ kriyata iti cet, sāpi satī syād asatī vety aparyavasānam. sarvatra sattvābhyupagame sarvaṃ sadaivābhivyaktim ity ānarthakyam eva kārakāṇām. etena dharmāntarāpravṛttilābhād yuktibhedaḥ pratyuktaḥ. yat kiṃcit prayojanaṃ kārakāṇām ucyate, tat sarvaṃ sarvākāreṇa prāg evāstīty ānarthakyam eva kārakāṇām. yena vākāreṇa prāg asti, sa tasyākāraḥ prāg asann eva paścād dhetubhyo bhavatīti kathaṃ nāsatkāryam?

[569,16]
mādhavamatābhyupagame tu sāṃkhyanāśa eva syāt. katham? yadi hy abhivyaktir anyo vā kaścid dharmo 'sann eva kriyate, tato 'sadakaraṇād ity evamādayo 'samarthā hetavaḥ syus tataḥ satkāryatvāsiddhau vaiśvarūpyādyasiddheḥ pradhānādyasiddhir iti. na cātra viśeṣaḥ kaścid asti yena paṭādikāryasyaivāsataḥ karaṇam. sataś cātmahānaṃ ca na sambhavati, taddharmasya tu kasyacit sambhavaty eveti. na ca kiṃcid apy asan na bhavatīti śakyaṃ vaktum. visphūrjatāpi hi kārakāṇām avaśyaṃ kiṃcit phalaṃ vācyam, yad asiddhaṃ taiḥ sādhyata iti. yadi kiṃcin nāsaj jāyate na sannivartate, tadā deśakālākāranimittapratibandhān na samānakālābhivyaktir ity etad api vyāhanyate. yadi hi sadaiva santy abhivyaktayaḥ, kathaṃ na samānakālāḥ? na cet santi, paścād api kathaṃ na bhaviṣyanti? tathā deśādipratibandho 'pi saṃś cen na kadācin nivartiṣyata iti. sadaivānabhivyaktiprasaṅgaḥ. athāsann eva pratibandhaḥ tathāpi kuto 'nabhivyaktir iti? yat punar etat — na vastutaḥ kiṃcid utpadyate nivartate vā, guṇānāṃ hi saṃyogaviyogamātre pravṛttinivṛttivyavahāraḥ, sattvādīnām evānyathā sanniveśe kāryabhedopacāraḥ śikyākṣasūtrādivad iti, tad ayuktam, avayavebhyo 'rthāntarasyāvayavinaḥ samarthitatvāt saṃyogasya cārthāntaratvād utpattivināśadharmakatvāc ca kathaṃ na kiṃcid utpadyate? api ca rajjvādīnāṃ mūrtatvāt sāvayavatvād avayavakriyādvāreṇānyathānyathā sanniveśaḥ kartuṃ śakyate, sattvādīnāṃ vibhutvaniravayavatvāt. puruṣavan nānyathānyathā sanniveśeḥ sambhavati. viyogo 'pi vibhūnām ayuktaḥ. kiṃ cārūpādimatāṃ sanniveśaviśeṣe 'pi kathaṃ rūpādyupalabdhiḥ? na hi vāyūnāṃ sanniveśaviśeṣe 'pi śuklādirūpam upalabhyate. yeṣāṃ hi yathābhūtā rūpādayaḥ, teṣām anyathānyathāsanniveśe 'pi tathābhūtā eva rūpādaya upalabhyante, yathā kṛṣṇatantūnām. tasmān na guṇasanniveśamātre pṛthivyādivyavahāro 'ta eva na pradhānasyopādānatvam. tadupādānatve hi pṛthivyādīnāṃ vicitrarūpādiyogitvaṃ na syat, kāryadravyasyopādānarūpādyanuvidhānadarśanāt. pradhānasyāpi vicitrarūpādiyogitvābhyupagame paramāṇuṣv eva pradhānasaṃjñā kṛtā syād ekasya vicitrarūpādiyogāsambhavād dravyopādānasya cālpaparimāṇatvanānātvaniyamopalambhāt. paramāṇūnāṃ ca sukhādyāśrayatvaṃ prāg eva pratiṣiddham. tasmān na sukhādyāśrayatve puruṣasya pradhānatvaprasaṅgaḥ. pradhānasya ca sukhādyāśrayatve, puruṣo niṣprāmāṇikaḥ syāt.

[570,16]
nanu bhogyena bhoktur anumānam uktam — savikāraṃ pradhānam, bhoktravinābhūtam, bhogyatvād odanādivat. tathā parārthaś cakṣurādayaḥ, saṃhatatvāt, śayanādivad iti, tad ayuktam, bhogasvarūpāsiddheḥ. sukhaduḥkhe tajjñānaṃ ca loke 'pi bhogatvena prasiddham, tac ca bhavatā buddheḥ karaṇasyeṣṭam. tadanyas tu kaḥ puruṣasya bhoga iti? etena parārthatvaṃ pratyuktam, ko hi dehādibhiḥ puruṣasyārthaḥ sampādyate? dharmādayo 'pi hi buddher eveṣyante.

{puruṣārthadvaividhyāt parārthasiddhiśaṃkā}

[570,23]
nanu dvividhaḥ puruṣārtha uktaḥ — śabdādyupalabdhir guṇapuruṣāntaradarśanaṃ ca pūrvena bhoga uktaḥ, uttareṇa mokṣa iti. kathaṃ bhoga iti cet, ucyate — buddher ākūtaṃ viditvendriyāṇi viṣayākāreṇa pariṇamante. tatas tadindriyavṛttyākāreṇa buddheḥ parimāṇaḥ, tasyāṃ buddhivṛttau caitanyābhivyaktir na bhavati, yathā sūryakāntād ity araśmisannipāte talādiṣv agnijvālābhivyajyate, tathā viṣayendriyamanovṛttisannipāte 'ntaḥkaraṇavṛttau caitanyam abhivyajyate. so 'yaṃ buddher abhivyaktiḥ pariṇāmo bhoga ity ucyate. tatra yasya mate trayādaśavidhaṃ karaṇam, tanmate mahattattvaṃ buddhiśabdenocyate. ye tv ekādaśavidhaṃ karaṇam icchanti, tanmate tu mana eva buddhiḥ, tad uktam —
	"puruṣo 'vikṛtātmaiva svanirbhāsam acetanam /
	manaḥ karoti sānnidhyād upādhiḥ sphaṭikaṃ yathā //"
	"vivikte dṛkpariṇatau buddhau bhogo 'sya kathyate /
	pratibimbodayaḥ svacche yathā candramaso 'mbhasi //"

[571,5]
so 'yaṃ prakṛtipuruṣayor bhoktṛbhogyalakṣaṇo 'nādisambandho bandha ity ucyate. sa cādarśanamūlas tenāsau darśanān nivartate, tannivṛttau ca nirupādhiḥ puruṣaḥ svabhāvanirmalo mukta ity ucyate. tad uktam —
	"pañcaviṃśatitattvajño yatra tatrāśrame rataḥ /
	jaṭī muṇḍī śikhī vāpi mucyate nātra saṃśayaḥ //"

[571,10]
punar apy uktam —
	"samyagjñānādhigamād dharmādīnām akāraṇaprāptau /
	tiṣṭhati saṃskāravaśāc cakrabhramavad ghṛtaśarīraḥ //"
	"prāpte śarīrabhede caritārthatvāt pradhānavinivṛttau /
	ekāntikam ātyantikam ubhayaṃ kaivalyam āpnoti //"
	"autsukyanivṛttyarthaṃ yathā kriyāsu pravartate lokaḥ /
	puruṣasya vimokṣārthaṃ pravartate tadvad avyaktam //"
	"raṅgasya darśayitvā nivartate nartakī yathā nṛtyāt /
	puruṣasya tathātmānaṃ prakāśya vinivartate prakṛtiḥ //"
	"nānāvidhair upāyair upakāriṇy anupakāriṇaḥ puṃsaḥ /
	guṇavaty aguṇasya satas tasyārtham apārthakaṃ carati //"
	"prakṛteḥ sukumārataraṃ na kiṃcid astīti me matir bhavati /
	yā dṛṣṭāsmīti punar na darśanam upaiti puruṣasya //"

[571,23]
tad evaṃ dvividhapuruṣārthopapatter na parārthatvānupapattir iti.

{tannirāsaḥ}

[571,25]
tad etad ākāśacarvaṇavad anupapannam —

[571,26]
yat tāvad agnijvālāvac caitanyam abhivyajyate iti, tan na; satkāryatvaniṣedhād agnijvālāyā apy abhivyaktyanupapatteḥ. satkāryapakṣe 'pi tirohitasyābhivyaktiḥ sambhavati, na ca tvanmate caitanyasya tirobhāvo 'sty apariṇamitvābhyupagamāt. na hi viśiṣṭākārapariṇatāyām api buddhau citeḥ pūrvasvabhāvānyathātvaṃ bhavaty apariṇāmitvavirodhāt.

[572,3]
svabhāvāviśeṣe 'pi bhogābhyupagame tu sadaivāviśeṣeṇa bhogaḥ syāt tathā ca kaḥ puṃsaḥ pradhānakṛto bhogaḥ? caitanyākāreṇaiva buddheḥ pariṇāma eva bhoga iti cet, sa kiṃ puruṣanimitto vā? na vā? puruṣanimittaś cet, na tarhy udāsīnaḥ puruṣaḥ, svabhogakartṛtvāt. atha kriyāpariṇāmo 'pi tasya nāsti sannidhimātreṇa kartṛtvāt tena kurvann apy udāsīna ity ucyate, na; atiprasaṅgāt. yadi nirvyāpārasyāpi sannidhimātreṇa kartṛtvam, tadātmanāṃ vyāpakatvena sarvatra sānnidhyāt sarvātmānaḥ sarveṣāṃ kartāraḥ syuḥ. muktātmāno 'pi bhoktāraḥ syuḥ, tatsannidhimātrāviśeṣāt. atha bhogam akurvann eva bhoktā, na; aprasiddhatvāt — na hi bhujikriyām akurvann eva kaścid bhoktā prasiddhaḥ. kiṃ ca muktātmanām api bhoktṛtvaprasaṅgād viśeṣābhāvāt. etena pratibimbodayaḥ pratyuktaḥ. citisvabhāvāviśeṣe 'pi sarvapuṃsāṃ vyāpakatvena sannidhānāviśeṣe 'pi ca kasyacid eva puṃsaḥ pratibimbodayaḥ, na sarvapuṃsām iti, kiṃkṛto 'yaṃ niyamaḥ kleśakarmādiviśeṣakṛta iti cet, na; kleśāder buddhivṛttitvābhyupagamāt.

{prakṛtipuruṣayoḥ svasvāmibhāvāsambhavaḥ}

[572,17]
nanu buddhivṛttitve 'pi svasvāmisambandhaniyamāt puruṣavṛttitvopacāraḥ, śrūyate hi — bhṛtyāparādhena svāmino daṇḍa iti, na; sarvathodāsīnasya svāmitvena dṛṣṭāntāprasiddheḥ. viparyaye tu rājādidṛṣṭānto 'sti. svatvam apy upakārakasyaiva bhṛtyāder dṛṣṭam. na ca buddhiḥ puṃsaḥ svabhāvanirmalasya kiṃcid upakāraṃ kartuṃ śaknoti.

[572,21]
nartakīvad ātmānaṃ darśayanty evopakāriketi cet, naitad asti; nartakī hi raṅgasya svātmadarśanaṃ janayantī svātmānaṃ darśayatīty ucyate. na ca buddhiḥ puṃsaḥ kiṃcij janayati sarvathānupakāryatvāt. na ca nartaky apy adidṛkṣoḥ kasyacid ātmānaṃ darśayituṃ śaknoti. didṛkṣavaś ca sukhābhilāṣāt punaḥ punaś cakṣur vyāpārayantaḥ paśyantīti katham udāsīnāḥ? tasmān nodāsīnasya bhogaḥ kvacit prasiddha iti.

{puruṣasya bandhamokṣābhāvaḥ}

[572,27]
etena mokṣo 'pi prayuktaḥ. kiṃ ca yasya sambandhaḥ, tasya tadabhāvān mokṣa ity ucyate. bandhaś cājñānam abhimataḥ, yasmād uktam —
"dharmeṇa gamanam ūrdhvaṃ gamanam adhastādbhavaty adharmeṇa
	jñānena cāpavargo viparyayād iṣyate bandhaḥ //"
	"vairāgyāt prakṛtilayaḥ saṃsāro bhavati rājasād rāgād /
	aiśvaryād avighāto viparyayāt tadviparyāsaḥ //"

[573,3]
tac cājñānarāgādikaṃ buddher eveṣṭaṃ na puruṣasyeti katham anyakṛtenājñānādinā puruṣasya bandhasaṃsārādyupapattiḥ? na hi taskarāparādhāt sādhūnāṃ bandho nyāyyaḥ, sādhukṛtād vā sukṛtāt taskarāṇāṃ mokṣa iti.

{puruṣe bandhādyupacāras tannirāsaś ca}

[573,7]
nanūpacāreṇaiva puruṣasya bandhādikam ucyate yasmād uktam —
	"rūpaiḥ saptabhir eva tu badhnāty ātmānam ātmanā prakṛtiḥ /
	saiva ca puruṣasyārthaṃ vimocayaty ekarūpeṇa //"
iti. na; nimittābhāvād upacārasyāpy anupapatteḥ svasvāmibhāvo 'pi tvatpakṣe nopapayata ity uktam. bhinnābhinnānupapatteś ca — na tāvat svasvāmibhāvaḥ prakṛtipuruṣābhyāṃ bhinnaḥ, svayam anabhyupagamāt, na hi guṇapuruṣavyatiriktaṃ tvayā kiṃcid abhyupagamyate. athābhinnaḥ, tadā prakṛtipuruṣayor anucchedād anucchedyaḥ svasvāmibhāvaḥ, tato mokṣānupapattiḥ.

{prakṛteḥ caritārthanirāsaḥ}

[573,16]
caritārthaṃ pradhānaṃ na pravartate ity etad apy anena pratyuktam, pravṛttinimittasyānucchedāt. ucchede vā pradhānasyāpy ucchedaḥ, tad abhedāt. etenautmukyanivṛttiḥ pratyuktā. śabdādyupalabdhivad vā — yathā śabdādyupalabdhiṃ kṛtvā na caritārthaṃ bhavati, punaḥ śabdādyupalabdhidarśanāt, tathā kṛtvāpi guṇapuruṣāntaradarśanaṃ punas tadartham eva pravarteta.

[573,21]
syād etat — śabdādyupalabdhiṃ kṛtvā guṇapuruṣāntaradarśanārthaṃ pravartate, tasminn api kṛte nāparaṃ pravṛttinimittam astīti kutaḥ pravarteta? yady evaṃ śabdādyupalambhaṃ kṛtvā taṃ prati nivṛttautsukyatvād guṇapuruṣāntaradarśanam eva karotu, kimarthaṃ janmani janmani śabdādyupalambham eva karoti? evaṃ hy apuruṣārthaiva prakṛteḥ pravṛttiḥ syāt — yadarthaṃ pravṛttā na tat sampādayati. śabdādyupalambhārthaṃ ca na pravṛttir ghaṭate, tatrautsukyābhāvāj janmāntareṣu kṛtatvāt. aprekṣāpūrvakāritvād anyārthaṃ pravṛttāpy anyat sampādayatīti cet, yady evaṃ saṃsāryātmārthaṃ pravṛttāpi kadācin muktātmano 'pi bhogaṃ sampādayed vivekavikalatvāt.

[574,2]
buddher ākūtaṃ viditvetyādy apy ayuktam, karaṇatvād indriyāṇāṃ vāsyādivan nākūtaparijñānam, nāpi svataḥ pravṛttir iti.

[574,4]
buddher api dharmajñānādyadhikaraṇatvam ayuktam, karaṇatvād acetanatvāc ca khanitrādivat. puruṣasyāpi na dharmādyadhikaraṇatvaṃ cetanatvān muktātmavad iti cet, na; dharmidṛṣṭāntagrāhakapramāṇabādhitatvāt, na hi jñānavyatiriktaṃ caitanyaṃ kutaścit siddham. yasya jñānaṃ tasyaiva sukhaduḥkhecchādveṣaprayatnadharmādharmasaṃskārāś ceti samarthitam. duḥkhataddhetuviyuktas tu loke 'pi muktaḥ prasiddhas tenāmuktātmanāṃ duḥkhaṃ tannimittam adharmāvidyādikaṃ cābhyupagantavyam iti vyavasthitaṃ tāvad yathoktam — aparātmajñānaṃ niḥśreyasāṅgam iti.

{paramātmajñānanirūpaṇam}

[574,12]
athedānīṃ paramātmajñānaṃ niḥśreyasāṅgatvena vaktavyam.

{abhedajñānasya niḥśreyasāṅgatvaśaṅkā}

[574,14]
nanu ca parāparabhedenātmajñānaṃ naiva niḥśreyasasādhanam, kasmāt? avidyārūpatvād bhedajñānasya candrādibhedajñānavat, tathā ca śrutiḥ — "ekam evedam, na dvitīyam", "dvitīyād vai bhayaṃ bhavet", "mṛtyoḥ sa mṛtyum āpnoti ya iha nāneva paśyati", "sarvaṃ khalv idaṃ brahma".
	"yasya sarvāṇi bhūtāni ātmaivābhūd vijānataḥ /
	tasya kaḥ śokaḥ moha ekatvam anupaśyataḥ //"
	"yas tu sarvāṇi bhūtāni ātmany evānupaśyati /
	sarvabhūteṣu cātmānaṃ tato na vijugupsate //"
	"eka eva hi bhūtātmā dehe dehe vyavasthitaḥ /
	ekadhā bahudhā caiva dṛśyate jalacandravat //"

[574,25]
anumānam apy ucyate — sarvaṃ jagat paramātmano na bhidyate, sattvajñeyatvādibhyaḥ, tatsvarūpavat. na ca pratyakṣavirodhaḥ, tasya bhedāviṣayatvāt. tad uktam —
	"āhur vidhātṛpratyakṣaṃ na niṣeddhṛvipaścitaḥ /
	naikatvāgamas tena pratyakṣeṇa virudhyate //"

[575,1]
kiṃ ca sarvaṃ vivādāspadībhūtaṃ bhedajñānaṃ bhrāntam, bhedajñānatvāc candrādibhedajñānavat. advaitajñānaṃ bhedajñānasya bādhakam eva taduttarakālabhāvitvāt, śuktikādijñānavat. vedārthaparyālocanād uttarakālam advaitajñānaṃ bhavati, bhedajñānaṃ tv anādyavidyāvaśāt sarveṣāṃ prāg evāsti, tatas tan na bādhakam, rajatajñānādivat.

[575,5]
trailokyāgrahaṇe ca tato bhinnaḥ kathaṃ ghaṭaḥ pratīyate? na hi yenāśvo na dṛṣṭaḥ, so 'śvād bhedenānaśvaṃ pratipattuṃ śaknoti ghaṭapaṭayor api bhedaḥ kathaṃ gṛhyate? yadi lakṣaṇabhedāt, lakṣaṇayor api kathaṃ bhedaḥ? tatrāpi lakṣaṇabhedāśrayaṇe 'navasthā syāt. atha pratibhāsabhedād bhedaḥ, pratibhāsayor api kathaṃ bhedaḥ? tatrāpi pratibhāsabhedāśrayaṇe 'navasthā prasarantī kena vāryate? itaretarāśrayadoṣāc ca — yāvan na ghaṭaḥ paṭād vyāvṛttaḥ pratītaḥ, tāvan na ghaṭād vyāvṛttaḥ paṭaḥ pratipattuṃ śakyate, yāvac ca na ghaṭād vyāvṛttaḥ paṭaḥ pratītas tāvan na paṭād vyāvṛtto ghaṭaḥ pratipattuṃ śakyata iti. sadākārapratītyaviśeṣāc ca. na hy ekākāreṇa pratīyamānasya nānātvaṃ yuktam, abhedavyavahārocchedaprasaṅgāt. atha ghaṭādyākāreṇa nānātvaṃ pratīyate. ghaṭādyākāraḥ sadākārād anyo 'nanyo vā? yady anyaḥ, tato 'sann evāsau sato 'nyatvāc chaśaviṣāṇavat. vastunaś cādvaitaṃ cintyate. athābhinnaḥ, tadā ghaṭādyākāro 'pi sadākāra eveti. kathaṃ bhedaḥ? tasmād avidyānibandhano 'yaṃ bhedapratibhāsaḥ sā cāvidyā brahmaṇas tattvānyatvābhyām anirvacanīyā. tenādvaitapakṣe 'pi jagadvaicitryaṃ na virudhyate. svapnopalabdhārthavaicitryavad avicārakṣamatvād iti.

{tannirāsaḥ}

[575,20]
tad etat sarvam ayuktam. yat tāvad āgamabalenādvaitasādhanam, tan na; dvaitapakṣe 'py āgamasadbhāvāt. tatra śrutau tāvad uktam —
	"dvā suparṇā sayujā sakhāyā samānaṃ vṛkṣaṃ pariṣasvajāte /
	tayor anyaḥ pippalaṃ svādvatty anaśnann anyo 'bhicākaśīti //"
tathā — "dve brahmaṇī veditavye paraṃ cāparaṃ ca" ityādi.
tathā —
	"tam īśvarāṇāṃ paramaṃ maheśvaraṃ taṃ daivatānāṃ paramaṃ ca daivatam /
	patiṃ patīnāṃ paramaṃ parastād vidāma devaṃ bhuvaneśam īḍyam //"
	"karmabhir mṛtyum ṛṣayo niṣeduḥ prajāvanto draviṇam īhamānāḥ /
	athāpare ṛṣayo manīṣiṇaḥ paraṃ karmabhyo 'mṛtatvam ānaśuḥ //"
ity evamādi. smṛtāv apy uktam —
	"uttamaḥ puruṣas tv anyaḥ paramātmety udāhṛtaḥ /
	yo lokatrayam āviśya bibharty avyaya īśvaraḥ //"
ity evamādi.

{advaitabodhakavākyānāṃ dvaite sāmaṃjasyam}

[576,6]
tatra dvaitapakṣe yāny advaitābhidhāyīni vākyāni, tāni paramātmaviṣayatvenārthavanti vyākhyeyāni. ekam evedaṃ paraṃ brahmeti draṣṭavyam. sarvaṃ ca jagad brahmādhiṣṭhitatvena brahmakṛtatvena vā sarvaṃ khalv idaṃ brahmety uktam. evam anyāni vākyāny avirodhena vyākhyeyāni. yasya tu mate dvitīyaṃ na kiṃcid asti, tasya dvaitābhidhāyīni vākyāny apramāṇāny eva prāptāni na hi teṣām upacāreṇāpy arthaḥ sambhavati, upacārānimittābhāvāt. na caikasminn evāgame keṣāṃcid vākyānāṃ prāmāṇyaṃ keṣāṃcid aprāmāṇyam ity atra nyāyaḥ kaścid asti. atha saṃsārāvasthāyāṃ dvaitaṃ mokṣāvasthāyāṃ tv advaitam ity ubhayeṣāṃ viṣayavibhāgena prāmāṇyaṃ varṇyate, tad ayuktam; dvaitānabhyupagame saṃsārasyaivānupapatteḥ. yo hi tāvat paramātmā saṃsthānaśarīrādyākāro na bhavati, nāpy asau rāgādiyogād devamanuṣyatiryakṣu saṃsarati, "na tasya kāryaṃ karaṇaṃ ca vidyate" ityādivākyais tasya sadaiva rūpādirahitatvāsaṃsāritvapratipādanāt. tadvikārasaṃsāropapattir iti cet, na; pariṇāmapakṣasya niṣiddhatvāt.

{jñānakriyāśaktibhyāṃ saṃsāramokṣavyavasthā}

[576,20]
syān matir eṣā — dvividhā tasya paramātmanaḥ śaktiḥ kriyājñānalakṣaṇā. tatra kriyāśaktitas tāvat pradhānaṃ bhavati. pradhānāt tu mahadādivikāraprapañcaḥ. kāryakāraṇayoś ca bhedo nāsti, tena pradhānādeḥ kriyāśaktito na bhedaḥ. śaktiśaktimator api bhedo nāsty ataḥ sarvaṃ viśvaṃ brahmātmakam. jñānaśaktitas tu jīvātmāno bhavanti, te 'pi tato na bhidyante. teṣāṃ cāvidyāvaśenotpannānāṃ rāgādiyogāt saṃsāraḥ, tatra ye jīvā avidyāvanta eva pare brahmaṇi layaṃ gacchanti, teṣāṃ maṇḍūkacūrṇavad anirdagdhabījabhāvatvāt punar utapattis tato rāgādiyogāt punaḥ saṃsāra iti. ye tu jñānāgninādvaitabhāvanāsthirībhūtalakṣaṇena bhedavāsanākhyaṃ saṃsārabījaṃ dagdhvā brahmaṇi līyante, teṣāṃ nirdagdhabījatvān na punar āvṛttis tathā ca śrutiḥ — "kāmayamāno 'thākāmayamāno yo 'kāmo niṣkāma ātmakāma āptakāmo bhavati, na tasya prāṇā utkrāmanti, tatraiva samavalīyante brahmaiva san brahma āpnoti" iti. tathā "na paśyatīty āhur ekī bhavati, na śṛṇotīty āhur ekībhavati" ityādi.

{tannirāsaḥ}

[577,5]
tac ca naivam. kasmāt? pariṇāmapakṣasya niṣiddhatvāt. na hi rūpādivihīnasya rūpādyākāreṇa pariṇatau kiṃcit pramāṇam asti. satkāryapratiṣedhāc ca kāryakāraṇayor abhedo 'pi niṣiddhaḥ. śaktiśaktimator api bhedaḥ prasādhitaḥ. upādānakāraṇatvaṃ ca mūrtaṃ praty amūrtasya nāstīty uktam. tasmān neśvarasyopādānakāraṇatvam. "brahmaiva san" — ityādyāgamena yogotkarṣaḥ praśasyate. paramotkarṣān no hi yogī brahmavad atyantanirmalatvād brahmaivety uktaḥ. tathābhūta eva san paraṃ brahma paśyatīty arthaḥ. ekībhavatīty atrāpy upamā draṣṭavyā — parabrahmaniṣṭho hi yogī na dvitīyam ātmānam api paśyati. tenaikībhavann ivaikībhavatīty ucyate. yad vā muktaikavargāntarbhavann ekībhavatīty ucyate. na tu vastuto 'rthāntarabhūtānām ekībhāvaḥ kadācit sambhavati.

[577,15]
nanu toyādīnām ekībhavo dṛśyate — toyaṃ toyāntareṇa saṃśliṣṭam ekībhavati. dīpo dīpāntareṇa, mṛn mṛdantareṇa, ghṛtatailādikaṃ ghṛtatailādyantareṇeti, naitad asti; na hi toyādīnām api vastuta ekībhāvaḥ siddhaḥ. kiṃ tarhi? teṣāṃ pareṇa saṃśliṣṭānāṃ ekāvayavavyārambhakatvenaikatvam upacaryate, vibhāgādarśanamātreṇa vā. toyādivad ekībhāvābhyupagame cātmanāṃ vināśo 'pi tadvad eva syāt, tasmān na mokṣāvasthāyām apy advaitam. ye tv īśvarasya pariṇāmaṃ necchanti, tanmate tu neśvarasya kāraṇatvam, kāryābhāvāt — na hi kāryam akurvat kāraṇaṃ yuktam. na cātmānam eva karoti, svātmani kriyāvirodhāt. saṃsāramokṣayor apy anupapattiḥ, īśvarasya sadaiva muktatvāt. tadvyatiriktabandhābhāvāc ca. avidyāprayoktṛtvam eva bhagavataḥ kartṛtvam iti cet, na; advaitapakṣe tasyāpy anupapatteḥ. nānātve hi saty avidyāprayoktṛtvam api dṛṣṭam, yathendrajālādikartā mantrauṣadhādiprayogadvāreṇa laukikānāṃ viparyayajñānākhyām avidyāṃ pravartayati. bhedābhāvāc ca keṣām avidyā? kiṃlakṣaṇā vāvidyā? kena ca nimitteneśvaras tāṃ prayuṅkte? vidyāpi kā? yadi brahmasvabhāvaiva, tadā nityaṃ vidyāstīty avidyotthānam eva na syāt. na hi vidyāyāṃ satyām avidyāvakāśaṃ labhate, tayoḥ sahāvasthitivirodhāt, avirodhe vā na kadācid avidyocchittir ity apavargānupapattiḥ.

{anirvacanīyatvanirāsaḥ}

[578,2]
tattvānyatvānirvacanīyatvaparihāro 'py ayuktaḥ, tattvapratiṣedhād evānyatvasiddheḥ, anyatvapratiṣedhād vānanyatvasiddher iti. katham ubhayathāpy anirvacanīyatvam? keśoṇḍukasya jñānād anyatvena nirvacanīyatvāt. tathā ca viparītakhyātiḥ samarthitā. tatraiva sadasattvānirvacanīyatvapratiṣedho 'pi kṛtaḥ, sata ekadeśakālākārānyatvena pratibhāsanād ity uktam.

[578,7]
na ca keśoṇḍuka evāvidyā, kiṃ tu tadavabhāsi jñānam, taccotpattivināśadharmakatvāt kathaṃ kūṭasthād brahmaṇo na bhinnam? anāditvaṃ cāvidyāyāḥ pravāhāpekṣayā, anyathā pratyakṣavirodho 'pi syāt. tasmād advaite saty avidyāpi na sambhavatīty ato nāvidyākṛtabhedāpekṣayāpi bhedābhidhāyīni vedavākyāny arthavanti sambhavanti.

{pratyakṣānumānayor upaplutatvoktinirāsaḥ}

[578,13]
etena yad āhuḥ — "pratyakṣānumānayor upaplavadarśanād vedānāṃ tv anupaplavatvāt, na tatpratipāditasyādvaitasya pratyakṣānumānābhyāṃ bādhā" iti, tad apy apāsatam, vedavākyair eva bādhapratipādanāt. kiṃ ca pratyakṣasyopaplutatve vedasiddhiḥ kutaḥ syāt? agṛhītāc ca vedān nārthapratipattiḥ. pauruṣeyatvaṃ ca vedānāṃ samarthitam. tena pratyakṣamūlatvenaiveṣāṃ prāmāṇyam. anumānasyāpy upaplutatve padavākyārtheṣu vipratipattau kathaṃ nirṇayaḥ? kuto viruddhāviruddhavyākhyānaniścayaḥ? svaparavākyānāṃ ca prāmāṇyāprāmāṇyaniścayaḥ kuta iti? yad apy uktam — "āhur vidhātṛpratyakṣam" ityādi, tad apy ayuktam, niṣeddhṛtvenāpi pratyakṣasya samarthitatvāt pramāṇāntarbhāvaprastāve. tena bhūtalādiṣu ghaṭādyabhāvavad itaretarābhāvo 'pi pratyakṣeṇa gṛhyate. tathā cākṣavyāpārabhāvānuvidhāyinī ghaṭādīnāṃ sattāsaṃvittivat parasparabhedasaṃvittir api sarvalokāvisaṃvādena bhavantī dṛśyate. tasmāt pratyakṣeṇāpy advaitajñānaṃ bādhyate, aṅgulyāgre kariśatam astītyādi jñānavat.

{bhedajñānasya bhrāntatvānumānanirāsaḥ}

[578,27]
yac coktam — vivādāspadībhūtaṃ bhedajñānaṃ bhrāntaṃ bhedajñānatvāc candrādibhedajñānavad iti, tad apy ayuktam; vidyāvidyayor bhedajñānenānaikāntikatvāt. tasyāpi pakṣatvam eveti cet, tat kim idānīm avidyaivaikāti, tattvajñānaṃ tu nāsty eva? tathā cādvaitasiddhir api kutaḥ? bhrāntajñānenaivādvaitasiddhau bhedasiddhir api tataḥ syād aviśeṣāt. athādvaitajñānaṃ bhrāntaṃ na bhavati, bhrāntād bhinnaṃ tarhi tat pratipattavyam. tadbhedapratipattiś ca na bhrānteti kathaṃ nānaikāntikatvam?

[579,4]
hetvarthaś ca kaḥ? kiṃ pratijñārtha eva? kiṃ vā tato 'rthāntaram? yadi pratijñārtha eva, tadārthapunaruktatvaṃ sādhyāviśiṣṭatvaṃ ca syāt — na hi bhavaty agnir atra vahner iti. atha bhinna eva hetvarthaḥ, tadāpy advaitavirodhaḥ. tathā dṛṣṭānto 'pi yadi pratijñārtha eva, tadā na sādhako 'siddhatvāt punaruktadoṣaś ca. bhedābhyupagame tv advaitavirodhaḥ. pratijñārthaś ca kaḥ? kiṃ pramāṇaprameyetyādisūtrasya yo 'rthaḥ, sa eva? kiṃ vā tato 'nyaḥ? yadi pramāṇādisūtrārtha eva sādhyaḥ, tataḥ siddhasādhanam. tato 'nyaś cet, tadāpy advaitavirodhaḥ.

{advaitajñānasya bhedajñānabādhakatvānumānabhaṅgaḥ}

[579,12]
yad apy uktam — advaitajñānaṃ bhedajñānasya bādhakam eva, taduttarakālabhāvitvāc chuktikādijñānavad iti, tad apy anaikāntikam — nakhāgre kariśatam astītijñānam anāptavacanāt paścād bhavan na pūrvabhāvinas tadabhāvajñānasya bādhakam iti. na cādvaite sādhyasādhanapratipādyapratipādakādibhāva upapadyata iti maunam evādvaitam icchatā kartavyam ity uktam.

{trailokyāgrahaṇe 'pi bhedajñānopapattiḥ}

[579,18]
yat punar etat — trailokyāgrahaṇe tato 'nyaḥ kathaṃ ghaṭaḥ pratīyata iti, tan na; nirvikalpakabuddhau pratiyogigrahaṇam antareṇāpy abhāvapratibhāsanāt. gṛhīteṣu cābhāveṣu yathā yathā pratiyogijñānaṃ bhavati, tathā tathā tadvikalpena smṛtir eva bhavatīty uktam — yo 'sāv artho mayā dṛṣṭaḥ, sa etad ātmako na bhavatīty evaṃ smṛtiḥ sarvāvisaṃvādena bhavantī dṛśyate. tasmān nirvikalpakajñānena trailokyāgrahaṇe 'pi tato bhinna eva ghaṭo gṛhītas tato ghaṭasmṛtisahakāriṇendriyeṇa ghaṭād bhinnaḥ paṭa iti jñānaṃ savikalpakam eva janyate. tataś ca netaretarāśrayo doṣaḥ. ekadeśāvasthitānāṃ ca ghaṭapaṭādīnām aṅgulyor iva yugapad api bhedo gṛhyate, tato 'pi netaretarāśrayatvam.

{lakṣaṇapratibhāsabhedād bhedagrahaṇavyavasthā}

[579,27]
yac coktam — kiṃ lakṣaṇabhedād bhedaḥ? pratibhāsabhedād vā? iti, tan na; uktottaratvāt. uktam atrādāv eva saṃśayaviṣaye lakṣaṇabhedād bhedo gamyate. sarvatra ca saṃśayanimittaṃ nāsti, tato nānāvasthā. pratibhāsabhedād bhede 'pi — nānāvasthā — na hi pratibhāsānāṃ bhedagrahaṇe nārthānāṃ bhedavyavasthitir iṣyate, yenānavasthā syāt. kiṃ tarhi? arthānāṃ bhedapratibhāsi jñānam ekam api pratibhāsabheda ity ucyate. tasyāgrahaṇe 'pi tadviṣayasya nāgrahaṇam iti samarthitaṃ sahopalambhanirākaraṇaprastāve.

{sadākāropapāditādvaitanirāsaḥ}

[580,7]
yat punar etat — sadākārapratītyaviśeṣād iti, tan na; tulyapramāṇatvāt — yata eva pramāṇāt sadākārapratītyaviśeṣo 'vagamyate, tata eva pramāṇād deśakālāvayavaguṇakriyājātyādiviśeṣākāraiḥ pratītiviśeṣo 'pi pratibhāty eveti. viśeṣākārāṇāṃ sadākārād anyānanyatvābhyām anupapatter iti cet, ko 'yaṃ sadākāraḥ? kiṃ sattaiva? kiṃ tadvān iti? yadi sattāsāmānyam, tadā tato bhinnā eva viśeṣākārāḥ, sāmānyatadvator bhedasamarthanāt. na ca śaśaviṣāṇavad asattvaprasaṅgaḥ, śaśaviṣāṇasya sattāsambandhābhāvād vivakṣitaviśeṣāṇāṃ tu sattā sambandhitvāt. atha sattāvān eva sadākāra ucyate, tataḥ sadākārān na deśakālādiviśeṣākārā bhidyante, tathāpi sadākārāviśeṣād vargaikatvaṃ sidhyatu na vyaktyaikatvam. vyaktyekatvasādhane hi pratyakṣādivirodha uktaḥ. tathā ca sūtram — "saṃkhyaikāntāsiddhiḥ pramāṇānupapattyupapattibhyām" iti. pramāṇānupapattau tāvan na siddhiḥ sarvavādasiddhiprasaṅgāt. pramāṇopapattau ca pramātrādibhedasiddhis tathā coktam — "catasṛṣu cedaṃ vidhāsu tattvaṃ parisamāpyata" iti. avidyānibandhanaḥ sarvo 'yaṃ bhedapratibhāsa ity atrāpi pramāṇaṃ vaktavyam. na hi vāṅmātreṇa kasyacid arthasya siddhiḥ, sarvavādasiddhiprasaṅgād ity uktam. pramāṇābhidhānena ca pratipādyapratipādakādibhedasiddhir aparihāryeti.

{śabdādvaitaṃ tannirāsaś ca}

[580,24]
etena śabdādvaitaṃ pratyuktam, yad āhuḥ —
	"anādyanidhanaṃ brahma śabdatattvaṃ yadakṣaram /
	vivartate 'rthabhāvena prakriyā jagato yataḥ //"
	"na so 'sti pratyayo loke yaḥ śabdānugamād ṛte /
	anuviddham ivābhāti sarvaṃ śabde pratiṣṭhitam //"

[581,1]
yad yenānuviddham, tat tato na bhidyate, yathā mṛdānuviddhā ghaṭādayo nāmṛdātmakāḥ. yo vā yasya parivartaḥ sa tato na bhidyate, yathā candraparivarto jalacandraḥ śabdaparivartaś ca sarvo 'rthaḥ, śabdākāreṇa pratibhāsanāt. tasmāt sarvo 'rthaḥ śabdātmaka iti. śabdā api sarvair varṇair anuviddhā, varṇāś ca svarair anuviddhāḥ, svarāś ca nādenaikenānuviddhās tasmād ekaṃ śabdātmakaṃ sarvaṃ jagad iti. advaitābhidhānād eva vijñānādvaitabrahmādvaitaśabdādvaitādīnāṃ na kaścid viśeṣaḥ. pratiṣṭhāpanaprakriyābhedaṃ muktvā vijñānādvaitam anyathā pratiṣṭhāpayanti, brahmādvaitam anyathā, śabdādvaitam anyathety etāvan mātreṇādvaitavādināṃ matabhedaḥ, na tv advaite 'pi kaścid bhedaḥ tathā ca sūtrakṛtā sarveṣām advaitavādināṃ pratiṣedhārtham ekam eva sūtram uktam — "sāṃkhyaikāntāsiddhir" ityādi. satkāryapratiṣedhāt na sparśādyākāreṇa śabdatattvasya pariṇāma iti.

{avidyāto bhedapratītinirāsaḥ}

[581,12]
nāpy avidyāvaśena bhedapratītiḥ, avidyā hi mithyājñānam ucyate. tac ca deśakālabhedena nimittabhedena ca svarūpataś ca bhidyate. anyathā sarvatra sarvadā sarveṣāṃ ca keśādibhrāntiprasaṅgaḥ, tattvajñānānudayaprasaṅgaś ca, nimittābhāvāt. nimittasadbhāve ca nimittānaimittakayor bhedādvaitavirodhaḥ. tatrāpy avidyāta eva bheda iti cet, evaṃ tarhi na vastutas tattvajñānaṃ kutaścid kadācid utpadyata ity apavargānupapattiḥ. avidyānimittatve ca tattvajñānāpavargayoḥ keśoṇḍukādivad avāstavatvaprasaṅgaḥ, tataś cetaraśāstravad advaitaśāstram apy apuruṣārthaṃ vastutaḥ prāptam.

{brahmaṇo mokṣānupapattiḥ}

[581,20]
api ca mokṣaḥ kasya cintyate? tasyaiva brahmaṇa ity ayuktam, tasya svabhāvamuktatvāt. saṃsāritve vā na kaścin mukto 'stīti mokṣatadupāyayoḥ kenacid apy adṛṣṭatvād anupadeśaprasaṅgaḥ. tadanupadeśe ca kutas tatra pravṛttiḥ? pravartamāno 'pi yadaiko muktaḥ, tadaiva saṃsārocchedaprasaṅgo 'nyasya saṃsāriṇo 'sambhavāt. avidyāvaśān nātmābhimāna iti cet, kim apavarge 'pi avidyā na kṣīṇā? na ca muktād anyo 'py ātmāsti yasyāvidyā syāt. jīvātmānaḥ santīti cet, te kim anye? ananye vā? yady anye, tadaikatvavirodhaḥ. atha muktād ananye, tataḥ kathaṃ jīvātmanāṃ saṃsāraḥ?

{jalacandravaj jīvarūpabhedānupapattiḥ}

[582,2]
etena jalacandravad ity apu nirastam. yathaiva hi rāhucchanne candre na kvacij jalacandra upalabhyate, evaṃ paramātmanāpavargaprāpte saṃsārī na kvacid upalabhyate.

[582,4]
sukhaduḥkhādivyavasthānupapattiprasaṅgaś ca — yathā yādṛśam ākāśasthasya candrasya rūpam upalabhyate, tādṛśam eva sarvajalacandrāṇām, na praticandraṃ rūpavyavasthāsti, tathā yādṛśam eva svātmanaḥ sukhaṃ duḥkhaṃ vā jñānecchādikaṃ vā, tādṛśam eva sarvasya syāt pratipuruṣaṃ sukhādivyavasthānupapattiḥ. śarīrabhedād vyavastheti cet, na; adṛṣṭatvāt — bālakaumārayauvanādiśarīrabhede 'pi vyavasthā na dṛṣṭā; pūrvaśarīreṣv anubhūtāni sukhādīni śāstrādīni ca vṛddhaśarīre 'py anusandhatte — mama sukham āsīd iti.

{ghaṭākāśadṛṣṭāntanirāsaḥ}

[582,11]
etena ghaṭākāśamaṭhākāśādyudāharaṇaṃ pratyuktam. kiṃ ca yathā ghaṭanivṛttāv eva ghaṭākāśaṃ muktaṃ bhavaty evaṃ dehanivṛttāv eva tadavacchinnaḥ pumān muktaḥ syād ity ayatnasiddho mokṣaḥ prasaktaḥ tataś ca mokṣaśāstraṃ vyartham.

{avidyāsaṃskāranirāsaḥ}

[582,15]
dehanivṛttāv apy avidyādisaṃskāras tatkṛto 'sti, tadavacchinnasya pṛthagbhūtasyevātmapradeśasya saṃsāra iti cet, na; vikalpānupapatteḥ — sa hi dehakṛtaḥ saṃskāraḥ kiṃ dehavat paricchinnadeśaḥ? kiṃ vākāśasattāvad vyāpaka iti? prācye pakṣe citrakūṭadeśasthena dehena svāvacchinna evātmapradeśaḥ kṛtasaṃskāras tatraiva janmāntaraṃ janayet, sukhaduḥkhādyupabhogo 'pi tatraiva syāt, anyapradeśasya tatsaṃskāreṇāvachinnatvāt. atha gatvaraḥ saṃskāraḥ pradeśāntaram apy avachinatti, na; avidyādharmādisaṃskārasya niṣkriyatvena gamanānupapattiḥ. kiṃ ca muktam api pradeśaṃ gatvāvacchindyāt. tadavacchede ca muktasya punaḥ saṃsāritvaprasaṅgaḥ. tatraivāvasthitaḥ pradeśāntare 'pi svakāryaṃ saṃskāraḥ karotīti cet, evam api muktapradeśe 'pi kuryād iti sa eva prasaṅgaḥ.

[582,25]
athākāśasattāvad vyāpakaḥ saṃskāraḥ, tena tarhi sarve 'py ātmapradeśā vyāptā iti. na kaścit pradeśo 'pavṛktaḥ syāt. etena maṇisūtrādinidarśanaṃ pratyuktam, ghaṭākāśādidhvāntenāsyāpi tulyadoṣatvāt. tasmān na sarvadeheṣv eka evātmeti.

{agnivisphuliṅgadṛṣṭāntanirāsaḥ}

[583,2]
atha taptāyaḥpiṇḍād agnikaṇā ivātmatattvāj jīvātmāno 'saṃkhyātā utpadyante. teṣāṃ saṃsāramokṣajñānādivyavastheti, na; saṃsāriṇām apy ātmanām anāditvasya prasādhitatvāt kṛtakānāṃ cānityatvaprasaṅgas tato 'paralokitvam.

{samudrodakadṛṣṭāntanirāsaḥ}

[583,6]
atha samudrād udakavat tata eva niḥsaranti, punas tatraiva līyanta iti, na; samudravad brahmaṇaḥ sāvayavatvādidoṣaprasaṅgāt. pratiṣiddhaś ca satkāryavādaḥ, tena pariṇāmalayapakṣe na dṛṣṭāntaḥ kaścid siddhaḥ.

{avidyāyā jīvatvaśaṃkātatannirāsaś ca}

[583,10]
athāvidyaiva jīvātmā, tasya cānāditvam asaṃkhyātatvaṃ saṃsāritvaṃ ca, tannivṛttiś ca mokṣa iti. sa kasyeti vācyam? brāhmaṇas tāvan na sambhavatīty uktam. pradīpanirvāṇavad iti cet, tadarthaṃ kaḥ pravartate? jīvātmaiveti cet, na; ātmanivṛtter apuruṣārthatvāt. avidyāsvabhāvo hi jīvātmā kim artham ātmānaṃ nivartayati? na ca tasyātmanivṛttāv upāyo 'sti. vidyā hi tāvan nāvidyātmake jīve prādurbhavati, virodhāt. nāpi brahmaṇi tatra nityatvāt. na copāyāntareṇāvidyāyā ātyantikaḥ kṣayaḥ sambhavati. na ca mithyājñānād anyā kācid avidyāsti. jñānasya ca sarvasyāśritatvaṃ samarthitam, tenāvidyā kasyeti vācyam. brahmaṇas tatpradeśasya vā na sambhavatīty uktam. na hy ekāśrayatve sukhaduḥkhasmṛtyādīnāṃ vyavasthā sambhavati, śarīrabhede 'py anusandhānadarśanāt. garbhaśarīrānubhūteṣv ananusandhānavad iti cet, na; tatra smṛtihetoḥ saṃskārasyānutpannatvād vinaṣṭatvād vābhibhūtatvād vā. śarīrāntareṣv apy evam iti cet, na; tatrāpy asmṛtiprasaṅgāt. dṛśyate copādhyāyasya śāstrārthādyanusmṛtiḥ. tatas tatsaṃskāro 'nabhibhūta evāstīti gamyate. tataḥ śiṣyāder api smṛtiprasaṅgas tadātmaikatvāt kaumārādiśarīreṣv iva. tasmāt pratiśarīraṃ sukhaduḥkhasmṛtyādivyavasthopalambhān nānātmeti. nanu bhavatpakṣe 'pi sarve 'py ātmāno vyāpakatvāt sarvasminn api śarīre santīti vyavasthānupapattiḥ ekasmiṃś ca śarīre sarvapuruṣāṇāṃ liṅgaṃ gṛhyeta, na; adṛṣṭaniyamād vyavasthopapatteḥ — yatkṛtenādṛṣṭaviśeṣeṇa yaccharīram utpāditam, tat tasyaiva bhogāyatanaṃ bhavaty ātmāntarāṇāṃ tu tatra sannidhimātreṇa sattvaṃ na tv adhiṣṭhātṛtvenety ato naikasminn api śarīre sarveṣāṃ liṅgopalabdhiprasaṅga iti. tad evaṃ sthitam etat — saṃsāryātmāno 'saṃkhyātāḥ, paramātmā tv eka evety ataḥ paramopāsanadvāreṇa keṣāṃcin mokṣagamane 'py avirodhaḥ. tasmāt paramātmanopāsanāṅgatvenāpavargasādhanatvād uktaṃ paramātmano 'paramātmabhyo 'rthāntaratvena parijñānam iti.

{upāsanāvidhiḥ}

[584,9]
kaḥ punas tasyopāsanavidhir ity ucyate — sa copāsanavidhiḥ kleśakṣayasamādhilābhārtham anuṣṭhānam. yena kenacid upāyena kleśā rāgadveṣamohākhyāḥ kṣīyante, maheśvaraviṣayaṃ cittaikāgryaṃ ca prāpyate, sa upāyo 'nuṣṭhīyamānaḥ parameśvaropāsanavidhir ity ucyate, tatra "yogāc cādhyātmavidhyupāyaiḥ" iti vacanāt. pātañjalādiśāstreṣv apy upadiṣṭa upāyaḥ svaśāstravirodhena pratipattavyaḥ. tatra yuktisāmarthyāc ca "paramatam apratiṣiddham anumatam" iti hi tantrayuktiḥ. tenājñānātmakāḥ suvarṇadānādīkṣādaya upāyā nātra gṛhyante, teṣāṃ rāgādikṣapaṇe sāmarthyābhāvāt. akṣapiteṣu ca saṃsāranivṛttir na sambhavatīti vicāritaṃ duḥkhasūtre. dvādaśavidhaprameyatattvajñānam antareṇānyathā jñānaṃ nopāya ity api vicāritam. dvādaśaprameyajñānam api notpannamātram asahāyaṃ rāgādinivṛttau samartham. kiṃ tarhi? yogopāyānuṣṭhānasahitam.

{dvividhayoganirūpaṇam}

[584,21]
yogaś ca vyutthitāvyutthitāvasthābhedena dvividhaḥ. tatra vyutthitāvasthāyāṃ tapaḥsvādhyāyādilakṣaṇaḥ kriyāyogaḥ sevanīyaḥ. tathā coktam — "tapaḥsvādhyāyeśvarapraṇidhānāni kriyāyogaḥ", "kleśatanukaraṇārthaḥ samādhibhāvanārthaś ca". arthakramam āśrityeha viparyayeṇa pāṭhaḥ kṛtaḥ. pātañjale tu sūtre samādhibhāvanārthaḥ kleśatanukaraṇārthaś ceti pāṭhaḥ. tatrādhyātmikādiduḥkhasahiṣṇutvaṃ tapaḥ. bāhyanimittanirapekṣaṃ śarīraṃ mānasaṃ ca duḥkham ādhyātmikam, manuṣyapaśvādīni bhūtāny adhikṛtyotpannam ādhibhautikam, devaprayuktaṃ śītātapādinimittam adhikṛtyotpannam ādhidaivikam — tad etat trividham api duḥkhaṃ śāntabhāvena niyamaṃ kṛtvā sahamānasya dharmādharmayoḥ saṃcayakṣayau kurvat tapa ity ucyate. tato dharmasaṃcayād yogapravṛttihetuḥ śraddhādyatiśayo bhavati. adharmakṣayāc ca vyādhisaṃstyānasaṃśayapramādālasyādīnām antarāyāṇām upaśamaḥ, tato 'nākulaṃ cittaṃ samādhīyate.

[585,4]
nanu duḥkhebhyaś cittavikṣepa eva bhavaty ato na yogārthinā tapaḥ kartavyam, dharmādharmayoḥ saṃcayakṣayau ca japapratyāhārādibhya eva bhavataḥ, tapaḥsādhanatve tu pramāṇaṃ nāstīti, naitad asti, yo hy unmādakāmādibhir abhibhūtaḥ, sa kathaṃ japapratyāhārādikaṃ kartuṃ śaknoti? atas tena tapaḥ kartavyam. yathā vastrasya sthūlo malaḥ sthūlopāyena nivartyate, sūkṣmas tu sūkṣmopāyeneti. tathātmanaḥ sthūlo malas tāvat sthūlopāyena nivartyate, sūkṣmas tu paścāt sūkṣmopāyena japapratyāhārādinā nivartyata iti.

{tapaso dharmisādhanatve pramāṇam}

[585,12]
yac coktam — dharmasaṃcayādes tapaḥsādhanatve pramāṇaṃ nāstīti, tan na; āgamasiddhatvāt. tathā ca manuḥ —
	"tapomūlam idaṃ sarvaṃ yad daivaṃ mānuṣaṃ sukham /
	tapomadhyaṃ budhaiḥ proktaṃ tapo 'ntaṃ vedadarśibhiḥ //"
	"mahāpātakinaś caiva śeṣāś cākāryakāriṇaḥ /
	tapasaiva sutaptena mucyante kilbiṣāt tataḥ //"
	"yat kiṃcid enaḥ kurvanti manovāṅmūrtibhir janāḥ /
	tat sarvaṃ ninudanty āśu tapasaiva tapodhanāḥ //"

[585,20]
yady api tapaḥ svargādiphalakam api bhavati, tathāpi viśiṣṭajñānavairāgyādisahakāryupakṛtaṃ cittaprasādam eveṣadvyavadhānena karoti. prasanne tu citte tapo niyamaṃ cāndrāyaṇādikaṃ parisamāpya yogāṅgāny evānutiṣṭheta. yas tu pūrvajanmakṛtatapaḥsāmarthyāt pratyāhārādiṣu samartha eva, taṃ prati tapo nopadiśyate, tadarthasya siddhatvād iti.

{kriyāyoganirūpaṇam}

[585,26]
praśāntamantrasyeśvaravācino 'bhyāsaḥ svādhyāyaḥ. kṣudrasiddhihetur apīśvaravācī mantro 'stīti tatpratiṣedhārthaṃ praśāntagrahaṇam. paramātmaikaniṣṭhena bhavitavyam iti. jñānārtham īśvaragrahaṇaṃ yogaśāstrārthābhyāso vā svādhyāya iti. parameśvaratattvasya bhaktyatiśayāt prabandhenānucintanaṃ paryālocanam īśvarapraṇidhānaṃ stutijapapuṣpādibhir ārādhanaṃ vā. sarvakriyāṇāṃ paramagurāv arpaṇaṃ vā. tadvācakasya praṇavasya japas tadarthabhāvanaṃ ceti. seyaṃ tapaḥsvādhyāyādilakṣaṇakriyāyogahetutvād yoga ity ucyate. sa ca kriyāyogaḥ saṃsevyamānaḥ samādhiṃ bhāvayati kleśāṃś ca tanūkaroti.

{kleśāḥ}

[586,8]
ke punar atra kleśāḥ kriyanto vety ucyate. samāsato rāgadveṣamohāḥ kleśāḥ, te hi samādhipratyanīkatvena saṃsārāpattihetutvena ca puruṣaṃ kleśayantīti. tatrāśaktilakṣaṇo rāgaḥ. asahiṣṇutvalakṣaṇo dvaṣaḥ mithyāpratyayo moha iti. nanu "avidyāsmitārāgadveṣābhiniveśāḥ kleśāḥ" iti patañjaliḥ. tato 'smitābhiniśeśayoḥ kiṃ nātrābhidhānam? na; asambhavād atraivāntarbhāvāc ca. tathā hi — "dṛgdarśanaśaktyor ekātmatevāsmitā" iti lakṣaṇam uktam. asyārthaḥ — "puruṣo dṛkśaktir buddhir darśanaśaktiḥ, tayor ekasvarūpāpattir ivāsmitā bhoktṛbhogyaśaktyor atyantāsaṃkīrṇayor avibhāgaprātvāv iva satyāṃ bhogaḥ prakalpyate. svarūpapratilambhe hi tayoḥ kaivalyam eva bhavati" iti. etac ca pradhānapratiṣedhād bhogapratiṣedhāc ca pratiṣīddham. vibhakte cāvibhāgajñānam avidyaiva, na tato 'nyāsmitā. tathābhiniveśalakṣaṇam — "svarasāvāhī viduṣe 'pi tathā rūdho 'bhiniveśaḥ". yo 'yam ātmāśīrjātamātrasyāpi sarvaprāṇino bhavati — mā na bhūvam, bhūyasam iti maraṇatrāsaḥ, so 'bhiniveśaḥ. so 'nādimaraṇaduḥkhānubhavārūḍhavāsanātmatvāt svarasavāhīty ucyate. sa ca yathātyantamūḍheṣu dṛśyate, tathā viduṣo 'pi jñātapūrvāparāntasyārūḍhaḥ pratīyata iti. asyāpi mohe dveṣe vāntarbhāvaḥ, avaśyambhāvini maraṇe jīvitāśātasmiṃstad iti pratyayarūpatvāt mohaḥ. viduṣo 'py adhyātmadoṣavaśād diṅmohādivan mohaḥ sambhavatīty uktam. maraṇaduḥkhāsahiṣṇutvam eva maraṇatrāsaḥ, tena dveṣān na bhidyate. kiṃcid vaidharmyād bhede tv īrṣyāmanyumātsaryamadamānādīnām api bhedaprasaṅgaḥ, tataś ca pañcatvaniyamo 'pi na syāt, tasmāt trividhaḥ eva kleśaḥ. tathā ca sūtram — "tattrairāśyarāgadveśamohārthāntarabhāvāt" iti. nanu doṣāṇāṃ trairāśyam uktam, kleśāḥ kiṃ tato 'nye? doṣā eva hi "na pravṛttiḥ pratisandhānāya hīnakleśasya" ity atra kleśaśabdena uktāḥ sūtrakṛteti. ta ete kleśāḥ kriyāyogam anutiṣṭhadbhir vidvadbhir pratidinaṃ tanūbhavantaḥ pratyakṣeṇāpy upalabhyanta iti. yathā ca kriyāyogaḥ kleśakṣayahetuḥ, tathā yogāṅgāny apīty atas tāny apy atiyatnenānuṣṭheyāni.

{yogāṅgāni}

[587,7]
kāni punas tāni yogāṅgāni kiyanti cety ucyante — "yamaniyamāsanaprāṇāyāmapratyāhāradhāraṇadhyānasamādhayo 'ṣṭāv aṅgāni". aṅgāni nirvartakānīty arthaḥ. samādhitaḥ ko 'nyo yogo yasya samādhir aṅgam iti cet, samādhir evāntyaprakarṣāpanno yogaḥ, tasya pūrvaḥ samādhir aṅgam, antyaśabdasyādyamadhyaśabdavat. atha vā sarvo 'pi samādhiprakarṣaḥ pūrvasamādhijanyatvena yoga uttaraprakarṣajanakatvenāṅgam iti. yadi samādhita eva samādhir bhavati, nanv evam ekam evāṅgaṃ prāptam ato 'ṣṭāv aṅgānīti na vācyam, na; pūrvapūrvasiddhāv uttarottrāsiddheḥ, na hi yamāsiddhau niyamaḥ sidhyati, niyamāsiddhau cāsanaṃ na sidhyati, āsanāsiddhau ca prāṇayāmo na sidhyati, tadasiddhau pratyāhāro na sidhyati, tadasiddhau dhāraṇā na sidhyati, tadasiddhau dhyānaṃ na sidhyati, dhyānāsiddhau ca samādhir na sidhyaty ato ṣṭāṅgānām api yogāṅgatvam iti.

{(1) yamanirūpaṇam}

[587,19]
"tatra deśakālāvasthābhir aniyatāḥ puruṣasya śuddhivṛddhihetavo yamāḥ" śuddhir adharmakṣayaḥ, vṛddhir dharmopacayaḥ. atha vā śuddhiś cittavaimalyam, vṛddhir yogotkarśaḥ. taddhetavo ye deśādibhir aniyatāḥ sarvasmin deśe 'nuṣṭhīyante sarvasmin kāle sarvasyām avasthāyām, te yamā ahiṃsādayaḥ.

[587,23]
nanv ahiṃsādayo 'pi kaiścid deśādiniyamenānuṣṭhīyante, yathā — tīrthe hiṃsāṃ na kariṣyāmi sarvadivaseṣu vā. ayuddhāvasthāyāṃ vā prāṇivadhaṃ na kariṣyāmīti. na; deśādyapekṣitve 'hiṃsādīnām api niyamatvāt, ata eva gṛhasthādeḥ paramārthato niyamāḥ santi. yamair upeto hi yatir ity ucyate. yamābhāve kathaṃ gṛhasthāder niyamaniṣpattir iti cet, na; pravartakadharmaniṣpādakaniyamaniṣpatter avirodhāt. nivartako hi yatidharmaḥ, taddhetavo niyamābhraṣṭayam asya na niṣpadyanta iti.

{(2) niyamanirūpaṇam}

[588,6]
"deśakālāvasthāpekṣiṇaḥ puṇyahetavaḥ kriyāviśeṣaniyamāḥ" tatra deśāpekṣi devatāpradakṣiṇam. kālāpekṣi sandhyopāsanam. japakriyā tu śudhyavasthāmātram apekṣate. puṇyātiśayaṃ pratideśādyapekṣitatvam asty anantam, śivasannidhāv ityādiśravaṇāt. evam anye 'pi kriyāviśeṣā deśādyapekṣatvena niyamā iti. pātañjalābhiprāyeṇa tu nivṛttilakṣaṇā yamāḥ, pravṛttilakṣaṇā niyamā iti yamaniyamalakṣaṇaṃ draṣṭavyam. tathā coktam — "ahiṃsāsatyāsteyabrahmacaryāparigrahā yamāḥ". "śaucasantoṣatapaḥsvāyādhyeśvarapraṇidhānāni niyamāḥ" iti.

{(3) āsananirūpaṇam}

[588,15]
"yogakarmavirodhi kleśajayārthaṃ karaṇabandha āsanam" yogakriyāyā virodhinaḥ kleśā vyādhyādayaḥ, teṣāṃ hy āsanajayāj jayaḥ śruyate. karaṇāny atra śarīrāvayavāḥ pādādayaḥ, teṣāṃ bandhaḥ saṃyamaḥ prāṇāyāmādisiddhyarthaḥ. tad āsanaṃ sthiraṃ sukhenopaveśanam ity arthaḥ. tac ca padmakasvastikādyanekaprakāram.

{(4) prāṇāyamanirūpaṇam}

[588,20]
koṣṭhasthavāyoḥ śvāsapraśvāsalakṣaṇasya gatichedaḥ prāṇāyāmaḥ. pracchanne nivāte nirjane niḥśabde ca pradeśe yathāsukham āsanaṃ baddhvā recakapūrakakumbhakaprakāraḥ kartavyaḥ. sa ca śanaiḥ śanair jetavyo vanagajendravat. yathā vanagajendraḥ prayogena śanair jīyamāno mahāntam upakāraṃ karoti, haṭhādaprayogena gṛhītas tu vināśam eva karoti tathā vāyuḥ prayogeṇa śanair jīyamāno 'śeṣam adharmaṃ rāgādimalaṃ ca nirnāśya yogaṃ prāpayati, aprayogeṇātikramyāvagṛhītas tu vātagulmādyanartham eva karotīti.

{(5) pratyāhāranirūpaṇam}

[588,27]
samādhiprayatnīkārthebhyaḥ samantāc cetaso vyāvartanaṃ pratyāhāraḥ. pratyāhṛte hi cetasīndriyāṇy api pratyāhṛtāni bhavati. kasmāt? tanmūlanatvād indriyāṇāṃ pravṛtteḥ. pratyāhārābhiyuktasyendriyajayaḥ samādhilābhaś ca bhavati, nānyatheti.

{(6) dhāraṇānirūpaṇam}

[589,10]
deśabandhaś cittasya dhāraṇā. ko 'tra deśaḥ? kaś ca deśo cittasya bandha iti? śarīrādyavayavaḥ pādādiḥ, bāhyo vā sūryamaṇḍalādir deśa ity eke. vayaṃ tu brūmaḥ — paramātmaivātra deśo 'bhipretaḥ, tadārādhanapravṛttatvān mokṣāsthinaḥ. pādādiṣu dhāraṇānaṃ hi viṣṇulokādiprāptiḥ phalaṃ śrūyate. cittasya manasaḥ prayatnena dhāraṇaṃ niścalīkaraṇaṃ bandha ity ucyate, sādhāraṇeti.

{(7) dhyānanirūpaṇam}

[589,16]
tatraikatānātā dhyānam. tasmin dhāraṇādeśe dhyeyālambanasya pratyayasya sadṛśaḥ pravāhaḥ pratyayāntareṇāpareṇāparāmṛṣṭo dhyānam. tatraikatānatety ukte 'pi cittasyety anuvṛtteś cittasyaikatānateti gamyate. manasaś ca sadṛśapratyayapravāhakartṛtvam evaikatānateti.

{(8) samādhinirūpaṇam}

[589,21]
tad evārthamātranirbhāsasvarūpeṇa śūnyam iva samādhiḥ. dhyānam eva dhyeyākāramātranirbhāsapratyayātmakena svarūpeṇa śūnyam iva yadā bhavaty upādhisaṃsargāt sphaṭikavat tadā samādhir ity ucyate. yad vā dhyānotkarṣān nivātācalapradīpāvasthānam ivaikatraiva cetaso 'vasthānaṃ samādhir abhidhīyate. sa ca prajñālokacihnaḥ samādhyutkarṣatāratamyād viprajñālokotkarṣatāratamyaṃ bhavati.

[589,26]
tad evam etāni yogāṅgāni mumukṣuṇā sarveṣu brahmādisthāneṣv anekaprakārāṇi sātiśayakṣayavadhabandhaparikleśādīni duḥkhāni bhāvayatā sarvatrānabhiratisaṃjñitaṃ paraṃ vairāgyam āśritya maheśvare tu atyantotkṛṣṭaguṇadarśanāt paramāṃ bhaktim āśritya taddarśanārtham atyantābhiyogena sevitavyāni. tataḥ samādhiprakarṣātiśayaṃ prāptāv acireṇaiva kālena bhagavantam anaupamyasvabhāvaṃ śivam avitathaṃ pratyakṣataḥ paśyati. dṛṣṭvā niratiśayaṃ śreyo 'pavargākhyaṃ prāpnoti. tathā coktam —
	"yadā carmavad ākāśaṃ veṣṭayiṣyanti mānavāḥ /
	tadā śivam avijñāya duḥkhasyānto bhaviṣyati //"
"tam eva viditvātimṛtyum eti"
ityādi ca.

[590,13]
ātmatvāviśeṣeti kasmān nānyadarśanān mokṣa iti cet, na; anyasya sarvānimittatvāt — na hy anyo 'py ātmā sarvotpattimatāṃ nimittam iti. dikkālayor api sarvotpattimatāṃ nimittakāraṇatvād aviśeṣa iti cet, na; apramāṇakatvāt.

{kālasya diśaś ca sapramāṇatvāśaṅkā}

[590,17]
nanv apramāṇakatvam asiddham, yataḥ kālaḥ parāparavyatikarayaugapadyāyaugapadyacirakṣiprapratyayaliṅgaḥ, teṣāṃ viṣayeṣu pūrvapratyayavilakṣaṇānām utpattāv anyanimittāsambhavāt. yad atra nimittam, sa kālaḥ. kṣaṇalavanimeṣakāṣṭhākalāmūhūrttayām āhorātrārdhamāsamāsatvaryanasaṃvatsarayugakalpamanvantarapralayamahāpralayavyavahārahetuś ca sarvakriyāṇāṃ cotpattisthitivināśahetuḥ, tadvyapadeśāt. sa ca talliṅgaviśeṣād eka eva kriyābhedān mativat pācakavad vā nānopacaryate. guṇavattvād anāśritatvāc ca dravyam iti.

[590,24]
tathā dik pūrvāparādipratyayaliṅgā, mūrtadravyam avadhiṃ kṛtvā mūrteṣu evaitasmād idaṃ pūrveṇedaṃ paścimenedaṃ dakṣiṇenety evamādayo daśa pratyayā yato bhavanti, sā dig iti. nimittāsambhavāt. dravyaṃ ca dik, guṇavattvād anāśritatvāc ca. digliṅgāviśeṣād ekatve 'pi sūryasaṃyogopādhivaśāt pracītyādibhedena daśa diśa ity upacāraḥ. tathā lokapālaparigrahavaśān mohendrīyādibhedena taddaśatvopacāraḥ. sarvakāryotpattyādihetutvaṃ ca diśo 'pi, tadvyapadeśād gamyata iti.

{tannirāsaḥ}

[591,2]
atrocyate — sāmānyena nimittamātrapūrvakatve sādhye siddhasādhanam, īśvarādinimittatvāt. bhūtātmāntaḥkaraṇatadguṇādivyatiriktanimittapūrvakatve sādhye tu dṛṣṭānto nāsti. nanu pariśeṣasiddhir iṣṭā, yasmād uktaṃ teṣām ityādiḥ. teṣāṃ yugapadādipratyayānāṃ viṣayeṣu paṭādiṣu pūrvapratyayaḥ kriyāguṇasāmānyādiviśeṣaṇāḥ paṭādipratyayāḥ tadvilakṣaṇas tu yugapadādipratyaya eva teṣām utpattau kālād anyanimittaṃ na sambhavatīty arthaḥ, na; pariśeṣasyāsiddhatvāt.

{dikkālayor īśvareṇa gatārthatvam}

[591,9]
tathā hi — bhagavān īśvaras tāvat sarveṣāṃ jñānājñānātmakānāṃ kāryāṇāṃ nimittam asti. karmedriyādikaṃ ca yathāsambhavam asti. navīśvarādinimittaṃ paṭādipratyayeṣv api sādhāraṇaṃ tatas tannimittatve paṭādipratyayair aviśeṣaprasaṅga iti, na; samānatvāt — dikkālāyor api sarvotpattimatāṃ nimittakāraṇatvaṃ bhavadbhir iṣṭam. tatas tannimittatve 'py aviśeṣaprasaṅga iti.

[591,14]
nanu yugapadādipratyayeṣv eva kālasyāsādhāraṇanimittatvam, pūrvāparādiṣv eva diśo 'sādhāraṇanimittatvam, kāryāntareṣu ca sarveṣu sādhāraṇaṃ tato nāviśeṣaprasaṅga iti, na; tadātmabhedāt. na hi kālasya diśo vā kāryaviśeṣaṃ pratyātmabhedo 'sti, abhinne cātmanā sarvakāryanimittatve maheśvaravat kathaṃ kvacid asādhāraṇatvam.

[591,19]
athaikasyevetthaṃ svabhāvo 'bhyupagamyate — yena keṣāṃcid utpattau sādhāraṇaṃ nimittaṃ bhavati, keṣāṃcid asādhāraṇam iti. tathāpi na kiṃcit kālakalpanayā, maheśvarasyaiva tathā svabhāvaḥ kalpyatām. tasya hi jagannimittatvaṃ sādhitam. dikkālayos tu na sarvakāryanimittatve 'sti pramāṇam.

{tadvyapadeśirākaraṇam}

[591,24]
nanu tadvyapadeśād ity uktam, satyam uktam idam ayuktaṃ tūktam; na hi yena yad vyapadiśyate, tat tasya nimittam ity asti vyāptiḥ, kākadaṇḍādīnāṃ gṛhapuruṣādyanimittatve 'pi tadvyapadeśakatvāt. utpattyādy api rūpādinā vyapadiśyamānaṃ dṛṣṭam — śuklam utpannam, śuklaṃ tiṣṭhati, śuklaṃ vinaṣṭam iti.

[591,28]
tṛtīyāsaptamyantenāpy ajanakena vyapadeśo dṛśyate, yathā devadattasya sutaḥ kṛṣṇena rūpeṇa viśālenākṣṇā cotpannaḥ, śikhayā parivrājakas tiṣṭhati, raktena vāntena mṛtaḥ puruṣa iti. sabhāyāṃ me śūlam utpannam, sabhāyāṃ caitras tiṣṭhati, mṛtaś ceti. mama bhrātaryāgate suta utpannaḥ tvayyāgate vṛṣṭir utpannety evamādi.

[592,3]
atha yugapadādipratyayaviśeṣāṇām eva nimittaṃ kāla iṣyate, na; yugapatpratyayābhāvaprasaṅgāt, tathā hi — yat kāryajātam ekasmin kāle kṛtam, tadyugapat kṛtam ity ucyate, tad yady eka eva kālas tataḥ sarvakriyāṇām ekakālotpādān na kiṃcid ayugapat kṛtaṃ syāc cirakṣipravyavahārābhāvaprasaṅgaś ca. yat khalu bahunā kālena kṛtaṃ taccireṇa kṛtam ity ucyate. yac ca svalpena kālena kṛtaṃ tat kṣipraṃ kṛtam ity ucyate. tac caitad ubhayaṃ kālaikatve durghaṭam.

{upādhibhedāt kālabhedāsambhavaḥ}

[592,10]
nanu maṇivad u(tyācakavaddho)pādhibhedāt kālabhedam ity uktam kaḥ punar atropādhibhedaḥ? kriyābheda eveti cet, nanu yugapat kṛtam ity atrāpi kriyābhedo 'sty eva, kim ity ayugapat pratyayo na bhavati?

[592,13]
kramabhāvikriyābhedaḥ kālābhedavyavahārahetur iti cet, kramabhāva iti ko 'rthaḥ? yugapad anutpādaḥ. yugapad anutpāda iti ko 'rthaḥ? ekasmin kāle 'nutpādaḥ. nanv evam itaretarāśrayatvaprasaṅgaḥ — yāvan na kālasya bhedaḥ sidhyati, tāvan na kriyāṇāṃ bhinnakālotpādalakṣaṇaḥ kramaḥ sidhyati. yāvac ca kriyāṇāṃ na kramabhāvaḥ sidhyati, tāvan na kālasyopādhibhedād bhedaḥ sidhyatīti. tasmāt kriyādharma eva kaścit kṣaṇaparyāyaḥ kālaśabdasyārthaḥ. tatsamāhāreṣu lavanimeṣādivyavahāro 'pi draṣṭavyaḥ, ekasamāhāreṣu dvitryādivyavahāravat, gurutvasamāhāreṣu karṣapalādivyavahāravac ca. evaṃ caikakālam idam, cirotpannam, kṣipram utpannam anantarotpannam ity evamādivyavahāra upapadyate.

{parāparavyatikarasya nirāsaḥ}

[592,23]
etena parāparavyatikaraḥ pratyuktaḥ. katham? dikkṛtāparatvādhāre yūnyaparatvam, dikkṛtaparatvādhāre tu sthavire paratvam ity ayaṃ parāparayor vyatikaraḥ, so 'pi kālaikatve durghaṭaḥ. yathā hi bhūmyavayavair ālokāvayavair vā bahubhir antaritaṃ vastu viprakṛṣṭaṃ param iti cocyate. svalpais tv antaritaṃ sannikṛṣṭam aparam iti cocyate. tathā bahubhiḥ kṣaṇair ahorātrādibhir vāntaritaṃ viprakṛṣṭaṃ param iti cocyate. svalpais tv antaritaṃ sannikṛṣṭam aparam iti cocyata iti. bahvalpabhāvaś ca gurutvaparimāṇādivad apekṣānibandhanaḥ kālaikatve durghaṭa iti.

{kālasya kriyārūpatānirāsaḥ}

[593,2]
nāpi kriyaiva kālaḥ, tadviśeṣaṇatvāt, parimāṇādivat. yathaiṣām ekaṃ parimāṇam; eteṣāṃ bhinnaṃ parimāṇatvam, tathaiṣām ekaḥ kālaḥ, eteṣāṃ bhinnakālatvam iti pratītiḥ. tatra yathāṇutvamahattvādayaḥ parimāṇaviśeṣāḥ, tathā kṣaṇalavādayaḥ kālaviśeṣās tathā hi — yato nālpataraṃ parimāṇam, tat paramāṇutvam, tathā yato nālpataraḥ kālaḥ, sa kṣaṇa iti. evaṃ ca talliṅgāviśeṣād ekatvam ity ayuktam, gurutvaparimāṇāder apy ekatvaprasaṅgaḥ, tulyacodyaparihāratvāt.

{kālasya dravyatvanirāsaḥ}

[593,9]
dravyatvam apy anenaiva pratyuktam. kālasya kriyāviśeṣaṇatvena parimāṇādivat pratibhāsamānād anāśritatvam asiddham. parimāṇāder api vānāśritasyaiva viśeṣaṇatvam astu. na ca viśeṣaṇaviśeṣaṇatve 'pi daṇḍāder iva . . . . . . mattvam upalabhyante. tan na, guṇavattvam apy asti. saṃkhyādimātreṇa ca sāmānyāder api guṇavattvaprasaṅgaḥ, tasmān na dravyaṃ kālaḥ.

{diśo dravyatvanirāsaḥ}

[593,15]
etena diśo 'pi dravyatvaṃ pratyuktam. mūrtadravyadharmatvād diśāṃ dīrghatvahrasvatvādivat tadviśiṣṭapratyayānāṃ mūrteṣv eva bhāvāt. daśadhābhedas tu diśāṃ vāstavo 'py astu ko virodhaḥ?

[593,18]
nanu vāstavatve yathā vārāṇasyāḥ paścimena prayāgaḥ, tathā kānyakubjād api syāt, na; anaikāntāt sannikarṣaviprakarṣādayo hi dharmā vāstavā iṣyante. na ca yathā pratiṣṭhānāpekṣayā sannikṛṣṭaḥ prayāgaḥ, tathā kānkubjāpekṣayāpīti. tasmāt pratiniyatanimittāpekṣayā prācyādidharmāṇām apy abhivyaktir ity alaṃ prasaṅgena. tan na dikkālayoḥ sarvotpattimatāṃ nimittakāraṇatvam.

[593,23]
api ca yady upādānādyabhijñasya kālasya diśo vā jagannimittatvam iṣṭam, tadā maheśvara eva nāmāntareṇoktaḥ syāt. acetanatve tv anupāsyatvāt, na taddarśanaṃ śreyaḥsādhanaṃ syāt. cetano hi rājarṣiprabhṛtibhiḥ pratidinaṃ vinayena dṛśyamānaḥ kadācit prasanno bhūtvānugrahaṃ yathāsāmārthyena kurvann upalabhyate. nācetano 'samartho vā tasmāc chivadarśanād eva mokṣa iti.

{mokṣasvarūpanirūpaṇam}

[594,8]
kaḥ punar ayaṃ mokṣa iti? eke tāvad varṇayanti — samastātmaviśeṣaguṇocchittau saṃhārāvasthāyām ākāśavad ātmanaḥ sarvadāvasthānaṃ mokṣaḥ. kasmāt? sukhaduḥkhayor avinābhāvitvena vivekahānānutpatteḥ. na ca sukhārthaiva prekṣāvatām pravṛttiḥ, kaṇṭakādiduḥkhaparihārārthatvenāpi pravṛtter upalambhāt. na caitac chāstraṃ viṣayiṇaḥ pratyārabdhaṃ yena nirviṣaye mokṣe pravṛttir na syāt, kiṃ tu ye 'tyantaṃ duḥkhān nirviṇṇāḥ, tān prati duḥkhocchedārthaṃ . . . . . . . . . . . . . . . . . . . . mokṣe pravartate. teṣāṃ duḥkhatrayābhighātāt taducchedamātrārthitvād iti.

{mokṣe sukhābhivyaktir iti nyāyamatam}

[594,16]
mohāvasthātvān mūrcchādyavasthāvad atra vivekināṃ pravṛttir na yuktety āhur anye taduktam —
	"duḥkhahānāya no yuktaṃ sukhaṃ duḥkhātmakaṃ varam /
	na hi kaścit padārthajño mohasiddhyai pravartate //"
	"varaṃ vṛndāvane ramye śṛgālatvaṃ vṛṇomy aham /
	na tu nirviṣayaṃ mokṣaṃ gautamo gantum icchati //"

[594,22]
kiṃ ca yathā saṃsārāvasthāyāṃ sukham iṣṭaṃ duḥkhaṃ vāniṣṭam, tathā mokṣāvasthāyāṃ duḥkhanivṛttir iṣṭā sukhanivṛttis tv aniṣṭeti. samavyayaphalatvāt tatra pravṛttir ayuktā. yad uktam —
	"anantāni durantāni samavyayaphalāni ca /
	aśakyāni ca vastūni nārabheta vicakṣaṇaḥ //"

[594,27]
tasmāt prekṣāvatāṃ pravṛttyanyathānupapatteḥ sukhasaṃvittir muktasyābhyupagantavyā.

[595,11]
yat punar etat — duḥkhaparihārārthāpi pravṛttir dṛṣṭeti, tan na; duḥkhaparihāramātrārthāyāṃ pravṛttau dṛṣṭāntāsiddheḥ. tathā hi — duḥkhe sati sukhopabhogasyāsambhavāt. kaṇṭakādiduḥkhaparihāro 'pi sukhopabhogārthaṃ evety asamo dṛṣṭāntaḥ. duḥkhāvinābhāvitvaṃ tu vaiṣayikasyaiva sukhasya, na tu nityasyeti.

{mokṣe sukhasattve pramāṇam}

[595,16]
kuto muktasya sukhopabhogasiddhir iti cet, nanv arthāpatter ity uktam. kiṃ cāgamāt. uktaṃ hi —
	"sukham ātyantikaṃ yat tad buddhigrāhyam atīndriyam /
	taṃ vai mokṣaṃ vijānīyād duṣprapyam akṛtātmabhiḥ //
	"ānandaṃ brahmaṇo rūpaṃ tac ca mokṣe 'bhivyajyate /"

[595,21]
"vijñānam ānandaṃ brahma" iti ca.

{duḥkhābhāvamātre na sukhavyavahāraḥ}

[595,23]
duḥkhābhāvamātre 'yaṃ sukhaśabda iti cet, na; mukhyagauṇāsambhavāt. na tāvad añjasā duḥkhābhāva eva sukham. yena kenacid āhāreṇa kṣudduḥkhanivṛtter viśeṣād ānandaviśeṣo na syāt, tathā yuvatimātreṇa kāmaduḥkhanivṛtter yuvativiśeṣād ānandaviśeṣo na syāt. gandharūpaśabdaviśeṣebhyas tu sukhaviśeṣa eva bhavann upalabhyate. tatrāpy autsukyaduḥkhaṃ nivartate iti cet, na; autsukyābhāve 'pi śabdādiviśeṣopanipāte sukhaviśeṣopalabdheḥ.

[596,1]
tan na; duḥkhābhāva eva sukham.

[596,2]
athopacāreṇa duḥkhābhāve sukhaśabdaḥ pravartate, yathā bhārāpagame sukhī saṃvṛtto 'smīti, na mokṣasyāpuruṣārthatvaprasaktau prekṣāvatāṃ tatrāpravṛttiprasaṅgāt, tathā hi —
	"duḥkhābhāvo 'pi nāvedyaḥ puruṣārthatayeṣyate /
	na hi mūrcchādyavasthārthaṃ pravṛtto dṛśyate sudhīḥ //"

[596,7]
kiṃ ca bhārodvahanādiduḥkhāpagame pratibandhakābhāvād iṣṭamārutādisamāgamād api sukhaṃ bhaviṣyatīti manyamānaḥ sukhī saṃvṛtto 'smīty upacarati. naitad upacāranimittaṃ mokṣe 'sti. na cāsaṃvedyamāne 'pi duḥkhābhāve bhākto 'pi sukhaśabdaḥ pravartate.

{mūrcchāvasthāyām api saṃvedanam}

[596,12]
mūrcchāvasthāyām api pravarteta suṣuptāv avasthāyāṃ sukhaśabdapravṛttivad iti cet, na; tatra saṃvedanābhāvasiddhau pramāṇābhāvāt. anyasya khalv abhāvaḥ saṃvedanena gṛhyate, saṃvedanasya cābhāvaḥ kena gṛhyate? yadi saṃvedanenaiva tataḥ kathaṃ saṃvedanaṃ nāsti? tathā ca sarvasaṃvedanābhāvena sambandho 'pi liṅgasya pratipattuṃ na śakyata iti. liṅgato 'pi na suṣuptasya sarvajñānābhāvagatiḥ.

{suṣuptau sukhaṃ tatsaṃvedanaṃ ca}

[596,18]
kiṃ ca sukhenāham asvāpsam ity anusmṛteḥ sukhaṃ tatsaṃvedanaṃ ca suṣuptasyābhyupagantavyam. pūrvadineṣv api tadabhyupagame 'yam eva nyāyaḥ; duḥkhasmṛtyanupalambhamātrād anubhavābhāvam anumāya nirduḥkho 'ham asvāpsam ity enam arthaṃ sukhenāham asvāpsam ity upacaratīti cet, na; smṛtyanupalambhasyānubhavābhāvasiddhāv anaikāntikatvāt. sukhānubhavasmṛtau bādhakābhāvāc ca.

[596,23]
nanu yadi suṣuptāvasthāyāṃ jñānam asti, tadā suptāvasthāto mokṣasya ko viśeṣaḥ? sarvajñānavirahopalakṣitā suṣuptāvasthety ucyate, nānyathā viśeṣopapatteḥ. tathā hi — bāhyendriyajajñānopalakṣitā tāvat jāgradavasthā, bāhyendriyeṣu nirvyāpāreṣu satsu yatra bāhyendriyajam iva jñānaṃ bāhyārthaṃ smaraṇaṃ bhavati, sā suptāvasthā, yatroparatendriyagrāmasyāśeṣavikalpaśūnyasya sukhamātrāvabhāsi jñānam, sā suṣuptāvasthā. tatra ca sukhaṃ nityaṃ vā pratibhātu, nidrāsahakāridharmaviśeṣajanitaṃ veti. tasmān nāsaṃvedye duḥkhābhāve sukhopacāraḥ kvacit prasiddhaḥ, mukhyārthe bādhakābhāvāc ca na khalu mokṣe sukhāstitvābhidhāyinām āgamānāṃ mukhyārthe bādhakaṃ kiṃcit paśyāmo yena bhāktam arthaṃ pratipadyemahi.

{saṃsārāvasthāyā nityasukhābhivyakter abhāvaḥ}

[597,11]
sukhatatsaṃvedanayor nityatvān muktasaṃsārāvasthāyor aviśeṣaprasaṅga iti cet, na; cakṣurghaṭayoḥ kuḍyāder iva sukhasaṃvedanayor viṣayaviṣayisambandhapratyanīkasyādharmaduḥkhādeḥ saṃsārāvasthāyāṃ sadbhāvāt. tannāśe ca muktāvasthāyāṃ bhavati sukhasaṃvedanayoḥ sambandhaḥ kuḍyādināśe cakṣurghaṭasambandhavat. sambandhavirodhitvamātreṇa kuḍyādyudāhṛtam, na kuḍyādivad adharmāder vyavadhāyakatvam asti, amūrtavād ekadeśayor vyavadhānāsambhavāc ca. kiṃ tu "tac ca mokṣe 'bhivyajyata" iti vacanāt samastādharmādinivṛttau sukhasaṃvedanayoḥ sambandhaviśeṣalakṣaṇābhivyaktir bhavatīti gamyate. tenopacāreṇādharmāder vyavadhāyakatvābhidhāne 'py adoṣaḥ. tasmād abhivyaktiviśeṣān na mokṣasaṃsārayor aviśeṣaḥ.

{nityasukhatatsaṃvedanayoḥ sambandho 'nityo 'pi mokṣe na naśyati}

[597,23]
tasya sambandhasya kṛtakatvena kadācin nāśaprasaṅga iti cet, na; pradhvaṃsenānekāntāt. vastutve satīti cet, na; dravyādiṣv anantarabhāvena tadasiddhatvāt. tadantarbhāve vā sāmānyasamavāyābhāvaiḥ saha tatsaṃvedanasya sambandho na syāt. adṛṣṭādivaśāt karmakārakaṃ viṣayaḥ, tajjanitaṃ jñānaṃ viṣayīti cet, na; īśvarajñānasya nityasyārthaiḥ saha sambandhābhāvaprasaṅgāt, asmadādijñānasyāpy atītānāgatārthaiḥ saha sambandhābhāvaprasaṅgāc ca. tasmān nityasukhasaṃvedanayoḥ sambandhasya kṛtakatve 'pi vināśakāraṇābhāvān nityatvam eveti.

{nityasukharāgasya bandhānātmakatvam}

[598,10]
nanu rāgasya sambandhanātmakatvān nityasukharāgena pravṛtto na mucyate na; rāgasya viṣayaśaktilakṣaṇatvāt. yo hi sukhasādhaneṣu śabdādiviṣayeṣv abhiṣvaṅgaḥ, sa rāga ity ucyate. sa hi bandhanātmakaḥ, tasya viṣayārjanarakṣaṇādipravṛttidvāreṇa saṃsārahetutvāt. nitye tu sukhe yady api rāgaḥ, tathāpy asau sarvaviṣayārjanādinivṛttimokṣopāyapravṛtter eva hetuḥ, anyathā tasya sukhya prāptum aśakyatvāt. na hi tadviṣayasādhyam, nāpi tatkṣiyate, yena viṣayasukhārtham iva punaḥ punas tadarthaṃ. hiṃsādiṣv api pravarteta. tan na bandhaprasaṅgaḥ.

[598,17]
kiṃ caivaṃ dveṣasyāpi bandātmakatvāt saṃsāraduḥkhadveṣeṇa pravṛtto na mucyeta. atha nāsty evāsya tatrāpi dveṣaḥ, tataḥ kathaṃ saṃsārahetuṃ pariharati?

[598,19]
kiṃ cātyantikaduḥkhābhāvarāgeṇāpi pravṛttasya mokṣo na syāt. duḥkhābhāve na mānam astīti cet, kutas taṃ prārthayate? rāgaṃ vinaivam eveti cet, nityasukhe 'pi tarhy asya rāgo nāsti tad api rāgaṃ vinaivam eva prārthyata iti yat kiṃcid etat. tasmād viṣayarajatecchālakṣaṇaḥ rāgaḥ puṇyaḥ, puṇyapravṛttihetutvād bandhahetur na tv arthitvamātram, dveṣo 'pi na jihāsāmātram kin tu . . . . . . . . . . . . . . . . . ..
śrīmadācāryabhāsarvajñaviracite nyāyabhūṣaṇe saṅgrahavārttike tṛtīyaḥ paricchedaḥ samāptaḥ. sampūrṇo 'yaṃ granthaḥ.