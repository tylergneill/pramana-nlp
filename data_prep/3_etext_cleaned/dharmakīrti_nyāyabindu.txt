{1}
<pratyakṣa>

[1.1]	samyagjñānapūrvikā sarvapuruṣārthasiddhir iti tad vyutpādyate ।
[1.2]	dvividhaṃ samyagjñānam ।
[1.3]	pratyakṣam, anumānaṃ ceti ।
[1.4]	tatra pratyakṣaṃ kalpanāpoḍham abhrāntam ।
[1.5]	abhilāpasaṃsargayogyapratibhāsapratītiḥ kalpanā ।
[1.6]	tayā rahitaṃ timirāśubhramaṇanauyānasambhramādyanāhitavibhramaṃ jñānaṃ pratyakṣam ।
[1.7]	tac caturvidham ।
[1.8]	indriyajñānam ।
[1.9]	svaviṣayānantaraviṣayasahakāriṇendriyajñānena samanantarapratyayena janitaṃ tan manovijñānam ।
[1.10]	sarvacittacaittānām ātmasaṃvedanam ।
[1.11]	bhūtārthabhāvanāprakarṣaparyantajaṃ yogijñānaṃ ceti ।
[1.12]	tasya viṣayaḥ svalakṣaṇam ।
[1.13]	yasyārthasya sannidhānāsannidhānābhyāṃ jñānapratibhāsabhedas tatsvalakṣaṇam ।
[1.14]	tad eva paramārthasat ।
[1.15]	arthakriyāsāmarthyalakṣaṇatvād vastunaḥ ।
[1.16]	anyat sāmānyalakṣaṇam ।
[1.17]	so 'numānasya viṣayaḥ ।
[1.18]	tad eva ca pratyakṣaṃ jñānaṃ pramāṇaphalam ।
[1.19]	arthapratītirūpatvāt ।
[1.20]	arthasārūpyam asya pramāṇam ।
[1.21]	tadvaśād arthapratītisiddher iti ।

{2}
<svārthānumāna>

[2.1]	anumānaṃ dvidhā ।
[2.2]	svārthaṃ parārthaṃ ca ।
[2.3]	tatra svārthaṃ trirūpāl liṅgād yad anumeye jñānaṃ tad anumānam ।
[2.4]	pramāṇalakṣaṇavyavasthātrāpi pūrvavat ।
[2.5]	trairūpyaṃ punar liṅgasyānumeye sattvam eva, sapakṣa eva sattvam, asapakṣe cāsattvam eva niścitam ।
[2.6]	anumeyo 'tra jijñāsitaviśeṣo dharmī ।
[2.7]	sādhyadharmasāmānyena samāno 'rthaḥ sapakṣaḥ ।
[2.8]	na sapakṣo 'sapakṣaḥ ।
[2.9]	tato 'nyas tadviruddhas tadabhāvaś ceti ।
[2.10]	trirūpāṇi ca trīṇy eva liṅgāni ।
[2.11]	anupalabdhiḥ svabhāvaḥ kāryaṃ ceti ।
[2.12]	tatrānupalabdhir yathā — na pradeśaviśeṣe kvacid ghaṭaḥ, upalabdhilakṣaṇaprāptasyānupalabdher iti ।
[2.13]	upalabdhilakṣaṇaprāptir upalambhapratyayāntarasākalyaṃ svabhāvaviśeṣaś ca ।
[2.14]	yaḥ svabhāvaḥ satsv anyeṣūpalambhapratyayeṣu san pratyakṣa eva bhavati, sa svabhāvaviśeṣaḥ ।
[2.15]	svabhāvaḥ svasattāmātraprabhāvini sādhyadharme hetuḥ ।
[2.16]	yathā — vṛkṣo 'yaṃ śiṃśapātvād iti ।
[2.17]	kāryaṃ yathā — vahnir atra dhūmād iti ।
[2.18]	atra dvau vastusādhanau । ekaḥ pratiṣedhahetuḥ ।
[2.19]	svabhāvapratibandhe hi saty artho 'rthaṃ gamayet ।
[2.20]	tadapratibaddhasya tadavyabhicāraniyamābhāvāt ।
[2.21]	sa ca pratibandhaḥ sādhye 'rthe liṅgasya ।
[2.22]	vastutas tādātmyāt tadutpatteś ca ।
[2.23]	atatsvabhāvasyātadutpatteś ca tatrāpratibaddhasvabhāvatvāt ।
[2.24]	te ca tādātmyatadutpattī svabhāvakāryayor eveti tābhyām eva vastusiddhiḥ ।
[2.25]	pratiṣedhasiddhir api yathoktāyā evānupalabdheḥ ।
[2.26]	sati vastuni tasyā asambhavāt ।
[2.27]	anyathā cānupalabdhilakṣaṇaprāpteṣu deśakālasvabhāvaviprakṛṣṭeṣv artheṣv ātmapratyakṣanivṛtter abhāvaniścayābhāvāt ।
[2.28]	amūḍhasmṛtisaṃskārasyātītasya vartamānasya ca pratipattṛpratyakṣasya nivṛttir abhāvavyavahāraprasādhanī ।
[2.29]	tasyā evābhāvaniścayāt ।
[2.30]	sā ca prayogabhedād ekādaśaprakārā ।
[2.31]	svabhāvānupalabdhir yathā — nātra dhūma upalabdhilakṣaṇaprāptasyānupalabdher iti ।
[2.32]	kāryānupalabdhir yathā — nātrāpratibaddhasāmarthyāni dhūmakāraṇāni santi, dhūmābhāvād iti ।
[2.33]	vyāpakānupalabdhir yathā — nātra śiṃśapā, vṛkṣābhāvād iti ।
[2.34]	svabhāvaviruddhopalabdhir yathā — nātra śītasparśo vahner iti ।
[2.35]	viruddhakāryopalabdhir yathā — nātra śītasparśo dhūmād iti ।
[2.36]	viruddhavyāptopalabdhir yathā — na dhruvabhāvī bhūtasyāpi bhāvasya vināśaḥ, hetvantarāpekṣaṇād iti ।
[2.37]	kāryaviruddhopalabdhir yathā — nehāpratibaddhasāmarthyāni śītakāraṇāni santi, vahner iti ।
[2.38]	vyāpakaviruddhopalabdhir yathā — nātra tuṣārasparśo vahner iti ।
[2.39]	kāraṇānupalabdhir yathā — nātra dhūmo vahnyabhāvād iti ।
[2.40]	kāraṇaviruddhopalabdhir yathā — nāsya romaharṣādiviśeṣāḥ, sannihitadahanaviśeṣatvād iti ।
[2.41]	kāraṇaviruddhakāryopalabdhir yathā — na romaharṣādiviśeṣayuktapuruṣavān ayaṃ pradeśaḥ, dhūmād iti ।
[2.42]	ime sarve kāryānupalabdhyādayo daśānupalabdhiprayogāḥ svabhāvānupalabdhau saṃgraham upayānti ।
[2.43]	pāramparyeṇārthāntaravidhipratiṣedhābhyāṃ prayogabhede 'pi ।
[2.44]	prayogadarśanābhyāsāt svayam apy evaṃ vyavacchedapratītir bhavati svārthe 'py anumāne 'syāḥ prayoganirdeśaḥ ।
[2.45]	sarvatra cāsyām abhāvavyavahārasādhanyām anupalabdhau yeṣāṃ svabhāvaviruddhādīnām upalabdhyā kāraṇādīnām anupalabdhyā ca pratiṣedha uktas teṣām upalabdhilakṣaṇaprāptānām evopalabdhiś ca veditavyā ।
[2.46]	anyeṣāṃ virodhakāryakāraṇabhāvāsiddheḥ ।
[2.47]	viprakṛṣṭaviṣayā punar anupalabdhiḥ pratyakṣānumānanivṛttilakṣaṇā saṃśayahetuḥ ।
[2.48]	pramāṇanivṛttāv apy arthābhāvāsiddher iti ।

{3}

[3.1]	trirūpaliṅgākhyānaṃ parārtham anumānam ।
[3.2]	kāraṇe kāryopacārāt ।
[3.3]	tad dvividham ।
[3.4]	prayogabhedāt ।
[3.5]	sādharmyavad vaidharmyavac ca ।
[3.6]	nānāyor arthataḥ kaścid bhedaḥ ।
[3.7]	anyatra prayogabhedāt ।
[3.8]	tatra sādharmyavatprayogaḥ — yad upalabdhilakṣaṇaprāptaṃ san nopalabhyate so 'sadvyavahāraviṣayaḥ siddhaḥ । yathā — anyo dṛṣṭaḥ kaścid śaśaviṣāṇādiḥ । nopalabhyate ca kvacit pradeśaviśeṣe upalabdhilakṣaṇaprāpto ghaṭa ity anupalabdhiprayogaḥ ।
[3.9]	tathā svabhāvahetoḥ prayogaḥ — yat sat tat sarvam anityam, yathā ghaṭādir iti śuddhasya svabhāvahetoḥ prayogaḥ ।
[3.10]	yad utpattimat tad anityam iti svabhāvabhūtadharmabhedena svabhāvasya prayogaḥ ।
[3.11]	yat kṛtakaṃ tad anityam ity upādhibhedena ।
[3.12]	apekṣitaparavyāpāro hi bhāvaḥ svabhāvaniṣpattau kṛtaka iti ।
[3.13]	evaṃ prayatnāntarīyaka-pratyayabhedabheditvādayo 'pi draṣṭavyāḥ ।
[3.14]	sann utpattimān kṛtako vā śabda iti pakṣadharmopadarśanam ।
[3.15]	sarva ete sādhanadharmā yathāsvaṃ pramāṇaiḥ siddhasādhanadharmamātrānubandhe eva sādhyadharme 'vagantavyāḥ ।
[3.16]	tasyaiva tatsvabhāvatvāt ।
[3.17]	svabhāvasya ca hetutvāt ।
[3.18]	vastutas tayos tādātmyam ।
[3.19]	tanniṣpattāv aniṣpannasya tatsvabhāvatvābhāvāt ।
[3.20]	vyabhicārasambhavāc ca ।
[3.21]	kāryahetoḥ prayogaḥ — yatra dhūmas tatrāgniḥ । yathā mahānasādau । asti ceha dhūma iti ।
[3.22]	ihāpi siddhe eva kāryakāraṇabhāve kāraṇe sādhye kāryahetur vaktavyaḥ ।
[3.23]	vaidharmyavataḥ prayogaḥ — yat sad upalabdhilakṣaṇaprāptaṃ tad upalabhyata eva । yathā nīlādiviśeṣaḥ । na caivam ihopalabdhilakṣaṇaprāptasya sata upalabdhir ghaṭasyety anupalabdhiprayogaḥ ।
[3.24]	asaty anityatve, nāsti sattvam utpattimattvaṃ kṛtakatvaṃ vā । saṃś ca śabda utpattimān kṛtako veti svabhāvahetoḥ prayogaḥ ।
[3.25]	asaty agnau na bhavaty eva dhūmaḥ । atra cāsti dhūma iti kāryahetoḥ prayogaḥ ।
[3.26]	sādharmyeṇāpi hi prayoge 'rthād vaidharmyagatir iti ।
[3.27]	asati tasmin sādhyena hetor anvayābhāvāt ।
[3.28]	tathā vaidharmyeṇāpy anvayagatiḥ ।
[3.29]	asati tasmin sādhyābhāve hetvabhāvasyāsiddheḥ ।
[3.30]	na hi svabhāvapratibandhe 'saty ekasya nivṛttāv aparasya niyamena nivṛttiḥ ।
[3.31]	sa ca dviprakāraḥ — sarvasya tādātmyalakṣaṇastadutpattilakṣaṇaś cety uktam ।
[3.32]	tena hi nivṛttiṃ kathayatā pratibandho darśanīyaḥ । tasmāt nivṛttivacanam ākṣiptapratibandhopadarśanam eva bhavati । yac ca pratibandhopadarśanaṃ tad evānvayavacanam ity ekenāpi vākyenānvayamukhena vyatirekamukhena vā prayuktena sapakṣāsapakṣayor liṅgasya sadasattvakhyāpanaṃ kṛtaṃ bhavatīti nāvaśyaṃ vākyadvayaprayogaḥ ।
[3.33]	anupalabdhāv api — yat sad upalabdhilakṣaṇaprāptaṃ tad upalabhyata evety ukte, anupalabhyamānaṃ tādṛśam asad iti pratīter anvayasiddhiḥ ।
[3.34]	dvayor apy anayoḥ prayogayor nāvaśyaṃ pakṣanirdeśaḥ ।
[3.35]	yasmāt sādharmyavatprayoge 'pi yad upalabdhilakṣaṇaprāptaṃ san nopalabhyate, so 'sadvyavahāraviṣayaḥ । nopalabhyate cātropalabdhilakṣaṇaprāpto ghaṭa ity ukte sāmarthyād eva neha ghaṭa iti bhavati ।
[3.36]	tathā vaidharmyavatprayoge 'pi — yaḥ sadvyavahāraviṣaya upalabdhilakṣaṇaprāptaḥ sa upalabhyata eva । na tathātra tādṛśo ghaṭa upalabhyate — ity ukte sāmarthyād eva neha sadvyavahāraviṣaya iti bhavati ।
[3.37]	kīdṛśaḥ punaḥ pakṣa iti nirdeśyaḥ?
[3.38]	svarūpeṇaiva svayam iṣṭo 'nirākṛtaḥ pakṣa iti ।
[3.39]	svarūpeṇeti sādhyatveneṣṭaḥ ।
[3.40]	svarūpeṇaiveti sādhyatvenaiveṣṭo na sādhanatvenāpi ।
[3.41]	yathā śabdasyānityatve sādhye cākṣuṣatvaṃ hetuḥ, śabde 'siddhatvāt sādhyaṃ bhavatīti na punas tad iha sādhyatvenaiveṣṭam, sādhanatvenāpy abhidhānāt ।
[3.42]	svayam iti vādinā ।
[3.43]	yas tadā sādhanam āha ।
[3.44]	etena yady api kvacic chāstre sthitaḥ sādhanam āha, tacchāstrakāreṇa tasmin dharmiṇy anekadharmābhyupagame 'pi yas tadā tena vādinā dharmaḥ svayaṃ sādhayitum iṣṭaḥ sa eva sādhyo netara ity uktaṃ bhavati ।
[3.45]	iṣṭa iti yatrārthe vivādena sādhanam upanyastaṃ tasya siddhim icchatā so 'nukto 'pi vacanena sādhyo bhavati ।
[3.46]	tadadhikaraṇatvād vivādasya ।
[3.47]	yathā parārthāś cakṣurādayaḥ saṅghātatvāc chayanāsanādyaṅgavad iti । atrātmārthā ity anuktāv apy ātmārthataiva sādhyā । tena noktamātram eva sādhyam — ity uktaṃ bhavati ।
[3.48]	anirākṛta iti — etallakṣaṇayoge 'pi yaḥ sādhayitum iṣṭo 'py arthaḥ pratyakṣānumānapratītisvavacanair nirākriyate, na sa pakṣa iti pradarśanārtham ।
[3.49]	tatra pratyakṣanirākṛto yathā — aśrāvaṇaḥ śabda iti ।
[3.50]	anumānanirākṛto yathā — nityaḥ śabda iti ।
[3.51]	pratītinirākṛto yathā — acandraḥ śaśīti ।
[3.52]	svavacananirākṛto yathā — nānumānaṃ pramāṇam iti ।
[3.53]	iti catvāraḥ pakṣābhāsā nirākṛtā bhavanti ।
[3.54]	evaṃ siddhasya asiddhasyāpi sādhanatvenābhimatasya, svayaṃ vādinā tadā sādhayitum aniṣṭasya, uktamātrasya, nirākṛtasya ca viparyayeṇa sādhya iti । tenaiva svarūpeṇābhimato vādina iṣṭo 'nirākṛtaḥ pakṣa iti pakṣalakṣaṇam anavadyaṃ darśitaṃ bhavati ।
[3.55]	trirūpaliṅgākhyānaṃ parārthānumānam ity uktam । tatra trayāṇāṃ rūpāṇām ekasyāpi rūpasyānuktau sādhanābhāsaḥ ।
[3.56]	uktāv apy asiddhau sandehe vā pratipādyapratipādakayoḥ ।
[3.57]	ekasya rūpasya dharmisambandhasyāsiddhau sandehe vāsiddho hetvābhāsaḥ ।
[3.58]	yathā — “anityaḥ śabdaḥ” iti sādhye cākṣuṣatvam ubhayāsiddham ।
[3.59]	“cetanās taravaḥ” iti sādhye sarvatvagapaharaṇe maraṇaṃ prativādyasiddham, vijñānendriyāyur nirodhalakṣaṇasya maraṇasyānenābhyupagamāt, tasya ca taruṣv asambhavāt ।
[3.60]	“acetanāḥ sukhādayaḥ” iti sādhye utpattimattvam, anityatvaṃ vā sāṃkhyasya svayaṃ vādino 'siddham ।
[3.61]	tathā svayaṃ tadāśrayaṇasya vā sandehe 'siddhiḥ ।
[3.62]	yathā bāṣpādibhāvena sandihyamāno bhūtasaṅghāto 'gnisiddhāv upadiśyamānaḥ sandigdhāsiddhaḥ ।
[3.63]	yatheha nikuñje mayūraḥ kekāyitād iti ।
[3.64]	tadāpātadeśabhrame ।
[3.65]	dharmyasiddhāv apy asiddhaḥ — yathā sarvagata ātmeti sādhye sarvatropalabhyamānaguṇatvam ।
[3.66]	tathaikasya rūpasyāsapakṣe 'sattvasyāsiddhāv anaikāntiko hetvābhāsaḥ ।
[3.67]	yathā śabdasyānityatvādike dharme sādhye prameyatvādiko dharmaḥ sapakṣavipakṣayoḥ sarvatraikadeśe vā vartamānaḥ ।
[3.68]	tathā — asyaiva rūpasya sandehe 'py anaikāntika eva ।
[3.69]	yathāsarvajñaḥ kaścid vivakṣitaḥ puruṣo rāgādimān veti sādhye vaktṛtvādiko dharmaḥ sandigdhavipakṣavyāvṛttikaḥ ।
[3.70]	“sarvajño vaktā nopalabhyate” ity evamprakārasyānupalambhasyādṛśyātmaviṣayatvena sandehahetutvāt । tato 'sarvajñaviparyayād vaktṛtvāder vyāvṛttiḥ sandigdhā ।
[3.71]	vaktṛtvasarvajñatvayor virodhābhāvāc ca yaḥ sarvajñaḥ sa vaktā na bhavatīty adarśane 'pi vyatireko na sidhyati, sandehāt ।
[3.72]	dvividho hi padārthānāṃ virodhaḥ ।
[3.73]	avikalakāraṇasya bhavato 'nyabhāve 'bhāvād virodhagatiḥ ।
[3.74]	śītoṣṇasparśavat ।
[3.75]	parasparaparihārasthitalakṣaṇatayā vā bhāvābhāvavat ।
[3.76]	sa ca dvividho 'pi virodho vaktṛtvasarvajñatvayor na sambhavati ।
[3.77]	na cāviruddhavidher anupalabdhāv apy abhāvagatiḥ ।
[3.78]	rāgādīnāṃ vacanādeś ca kāryakāraṇabhāvāsiddheḥ ।
[3.79]	arthāntarasya cākāraṇasya nivṛttau na vacanāder nivṛttiḥ ।
[3.80]	iti sandigdhavyatireko 'naikāntiko vacanādiḥ ।
[3.81]	dvayo rūpayor viparyayasiddhau viruddhaḥ ।
[3.82]	kayor dvayoḥ?
[3.83]	sapakṣe sattvasya, asapakṣe cāsattvasya । yathā kṛtakatvaṃ prayatnānantarīyakatvaṃ ca nityatve sādhye viruddho hetvābhāsaḥ ।
[3.84]	anayoḥ sapakṣe 'sattvam, asapakṣe ca sattvam iti viparyayasiddhiḥ ।
[3.85]	etau ca sādhyaviparyayasādhanād viruddhau ।
[3.86]	nanu ca tṛtīyo 'pīṣṭavighātakṛd viruddhaḥ ।
[3.87]	yathā parārthāś cakṣurādayaḥ saṅghātatvāc chayanāsanādyaṅgavad iti ।
[3.88]	tadiṣṭāsaṃhatapārārthyaviparyayasādhanād viruddhaḥ ।
[3.89]	sa iha kasmān noktaḥ?
[3.90]	anayor evāntarbhāvāt ।
[3.91]	na hy ayam ābhyāṃ sādhyaviparyayasādhanatvena bhidyate ।
[3.92]	na hīṣṭoktayoḥ sādhyatvena kaścid viśeṣa iti ।
[3.93]	dvayo rūpayor ekasyāsiddhāv aparasya ca sandehe 'naikāntikaḥ ।
[3.94]	yathā vītarāgaḥ kaścit sarvajño vā, vaktṛtvād iti । vyatireko 'trāsiddhaḥ । sandigdho 'nvayaḥ ।
[3.95]	sarvajñavītarāgayor viprakarṣād vacanādes tatra sattvam asattvaṃ vā sandigdham ।
[3.96]	anayor eva dvayo rūpayoḥ sandehe 'naikāntikaḥ ।
[3.97]	yathā sātmakaṃ jīvaccharīraṃ prāṇādimattvād iti ।
[3.98]	na hi sātmakanirātmakābhyām anyo rāśir asti yatrāyaṃ prāṇādir varteta ।
[3.99]	ātmano vṛttivyavacchedābhyāṃ sarvasaṃgrahāt ।
[3.100]	nāpy anayor ekatra vṛttiniścayaḥ ।
[3.101]	sātmakatvenānātmakatvena vā prasiddhe prāṇāder asiddheḥ ।
[3.102]	tasmāj jīvaccharīrasambandhī prāṇādiḥ sātmakād anātmakāc ca sarvasmād vyāvṛttatvenāsiddhes tābhyāṃ na vyatiricyate ।
[3.103]	na tatrānveti ।
[3.104]	ekātmany apy asiddheḥ ।
[3.105]	nāpi sātmakād anātmakāc ca tasyānvayavyatirekayor abhāvaniścayaḥ ।
[3.106]	ekābhāvaniścayasyāparabhāvaniścayanāntarīyakatvāt ।
[3.107]	anvayavyatirekayor anyonyavyavacchedarūpatvāt, tata evānvayavyatirekayoḥ sandehād anaikāntikaḥ ।
[3.108]	sādhyetarayor ato niścayābhāvāt ।
[3.109]	evam eṣāṃ trayāṇāṃ rūpāṇām ekaikasya dvayor dvayor vā rūpayor asiddhau sandehe vā yathāyogam asiddhaviruddhānaikāntikās trayo hetvābhāsāḥ ।
[3.110]	viruddhāvyabhicāry api saṃśayahetur uktaḥ । sa iha kasmān noktaḥ?
[3.111]	anumānaviṣaye 'sambhavāt ।
[3.112]	na hi sambhavo 'sti kāryasvabhāvayor uktalakṣaṇayor anupalambhasya ca viruddhatāyāḥ ।
[3.113]	na cānyo 'vyabhicārī ।
[3.114]	tasmād avastudarśanabalapravṛttam āgamāśrayam anumānam āśritya tadarthavicāreṣu viruddhāvyabhicārī sādhanadoṣa uktaḥ ।
[3.115]	śāstrakārāṇām artheṣu bhrāntyā viparītasvabhāvopasaṃhārasambhavāt ।
[3.116]	na hy asya sambhavo yathāvasthitavastusthitiṣv ātmakāryānupalambheṣu ।
[3.117]	tatrodāharaṇam — yat sarvadeśasthitaiḥ svasambandhibhir yugapad abhisambadhyate tat sarvagatam । yathākāśam । abhisambadhyate ca sarvadeśāvasthitaiḥ svasambandhibhir yugapat sāmānyam iti ।
[3.118]	tatsambandhisvabhāvamātrānubandhinī taddeśasannihitasvabhāvatā ।
[3.119]	na hi yo yatra nāsti sa taddeśam ātmanā vyāpnotīti svabhāvahetuprayogaḥ ।
[3.120]	dvitīyo 'pi prayogaḥ — yad upalabdhilakṣaṇaprāptaṃ san nopalabhyate na tat tatrāsti । tad yathā — kvacid avidyamāno ghaṭaḥ । nopalabhyate copalabdhilakṣaṇaprāptaṃ sāmānyaṃ vyaktyantarāleṣv iti । ayam anupalambhaḥ svabhāvaś ca parasparaviruddhārthasādhanād ekatra saṃśayaṃ janayataḥ ।
[3.121]	trirūpo hetur uktaḥ । tāvatā nārthapratītir iti na pṛthag dṛṣṭānto nāma sādhanāvayavaḥ kaścit । tena nāsya lakṣaṇaṃ pṛthag ucyate; gatārthatvāt ।
[3.122]	hetoḥ sapakṣaḥ eva sattvam asapakṣāc ca sarvato vyāvṛtto rūpam uktam abhedena । punar viśeṣeṇa kāryasvabhāvayor uktalakṣaṇayor janmatanmātrānubandhau darśanīyāv uktau । tac ca darśayatā — yatra dhūmas tatrāgniḥ, asaty agnau na kvacid dhūmo yathā mahānasetarayoḥ । yatra kṛtakatvaṃ tatrānityatvam, anityatvābhāve kṛtakatvāsambhavo yathā ghaṭākāśayor iti darśanīyam । na hy anyathā sapakṣavipakṣayoḥ sadasattve yathoktaprakāre śakye darśayitum । tatkāryatāniyamaḥ kāryaliṅgasya, svabhāvaliṅgasya ca svabhāvena vyāptiḥ । asmiṃścārthe darśite darśita eva dṛṣṭānto bhavati; etāvanmātrarūpatvāt tasyeti ।
[3.123]	etenaiva dṛṣṭāntadoṣā api nirastā bhavanti ।
[3.124]	yathā nityaḥ śabdo 'mūrtatvāt, karmavat paramāṇuvad ghaṭavad iti । ete dṛṣṭāntābhāsāḥ sādhyasādhanadharmobhayavikalāḥ ।
[3.125]	tathā sandigdhasādhyadharmādayaś ca । yathā — rāgādimān ayaṃ vacanād rathyāpuruṣavat । maraṇadharmāyaṃ puruṣo rāgādimattvād rathyāpuruṣavat । asarvajño 'yaṃ (puruṣo) rāgādimattvād rathyāpuruṣavad iti ।
[3.126]	tathānanvayo 'pradarśitānvayaś ca । yathā — yo vaktā sa rāgādimān, iṣṭapuruṣavat । anityaḥ śabdaḥ kṛtakatvād ghaṭavad iti ।
[3.127]	tathā viparītānvayaḥ — yad anityaṃ tat kṛtakam iti ।
[3.128]	sādharmyeṇa dṛṣṭāntadoṣāḥ ।
[3.129]	vaidharmyeṇāpi — paramāṇuvat karmavad ākāśavad iti sādhyādyavyatirekiṇaḥ ।
[3.130]	tathā sandigdhasādhyavyatirekādayaḥ । yathā — asarvajñāḥ kapilādayo 'nāptā vā avidyamānasarvajñatāptatāliṅgabhūtapramāṇātiśayaśāsanatvād iti । atra vaidharmyodāharaṇam — yaḥ sarvajña āpto vā sa jyotir jñānādikam upadiṣṭavān । yathā — ṛṣabhavardhamānādir iti । tatrāsarvajñatānāptatayoḥ sādhyadharmayoḥ sandigdho vyatirekaḥ ।
[3.131]	sandigdhasādhanavyatireko yathā — na trayīvidā brāhmaṇena grāhyavacanaḥ kaścid vivakṣitaḥ puruṣo rāgādimattvād iti । atra vaidharmyodāharaṇam — ye grāhyavacanā na te rāgādimantaḥ, tad yathā gautamādayo dharmaśāstrāṇāṃ praṇetāra iti । gautamādibhyo rāgādimattvasya sādhanadharmasya vyāvṛttiḥ sandigdhā ।
[3.132]	sandigdhobhayavyatireko yathā — avītarāgāḥ kapilādayaḥ, parigrahāgrahayogād iti । atra vaidharmyeṇodāharaṇam — yo vītarāgo na tasya parigrahāgrahaḥ, yatharṣabhāder iti । ṛṣabhāder avītarāgatvaparigrahāgrahayogayoḥ sādhyasādhanadharmayoḥ sandigdho vyatirekaḥ ।
[3.133]	avyatireko yathā — avītarāgo 'yaṃ vaktṛtvāt । vaidharmyeṇodāharaṇam — yatrāvītarāgatvaṃ nāsti, na sa vaktā । yathā — upalakhaṇḍa iti । yady apy upalakhaṇḍād ubhayaṃ vyāvṛttaṃ tathāpi sarvo vītarāgo na vakteti vyāptyā vyatirekāsiddher avyatirekaḥ ।
[3.134]	apradarśitavyatireko yathā — anityaḥ śabdaḥ kṛtakatvād ākāśavad iti vaidharmyeṇa ।
[3.135]	viparītavyatireko yathā — yad akṛtakaṃ tan nityaṃ bhavatīti ।
[3.136]	na hy ebhir dṛṣṭāntābhāsair hetoḥ sāmānyalakṣaṇaṃ sapakṣa eva sattvaṃ vipakṣe ca sarvatrāsattvam eva niścayena śakyaṃ darśayituṃ viśeṣalakṣaṇaṃ vā । tadarthāpattyaiṣāṃ nirāso draṣṭavyaḥ ।
[3.137]	dūṣaṇā nyūnatādyuktiḥ ।
[3.138]	ye pūrvaṃ nyūnatādayaḥ sādhanadoṣā uktās teṣām udbhāvanaṃ dūṣaṇam । tena pareṣṭārthasiddhipratibandhāt ।
[3.139]	dūṣaṇābhāsās tu jātayaḥ ।
[3.140]	abhūtadoṣodbhāvanāni jātyuttarāṇīti ।

<nyāyabinduprakaraṇaṃ samāptam>