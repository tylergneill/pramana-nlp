<1>

<ācāryadharmakīrttipraṇīto nyāyabinduḥprathamaḥ pratyakṣaparicchedaḥ ।>

{1}

<prathamaḥ pratyakṣaparicchedaḥ>

[1,i]

oṃ namo vīttarāgāya ।

{1.1}

[1,ii]

("samyagjñānapūrvikā sarvapuruṣārthasiddhiriti tad vyutpādyate ॥ 1 ॥")(NB 1.1)

<ācāryadharmottaraviracitā nyāyabinduṭīkā>

[1,iii]

	jayanti jātivyasanaprabandhaprasūtihetorjagato vijetuḥ /
	rāgādyarāteḥ sugatasya vāco manastamatānavamādadhānāḥ //

<5>

[5,i]

samyagjñānapūrviketyādinā'sya prakaraṇasyābhidheyaprayojanamucyate ।

<7>

[7,i]

dvividhaṃ hi prakaraṇaśarīram — śabdaḥ, arthaśca ।

[7,ii]

tatra śabdasya svābhidheyapratipādanameva prayojanam । nānyat । atastanna nirūpyate ।

[7,iii]

abhidheyaṃ tu yadi niṣprayojanaṃ syāt tadā tatpratipattaye śabdasandarbho'pi nārambhaṇīyaḥ syāt ।

<8>

[8,i]

yathā kākadantaprayojanābhāvāt na tatparīkṣā ārambhaṇīyā prekṣāvatā ।

[8,ii]

tasmādasya prakaraṇasyārambhaṇīyatvaṃ darśayatā adhiyaprayojanamanenocyate । yasmāt samyagjñānapūrvikā sarvapuruṣārthasiddhiḥ, tasmāt tatpratipattaye idamārabhyata ityayamatra vākyārthaḥ ।

[8,iii]

atra ca prakaraṇābhidheyasya samyagjñānasya sarvapuruṣārthasiddhihetutvaṃ prayojanamuktam ।

<9>

[9,i]

masmiṃścārtha ucyamāne sambandhaprayojanābhidheyāni uktāni bhavanti ।

<10>

[10,i]

tathāhi — puruṣārthopayogi samyagjñānaṃ vyutpādayitavyamanena prakaraṇeneti bruvatā samyagjñānamasya śabdasandarbhasyābhidheyam, tadvyutpādanaṃ prayojanam, prakaraṇaṃ cedamapāyo vyutpādanasyetyuktaṃ bhavati ।

[10,ii]

tasmādabhidheyabhāgapra yojanābhidhānasāmarthyāt sambandhādīni uktāni bhavanti । na tvidamekaṃ dhākyaṃ sambandham, abhidheyam, prayojanaṃ ca vaktuṃ sākṣāt samartham । ekaṃ tu vadat trayaṃ sāmarthyāt darśayati । tatra —
<11>
tad iti abhidheyapadam । vyutpādyata iti prayojanapadam । prayojanaṃ cātra vaktuḥ prakaraṇakaraṇavyāpārasya cintyate, śrotuśca śravaṇavyāpārasya ।

[11,i]

tathā hi — sarve prekṣāvantaḥ pravṛttiprayojanamanviṣya pravarttante । tataścācāryeṇa prakaraṇaṃ kimarthaṃ kṛtam, śrotṛbhiśca kimarthaṃ śrūyata iti saṃśaye vyutpādanaṃ prayojanamabhidhīyate । samyagjñānaṃ vyutpadyamānānāmātmānaṃ vyutpādakaṃ karttuṃ prakaraṇamidaṃ kṛtam । śiṣyaiścācāryaprayuktāmātmano vyutpattimicchadibhaḥ prakaraṇamidaṃ śrūyata iti prakaraṇakaraṇaśravaṇayoḥ prayojanaṃ vyutpādanam ।

<12>

[12,i]

sambandhapradarśanapadaṃ tu na vidyate । sāmarthyādeva tu sa pratipattavyaḥ ।

[12,ii]

prekṣāvatā hi samyagjñānavavyutpādanāya prakaraṇamidamārabdhavatā "ayamevopāyo nānyaḥ" iti darśita evopāyopeyabhāvaḥ prakaraṇaprayojanayoḥ sambandha iti ।

<13>

[13,i]

nanu ca prakaraṇaśravaṇāt prāg uktānyapi abhidheyādīni pramāṇābhāvāt prekṣāvadbhirna gṛhyante । tat kimetairārambhapradeśe uktaiḥ ?

[13,ii]

satyam । aśrute prakaraṇe kathitānyapi na niścīyante । ukteṣu tvapramāṇakeṣvapyabhidheyādiṣu saṃśaya utpadyate । saṃśayācca pravarttante । arthasaṃśayo'pi hi pravṛttyaṅgaṃ prekṣāvatām । <14> anarthaṃ saṃśayo'pi nivṛttyaṅgam । ata eva śāstrakāreṇaiva pūrva sambandhādīni yujyante vaktum ।

[14,i]

vyākhyātṛṇāṃ hi vacanaṃ krīḍādyarthamanyathāpi sambhāvyate । śāstrakṛtāṃ tu prakaraṇaprārambhe na viparītābhidheyādyabhidhāne prayojanamutpaśyāmo nāpi pravṛttim । atasteṣu saṃśayo yuktaḥ । anukteṣu tu pratipattṛbhirniṣprayojanamabhidheyaṃ saṃbhāvyetā'sya prakaraṇasya kākadantaparīkṣāyā iva, aśakyānuṣṭhānaṃ vā jvaraharatakṣakacūḍāratnālaṅkāropadeśavad, anabhimataṃ vā prayojanaṃ mātṛvivāhakramopadeśavad, ato vā prakaraṇāt laghutara upāyaḥ prayojanasya, anupāya eva vā prakaraṇaṃ sambhāvyeta ।

<15>

[15,i]

etāsu cānarthasambhāvanāsvekasyāmapyanarthasambhāvanāyāṃ na prekṣāvantaḥ pravartante । <16> abhidheyādiṣu tūkteṣvarthasaṃbhāvanā anarthasambhāvanāviruddhā utpadyate । tayā prekṣāvantaḥ pravartante iti prekṣāvatāṃ pravṛttanyaṅgamarthasambhāvanāṃ kartuṃ sambandhādīnyabhidhīyanta iti sthitam ।

<17>

[17,i]

avisaṃvādakaṃ jñānaṃ samyagjñānam ।

[17,ii]

loke ca pūrvamupadarśitamarthaṃ prāpayan saṃvādaka ucyate । tadvajjñānamapi svayaṃ pradarśitamarthaṃ prāpayat saṃvādakamucyate । pradarśite cārthe pravarttakatvameva prāpakatvam, nānyat । tathā hi — na <18> jñānaṃ janayadarthaṃ prāpayati, api tvarthe puruṣaṃ pravarttayat prāpayatyartham । pravarttakatvamapi pravṛttiviṣayapradarśakatvameva । na hi puruṣaṃ haṭhāt pravarttayitu śaknoti vijñānam ।

<19>

[19,i]

ata eva cārthādhigatireva pramāṇaphalam । adhigate cārthe pravartitaḥ puruṣaḥ prāpitaścārthaḥ । tathā ca satyarthādhigamāt samāptaḥ pramāṇavyāpāraḥ । ata eva cānadhigataviṣayaṃ pramāṇam । yenaiva hi jñānana prathamamadhigato'rthaḥ, tenaiva pravarttitaḥ puruṣaḥ, prāpitaścārthaḥ । tatraiva cātha kimanyena jñānenādhikaṃ kāryam ? ato'dhigataviṣayamapramāṇam ।

<20>

[20,i]

tatra yortho dṛṣṭatvena jñātaḥ sa pratyakṣeṇa pravṛttiviṣayīkṛtaḥ । yasmād yasminnarthe pratyakṣasya sākṣātkāritvavyāpāro vikalpenānugamyate tasya pradarśakaṃ pratyakṣam; tasmād dṛṣṭatayā jñātaḥ pratyakṣadarśitaḥ । anumānaṃ tu ligadarśanānniṃścinvat pravṛttiviṣayaṃ darśayati । <21> tathā ca pratyakṣaṃ pratibhāsanaṃ niyatamarthaṃ darśayati । anumānaṃ ca liṅgasambaddhaṃ niyatamarthaṃ darśayati । ata ete niyatasyārthasya pradarśake । tena te pramāṇe । nānyadvijñānam ।

[21,i]

prāptuṃ śakyamarthamādarśayat prāpakam । prāpakatvācca pramāṇam ।

<22>

[22,i]

ābhyāṃ pramāṇābhyāmanyena ca jñānena darśito'rthaḥ kaścidatyantaviparyastaḥ । yathā marīcikāsu jalam । sa cāsattvāt prāptumaśakyaḥ । kaścidaniyato bhāvābhāvayoḥ । yathā saṃśayārthaḥ । na ca bhāvābhāvābhyāṃ yukto'rtho jagatyasti । tataḥ prāptumaśakyastādṛśaḥ ।

[22,ii]

sarveṇa cāliṅgena vikalpena niyāmakamadṛṣṭvā pravṛttena bhāvābhāvayoraniyata <23> evārtho darśayitavyaḥ । sa ca prāptumaśakyaḥ । tasmādaśakyaprāpaṇam — atyantaviparītam, bhāvābhāvāniyataṃ cārthaṃ darśayad apramāṇamanyajjñānam । arthakriyārthibhiścārthakriyāsamarthavastuprāptinimitaṃ jñānaṃ mṛgyate । yacca tairmṛgyate tadeva śāstre vicāryate । tato'rthakriyāsamarthavastupradarśakaṃ samyagjñānam ।

<24>

[24,i]

yacca tena pradarśitaṃ tadeva prāpaṇīyam । arthādhigamātmakaṃ hi prāpakamityuktam । <25> tatra pradarśitādanyadvastu bhinnākāram, bhinnadeśam, bhinnakālaṃ ca । viruddhadharmasaṃsargāddhi anyad vastu । deśakālākārabhedaśca viruddhadharmasaṃsargaḥ ।

[25,i]

tasmād anyākāravadvastugrāhi nākārāntaravati vastuni pramāṇam । yathā pītaśaṅkhagrāhi śukle śaṅkhe । deśāntarasthagrāhi ca na deśāntarasthe pramāṇam । yathā kuñcikāvivaradeśasthāyāṃ maṇiprabhāyāṃ maṇigrāhi jñānaṃ nāpavarakasthe maṇau । kālāntarayuktagrāhi ca na kālāntaravati vastuni pramāṇam । yathārddharātre madhyāhnakālavastugrāhi svapnajñānaṃ nārdharātrakāle vastuni pramāṇam ।

<26>

[26,i]

nanu ca deśaniyatam, ākāraniyataṃ ca prāpayituṃ śakyam । yatkālaṃ tu paricchinnaṃ tatkālaṃ na śakyaṃ prāpayitum । nocyate — yasminnevakāle paricchidyate tasminneva kāle prāpayitavyamiti । anyo hi darśanakālaḥ, anyaśca prāptikālaḥ । kintu yatkālaṃ paricchinnaṃ tadeva tena prāpaṇīyam । abhedādhyavasāyācca santānagatamekatvaṃ draṣṭavyamiti ।

<27>

[27,i]

samyagjñānaṃ pūrvaṃ kāraṇaṃ yasyāḥ sā tathoktā । kāryāt pūrvaṃ bhavat kāraṇaṃ pūrvamuktam । kāraṇaśabdopādāne tu puruṣārthasiddheḥ sākṣātkāraṇaṃ gamyeta । pūrvaśabde tu pūrvamātram ।

<28>

[28,i]

dvividhaṃ ca samyagjñānaṃ — arthakriyānirbhāsam, arthakriyāsamarthe ca pravarttakam । tayormadhye yat pravartakaṃ tadiha parīkṣyate । tacca pūrvamātram । na tu sākṣātkāraṇam । samyagjñāne hi sati pūrvadṛṣṭasmaraṇam । smaraṇādabhilāṣaḥ । abhilāṣāt pravṛttiḥ । pravṛtteśca prāptiḥ । tato na sākṣāddhetuḥ ।

<29>

[29,i]

arthakriyānirbhāsaṃ tu yadyapi sākṣāt prāptiḥ, tathāpi tanna parīkṣaṇīyam । yatraiva hi prekṣāvanto'rthinaḥ sāśaṅkāḥ, tat parīkṣyate । arthakriyānirbhāse ca jñāte sati siddhaḥ puruṣārthaḥ । tena tatra na sāśaṅkā arthinaḥ । atastanna parīkṣaṇīyam । tasmāt parīkṣārhamasākṣāt kāraṇaṃ samyagjñānamādarśayituṃ kāraṇaśabdaṃ parityajya pūrvagrahaṇaṃ kṛtam ।

<30>

[30,i]

puruṣasyārthaḥ puruṣārthaḥ । arthyata ityarthaḥ kāmyata iti yāvat । hayo'rthaḥ, upādeyo vā । heyo hyartho hātumiṣyate, upādeyo'pi upādātum । na ca heyopādeyābhyāmanyo rāśirasti । upekṣaṇīyo hyanupādeyatvāt heya eva । tasya siddhiḥ — hānam, upādānaṃ ca । hetunibandhanā hi siddhirutpattirucyate । jñānanibandhanā tu siddhiranuṣṭhānam । heyasya ca hānamanuṣṭhānam upādeyasya copādānam । tato heyopādeyayorhānopādānalakṣaṇānuṣṭhitiḥ siddhirityucyate ।

<31>

[31,i]

sarvā cāsau puruṣārthasiddhiśceti । sarvaśabda iha dravyakārtsanye vṛtto na tu prakārakārtsnye । tato nāyamarthaḥ — dviprakārāpi siddhiḥ samyagjñānanibandhanaiveti । api tvayamarthaḥ — yā kācit siddhiḥ sā sarvā kṛtsnaivāsau samyagjñānanibandhaneti । mithyājñānāddhi kākatālīyā'pi nāstyarthasiddhiḥ । tathā hi — yadi pradarśitamarthaṃ prāpayatyevaṃ tato bhavatyarthasiddhiḥ । <32> pradarśitaṃ ca prāpayat samyagjñānameva । pradarśitaṃ cāprāpayat mithyājñānam । aprāpakaṃ ca kathamarthasiddhinibandhanaṃ syāt? tasmād yanmithyājñānaṃ na tato'rthasiddhiḥ । yataścārthasiddhistat samyagjñānameva । ata eva samyagjñānaṃ yatnato vyutpādanīyam । yatastadeva puruṣārthasiddhinibandhanam ।

<34>

[34,i]

tato yāvad brūyāt yā kācit puruṣārthasiddhiḥ sā samyagjñānanibandhanaiveti tāvaduktaṃ sarvā sā samyagjñānapūrviketi । itiśabdastasmādityasminnarthe । yattadośca nityamabhisambandhaḥ । tadayamarthaḥ — yasmāt samyagjñānapūrvikā sarvapuruṣārthasiddhiḥ, tasmāt tat samyagjñānaṃ vyutpādyate ।

[34,ii]

yadyapi ca samāse guṇībhūtaṃ samyajñānaṃ tathāpīha prakaraṇe vyutpādayitavyatvāt pradhānam । tatastasyaiva tacchabdena sambandhaḥ ।

[34,iii]

vyutpādyate iti vipratipattinirākaraṇena pratipādyate iti ॥

<35>

{1.2}

[35,i]

caturvidhā cātra vipratipattiḥ saṃkhyālakṣaṇagocaraphalaviṣayā । tatra saṃkhyāvipratiprattiṃ nirākarttumāha —
("dvividhaṃ samyagjñānam ॥ 2 ॥")(NB 1.2)

[35,ii]

dvividham iti — dvau vidhau prakārāvasyeti dvividham । saṃkhyāpradarśanadvāreṇa ca vyaktibhedo darśito bhavati ।

<36>

[36,i]

dve eva samyagjñānavyaktī iti । vyaktibhede ca pradarśite prativyaktiniyataṃ samyagjñānalakṣaṇamākhyātuṃ śakyam । apradarśite tu vyaktibhede sakalavyaktatyanuyāyi samyagjñānalakṣaṇamekaṃ na śakyaṃ vaktum । tato lakṣaṇa kathanāṅgameva saṃkhyābhedakathanam । apradarśite tu vyaktibhedātmake saṃkhyābhede lakṣaṇabhedasya darśayitumaśakyatvāt । lakṣaṇanirdeśāṅgatvādeva ca prathamaṃ saṃkhyābhedakathanam ॥

<37>

{1.3}

[37,i]

kiṃ punastad dvaividhyamityāha —
("pratyakṣamanumānañceti ॥ 3 ॥")(NB 1.3)

<38>

[38,i]

pratyakṣamiti । pratigatamāśritam akṣam । atyādayaḥ krāntādyarthe dvitīyayā iti samāsaḥ । prāptāpannālaṅgati samāseṣu paravalliṅgapratiṣedhād abhidheyavalliṅge sati sarvaliṅgaḥ pratyakṣaśabdaḥ siddhaḥ । akṣāśritatvaṃ ca vyutpattirnimittaṃ śabdasya । na tu pravṛttinimittam । anena tvakṣāśritatvenaikā rthasamaveta marthasākṣātkāritvaṃ lakṣyate । tadeva śabdasya pravṛttinimittam । tataścā yatkiñcidarthasya sākṣātkāri jñānaṃ tat pratyakṣamucyate ।

<39>

[39,i]

yadi tvakṣāśritatvameva pravṛttinimittaṃ syād indriyavijñānameva pratyakṣamucyeta, na mānasādi । yathā "gacchatīti gauḥ" iti gamanakriyāyāṃ vyutpādito'pi gośabdo gamanakriyopalakṣitamekārthasamavetaṃ gotvaṃ pravṛttinimittīkaroti । tathā ca gacchatyagacchati ca gavi gośabdaḥ siddho bhavati ।

[39,ii]

mīyate'neneti mānam । karaṇasādhanena mānaśabdena sārūpyalakṣaṇaṃ pramāṇamabhidhīyate । liṅgagrahaṇa sambandhasmaraṇasya paścāt mānam anumānam । gṛhīte pakṣadharme smṛte ca <40>  sādhyasādhanasambandhe'numānaṃ pravarttata iti paścātkālabhāvyucyate । cakāraḥ pratyakṣānumānayostulyabalatvaṃ samuccinoti । yathārthāvinābhāvitvādarthaṃ prāpayat pratyakṣaṃ pramāṇam, tadvadarthāvinābhāvitvād anumānamapi paricchinnamarthaṃ prāyapat pramāṇamiti ॥

{1.4}

[40,i]

("tatra pratyakṣaṃ kalpanā'poḍhamabhrāntam ॥ 4 ॥")(NB 1.4)

[40,ii]

tatreti saptamyarthe varttamāno nirdhāraṇe varttate । tatoyaṃ vākyārthaḥ — tatra tayoḥ pratyakṣānamānayoriti samudāyanirdeśaḥ । pratyakṣam ityekadeśanirdeśaḥ । tatra samudāyāt pratyakṣatvajātyaikadeśasya pṛthakkaraṇaṃ nirdhāraṇam । tatra pratyakṣamanūdya kalpanā'poḍhatvam, abhrāntatvaṃ ca vidhīyate । yat tat bhavatām asmākaṃ cārtheṣu sākṣātkāri jñānaṃ prasiddhaṃ tat kalpanā'poḍhābhrāntatvayuktaṃ draṣṭavyam ।

<41>

[41,i]

na caitanmantavyam — kalpanā'poḍhā'bhrāntatvaṃ cedaprasiddham, kimanyat pratyakṣasya jñānasya rūpamavaśiṣyate yat pratyakṣaśabdavācyaṃ sad anūdyeteti । yasmādindriyānvayavyatirekānuvidhāyyartheṣu sākṣātkārijñānaṃ pratyakṣaśabdavācyaṃ sarveṣāṃ prasiddham, tadanuvādena kalpanā'poḍhābhrāntatvavidhiḥ ।

[41,ii]

kalpanāyā apoḍham apetaṃ kalpanāpoḍham । kalpanā svabhāvena rahitamityarthaḥ । abhrānta<42>marthakriyākṣame vasturūpe'viparyastamucyate । arthakriyākṣamaṃ ca vasturūpaṃ sanniveśopādhivarṇātmakam । tatra yanna bhrāmyati tadabhrāntam ।

<44>

[44,i]

etacca lakṣaṇadvayaṃ vipratipattinirāsārtham, na tvanumānanivṛttyartham । yataḥ <45> kalpanā'poḍhagrahaṇenaivānumānaṃ nivartitam । tatrāsatyabhrāntagrahaṇe gacchadvṛkṣadarśanādi pratyakṣaṃ kalpanā'poḍhatvāt syāt । tato hi pravṛttena vṛkṣamātramavāpyate iti saṃvādakatvāt samyagjñānam, kalpanā'poḍhatvācca pratyakṣamiti syādāśaṅkā । tannivṛttyartham abhrāntagrahaṇam । taddhi bhrāntatvāt na pratyakṣam । trirūpaliṅgajatvābhāvācca nānumānam । na ca pramāṇāntaramasti । ato gacchadvṛkṣadarśanādi mithyājñānamityuktaṃ bhavati ।

<46>

[46,i]

yadi mithyājñānam kathaṃ tato vṛkṣāvāptiriti cet, na tato vṛkṣāvāptiḥ । nānādeśagāmī hi vṛkṣastena paricchinnaḥ । ekadeśaniyataśca vṛkṣo'vāpyate । tato yaddeśo gacchadvṛkṣo dṛṣṭaḥ, taddeśo nāvāpyate । yaddeśaścāvāpyate sa na dṛṣṭa iti na tasmāt kaścidartho'vāpyate । jñānāntarādeva tu vṛkṣādirartho'vāpyate । ityevamabhrāntagrahaṇaṃ vipratipattinirāsārtham ।

[46,ii]

tathā abhrāntagrahaṇenāpyanumāne nivartite kalpanāpoḍhagrahaṇaṃ vipratipattinirā<47>karaṇārtham । bhrāntaṃ hi anumānaṃ svapratibhāse'narthe'rthādhyavasāyena pravṛttatvāt । pratyakṣaṃ tu grāhye rūpe na viparyastam ।

[47,i]

na tu avisaṃvādakamabhrāntamiha grahītavyam । yataḥ samyagjñānameva pratyakṣam, nānyat । tatra samyagjñānatvādevā'visaṃvādakatve labdhe punaravisaṃvādakagrahaṇaṃ niṣprayojanameva । evaṃ hi vākyārthaḥ syāt — pratyakṣākhyaṃ yadavisaṃvādakaṃ jñānaṃ tat kalpanāpoḍhamavisaṃvādakaṃ ceti । na cānena dviravisaṃvādakagrahaṇena kiñcit । tasmād grāhye'rthakriyākṣame vasturūpe yadaviparyastaṃ tadabhrāntamiha veditavyam ॥

{1.5}

[47,ii]

kīdṛśī punaḥ kalpaneha gṛhyata ityāha —
("abhilāpasaṃsargayogyapratibhāsā pratītiḥ kalpanā ॥ 5 ॥")(NB 1.5)

[47,iii]

abhilāpetyādi । abhilapyate'neneti abhilāpaḥ vācakaḥ śabdaḥ । abhilāpena saṃsargaḥ — abhilāpasaṃsargaḥ — ekasmin jñāne'bhidheyākārasyābhidhānākāreṇa sahagrāhyākāratayā <48> tato yadaikasmiñjñāne'bhidheyābhidhānayorākārau saṃniviṣṭau bhavatastadā saṃsṛṣṭe abhidhānābhidheye bhavataḥ । abhilāpasaṃsargāya yogyo'bhidheyākāra(rā) bhāso yasyāṃ pratītau sā tathoktā ।

[48,i]

tatra kācit pratītirabhilāpa saṃsṛṣṭābhāsā bhavati । yathā vyutpannasaṅketasya ghaṭārthakalpanā ghaṭaśabdasaṃsṛṣṭārthāvabhāsā bhavati । kācittvabhilāpenāsaṃsṛṣṭāpi abhilāpasaṃsargayogyābhāsā bhavati । yathā bālakasyāvyutpannasaṅketasya kalpanā । tatra "abhilāpasaṃsṛṣṭābhāsā kalpanā" ityuktāvavyutpannasaṅketasya kalpanā na saṃgṛhyeta । yogyagrahaṇe tusāpi saṃgṛhyate । yadyapi abhilāpasaṃsṛṣṭābhāsā na bhavati tadaharjātasya bālakasya kalpanā, abhilāpasaṃsargayogyapratibhāsā tu bhavatyeva । yā cābhilāpasaṃsṛṣṭā sāpi yogyā । tata ubhayorapi yogyagrahaṇena saṃgrahaḥ ।

<49>

[49,i]

asatyabhilāpasaṃsarge kuto yogyatāvasitiriti cet । aniyatapratibhāsatvāt । aniyatapratibhāsatvaṃ ca pratibhāsaniyamahetorabhāvāt । grāhyo hyartho vijñānaṃ janayanniyatapratibhāsaṃ kuryāt । yathā rūpaṃ cakṣurvijñānaṃ janayanniyatapratibhāsaṃ janayati । vikalpavijñānaṃ tvarthānnotpadyate । tataḥ pratibhāsaniyamahetorabhāvādaniyatapratibhāsam ।

<50>

[50,i]

kutaḥ punaretadvikalpo'rthānnotpadyata iti? arthasannidhinirapekṣatvāt । bālo'pi hi yāvad dṛśyamānaṃ stanaṃ "sa evāyam" iti pūrvadṛṣṭatvena na pratyavamṛśati tāvannoparatarudito <51> mukhamarpayati stane । pūrvadṛṣṭāparadṛṣṭaṃ cārthamekīkurvad vijñānamasannihitaviṣayam, pūrvadṛṣṭatvasyāsannihitatvāt । asannihitaviṣayaṃ cārthanirapekṣam । anapekṣaṃ ca pratibhāsaniyamahetorabhāvādaniyatapratibhāsam । tādṛśaṃ cābhilāpasaṃsargayogyam ।

<52>

[52,i]

indriyavijñānaṃ tu sannihitārthamātragrāhitvādarthasāpekṣam । arthasya ca pratibhāsanivamahetutvānniyatapratibhāsam । tato nābhilāpasaṃsargayogyam ।

[52,ii]

ata eva svalakṣaṇasyāpi vācyavācakabhāvamabhyupagamyaitadavikalpakatvamucyate । yadyapi hi svalakṣaṇameva vācyaṃ vācakaṃ ca bhavet tathāpi abhilāpasaṃsṛṣṭārtha vijñānaṃ savikalpakam । na cendriyavijñānam arthena niyamitapratibhāsatvād abhilāpasaṃsargayogyapratibhāsaṃ bhavatīti nirvikalpakram ।

[52,iii]

śrotrajñānaṃ tarhi śabdasvalakṣaṇagrāhi śabdasvalakṣaṇaṃ ca kiñcidvācyaṃ kiñcidvācakam — ityabhilāpasaṃsargayogyapratibhāsaṃ syāt । tathā ca savikalpakaṃ syāt ।

[52,iv]

naiṣa doṣaḥ । satyapi svalakṣaṇasya vācyavācakabhāve saṃketakāladṛṣṭatvena gṛhyamāṇaṃ <53> svalakṣaṇaṃ vācyaṃ vācakaṃ ca gṛhītaṃ syāt । na ca saṃketakālabhāvi darśanaviṣayatvaṃ vastunaḥ sampratyasti । yathā hi saṃketakālabhāvi darśanamadya niruddham, tadvat tadviṣayatvamapi arthasyādya nāsti । tataḥ pūrvakāladṛṣṭatvamapaśyacchotrajñānaṃ na vācyavācakabhāvagrāhi ।

[53,i]

anenaiva nyāyena yogijñānamapi sakalaśabdārthāvabhāsitve'pi saṃketakāladṛṣṭatvāgrahaṇānnirvikalpakam ॥

<54>

{1.6}

[54,i]

("tayā rahitaṃ timirāśubhramaṇanauyānasaṃkṣobhādyanāhitavibhramaṃ jñānaṃ pratyakṣam ॥ 6 ॥")(NB 1.6)

[54,ii]

tayā kalpanayā kalpanāsvabhāvena rahitaṃ śūnyaṃ sajjñānaṃ yadabhrāntaṃ tat pratyakṣam iti pareṇa sambandhaḥ । kalpanāpoḍhatvābhrāntatve parasparasāpekṣe pratyakṣalakṣaṇam, na pratyekamiti darśayituṃ tayā rahitaṃ yadabhrāntaṃ tat pratyakṣamiti lakṣaṇayoḥ parasparasāpekṣayoḥ pratyakṣaviṣatyavaṃ darśitamiti ॥

<55>

[55,i]

timiram akṣṇorviplavaḥ । indriyagatamidaṃ vibhramakāraṇam । āśubhramaṇam alātādeḥ । mandaṃ hi bhramyamāṇe'lātādau na cakrabhrāntirutpadyate । tadartham āśugrahaṇena viśeṣyate bhramaṇam । etacca viṣayagataṃ vibhramakāraṇam । nāvā gamanaṃ nauyānam । gacchantyāṃ nāvi sthitasya gacchadvṛkṣādibhrāntirutpadyate iti yānagrahaṇam । etacca bāhyāśrayasthitaṃra vibhramakāraṇam । saṃkṣobho vātapittaśleṣmaṇām । vātādiṣu hi kṣobhaṃ gateṣu jvalitastambhādibhrāntirutpadyate etaccādhyātmagataṃ vibhramakāraṇam ।

[55,ii]

sarvaireva ca vibhramakāraṇairindriyaviṣayabāhyādhyātmikāśrayagatairindriyameva vikarttavyam । avikṛte indriye indriyabhrāntyayogāt । ete saṃkṣobhaparyantā ādayo yeṣāṃ te tathoktāḥ । ādigrahaṇena kācakāmalādaya indriyasthā gṛhyante । āśunayanānayanādayo viṣayasthāḥ । āśunayanānayane hi kāryamāṇe'lāte'nnivarṇadaṇḍābhāsā bhrāntirbhavati । hastiyānādayo bāhyāśrayasthāḥ, gāḍhamarmaprahārādaya ādhyātmikāśrayasthā vibhramahetavo gṛhyante ।

[55,iii]

tairanāhito vibhramo yasmiṃstathāvidhaṃ jñānaṃ pratyakṣam ॥

<56>

{1.7}

[56,i]

tadevaṃ lakṣaṇamākhyāya yairindriyameva draṣṭṛ kalpitaṃ mānasapratyakṣalakṣaṇe ca doṣa udbhāvitaḥ, svasaṃvedanaṃ ca nābhyupagatam, yogijñānaṃ ca; teṣāṃ vipratipattinirākaraṇārthaṃ prakārabhedaṃ pratyakṣasya darśayannāha —
("tat caturvidham ॥ 7 ॥")(NB 1.7)

[56,ii]

tat caturvidhamiti ॥

{1.8}

[56,iii]

("indriyajñānam ॥ 8 ॥")(NB 1.8)

[56,iv]

indriyasya jñānam indriyajñānam । indriyāśritaṃ yat tat pratyakṣam ।

<57>

{1.9}

[57,i]

mānasa pratyakṣe parairyo doṣa udbhāvitastaṃ nirākarttuṃ mānasapratyakṣalakṣaṇamāha —
("svaviṣayānantaraviṣayasahakāriṇendriyajñānena samanantarapratyayena janitaṃ tanmanovijñānam ॥ 9 ॥")(NB 1.9)

<58>

[58,i]

sva ātmīyo viṣaya indriya jñānasya tasya anantaraḥ — na vidyate'ntaramasyeti । antaraṃ ca vyavadhānaṃ viśeṣaścocyate । tataścāntare pratiṣiddhe samānajātīyo dvitīyakṣaṇabhāvyupādeyakṣaṇa indriyavijñānaviṣayasya gṛhyate । tathā ca sati indriya jñānaviṣayakṣaṇāduttarakṣaṇa ekasantānāntarbhūto gṛhītaḥ । sa sahakārī yasyendriyajñānasya tat tathoktam । dvividhaśca sahakārī — parasparopakārī ekakāryakārī ca । iha ca kṣaṇike vastunyatiśayādhānā'yogādekakāryakāritvena sahakārī gṛhyate ।

<59>

[59,i]

viṣayavijñānābhyāṃ hi manovijñānamekaṃ kriyate yatastadanayoḥ paraspara sahakāritvam ।

[59,ii]

īdṛśenedrinyavijñānenālambanabhūtenāpi yogijñānaṃ janyate । tannirāsārthaṃ samanantarapratyayagrahaṇaṃ kṛtam । samaścāsau jñānatvena, anantaraścāsau avyavahitatvena, sa cāsau pratyayaśca hetutvāt samanantarapratyayaḥ, tena janitam ।

<60>

[60,i]

tadanenaikasantānāntarbhūtayorevendriyajñāna-manovijñānayorjanyajanakabhāve manovijñānaṃ pratyakṣamityuktaṃ bhavati । tato yogijñānaṃ parasantānavartti nirastam ।

<61>

[61,i]

yadā cendriyajñānaviṣayādanyo viṣayo manovijñānasya tadā gṛhītagrahaṇādāsañjito'prāmāṇyadoṣo nirastaḥ ।

[61,ii]

yadā cendriya vijñānaviṣayopādeyabhūtaḥ kṣaṇo gṛhītaḥ, tadendriyajñānenāgṛhītasya viṣayāntarasya grahaṇādandhabadhirādyabhāvadoṣaprasaṅgonirastaḥ ।

<62>

[62,i]

etacca manovijñānamuparatavyāpāre cakṣuṣi pratyakṣamivyate । vyāpāravati tu cakṣuṣi yadrūpajñānaṃ tatsarvaṃ cakṣurāśritameva । itarathā cakṣurāśritatvānupapattiḥ kasyacidapi vijñānasya ।

<63>

[63,i]

etacca siddhāntaprasiddhaṃ mānasaṃ pratyakṣam । na tvasya prasādhakamasti pramāṇam । evaṃjātīyakaṃ tad yadi syāt na kaścid doṣaḥ syāditi vaktuṃ lakṣaṇamākhyātamasyeti ॥

<64>

{1.10}

[64,i]

svasaṃvedanamākhyātumāha —
("sarvacittacaittānāmātmasaṃvedanam ॥ 10 ॥")(NB 1.10)

[64,ii]

sarvacittetyādi । cittam arthamātragrāhi । caittā viśeṣāvasthāgrāhiṇaḥ sukhādayaḥ । sarve ca te cittacaittāśca sarvacittacaittāḥ । sukhādaya eva sphuṭānubhavatvāt svasaṃviditāḥ, nānyā cittāvasthetyetadāśaṅkānivṛttyarthaṃ sarvagrahaṇaṃ kṛtam । nāsti sā kācit cittāvasthā yasyāmātmanaḥ saṃvedanaṃ na pratyakṣaṃ syāt ।

[64,iii]

yena hi rūpeṇātmā vedyate tadrūpamātmasaṃvedanaṃ pratyakṣam ।

<65>

[65,i]

iha ca rūpādau vastuni dṛśyamāne āntaraḥ sukhādyākārastulyakālaṃ saṃvedyate । na ca — gṛhyamāṇākāro nīlādiḥ sātarūpo vedyate iti śakyaṃ vaktum । yato nīlādiḥ sātarūpeṇānubhūyata iti na niścīyate ।

[65,ii]

yadi hi "sātarūpo'yaṃ nīlādiranubhūyate" iti niścīyeta, syāt tadā tasya sātādirūpatvam । yasmin rūpe pratyakṣasya sākṣātkāritvavyāpāro vikalpenānugamyate tat pratyakṣam ।

<66>

[66,i]

na ca nīlasya sātarūpatvamanugamyate । tasmādasātānnīlādyarthādanyadeva sātamanubhūyate nīlānubhavakāle । tacca jñānameva । tato'sti jñānānubhavaḥ ।

[66,ii]

tacca jñānarūpavedanamātmanaḥ sākṣātkāri nirvikalpakamabhrāntaṃ ca । tataḥ pratyakṣam ॥

<67>

{1.11}

[67,i]

yogipratyakṣaṃ vyākhyātumāha
("bhūtārthabhāvanāprakarṣaparyantajaṃ yogijñānaṃ ceti ॥ 11 ॥")(NB 1.11)

[67,ii]

bhūtaḥ sadbhūto'rthaḥ । pramāṇena dṛṣṭaśca sadbhūtaḥ ।

[67,iii]

yathā catvāryāryasatyāni ।

[67,iv]

bhūtasya bhāvanā punaḥ punaścetasi viniveśanam । bhāvanāyāḥ prakarṣo bhāvyamānārthābhāsasya jñānasya sphuṭābhatvārambhaḥ । prakarṣasya paryanto yadā sphuṭābhatvamīṣadasampūrṇaṃ bhavati । yāvaddhi sphuṭābhatvamaparipūrṇaṃ tāvat tasya prakarṣagamanam ।

<68>

[68,i]

sampūrṇa tu yadā, tadā nāsti prakarṣagatiḥ । tataḥ sampūrṇāvasthāyāḥ prāktanyavasthā sphuṭābhatvaprakarṣaparyanta ucyate । tasmāt paryantād yajjātaṃ bhāvyamānasyārthasya sannihitasyeva sphuṭatarākāragrāhi jñānaṃ yoginaḥ pratyakṣam ।

[68,ii]

tadiha sphuṭābhatvārambhāvasthā bhāvanāprakarṣaḥ । abhrakavyavahitamiva yadā bhāvyamānaṃ <69> vastu paśyati sā prakarṣaparyantāvasthā । karatalāmalakavad bhāvyamānasyārthasya yad darśanaṃ tad yoginaḥ pratyakṣam । taddhi sphuṭābham ।

[69,i]

sphuṭābhatvādeva ca nirvikalpakam । vikalpavijñānaṃ hi saṅketakāladṛṣṭatvena vastu gṛhṇacchabdasaṃsargayogyaṃ gṛhṇīyāt । saṅketakāladṛṣṭatvaṃ ca saṅketakālotpannajñānaviṣayatvam । yathā ca pūrvotpannaṃ vinaṣṭaṃ jñānaṃ sampratyasat, tadvat pūrvavinaṣṭajñānaviṣayatvamapi samprati nāsti vastunaḥ । tadasadrūpaṃ vastuno gṛhṇad asannihi tārthagrāhitvād asphuṭābham vikalpakam । tataḥ sphuṭābhatvānnirvikalpakam ।

<70>

[70,i]

pramāṇaśuddhārthagrāhitvācca saṃvādakam । ataḥ pratyakṣam । itarapratyakṣavat ।

[70,ii]

yogaḥ samādhiḥ । sa yasyāsti sa yogī । tasya jñānaṃ pratyakṣam । itiśabdaḥ parisamāptivacanaḥ । iyadeva pratyakṣamiti ॥

{1.12}

[70,iii]

tadevaṃ pratyakṣasya kalpanāpoḍhatvābhrāntatvayuktasya prakārabhedaṃ pratipādya viṣayavipratipattiṃ nirākarttumāha —
("tasya viṣayaḥ svalakṣaṇam ॥ 12 ॥")(NB 1.12)

[70,iv]

tasyetyādi । tasya caturvidhasya pratyakṣasya viṣayo boddhavyaḥ svalakṣaṇam । svamasādhāraṇaṃ lakṣaṇaṃ tattvaṃ svalakṣaṇam । vastuno hyāsadhāraṇaṃ ca tattvamasti sāmānyaṃ ca । tatra yadasādhāraṇaṃ tat pratyakṣasya grāhyam ।

<71>

[71,i]

dvividho hi viṣayaḥ pramāṇasya — grāhyaśca yadākāramutyadyate, prāpaṇīyaśca yamadhyavasyati । anyo hi grāhyo'nyaścādhyavaseyaḥ । pratyakṣasya hi kṣaṇa eko grāhyaḥ । adhyavaseyastu pratyakṣabalotpannena niścayena saṃtāna eva । santāna eva ca pratyakṣasya prāpaṇīyaḥ । kṣaṇasya prāpayitumaśakyatvāt ।

[71,ii]

tathānumānamapi svapratibhāse'narthe'rthāvyavasāyena pravṛtteranarthagrāhi ।

<72>

[72,i]

sa punarāropito'rtho gṛhyamāṇaḥ svalakṣaṇatvenāvasīyate yataḥ, tataḥ svalakṣaṇamavasitaṃ pravṛttiviṣayo'numānasya । anarthastu grāhyaḥ । tadatra pramāṇasya grāhyaṃ viṣayaṃ darśayatā pratyakṣasya svalakṣaṇaṃ viṣaya uktaḥ ।

<74>

{1.13}

[74,i]

kaḥ punarasau viṣayo jñānasya yaḥ svalakṣaṇaṃ pratipattavya ityāha —
("yasyārthasya saṃnidhānāsaṃnidhānābhyāṃ jñānapratibhāsabhedastat svalakṣaṇam ॥ 13 ॥")(NB 1.13)

[74,ii]

yasyārthasyetyādi । arthaśabdo viṣayaparyāyaḥ । yasya jñānaviṣayasya । saṃnidhānaṃ nikaṭadeśāvasthānam । asaṃnidhānaṃ dūradeśāvasthānam । tasmāt saṃnidhānādasaṃnidhānācca jñānapratibhāsasya grāhyākārasya bhedaḥ sphuṭatvāsphuṭatvābhyām । yo hi jñānaviṣayaḥ saṃnihitaḥ san sphuṭābhāsaṃ jñānasya karoti, asaṃnihitastu yogyadeśastha evāsphuṭaṃ karoti, tat svalakṣaṇam । sarvāṇyeva hi vastūni dūrādasphuṭāni dṛśyante, samīpe sphuṭāni । tānyeva svalakṣaṇāni ॥

<75>

{1.14}

[75,i]

kasmāt punaḥ pratyakṣaviṣaya eva svalakṣaṇam ? tathā hi vikalpaviṣayo'pi vahnirdṛśyātmaka evāvasīyata ityāha —
("tadeva paramārthasat ॥ 14 ॥")(NB 1.14)

[75,ii]

tadeva paramārthasaditi । paramo'rtho'kṛtrimamanāropitaṃ rūpam । tenāstīti paramārthasat । ya evārthaḥ sannidhānāsannidhānābhyāṃ sphuṭamasphuṭaṃ ca pratibhāsaṃ karoti paramārthasan sa eva । sa ca pratyakṣasya viṣayo yataḥ, tasmāt tadeva svalakṣaṇam ॥

<76>

{1.15}

[76,i]

kasmāt punastadeva paramārthasadityāha —
("arthakriyāsāmarthyalakṣaṇatvādvastunaḥ ॥ 15 ॥")(NB 1.15)

[76,ii]

arthyata ityarthaḥ । heya upādeyaśca । heyo hi hātumiṣyate upādeyaścopādātum । arthasya prayojanasya kriyā niṣpattiḥ । tasyāṃ sāmarthyaṃ śaktiḥ । tadeva lakṣaṇaṃ rūpaṃ yasya vastunaḥ <77> tad arthakriyāsāmarthyalakṣaṇam । tasya bhāvaḥ, tasmāt । vastuśabdaḥ paramārthaparyāyaḥ । tadayamarthaḥ — yasmādarthakriyāsamarthaṃ paramārthasaducyate, sannidhānāsannidhānābhyāṃ ca jñānapratibhāsasya bhedako'rtho'rthakriyāsamarthaḥ, tasmāt sa eva paramārthasan । tata eva hi pratyakṣaviṣayādarthakriyā prāpyate na vikalpaviṣayāt । ata eva yadyapi vikalpaviṣayo dṛśya ivāvasīyate tathāpi na sa dṛśya eva tato'rthakriyāyā abhāvāt, dṛśyācca bhāvāt । atastadeva svalakṣaṇaṃ na vikalpaviṣayaḥ ॥

{1.16}

[77,i]

("anyat sāmānyalakṣaṇam ॥ 16 ॥")(NB 1.16)

[77,ii]

anyadityādi । etasmāt svalakṣaṇād yad anyat — svalakṣaṇaṃ yo na bhavati jñānaviṣayaḥ — tat sāmānyalakṣaṇam, vikalpajñānenāvasīyamāno hyarthaḥ sannidhānāsannidhānābhyāṃ jñānapratibhāsaṃ na bhinatti । tathāhi āropyamāṇo vahnirāropādasti । āropācca dūrastho nikaṭasthaśca । tasya samāropitasya sannidhānāsannidhānācca jñānapratibhāsasya na bhedaḥ sphuṭatvenāsphuṭatvena vā । tataḥ svalakṣaṇādanya ucyate । sāmānyena lakṣaṇaṃ sāmānyalakṣaṇam । sādhāraṇaṃ rūpamityarthaḥ ।

[77,iii]

samāropyamāṇaṃ hi rūpaṃ sakalavahnisādhāraṇam । tataḥ tat sāmānyalakṣaṇam ॥

<78>

{1.17}

[78,i]

taccānumānasya grāhyaṃ darśayitumāha —
("so'numānasya viṣayaḥ ॥ 17 ॥")(NB 1.17)

[78,ii]

so'numānasya viṣayo grāhyarūpaḥ । sarvanāmno'bhidheyavalliṅgaparigrahaḥ ।

[78,iii]

sāmānyalakṣaṇamanumānasya viṣayaṃ vyākhyātukāmenāyaṃ svalakṣaṇasvarūpākhyānagrantha āvarttanīyaḥ syāt । tato lāghavārthaṃ pratyakṣapariccheda evānumānaviṣaya uktaḥ ॥

<79>

{1.18}

[79,i]

viṣayavipratipattiṃ nirākṛtya phalavipratiparttiṃ nirākarttumāha —
("tadeva ca pratyakṣaṃ jñānaṃ pramāṇaphalam ॥ 18 ॥")(NB 1.18)

[79,ii]

tadeveti । yadevānantaramuktaṃ pratyakṣaṃ jñānaṃ tadeva pramāṇasya phalam ॥

{1.19}

[79,iii]

kathaṃ pramāṇaphalamityāha —
("arthapratītirūpatvāt ॥ 19 ॥")(NB 1.19)

[79,iv]

arthasya pratītiravagamaḥ, saiva rūpaṃ yasya pratyakṣajñānasya tadarthapratītirūpam । tasya bhāvaḥ, tasmāt ।

[79,v]

etaduktaṃ bhavati — prāpakaṃ jñānaṃ pramāṇam । prāpaṇaśaktiśca na kevalādarthāvinābhāvitvād bhavati । bījādyavinābhāvino'pyaṅkurāderaprāpakatvāt । tasmāt prāpyādarthādutpattāvapyasya jñānasyā'sti kaścidavaśyakarttavyaḥ prāpakavyāpāroyena kṛtenārthaḥ prāpito bhavati ।

[79,vi]

sa eva ca pramāṇaphalam, yadanuṣṭhānāt prāpakaṃ bhavati jñānam । uktaṃ ca purastāt "pravṛttiviṣayapradarśanameva prāpakasya prāpakavyāpāro nāma" ।

[79,vii]

tadeva ca pratyakṣam arthapratītirūpam arthapradarśanarūpam । atastadeva pramāṇaphalam ॥

<81>

{1.20}

[81,i]

yadi tarhi jñānaṃ pramitirūpatvāt pramāṇaphalam, kiṃ tarhi pramāṇamityāha —
("arthasārūpyamasya pramāṇam ॥ 20 ॥")(NB 1.20)

[81,ii]

arthena saha yat sārūpyaṃ sādṛśyam asya jñānasya tat pramāṇam । iha yasmādviṣayād vijñānamudeti tadviṣayasadṛśaṃ tad bhavati । yathā nīlādutpadyamānaṃ nīlasadṛśam । tacca sārūpyaṃ sādṛśyam ākāra ityābhāsa ityapi vyapadiśyate ॥

{1.21}

[81,iii]

nanu ca jñānādavyatiriktaṃ sādṛśyam । tathā ca sati tadeva jñānaṃ pramāṇaṃ tadeva ca pramāṇaphalam । na caikaṃ vastu sādhyaṃ sādhanaṃ copapadyate । tat kathaṃ sārūpyaṃ pramāṇamityāha —
("tadvaśādarthapratītisiddheriti ॥ 21 ॥")(NB 1.21)

<॥ pratyakṣaparicchedaḥ ॥>

<82>

[82,i]

tadvaśāditi । taditi sārūpyam, tasya vaśāt sārūpyasāmarthyāt । arthasya pratītiḥ avabodhaḥ । tasyāḥ siddhiḥ । tatsiddheḥ kāraṇāt । arthasya pratītirūpaṃ pratyakṣaṃ vijñānaṃ sārūpyavaśāt siddhyati pratītaṃ bhavatītyarthaḥ । nīlanirbhāsaṃ hi vijñānaṃ yataḥ, tasmāt nīlasya pratītiravasīyate । yebhyo hi cakṣurādibhyo vijñānamutpadyate na tadvaśāt tajjñānaṃ nīlasya saṃvedanaṃ śakyate'vasthāpayitum । nīlasadṛśaṃ tu anubhūyamānaṃ nīlasya saṃvedanamavasthāpyate ।

[82,ii]

na cātra janyajanakabhāvanibandhanaḥ, sādhyasādhanabhāvaḥ, yenaikasmin vastuni virodhaḥ syāt । api tu vyavasthāpyavyavasthāpanabhāvena । tata ekasya vastunaḥ kiñcidrūpaṃ pramāṇaṃ kiñcit pramāṇaphalaṃ na virudhyate ।

<83>

[83,i]

vyavasthāpanaheturhi sārūpyaṃ tasya jñānasya । vyavasthāpyaṃ ca nīlasaṃvedanarūpam ।

[83,ii]

vyavasthāpyavyavasthāpakabhāvo'pi kathamekaraya jñānasyeti cet । ucyate । nīlasadṛśamanubhūya tadvijñānaṃ yato nīlasya grāhakamavasthāpyate niścayapratyayena, tasmāt sārūpyamanubhūtaṃ vyavasthāpanahetuḥ । niścayapratyayena ca tajjñānaṃ nīlasaṃvedanamavasthāpyamānaṃ vyavasthāpyam ।

[83,iii]

tasmādasārūpyavyāvṛttyā sārūpyaṃ jñānasya vyavasthāpanahetuḥ । anīlabodhavyāvṛttyā ca nīlabodharūpatvaṃ vyavasthāpyam ।

<84>

[84,i]

vyavasthāpakaśca vikalpapratyayaḥ pratyakṣabalotpanno draṣṭavyaḥ । na tu nirvikalpakatvāt pratyakṣameva nīlabodharūpatvenātmānamavasthāpayituṃ śaknoti । niścayapratyayenāvyavasthāpitaṃ sadapi nīlabodharūpaṃ vijñānamasatkalpameva । tasmānniścayena nīlabodharūpaṃ vyavasthāpitaṃ vijñānaṃ nīlabodhātmanā sad bhavati ।

[84,ii]

tasmādadhyavasāyaṃ kurvadeva pratyakṣaṃ pramāṇaṃ bhavati । akṛte tvadhyavasāye nīlabodharūpatvenāvyavasthāpitaṃ bhavati vijñānam । tathā ca pramāṇaphalamarthādhigamarūpamaniṣpannam । ataḥ sādhakatamatvābhāvāt pramāṇameva na syājjñānam ।

<85>

[85,i]

janitena tvadhyavasāyena sārūpyavaśānnīlabodharūpe jñāne vyavasthāpyamāne sārūpyaṃ vyavasthāpanahetutvāt pramāṇaṃ siddhaṃ bhavati ।

[85,ii]

yadyevamadhyavasāyasahitameva pratyakṣaṃ pramāṇaṃ syāt na kevalamiti cet । naitadevam । yasmāt pratyakṣabalotpannenādhyavasāyena dṛśyatvenārtho'vasīyate notprekṣitatvena । darśanañcārthasākṣātkaraṇākhyaṃ pratyakṣavyāpāraḥ । utprekṣaṇaṃ tu vikalpavyāpāraḥ । tathāhi parokṣamarthaṃ <86> vikalpayanta utprekṣāmahe na tu paśyāma iti utprekṣātmakaṃ vikalpavyāpāramanubhavādadhyavasyanti । tasmāt svavyāpāraṃ tiraskṛtya pratyakṣavyāpāramādarśayati yatrārthe pratyakṣapūrvako'dhyavasāyastatra pratyakṣaṃ kevalameva pramāṇamiti ॥

<॥ ācāryadharmottaraviracitāyāṃ nyāyabinduṭīkāyāṃ pratyakṣaparicchedaḥ prathamaḥ ॥>

<87>

{2}

<dvitīyaḥ svārthānumānaparicchedaḥ ।>

{2.1}

[87,i]

evaṃ pratyakṣaṃ vyākhyāyānumānaṃ vyākhyātukāma āha —
("anumānaṃ dvidhā ॥ 1 ॥")(NB 2.1)

[87,ii]

anumānaṃ dvidhā dviprakāram । athānumānalakṣaṇe vaktavye kimakasmāt prakārabhedaḥ kathyate ? ucyate । parārthānumānaṃ śabdātmakam, svārthānumānaṃ tu jñānātmakam । tayoratyantabhedāt naikaṃ lakṣaṇamasti । tatastayoḥ pratiniyataṃ lakṣaṇamākhyātuṃ prakārabhedaḥ kathyate । prakārabhedo hi vyaktibhedaḥ । vyaktibhede ca kathite prativyaktiniyataṃ lakṣaṇaṃ śakyate vaktum । nānyathā । tato lakṣaṇanirdeśāṅgameva prakārabhedakathanam । aśakyatāṃ ca prakārabhedakathanamantareṇa lakṣaṇanirdeśasya jñātvā prāk prakārabhedaḥ kathyata iti ॥

<88>

{2.2}

[88,i]

kiṃ punastad dvaividhyamityāha —
("svārthaṃ parārthaṃ ca ॥ 2 ॥")(NB 2.2)

[88,ii]

svasmāyidaṃ svārtham । yena svayaṃ pratipadyate tat svārtham । parasmāyidaṃ parārtham । yena paraṃ pratipādayati tat parārtham ॥

<89>

{2.3}

[89,i]

("tatra svārthaṃ trirūpālliṅgād yadanumeye jñānaṃ tadanumānam ॥ 3 ॥")(NB 2.3)

[89,ii]

tatra tayoḥ svārthaparārthānumānayormadhye svārthaṃ jñānaṃ kiṃviśiṣṭamityāha — trirūpāditi । trīṇi rūpāṇi yasya vakṣyamāṇalakṣaṇāni tat trirūpam । liṅgyate gamyate'nenā'rtha iti <90> liṅgam । tasmāt trirūpālliṅgāt yat jātaṃ jñānam iti । etad hetudvāreṇa viśeṣaṇam । tat trirūpācca liṅgāt trirūpaliṅgālambanamapyutpadyata iti viśinaṣṭi — anumeya iti । etacca viṣayadvāreṇa viśe ṣaṇam ।

[90,i]

trirūpālliṅgādyadutpannamanumeyālambanaṃ jñānaṃ tat svārthamanumānamiti ॥

{2.4}

[90,ii]

lakṣaṇavipratipattiṃ nirākṛtya phalavipratipattiṃ nirākarttumāha —
("pramāṇaphalavyavasthā'trāpi pratyakṣavat ॥ 4 ॥")(NB 2.4)

[90,iii]

pramāṇasya yat phalaṃ tasya yā vyavasthā sā'trānumāne'pi pratyakṣa iva pratyakṣavat veditavyā ।

<91>

{2.5}

[91,i]

yathā hi nīlasarūpaṃ pratyakṣamanubhūyamānaṃ nīlabodharūpamavasthāpyate, tena nīlasārūpyaṃ vyavasthāpanahetuḥ pramāṇam, nīlabodharūpaṃ tu vyavasthāpyamānaṃ pramāṇaphalam; tadvad anumānaṃ nīlākāramutpadyamānaṃ nīlabodharūpamavasthāpyate, tena nīlasārūpyamasya pramāṇam, nīlavikalpanarūpaṃ tvasya pramāṇaphalam । sārūpyavaśāddhi tannīlapratītirūpaṃ sidhyati । nānyatheti ॥

[91,ii]

evamiha saṃkhyālakṣaṇaphalavipratipattayaḥ । pratyakṣaparicchede tu gocaravipratipattirnirākṛtā । lakṣaṇanirdeśaprasaṅgena tu trirūpaṃ liṅgaṃ prastutam । tadeva vyākhyātumāha —
("trairūpyaṃ punarliṅgasyānumeye sattvameva, sapakṣa eva sattvam, asapakṣe cāsattvameva niścitam ॥ 5 ॥")(NB 2.5)

[91,iii]

trairūpyamityādi । liṅgasya yat trairūpyaṃ yāni trīṇi rūpāṇi tadidamucyata iti śeṣaḥ । kiṃ punastat trairūpyamityāha — anumeyaṃ vakṣyamāṇalakṣaṇam । tasmin liṅgasya sattvameva niścitam — ekaṃ rūpam । yadyapi cātra niścitagrahaṇaṃ na kṛtaṃ tathāpi ante kṛtaṃ prakrāntayordvayorapi rūpayorapekṣaṇīyam । yato na yogyatayā liṅgaṃ parokṣa jñānasya nimitam । yathā <92> bījamaṅkurasya । adṛṣṭād dhūmād agnerapratipatteḥ । nāpi svaviṣayajñānāpekṣaṃ parokṣārthaprakāśanaṃ । yathā pradīpo ghaṭādeḥ । dṛṣṭādapyaniścitasambandhādapratipatteḥ । tasmāt parokṣārthanāntarīyakatayā niścayanameva liṅgasya parokṣārthapratipādanavyāpāraḥ । nāparaḥ kaścit । ato'nvayavyatirekapakṣadharmatvaniścayo liṅgavyāpārātmakatvādavaśyakarttavya iti sarveṣu rūpeṣu niścitagrahaṇamapekṣaṇīyam ।

[92,i]

tatra sattvavacanenāsiddhaṃ cākṣuṣatvādi nirastam । evakāreṇa pakṣaikadeśāsiddho nirastaḥ । yathā cetanāstaravaḥ svāpāditi । pakṣīkṛteṣu taruṣu patrasaṅkocalakṣaṇaḥ svāpa ekadeśe na siddhaḥ । na hi sarve vṛkṣā rātrau patrasaṃkocabhājaḥ kintu kecideva । sattvavacanasya <93> paścātkṛtenaivakāreṇāsādhāraṇo dharmo nirastaḥ । yadi hi "anumeya eva sattvam" iti kuryāt śrāvaṇatvameva hetuḥ syāt । niścitagrahaṇena sandigdhāsiddhaḥ sarvo nirastaḥ ।

[93,i]

sapakṣo vakṣyamāṇalakṣaṇaḥ । tasminneva sattvaṃ niścitamiti dvitīyaṃ rūpam । ihāpi <94> sattvagrahaṇena viruddho nirastaḥ । sa hi nāsti sapakṣe । evakāreṇa sādhāraṇānaikāntikaḥ । sa hi na sapakṣa eva varttata kintūbhayatrāpi । sattvagrahaṇāt pūrvāvadhāraṇavacanena sapakṣāvyāpisattākasyāpi prayatnānantarīyakasya hetutvaṃ kathitam । paścādavadhāraṇe tvayamarthaḥ syāt — sapakṣe sattvameva yasya sa heturiti prayatnānantarīyakatvaṃ na hetuḥ syāt । niścitavacanena sandigdhānvayo'naikāntiko nirastaḥ । yathā sarvajñaḥ kaścid vaktṛtvāt । vaktṛtvaṃ hi sapakṣe sandigdham ।

[94,i]

asapakṣo vakṣyamāṇalakṣaṇaḥ । tasminnasattvameva niścitam — tṛtīyaṃ rūpam । tatrāsattvagrahaṇena viruddhasya nirāsaḥ । viruddho hi vipakṣe'sti । evakāreṇa sādhāraṇasya vipakṣaikadeśavṛtternirāsaḥ । prayatnānantarīyakatve sādhye hyanityatvaṃ vipakṣaikadeśe vidyudādau asti, ākāśādau nāsti । tato niyamenāsya nirāsaḥ । asattvaśabdāddhi pūrvasminnavadhāraṇe'yamarthaḥ syāt — vipakṣa eva yo nāsti sa hetuḥ । tathā ca prayatnānantarīyakatvaṃ sapakṣe'pi sarvatra <95> nāsti । tato na hetuḥ syāt । tataḥ pūrvaṃ na kṛtam । niścitagrahaṇena sandigdhavipakṣavyāvṛttiko'naikāntiko nirastaḥ ।

[95,i]

nanu ca sapakṣa eva sattvamityukte vipakṣe'sattvameveti yamyata eva । tat kimarthaṃ punarubhayorupādānaṃ kṛtam ? ucyate । anvayo vyatireko vā prayujyamānaḥ niyamavāneva prayoktavyo nānyatheti darśayituṃdvayorapyupādānaṃ kṛtam । aniyate hi dvayorapi prayoge'yamarthaḥ syāt — sapakṣe yo'sti vipakṣe ca yo nāsti sa heturiti । tathā ca sati sa śyāmaḥtatputratvāt dṛśyamāna<96>putravaditi tatputratvaṃ hetuḥ syāt । tasmānniyamavatorevānvayavyatirekayoḥ prayogaḥ karttavyo yena pratibandho gamyeta sādhanasya sādhyena । niyamavatośca prayoge'vaśyakarttavye dvayoreka eva prayoktavyo na dvāviti niyamavānevānvayo vyatireko vā prayoktavya iti śikṣaṇārthaṃ dvayorupādānamiti ॥

{2.6}

[96,i]

trairūpyakathanaprasaṅgenānumeyaḥ sapakṣo vipakṣaścoktaḥ । teṣāṃ lakṣaṇaṃ vaktavyam । tatra ko'numeya ityāha —

[96,ii]

("anumeyo'tra jijñāsitaviśeṣo dharmī ॥ 6 ॥")(NB 2.6)

<97>

[97,i]

anumeyo'tretyādi । atra hetulakṣaṇe niścetavye dharmo anumeyaḥ । anyatra tu sādhyapratipattikāle samudāyo'numeyaḥ । vyāptiniścayakāle tu dharmo'numeya iti darśayitum "atra" grahaṇam । jijñāsito jñātumiṣṭo viśeṣo dharmo yasya dharmiṇaḥ sa tathoktaḥ ॥

{2.7}

[97,ii]

kaḥ sapakṣaḥ ?
("sādhyadharmasāmānyena samāno'rthaḥ sapakṣaḥ ॥ 7 ॥")(NB 2.7)

[97,iii]

samāno'rthaḥ sapakṣaḥ । samānaḥ sadṛśo yo'rthaḥ pakṣeṇa sa pakṣa ukta upacārāt samānaśabdena viśeṣyate । samānaḥ pakṣaḥ sapakṣaḥ, samānasya ca saśabdādeśaḥ ।

<98>

[98,i]

syādetat — kiṃ tat pakṣasapakṣayoḥ sāmānyaṃ yena samānaḥ sapakṣaḥ pakṣeṇetyāha — sādhyadharmasāmānyeneti । sādhyaścāsau asiddhatvāt, dharmaśca parāśritatvāt sādhyadharmaḥ । na ca viśeṣaḥ sādhyaḥ, api tu sāmānyam । ata iha sāmānyaṃ sādhyamuktam । sādhyadharmaścāsau sāmānyaṃ ceti sādhyadharmasāmānyena samānaḥ pakṣeṇa sapakṣa ityarthaḥ ॥

{2.8}

[98,ii]

ko'sapakṣa ityāha —
("na sapakṣo'sapakṣaḥ ॥ 8 ॥")(NB 2.8)

[98,iii]

na sapakṣo'sapakṣaḥ । sapakṣo yo na bhavati so'sapakṣaḥ ॥

{2.9}

[98,iv]

kaśca sapakṣo na bhavati ?
<99>
("tato'nyastadviruddhastadabhāvaśceti ॥ 9 ॥")(NB 2.9)

[99,i]

tataḥ sapakṣād anyaḥ । tena ca viruddhaḥ । tasya ca sapakṣasyābhāvaḥ । sapakṣādanyatvaṃ tadviruddhatvaṃ ca na tāvat pratyetuṃ śakyaṃ yāvat sapakṣasvabhāvābhāvo na vijñātaḥ । tasmādanyatvaviruddhatvapratītisāmarthyāt sapakṣābhāvarūpau pratītāvanyaviruddhau ।

<100>

[100,i]

tato'bhāvaḥ sākṣāt sapakṣābhāvarūpaḥ pratīyate । anyaviruddhau tu sāmarthyādabhāvarūpau pratīyete । tatastrayāṇāmapyasapakṣatvam ॥

{2.10}

[100,ii]

("trirūpāṇi ca trīṇyeva liṅgāni ॥ 10 ॥")(NB 2.10)

[100,iii]

uktena trairūpyeṇa trirūpāṇi ca trīṇyeva liṅgāni iti । cakāro vaktavyāntarasamuccayārthaḥ । trairūpyamādau pṛṣṭaṃ trirūpāṇi ca liṅgāni pareṇa । tatra trairūpyamuktam । trirūpāṇi cocyante — trīṇyeva trirūpāṇi liṅgāni । trayastrirūpaliṅgaprakārā ityarthaḥ ॥

{2.11}

[100,iv]

kāni punastānītyāha —
("anupalabdhiḥ svabhāvaḥ kāryaṃ ceti ॥ 11 ॥")(NB 2.11)

[100,v]

pratiṣedhyasya sādhyasyānupalabdhistrirūpā । vidheyasya sādhyasya svabhāvaśca trirūpaḥ, kārya ca ॥

<101>

{2.12}

[101,i]

anupalabdhimudāharttumāha —
("tatrānupalabdhiryathā — na pradeśaviśeṣe kvacid ghaṭaḥ, upalabdhilakṣaṇaprāptasyānupalabdheriti ॥ 12 ॥")(NB 2.12)

[101,ii]

yathetyādi । yathetyupapradarśanārtham । yatheyamanupalabdhistathānyāpi । na tviyamevetyarthaḥ । pradeśa ekadeśaḥ । viśiṣyata iti viśeṣaḥ pratipattṛpratyakṣaḥ । tādṛśaśca na sarvaḥ pradeśaḥ । tadāha — kvacid iti । pratipattṛpratyakṣe kvacideva pradeśa iti dharmo । na ghaṭa iti sādhyam । upalabdhirjñānam । tasyā lakṣaṇaṃ janikā sāmagrī । tayā hi upalabdhirlakṣyate । tatprāpto'rthojanakatvena sāmagryantarbhāvāt । upalabdhilakṣaṇaprāpto dṛśya ityarthaḥ । tasyānupalabdheḥ — ityayaṃ hetuḥ ।

[101,iii]

atha yo yatra nāsti sa kathaṃ tatra dṛśyaḥ ? dṛśyatvasamāropādasannapi dṛśya ucyate । yaścaivaṃ sambhāvyate — yadyasāvatra bhaved dṛśya eva bhavediti । sa tatra avidyamāno'pi dṛśyaḥ samāropyaḥ । kaścaivaṃ sambhāvyaḥ ? yasya samagrāṇi svālambanadarśanakāraṇāni bhavanti । kadā ca tāni samagrāṇi gamyante ? yadaikajñānasaṃsargivastvantaropalambhaḥ । ekendriyajñānagrāhyaṃ locanādipraṇidhānābhimukhaṃ vastudvayamanyonyāpekṣamekajñānasaṃsargi kathyate । tayorhi <102> satornaikaniyatā bhavati pratipattiḥ । yogyatāyā dvayorapyaviśiṣṭatvāt । tasmādekajñānasaṃsargiṇi dṛśyamāne satyekasminnitarat samagradarśanasāmagrīkaṃ yadi bhaved dṛśyameva bhavediti sambhāvitaṃ dṛśyatvamāropyate । tasyānupalambho dṛśyānupalambhaḥ । tasmāt sa eva ghaṭaviviktapradeśastadālambanaṃ ca jñānaṃ dṛśyānupalambhaniścayahetutvāt dṛśyānupalambha ucyate ।

[102,i]

yāvaddhi ekajñānasaṃsargi vastu na niścitam, tajjñānaṃ ca, na tāvad dṛśyānupalambhaniścayaḥ । tato vastu anupalambha ucyate, tajjñānaṃ ca । darśananivṛttimātraṃ tu svayamaniścitatvādagamakam । tato dṛśyaghaṭarahitaḥ pradeśaḥ, tajjñānaṃ ca vacanasāmarthyādeva dṛśyānupalambharūpamuktaṃ draṣṭavyam ॥

<103>

{2.13}

[103,i]

kā punarupalabdhilakṣaṇaprāptirityāha —
("upalabdhilakṣaṇaprāptirupalambhapratyayāntarasākalyaṃ svabhāvaviśeṣaśca ॥ 13 ॥")(NB 2.13)

[103,ii]

upalabdhilakṣaṇaprāptiḥ — upalabdhilakṣaṇaprāptatvaṃ ghaṭasya upalambhapratyayāntarasākalyamiti । jñānasya ghaṭo'pi janakaḥ, anye ca cakṣurādayaḥ । ghaṭād dṛśyādanye hetavaḥ pratyayāntarāṇi । teṣāṃ sākalyaṃ sannidhiḥ । svabhāva eva viśiṣyate tadanyasmāditi viśeṣo viśiṣṭa ityarthaḥ । tadayaṃ viśiṣṭaḥ svabhāvaḥ pratyayāntarasākalyaṃ caitad dvayamupalabdhilakṣaṇaprāptatvaṃ ghaṭāderdraṣṭavyam ॥

<104>

{2.14}

[104,i]

kīdṛśaḥ svabhāvaviśeṣa ityāha —
("yaḥ svabhāvaḥ satsvanyeṣūpalambhapratyayeṣu san pratyakṣa eva bhavati sa svabhāvaviśeṣaḥ ॥ 14 ॥")(NB 2.14)

[104,ii]

satsvityādi । upalambhasya yāni ghaṭād dṛśyād pratyayāntarāṇi teṣu satsu vidyamāneṣu yaḥ svabhāvaḥ san pratyakṣa eva bhavati sa svabhāvaviśeṣaḥ । tadayamatrārthaḥ — ekapratipattrapekṣamidaṃ pratyakṣalakṣaṇam । tathā ca sati draṣṭuṃ pravṛttasyaikasya draṣṭurdṛśyamāna ubhayavān bhāvaḥ । adṛśyamānāstu deśakālasvabhāvaviprakṛṣṭāḥ svabhāvaviśeṣarahitāḥ pratyayāntarasākalyavantastu । yairhi pratyayaiḥ sa draṣṭā paśyati te sannihitāḥ । ataśca sannihitā yad draṣṭuṃ pravṛttaḥ saḥ । <105> draṣṭumapravṛttasya tu yogyadeśasthā api draṣṭuṃ te na śakyāḥ pratyayāntaravaikalyavantaḥ, svabhāvaviśeṣayuktāstu । dūradeśakālāstu ubhayavikalāḥ । tadevaṃ paśyataḥ kasyacinna pratyayāntaravikalo nāma, svabhāvaviśeṣavikalastu bhavet । apaśyatastu draṣṭuṃ śakyo yogyadeśasthaḥ pratyayāntaravikala । anye tūbhayavikalā iti ॥

<106>

{2.15}

[106,i]

anupalabdhimudāhṛtya svabhāvamudāharttumāha —
("svabhāvaḥ svasattāmātrabhāvini sādhyadharme hetuḥ ॥ 15 ॥")(NB 2.15)

[106,ii]

svabhāva ityādi । svabhāvo heturiti sambandhaḥ । kīdṛśo hetuḥ sādhyasya svabhāva ityāha — svasya ātmanaḥ sattā । saiva kevalā svasattāmātram । tasmin sati bhavituṃ śīlaṃ yasyeti । yo hetorātmanaḥ sattāmapekṣya vidyamāno bhavati, na tu hetusattāyā vyatiriktaṃ kañciddhetumapekṣate sa svasattāmātrabhāvī sādhyaḥ । tasmin sādhye yo hetuḥ sa svabhāvaḥ tasya sādhyasya nānyaḥ ॥

{2.16}

[106,iii]

udāharaṇam —
("yathā vṛkṣo'yaṃ śiṃśapātvāditi ॥ 16 ॥")(NB 2.16)

[106,iv]

yatheti । ayam iti dharmo । vṛkṣa iti sādhyam । śiṃśapātvāditi hetuḥ । tadayamarthaḥ — vṛkṣavyavahārayogyo'yam, śiṃśapāvyavahārayogyatvāditi । yatra pracuraśiṃśape deśe'viditaśiṃśapāvyavahāro jaḍo yadā kenaciduccāṃ śiṃśapāmupādarśyocyate "ayaṃ vṛkṣaḥ" iti tadāsau jāḍyācchiṃśapāyā uccatvamapi vṛkṣavyavahārasya nimittamadhasyati tadā yāmevānuccāṃ paśyati śiṃśapāṃ tāmevāvṛkṣamavasyati । sa mūḍhaḥ śiṃśapātvamātranimitte <107> vṛkṣavyavahāre pravarttyate । noccatvādi nimittāntaramiha vṛkṣavyavahārasya । api tu śiṃśapātvamātraṃ nimittaṃ — śiṃśapāgataśākhādimattvaṃ nimittamityarthaḥ ॥

{2.17}

[107,i]

kāryamudāharttumāha —
("kāryaṃ yathā vahniratra dhūmāditi ॥ 17 ॥")(NB 2.17)

[107,ii]

vahniriti sādhyam । atreti dharmī । dhūmāditi hetuḥ । kāryakāraṇabhāvo loke pratyakṣānupalambhanibandhanaḥ pratīta iti na svabhāvasyeva kāryasya lakṣaṇamuktam ॥

<108>

{2.18}

[108,i]

nanu trirūpatvādekameva liṅgaṃ yuktam । atha prakārabhedādbhedaḥ । evaṃ sati svabhāvahetorekasyānantaprakāratvāt tritvamayuktamityāha —
("atra dvau vastusādhanau । ekaḥ pratiṣedhahetuḥ ॥ 18 ॥")(NB 2.18)

[108,ii]

atra dvau iti । atretyeṣu triṣu hetuṣu madhye dvau hetū vastusādhanau — vidheḥ sādhanau gamakau । ekaḥ pratiṣedhasya heturgamakaḥ । pratiṣedha iti cābhāvo'bhāvavyavahāraścokto draṣṭavyaḥ ।

<109>

[109,i]

tadayamarthaḥ — hetuḥ sādhyasiddhyarthatvāt sādhyāṅgam, sādhyaṃ pradhānam । ataśca sādhyopakaraṇasya hetoḥ pradhānasādhyabhedādbhedaḥ na svarūpabhedāt । sādhyaśca kaścidvidhiḥ, kaścit pratiṣedhaḥ । vidhipratiṣedhayośca parasparaparihāreṇāvasthānāt tayorhetū bhinnau । vidhirapi kaściddhetorbhinnaḥ, kaścidabhinna । bhedābhedayorapyanyonyatyāgenātmasthiterbhinnau hetū । tataḥ sādhyasya parasparavirodhāt hetavo bhinnāḥ, na tu svata eveti ॥

{2.19}

[109,ii]

kasmāt punastrayāṇāṃ hetutvam, kasmāccānyeṣāmahetutvamityāśaṅkya yathā trayāṇāmeva hetutvamanyeṣāṃ cāhetutvaṃ tadubhyaṃ darśayitumāha —
("svabhāvapratibandhe hi satyartho'rthaṃ gamayet ॥ 19 ॥")(NB 2.19)

<110>

[110,i]

svabhāvapratibandha iti । svabhāvena pratibandhaḥ svabhāvapratibandhaḥ । sādhanaṃ kṛtā iti samāsaḥ । svabhāvapratibaddhatvaṃ pratibaddhasvabhāvatvamityarthaḥ । kāraṇe svabhāve ca sādhye svabhāvena pratibandhaḥ kāryasvabhāvayoraviśiṣṭa ityekena samāsena dvayorapi saṃgrahaḥ । hiryasmādarthe । yasmāt svabhāvapratibandhe sati sādhanārthaḥ sādhyārtha gamayet, tasmāt trayāṇāṃ gamakatvam, anyeṣāmagamakatvam ॥

{2.20}

[110,ii]

kasmāt punaḥ svabhāvapratibandha eva sati gamyagamakabhāvo nānyathetyāha —
("tadapratibaddhasya tadavyabhicāraniyamābhāvāt ॥ 20 ॥")(NB 2.20)

[110,iii]

tadapratibaddhasyeti । "tad" iti svabhāva uktaḥ । tena svabhāvena apratibaddhaḥ — tadapratibaddhaḥ । yo yatra svabhāvena na pratibaddhaḥ tasyatadapratibaddhasya tadavyabhicāraniyamābhāvāt । tasyāpratibandhaviṣayasyāvyabhicāraḥ tadavyabhicāraḥ, tasya niyamaḥ tadavyabhicāraniyamaḥ, tasyābhāvāt ।

[110,iv]

tadayamarthaḥ — na hi yo yatra svabhāvena na pratibaddhaḥ, sa tamapratibandhaviṣayamavaśyameva na vyabhicaratīti nāsti tayoravyabhicāraniyamaḥ — avinābhāvaniyamaḥ । avyabhicāra<111>niyamācca gamyagamakabhāvaḥ । na hi yogyatayā pradīpavat parokṣārthapratipattinimittamiṣṭaṃ liṅgam api tvavyabhicāritvena niścitam । tataḥ svabhāvapratibandhe satyavinābhāvitvaniścayaḥ, tato gamyagamakabhāvaḥ । tasmāt svabhāvapratibandhe satyartho'rthaṃ gamayennānyatheti sthitam ॥

{2.21}

[111,i]

nanu ca parāyattasya pratibandho'parāyatte । tadiha sādhyasādhanayoḥ kasya kva pratibandha ityāha —
("sa ca pratibandhaḥ sādhye'rthe liṅgasya ॥ 21 ॥")(NB 2.21)

<112>

[112,i]

sa ceti । sa ca svabhāvapratibandho liṅgasya sādhye'rthe । liṅgaṃ parāyattatvāt pratibaddham । sādhyastvartho'parāyattatvāt pratibandhaviyo na tu pratibaddha ityarthaḥ । tatrāyamarthaḥ — tādātmyāviśeṣe'pi yat pratibaddhaṃ tad gamakam । yat pratibandhaviṣayaḥ tad gamyam । yasya ca dharmasya yo niyataḥ svabhāvaḥ sa tatpratibaddhaḥ । yathā prayatnānantarīyakatvākhyo'nityatve । yasya tu sa cānyaśca svabhāvaḥ ca pratibandhaviṣayaḥ, na tu pratibaddhaḥ । yathā'nityatvākhyaḥ prayatnānantarīyakatvākhye । niścayāpekṣo hi gamyagamakabhāvaḥ । prayatnāntarīyakatvameva cānityatvasvabhāvaṃ niścitam । atastadeva anityatve pratibaddham । tasmānniyataviṣaya eva gamyagamakabhāvaḥ nānyatheti ॥

<113>

{2.22}

[113,i]

kasmāt punaḥ svabhāvapratibandho liṅgasyetyāha —
("vastutastādātmyāt tadutpatteśca ॥ 22 ॥")(NB 2.22)

[113,ii]

vastuta ityādi । sa sādhyo'rtha ātmā svabhāvo yasya tat tadātmā । tasya bhāvastādātmyam । tasmāddhetoḥ । yataḥ sādhyasvabhāvaṃ sādhanaṃ tasmāt tatra svabhāvapratibandha ityarthaḥ ।

[113,iii]

yadi sādhyasvabhāvaṃ sādhanaṃ sādhyasādhanayorabhedāt pratijñārthaikadeśo hetuḥ syādityā vastuta iti । paramārthasatā rūpeṇā'bhedastayoḥ । vikalpaviṣayastu yat samāropitaṃ rūpam । tadapekṣaḥ sādhyasādhanabhedaḥ । niścayāpekṣa eva hi gamyagamakabhāvaḥ । tato niścayārūḍharūpāpekṣa eva tayorbhedo yuktaḥ vāstavastvabheda iti । na kevalāt tādātmyādapi tu tataḥ sādhyādarthād utpattirliṅgasya — tadutpatteśca sādhye'rthe svabhāvapratibandho liṅgasya ॥

<114>

{2.23}

[114,i]

kasmānnimittadvayāt svabhāvapratibandho liṅgasya nānyasmādityāha —
("atatsvabhāvasyātadutpatteśca tatrāpratibaddhasvabhāvatvāt ॥ 23 ॥")(NB 2.23)

[114,ii]

atatsvabhāvasyeti । sa svabhāvo'sya so'yaṃ tatsvabhāvaḥ । na tatsvabhāvo'tatsvabhāvaḥ । tasmādutpattirasya so'yaṃ tadutpattiḥ । na tathā'tadutpattiḥ । yo yatsvabhāvo yadutpattiśca na bhavati tasya atatsvabhāvasya, atadutpatteśca । tatra atatsvabhāve anutpādake cāpratibaddhaḥ svabhāvo'syeti so'yamapratibaddhasvabhāvaḥ । tasya bhāvo'pratibaddhasvabhāvatvam । tasmādapratibaddhasvabhāvatvāt । yadyatatsvabhāve'nutpādake ca kaścit pratibaddhasvabhāvo bhaved, bhavedanyato'pi nimittāt svabhāvapratibandhaḥ । pratibaddhasvabhāvatvaṃ hi svabhāvapratibandhaḥ । na cānyaḥ kaścidāyattasvabhāvaḥ । tasmāt tādātmyatadutpattibhyāmeva svabhāvapratibandhaḥ ॥

<116>

{2.24}

[116,i]

bhavatu nāma tādātmyatadutpattibhyāmeva svabhāvapratibandhaḥ । kāryasvabhāvayoreva tugamakatvaṃ kathamityāha —
("te ca tādātmyatadutpattī svabhāvakāryayoreveti tābhyāmeva vastusiddhiḥ ॥ 24 ॥")(NB 2.24)

[116,ii]

te ceti । itiḥ tasmādarthe । yasmāt svabhāve kārye eva ca tādātmyatadutpattī sthite, tannibandhanaśca gamyagamakabhāvastasmāt tābhyāmeva kāryasvabhāvābhyāṃ vastuno vidheḥ siddhiḥ ॥

{2.25}

[116,iii]

atha pratiṣedhasiddhiradṛśyānupalambhādapi kasmānneṣṭetyāha —
("pratiṣedhasiddhirapi yathoktāyā evānupalabdheḥ ॥ 25 ॥")(NB 2.25)

[116,iv]

pratiṣedhavyavahārasya siddhiryathoktā yā dṛśyānupalabdhistata eva bhavati yatastasmādanyato noktā ॥

{2.26}

[116,v]

tatastāvat kasmādbhavatītyāha —
("sati vastuni tasyā asambhavāt ॥ 26 ॥")(NB 2.26)

[116,vi]

sati tasmin pratiṣedhye vastuni, yasmād dṛśyānupalabdhirna sambhavati tasmād — asambhavāt tataḥ pratiṣedhasiddhiḥ ॥

<117>

{2.27}

[117,i]

atha tata eva kasmādityāha —
("anyathā cānupalabdhilakṣaṇaprāpteṣu deśakālasvabhāvaviprakṛṣṭeṣvartheṣvātmapratyakṣanivṛtterabhāvaniścayābhāvāt ॥ 27 ॥")(NB 2.27)

[117,ii]

anyathā ceti । sati vastuni tasyā adṛśyānupalabdheḥ sambhavādityanyathāśabdārthaḥ । etasmāt kāraṇāt nānyasyā anupalabdheḥ pratiṣedhasiddhiḥ ।

[117,iii]

kuta etat — satyapi vastuni tasyāḥ sambhava ityāha — anupalabdhilakṣaṇaprāpteṣvityādi । iha pratyayāntarasākalyāt svabhāvaviśeṣāccopalabdhilakṣaṇaprāpto'rtha uktaḥ । dvayorekaikasyāpyabhāve'nupalabdhilakṣaṇaprāpto'rtha ucyate ।

[117,iv]

tadihānupalabdhilakṣaṇaprāpteṣviti pratyayāntaravaikalyavanta uktāḥ । deśakālasvabhāvaviprakṛṣṭeṣviti svabhāvaviśeṣarahitā uktāḥ । deśaśca kālaśca svabhāvaśca tairviprakṛṣṭā iti vigrahaḥ । teṣvabhāvaniścayasyābhāvāt । satyapi vastuni tasyā bhāva iṣṭaḥ ।

[117,v]

kasmānniścayābhāva ityāha — teṣu pratipatturātmano yat pratyakṣaṃ tasya nivṛtteḥ kāraṇāt niścayābhāvaḥ । yasmādanupalabdhilakṣaṇaprāpteṣvātmapratyakṣanivṛtterabhāvaniścayābhāvaḥ, tasmāt satyapi vastuni ātmapratyakṣanivṛttilakṣaṇāyā adṛśyānupalabdheḥ sambhavaḥ । tato yathoktāyā eva pratiṣedhasiddhiḥ ॥

<118>

{2.28}

[118,i]

atheyaṃ dṛśyānupalabdhiḥ kasmin kāle pramāṇam, kiṃsvabhāvā, kiṃvyāpārā cetyāha —
("amūḍhasmṛtisaṃskārasyātītasya varttamānasya ca pratipattṛpratyakṣasya nivṛttirabhāvavyavahārapravarttanī ॥ 28 ॥")(NB 2.28)

[118,ii]

amūḍhetyādi । pratipattuḥ pratyakṣo ghaṭādirarthaḥ, tasya nivṛttiranupalabdhiḥ tadbhāvasyabhāveti yāvat । ata evābhāvo na sādhyaḥ svabhāvānupalabdheḥ, siddhatvāt । avidyamāno'pi ca ghaṭādirekajñānasaṃsargiṇi bhūtale bhāsamāne samagrasāmagrīko jñāyamāno dṛśyatayā sambhāvitatvāt pratyakṣa uktaḥ । ata ekajñānasaṃsargo dṛśyamāno'rthastajjñānaṃ ca pratyakṣanivṛttirucyate । tato hi dṛśyamānādarthāt tadbuddheśca samagradarśanasāmagrīkatvena pratyakṣatayā sambhāvitasya nivṛttiravasīyate । tasmādarthajñāne eva pratyakṣasya ghaṭasyābhāva ucyate । na tu nivṛttimātramihābhāvaḥ, nivṛttimātrād dṛśyanivṛttyaniścayāt ।

<119>

[119,i]

nanu ca dṛśyanivṛttiravasīyate dṛśyānupalambhāt । satyamevaitat । kevalamekajñānasaṃsargiṇi dṛśyamāne ghaṭo yadi bhaved dṛśya eva bhavediti dṛśyaḥ sambhāvitaḥ । tato dṛśyānupalabdhirniścitā । dṛśyānupalabdhiniścayasāmarthyādeva ca dṛśyābhāvo niścitaḥ । yadi hi dṛśyastatra bhaved dṛśyānupalambho na bhavet । ato dṛśyānupalambhaniścayād daśyābhāvaḥ sāmarthyādavasitaḥ, na vyavahṛta iti dṛśyānupalambhena vyavaharttavyaḥ ।

[119,ii]

tasmādarthāntaram — ekajñānasaṃsargi dṛśyamānam, tajjñānaṃ ca pratyakṣanivṛttiniścayahetutvāt pratyakṣanivṛttiruktaṃ draṣṭavyam ।

<120>

[120,i]

yathā caikajñānasaṃsargiṇi pratyakṣe ghaṭasya pratyakṣatvamāropitam asato'pi, tathā tasminnekajñānasaṃsargiṇyatīte cāmūḍhasmṛtisaṃskāre, varttamāne ca ghaṭasya tattadrū pamāropitamasata iti draṣṭavyam । anena ca dṛśyānupalabdhiḥ pratyakṣaghaṭanivṛttisvabhāvoktā । sā ca siddhā । tena na ghaṭābhāvaḥ sādhyaḥ, api tu abhāvavyavahāra ityuktam ।

<121>

[121,i]

amūḍho'bhraṣṭo darśanāhitaḥ smṛtijananarūpaḥ saṃskāro yasmin ghaṭādau sa tathoktaḥ । tasya atītasya pratipattṛpratyakṣasyeti sambandhaḥ । varttamānasya ca pratipattṛpratyakṣasyeti sambandhaḥ । amūḍhasmṛtisaṃskāragrahaṇaṃ tu na varttamānaviśeṣaṇam । yasmādatīte ghaṭaviviktapradeśadarśane smṛtisaṃskāro mūḍho dṛśyaghaṭānupalambhe dṛśye ca ghaṭe mūḍho bhavati । varttamāne tu ghaṭarahitapradeśadarśane na smṛtisaṃskāramohaḥ । ata eva na ghaṭābhāve, nāpi ghaṭānupalambhe mohaḥ । tasmānna varttamānaniṣedhyaviśeṣaṇamamūḍhasmṛtisaṃskāragrahaṇam, smṛtisaṃskāravyabhicārābhāvād varttamānasyārthasya । ata eva varttamānasya ceti caśabdaḥ kṛtaḥ, viśeṣaṇarahitasya varttamānasya viśeṣaṇavatātītena samuccayo yathā vijñāyeteti ।

[121,ii]

tadayamarthaḥ — atīto'nupalambhaḥ sphuṭaḥ smaryamāṇaḥ pramāṇam, varttamānaśca । tato "nāsīdiha ghaṭaḥ, anupalabdhatvāt", "nāsti anupalabhyamānatvāt" iti śakyaṃ jñātum । na tu "na bhaviṣyatyatra ghaṭaḥ, anupalapsyamānatvāt" iti śakyaṃ jñātum । anāgatāyā anupalabdheḥ sattvasandehāditi kālaviśeṣo'nupalabdhervyākhyātaḥ ।

<122>

[122,i]

vyāpāraṃ darśayati । abhāvasya vyavahāraḥ "nāsti" ityevamākāraṃ jñānam, śabdaścaivamākāraḥ, niḥśaṅkaṃ gamanāgamanalakṣaṇā ca pravṛttiḥ kāyiko'bhāvavyavahāraḥ । ghaṭābhāve hi jñāte niḥśaṅkaṃ gantumāgantuṃ ca pravarttate ।

[122,ii]

tadetasya trividhasyāpyabhāvavyavahārasya dṛśyānupalabdhiḥ pravarttanī sādhanī pravarttikā ।

[122,iii]

yadyapi ca "nāsti ghaṭaḥ" iti jñānamanupalabdhereva bhavati, ayameva cābhāvaniścayaḥ, tathāpi yasmāt pratyakṣeṇa kevalaḥ pradeśa upalabdhastasmāt "iha ghaṭo nāsti" ityevaṃ ca pratyakṣavyāpāramanusaratyabhāvaniścayaḥ; tasmāt pratyakṣasya kevalapradeśagrahaṇavyāpārānusāryabhāvaniścayaḥ pratyakṣakṛtaḥ ।

<123>

[123,i]

kiñca । dṛśyānupalambhaniścayakaraṇasāmarthyādeva pūrvoktayā nītyā pratyakṣeṇaivābhāvo niścitaḥ । kevalamadṛṣṭānāmapi sattvasambhavāt, sattvaśaṅkayā na śaknotyasattvaṃ vyavaharttum । ato'nupalambho'bhāvaṃ vyavahārayati — "dṛśyo yato'nupalabdhaḥ, tasmānnāsti" iti । ato dṛśyānupalambho'bhāvajñānaṃ kṛtaṃ pravarttayati, na tu akṛtaṃ karotītyabhāvaniścayo'nupalambhāt pravṛtto'pi pratyakṣeṇa kṛto'nupalambhena pravarttita ukta ityabhāvavyavahārapra varttanyanulabdhiḥ ॥

{2.29}

[123,ii]

kasmāt punaratīte varttamāne cānupalabdhirgamiketyāha —
("tasyā evābhāvaniścayāt ॥ 29 ॥")(NB 2.29)

[123,iii]

tasyā eva yathoktakālāyā anupalabdherabhāvaniścayāt । anāgatā hyanupalabdhiḥ svayameva sandigdhasvabhāvā । tasyā asiddhāyā nā'bhāvaniścayo'pi tvatītavarttamānāyā iti ॥

<124>

{2.30}

[124,i]

sampratyanupalabdheḥ prakārabhedaṃ darśayitumāha —
("sā ca prayogabhedādekādaśaprakārā ॥ 30 ॥")(NB 2.30)

[124,ii]

sā ca eṣānupalabdhiḥ ekādaśaprakārā — ekādaśa prakārā asyā ityekādaśaprakārā ।

[124,iii]

kutaḥ prakārabhedaḥ ? prayogabhedāt । prayogaḥ prayuktiḥ śabdasyābhidhāvyāpāra ucyate । śabdo hi sākṣāt kvacidarthāntarābhidhāyī, kvacit pratiṣedhāntarābhidhāyī । sarvatraiva tu dṛśyānupalabdhiraśabdopāttāpi gamyata iti vācakavyāpārabhedādanupalambhaprakārabhedo na tu svarūpabhedāditi yāvat ॥

{2.31}

[124,iv]

prakārabhedān āha —
("svabhāvānupalabdhiryathā — nātra dhūma upalabdhilakṣaṇaprāptasyānupalabdheriti ॥ 31 ॥")(NB 2.31)

<125>

[125,i]

svabhāvetyādi । pratiṣedhyasya yaḥ svabhāvastasyānupalabdhiryatheti । atreti dharmī । na dhūma iti sādhyam, upalabdhilakṣaṇaprāptasyānupalabdheriti hetuḥ, ayaṃ ca hetuḥ pūrvavadvyākhyeyaḥ ॥

{2.32}

[125,ii]

pratiṣedhyasya yat kāryaṃ tasyānupalabdhirudāhniyate —
("kāryānupalabdhiryathā — nehāpratibaddhasāmarthyāni dhūmakāraṇāni santi, dhūmābhāvāditi ॥ 32 ॥")(NB 2.32)

[125,iii]

yatheti । iheti dharmī । apratibaddham anupahataṃ dhūmajananaṃ prati sāmarthyaṃ yeṣāṃ tānyapratibaddhasāmarthyāni na santīti sādhyam । dhūmābhāvaditi hetuḥ ।

<126>

[126,i]

kāraṇāni ca nāvaśyaṃ kāryavanti bhavantīti kāryādarśanādapratibaddhasāmarthyānāmevābhāvaḥ sādhyaḥ, na tvanyeṣām । apratibaddhaśaktīni cāntyakṣaṇabhāvīnyeva, anyeṣāṃ pratibandhasambhavāt ।

[126,ii]

kāryānupalabdhiśca yatra kāraṇamadṛśyaṃ tatra prayujyate । dṛśye tu kāraṇe dṛśyānupalabdhireva gamikā ।

[126,iii]

tatra dhavalagṛhoparisthito gṛhāṅgaṇamapaśyannapi cartuṣu pārśveṣvaṅgaṇabhittiparyantaṃ paśyati । bhittiparyantasamaṃ cālokasaṃjñakamākāśadeśaṃ dhūmaviviktaṃ paśyati । tatra dhūmābhāvaniścayād । yaddeśasthena vahninā janyamāno dhūmastaddeśaḥ syāt । tasya ca vahnerapratibaddhasāmarthyasyābhāvaḥ pratipattavyaḥ । tadgṛhāṅgaṇadeśena ca vahninā janyamāno dhūmastaddeśaḥ syāt । tasmāt taddeśasya vahnerabhāvaḥ pratipattavyaḥ ।

[126,iv]

tadgṛhāṅgaṇadeśaṃ bhittiparikṣiptaṃ bhittiparyantaparikṣiptena cālokātmanā dhūmaviviktenākāśadeśena saha dharmiṇaṃ karoti ।

<127>

[127,i]

tasmād dṛśyamānādṛśyamānākāśadeśāvayavaḥ pratyakṣāpratyakṣasamudāyo vahnayabhāvapratītisāmarthyāyāto dharmī, na dṛśyamāna eva । "iha" — iti tu pratyakṣanirdeśo dṛśyamānabhāgāpekṣaḥ ।

[127,ii]

na kevalamihaiva dṛśyādṛśyasamudāyo dharmī, api tvanyatrāpi । śabdasya kṣaṇikatve sādhye kaścideva śabdaḥ pratyakṣo'nyastu parokṣastadvadihāpi । yathā cātra dharmī sādhyapratipattyadhikaraṇabhūto dṛśyādṛśyāvayavo darśitastadvaduttareṣvapi prayogeṣu svayaṃ pratipattavyaḥ ॥

<128>

{2.33}

[128,i]

pratiṣedhyasya vyāpyasya yo vyāpako dharmastasyānupalabdhirudāhniyate —
<129>
("vyāpakānupalabdhiryathā — nātra śiṃśapā, vṛkṣābhāvāditi ॥ 33 ॥")(NB 2.33)

[129,i]

yatheti । atreti dharmī । na śiṃśapeti śiṃśapā'bhāvaḥ sādhyaḥ । vṛkṣasya vyāpakasyābhāvāditi hetuḥ ।

[129,ii]

iyamapyanupalabdhirvyāpyasya śiṃśapātvasyā'dṛśyasyābhāve prayujyate । upalabdhilakṣaṇaprāpte tu vyāpye dṛśyānupalabdhirgamikā । tatra yadā pūrvāparāvupaśliṣṭau samunnatau deśau bhavataḥ, tayorekastarugahanopeto'paraścaikaśilāghaṭito nirvṛkṣakakṣakaḥ । draṣṭāpi tatsthān vṛkṣān paśyannapi śiṃśapādibhedaṃ yo na vivecayati, tasya vṛkṣatvaṃ pratyakṣaṃ apratyakṣaṃ tu śiṃśapātvam । sa hi nirvṛkṣa ekaśilāghaṭite vṛkṣābhāvaṃ dṛśyatvād dṛśyānupalambhādavasyati । śiṃśapātvābhāvaṃ tu vyāpakasya vṛkṣatvasyābhāvāditi । tādṛśe viṣaye'syā abhāvasādhanāya prayogaḥ ॥

{2.34}

[129,iii]

("svabhāvaviruddhopalabdhiryathā — nātra śītasparśo vahneriti ॥ 34 ॥")(NB 2.34)

[129,iv]

pratiṣedhyasya svabhāvena viruddhasyopalabdhirudrāhriyate yatheti । atreti dharmī । na śītasparśa iti śītasparśapratiṣedhaḥ sādhyaḥ । vahneriti hetuḥ । iyaṃ cānupalabdhistatra prayoktavyā yatra śītasparśo'dṛśyaḥ, dṛśye dṛśyānupalabdhiprayogāt ।

<130>

[130,i]

tasmād yatra varṇaviśeṣād vahnirdṛśyaḥ, śītasparśo dūrasthatvāt sannapyadṛśyaḥ, tatrāsyāḥ prayogaḥ ॥

{2.35}

[130,ii]

("viruddhakāryopalabdhiryathā — nātra śītasparśo dhūmāditi ॥ 35 ॥")(NB 2.35)

[130,iii]

pratiṣedhyena yad viruddhaṃ tatkāryasyopalabdhirgamikā — yatheti । atreti dharmī । na śītasparśa iti śītasparśābhāvaḥ sādhyaḥ । dhūmāditi hetuḥ । yatra śītasparśaḥ san dṛśyaḥ <131> syāt tatradṛśyānupalabdhirgamikā । yatra viruddho vahniḥ pratyakṣaḥ, tatra viruddhopalabdhirgamikā । dvayorapi tu parokṣatve virudvakāryopalabdhiḥ prayujyate ।

[131,i]

tatra samastāpavarakasthaṃ śītaṃ nivarttayituṃ samarthasyāgneranumāpakaṃ yadā viśiṣṭaṃ dhūmakalāpaṃ niryāntamapavarakāt paśyati, tadā viśiṣṭādvahneranumitāt śītasparśanivṛttimanumimīte । iha dṛśyamānadvārapradeśasahitaḥ sarvo'pavarakābhyantaradeśo dharmī sādhyapratipattyanusaraṇāt pūrvavad draṣṭavya iti ॥

{2.36}

[131,ii]

("viruddhavyāptopalabdhiryathā — na dhruvabhāvī bhūtasyāpi bhāvasya vināśaḥ, hetvantarāpekṣaṇāditi ॥ 36 ॥")(NB 2.36)

[131,iii]

pratiṣedhyasya yad viruddhaṃ tena vyāptasya dharmāntarasya upalabdhirudāharttavyā । yatheti । dhruvam avaśyaṃ bhavatīti dhruvabhāvī neti dhruvabhāvitvaniṣedhaḥ sādhyaḥ । vināśo dharmī । <132> bhūtasyīpi bhāvasyeti dharmiviśeṣaṇam । bhūtasya jātasyāpi vinaśvaraḥ svabhāvo nāvaśyambhāvī, kimutājātasyeti apiśabdārthaḥ । janakāddhetoranyo hetuḥ hetvantaraṃ mudgarādi । tadapekṣate vinaśvaraḥ । tasyāpekṣuṇāditi hetuḥ । hetvantarāpekṣaṇaṃ nāmādhruvabhāvitvena vyāptaṃ yathā vāsasi rāgasya rañjamādihetvantarāpekṣaṇamadhruvabhāvitvena vyāptam । dhruvabhāvitvaviruddhaṃ cādhruvabhāvitvam । vināśaśca vinaśvarasvabhāvātmā hetvantarāpekṣa iṣṭaḥ । tato viruddhavyāptahetvantarāpekṣaṇadarśanād dhruvabhāvitvaniṣedhaḥ ।

[132,i]

iha dhruvabhāvitvaṃ nityatvam, adhruvabhāvitvaṃ cānityatvam । nityatvānityatvayośca parasparaparihāreṇāvasthānādekatra virodhaḥ । tathā ca sati parasparaparihāravatordvayoryadaikaṃ dṛśyate tatra dvitīyasya tādātmyaniṣedhaḥ kāryaḥ । tādātmyaniṣedhaśca dṛśyatayā'bhyupagatasya sambhavati । yata evaṃ tādātmyaniṣedhaḥ kriyate — yadyayaṃ dṛśyamāno nityo bhavennityarūpo dṛśyeta । na ca nityarūpo dṛśyate । tasmānna nityaḥ । evaṃ ca pratiṣedhyasya nityatvasya dṛśyamānātmakatvamabhyupagamya pratiṣedhaḥkṛto bhavati । vastuno'pyadṛśyasya piśācāderyadidṛśyaghaṭātmaka<133>tvaniṣedhaḥ kriyate dṛśyātmaka tvamabhyupagamya karttavyaḥ । yadyayaṃ ghaṭo dṛśyamānaḥ piśācātmā bhavet piśāco dṛṣṭo bhavet । na ca dṛṣṭaḥ । tasmāt na piśāca iti । dṛśyātmatvābhyupagamapūrvako dṛśyamāne ghaṭādau vastuni vastuno'vastuno vā dṛśyasyādṛśyasya ca tādātmyapratiṣedhaḥ । tathā ca sati yathā ghaṭasya dṛśyatvamabhyupagamya pratiṣedho dṛśyānupalambhādeva tadvat sarvasya parasparaparihāravato'nyatra dṛśyamāne niṣedho dṛśyānupalambhādeva । tathā cāsyaivaṃjātīyakasya prayogasya svabhāvānupalabdhāvantarbhāvaḥ ॥

<134>

{2.37}

[134,i]

("kāryaviruddhopalabdhiryathā — nehāpratibaddhasāmarthyāni śītakāraṇāni santi, vahneriti ॥ 37 ॥")(NB 2.37)

[134,ii]

pratiṣedhyasya yat kāryaṃ tasya yadviruddhaṃ tasyopalabdherudāharaṇam — yatheti । iheti dharmī । apratibaddhaṃ sāmarthya yeṣāṃ śītakāraṇānāṃ śītajananaṃ prati, tāni na santi iti sādhyam । vahneriti hetuḥ ।

[134,iii]

yatra śītakāraṇāni adṛśyāni, śītasparśo'pyadṛśyaḥ, tatrāyaṃ hetuḥ prayoktavyaḥ । dṛśyatve tu śītasparśasya tatkāraṇānāṃ vā kāryānupalabdhirdṛśyānupalabdhirvā gamikā । tasmādeṣāpyabhāvasādhanī । tato yasmin uddeśe sadapi śītakāraṇamadṛśyaṃ śītasparśaśca dūrasthatvāt pratipatturvahnirbhāsvaravarṇatvād dūrādapi dṛśyastatrāyaṃ prayoga iti ॥

<135>

{2.38}

[135,i]

("vyāpakaviruddhopalabdhiryathā — nātra tuṣārasparśo vahneriti ॥ 38 ॥")(NB 2.38)

[135,ii]

pratiṣedhyasya yad vyāpakaṃ tena yad viruddhaṃ tasyopalabdhirudāharttavyā yatheti । atreti dharmī । tuṣārasparśo neti sādhyam । vahneriti hetuḥ ।

[135,iii]

yatra vyāpyastuṣārasparśo vyāpakaśca śītasparśo na dṛśyastatrāyaṃ hetuḥ । tayordṛśyatve svabhāvasya vyāpakasya cānupalabdhiryataḥ prayoktavyā । tathā ca satyabhāvasādhanīyam । dūravarttinaśca pratipattustuṣārasparśaḥ śītasparśaviśeṣaḥ, śītamātraṃ ca parokṣam । vahnistu rūpaviśeṣād dūrastho'pi pratyakṣaḥ । tato vahneḥ śītamātrābhāvaḥ । tataḥ śītaviśeṣetuṣārasparśābhāvaniścayaḥ । śītaviśeṣasya śītasāmānyena vyāptatvāditi viśiṣṭaviṣaye'syāḥ prayogaḥ ॥

{2.39}

[135,iv]

("kāraṇānupalabdhiryathā — nātra dhūmo vahāyabhāvāditi ॥ 39 ॥")(NB 2.39)

[135,v]

pratiṣedhyasya yat kāraṇaṃ tasyānupalabdherudāharaṇaṃ yatheti । atreti dharmī । na dhūma <136> iti sādhyam । vahnyabhāvāditi hetuḥ । yatra kāryaṃ sadapi adṛśyaṃ bhavati tatrāyaṃ prayogaḥ । dṛśye tu kārye dṛśyānupalabdhirgamikā । tato'yamapyabhāvasādhanaḥ । niṣkampāyatasalilapūrite hrade hemantocitabāṣpayodgame virale sandhyātamasi sati sannapi tatra dhūmo na dṛśyata iti kāraṇānupalabdhyā pratiṣedhyate । vahnistu yadi tasyāmbhasa upari plavamāno bhavet prajvalito, rūpaviśeṣādevopalabdho bhavet । ajvalitastu indhanamadhyaniviṣṭo bhavet । tatrāpi dahanādhikaraṇamindhanaṃ pratyakṣamiti svarūpeṇa, ādhārarūpeṇa vā dṛśya eva vahniriti tatrāsya prayoga iti ॥

<137>

{2.40}

[137,i]

("kāraṇaviruddhopaladhiryathā — nāsya romaharṣādiviśeṣāḥ, sannihitadahanaviśeṣatvāditi ॥ 40 ॥")(NB 2.40)

[137,ii]

pratiṣedhyasya yat kāraṇaṃ tasya yadviruddhaṃ tasyopalabdherudāharaṇaṃ yatheti । asyeti dharmī । romṇāṃ harṣa udbhedaḥ । sa ādiryeṣāṃ dantavīṇādīnāṃ śītakṛtānām, te viśi ṣyante tadanyebhyo bhayaśraddhādikṛtebhya iti romaharṣādiviśeṣāḥ । te na santīti sādhyam । dahana eva viśiṣyate tadanyasmāddahanācchītanivarttanasāmarthyeneti dahanaviśeṣaḥ । kaścid dahanaḥ sannapi na śītanivarttanakṣamo yathā pradīpaḥ । tādṛśanivṛttaye viśeṣagrahaṇam । sannihito dahanaviśeṣo yasya sa tathoktaḥ । tasya bhāvastasmāditi hetuḥ । yatra śītasparśaḥ sannapyadṛśyo romaharṣādiviśeṣāścādṛśyāḥ, tatrāyaṃ prayogaḥ । romaharṣādiviśeṣasya dṛśyatve dṛśyānupalabdhiḥ prayoktavyā । śītasparśasya dṛśyatve kāraṇānupalabdhiḥ । tasmādabhāvasādhano'yam । rūpaviśeṣāddhi dūrād <138> vahanaṃ paśyati । śītasparśastvadṛśyo romaharṣādiviśeṣāśca । teṣāṃ kāraṇaviruddhopalabdhyā'bhāvaṃ pratipadyata iti tatrāsya prayoga iti ॥

{2.41}

[138,i]

("kāraṇaviruddhakāryopalabdhiryathā — na romaharṣādiviśeṣayuktapuruṣavānayaṃ pradeśaḥ, dhūmāditi ॥ 41 ॥")(NB 2.41)

[138,ii]

pratiṣedhyasya yat kāraṇaṃ tasya yad viruddhaṃ tasya yat kāryaṃ tasyopalabdhirudāharttavyā — yatheti ayaṃ pradeśa iti dharmī । yogo yuktam । romaharṣādiviśeṣairyuvataṃ romaharṣādiviśeṣayuktam । tasya sambandhī puruṣo romaharṣādiviśeṣayuktapuruṣaḥ । tadvān na bhavatīti sādhyam । dhūmāditi hetuḥ ।

<139>

[139,i]

romaharṣādiviśeṣasya pratyakṣatve dṛśyānupalabdhiḥ । kāraṇasya śītasparśasya pratyakṣatve kāraṇānupalabdhiḥ । vahnestu pratyakṣatve kāraṇaviruddhopalabdhiḥ prayoktavyā । trayāṇāmapyadṛśyatve'yaṃ prayogaḥ । tasmādabhāvasādhano'yam । tatra dūrasthasya pratipatturdahanaśītasparśaromaharṣādiviśeṣā apratyakṣāḥ santo'pi, dhūmastu pratyakṣo yatra, tatraitat pramāṇam । dhūmastu yādṛśastaddeśe sthitaṃ śītaṃ nivarttayituṃ samarthasya vahneranumāpakaḥ sa iha grāhyaḥ । dhūmamātreṇa tu vahnimātre'numite'pi na śītasparśanivṛttiḥ, nāpi romaharṣādiviśeṣanivṛttiravasātuṃ śakyeti na dhūmamātraṃ heturiti draṣṭavyamiti ॥

<140>

{2.42}

[140,i]

yadyekaḥ pratiṣedhaheturuktaḥ kathamekādaśā'bhāvahetava ityāha —
("ise sarve kāryānupaladhyādayo daśānupalabdhiprayogāḥ svabhāvānupalabdhau saṅgrahamupayānti ॥ 42 ॥")(NB 2.42)

[140,ii]

ime sarve ityādi । ime'nupalabdhiprayogāḥ । idamānantaraprakrāntā nirdiṣṭāḥ । tatra kiyatāmapi grahaṇe prasakta āha — kāryānupalabdhyādaya iti । kāryānupalabdhyādīnāmapi trayāṇāṃ caturṇāṃ vā grahaṇe prasakta āha — daśeti । tatra daśānāmapyudāhṛtamātrāṇāṃ grahaṇaprasaṅge satyāha — sarva iti ।

[140,iii]

etaduktaṃ bhavati — aprayuktā api prayuktodāharaṇasadṛśāśca sarva eveti । daśagrahaṇamantareṇa sarvagrahaṇe kriyamāṇe prayuktodāharaṇakārtsnyaṃ gamyeta । daśagrahaṇāttūdāharaṇakārtsnye'vagate sarvagrahaṇamatiricyamānamudāhṛtasadṛśakārtsnyāvagatayejāyate ।

<141>

{2.43}

[141,i]

te svabhāvānupalabdhau saṅgrahaṃ tādātmyena gacchanti । svabhāvānupalabdhisvabhāvā ityarthaḥ ॥

[141,ii]

nanu ca svabhāvānupalabdhiprayogād bhidyante kāryānupalabdhyādayaḥ । tat kathamantarbhavanti ? ityāha —
("pāramparyeṇārthāntaravidhipratipedhābhyāṃ prayogabhede'pi ॥ 43 ॥")(NB 2.43)

[141,iii]

prayogabhede'pi — prayogasya śabdavyāpārasya bhede'pi antarbhavanti । kathaṃ prayogabheda ityāha — arthāntaravidhīti । pratiṣedhyādarthādarthāntarasya vidhirupalabdhiḥ svabhāvaviruddhādyupalabdhiprayogeṣu । pratiṣedhaḥ kāryānupalabdhyādiṣu prayogeṣu । arthāntaravidhinā, arthāntara<142>pratiṣedhena ca prayogā bhidyante । yadi prayogāntareṣvarthāntaravidhipratiṣedhau kathaṃ tarhi antarbhavanti ? ityāha — pāramparyeṇeti praṇālikayetyarthaḥ ।

[142,i]

etaduktaṃ bhavati — na sākṣādete prayogā dṛśyānupalabdhimabhidadhati, dṛśyānupalabdhyavyabhicāriṇaṃ tvarthāntarasya vidhiṃ niṣedhaṃ vā'bhidadhati । tataḥ praṇālikayāmīṣāṃ svabhāvānupalabdhau saṅgraho na sākṣāditi ॥

{2.44}

[142,ii]

yadi prayogabhedādeṣa bhedaḥ; parārthānumāne vaktavya eṣaḥ । śabdabhedo hi prayogabhedaḥ । śabdaśca parārthānumānamityāśaṅkyāha —
("prayogadarśanābhyāsāt svayamapyevaṃ vyavacchedapratītirbhavatīti svārthe'pyanumāne'syāḥ prayoganirdeśaḥ ॥ 44 ॥")(NB 2.44)

[142,iii]

prayogadarśanetyādi । prayogāṇāṃ śāstraparipaṭhitānāṃ darśanamupalambhaḥ । tasyābhyāsaḥ punaḥ punarāvarttanam । tasmānnimittāt । svayamapīti pratipatturātmano'pi । evam ityanantaroktena krameṇa । vyavacchedasya pratiṣedhasya pratītirbhavatīti itiśabdastasmādarthe ।

<143>

[143,i]

tadayamarthaḥ — yasmāt svayamapyevamanenopāyena pratipadyate prayogābhyāsāt, tasmāt svapratipattāvapyupayujyamānasyāsya prayogabhedasya svārthānumāne nirdeśaḥ । yat punaḥ parapratipattāvevopayujyate tat parārthānumāna eva vaktavyamiti ॥

<144>

{2.45}

[144,i]

nanu ca kāryānupalabdhyādiṣu kāraṇādīnāmadṛśyānāmeva niṣedhaḥ, dṛśyaniṣedhe svabhāvānupalabdhiprayogaprasaṅgāt । tathā ca sati na teṣāṃ dṛśyānupalabdherniṣedhaḥ । tat kathameṣāṃ prayogāṇāṃ dṛśyānupalabdhāvantarbhāva ityāha —
("sarvatra cāsyāmabhāvavyavahārasādhanyāmanupalabdhau yeṣāṃ svabhāvaviruddhādīnāmupalabdhyā kāraṇādīnāmanupalabdhyā ca pratiṣedha uktasteṣāmupaladhilakṣaṇaprāptānāmevopalabdhiranupalabdhiśca veditavyā ॥ 45 ॥")(NB 2.45)

[144,ii]

sarvatra cetyādi । abhāvaśca tadvyavahāraśca abhāvavyavahārau । ravabhāvānupalabdhāvabhāvavyavahāraḥ sādhya । śiṣṭeṣvabhāvaḥ । tayoḥ sādhanyāmanupalabdhau । sarvatra ceti caśabdo hiśabdasyārthe । yasmāt sarvatrānupalabdhau yeṣāṃ pratiṣedha uktasteṣāmupalabdhilakṣaṇaprāptānāṃ dṛśyānāmevaṃ pratiṣedhastasmād dṛśyānupalabdhāvantarbhāvaḥ ।

[144,iii]

kuta etad dṛśyānāmevetyāha — svabhāvetyādi । atrāpi cakāro hetvarthaḥ । yasmāt svabhāvaviruddha ādiryeṣāṃ teṣāmupalabdhyā, kāraṇamādiryeṣāṃ teṣāmanupalabdhyā pratiṣedha uktastasmād dṛśyānāmeva pratiṣedha ityarthaḥ ।

[144,iv]

yadi nāma svabhāvaviruddhādyupalabdhyā kāraṇādyanupalabdhyā ca pratiṣedha uktastathāpi kathaṃ dṛśyānāmeva pratiṣedha ityāha — upalabdhirityādi । atrāpi cakāro hetvarthaḥ । yasmād ye virodhinaḥ, vyāpyavyāpakabhūtāḥ, kāryakāraṇabhūtāśca jñātāsteṣāmavaśyamevopalabdhiḥ, upalabdhipūrvā cānupalabdhirveditavyā jñātavyā । upalabdhyanupalabdhī ca dve yeṣāṃ staste dṛśyā eva । tasmāt svabhāvaviruddhādyupalabdhyā kāraṇādyanupalabdhyā copalabdhyanupalabdhimatāṃ viruddhādīnāṃ pratiṣedhaḥ kriyamāṇo dṛśyānāmeva kṛto draṣṭavyaḥ ।

<145>

{2.46}

[145,i]

bahuṣu codyeṣu prakrānteṣu parihārasamuccayārthaścakāro hetvartho bhavati । yasmādidaṃ cedaṃ ca samādhānamasti tasmāt tattaccodyamayuktamiti cakārārthaḥ ॥

[145,ii]

kasmāt punaḥ pratiṣedhyānāṃ viruddhādīnāmupalabdhyanupalabdhī veditavye ityāha —
("anyeṣāṃ virodhakāryakāraṇabhāvābhāvāsiddheḥ ॥ 46 ॥")(NB 2.46)

[145,iii]

anyeṣāmiti । upalabdhyanupalabdhimadbhyo'nye'nupalabdhā eva ye teṣāṃ virodhaśca kāryakāraṇabhāvaśca kenacitsahābhāvaśca vyāpyasya vyāpakasyābhāve na sidhyati yasmāt tato virodha kāryakāraṇabhāvābhāvāsiddheḥ kāraṇād upalabdhyanupalabdhimanta evaṃ viruddhādayo niṣedhyāḥ । ubhayavantaśca dṛśyā eva । tasmād dṛśyānāmeva pratiṣedhaḥ ।

[145,iv]

tadayamarthaḥ । virodhaśca kāryakāraṇabhāvaśca vyāpakābhāve vyāpyābhāvaśca dṛśyānupalabdhereveti । ekasaṃnidhāvaparābhāvapratītau jñāto virodhaḥ । kāraṇābhimatābhāve ca kāryābhimatābhāvapratyaye'vasitaḥ kāryakāraṇabhāvaḥ । vyāpakābhimatābhāve ca vyāpyābhi<146>matābhāve niścite niścito vyāpyavyāpakabhāvaḥ । tatra vyāpyavyāpakabhāvapratīternimittamabhāvaḥ pratipattavyaḥ । iha gṛhīte vṛkṣābhāve hi śiṃśapātvābhāvapratītau pratīto vyāpyavyāpakabhāvaḥ । abhāvapratipattiśca sarvatra dṛśyānupalabdhereva । tasmādvirodham kāryakāraṇabhāvam, vyāpyavyāpakabhāvaṃ ca smaratā virodhakāryakāraṇabhāvavyāpyavyāpakabhāviviṣayābhāvapratipatti nibandhanaṃ dṛśyānupalabdhiḥ smartavyā । dṛśyānupalabdhyasmaraṇe virodhādīnāmasmaraṇam । tathā ca sati na viruddhādividhipratiṣedhābhyāmitarābhāvapratītiḥ syāt । virodhādigrahaṇakālabhāvinyāṃ ca dṛśyānupalabdhāvavaśyasmartavyāyāṃ tata evābhāvapratītiḥ ।

[146,i]

tatra yadyapi saṃpratitanī nāsti dṛśyānupalabdhirvirodhādigrahaṇakāle tvāsīt । yā dṛśyānupalabdhiḥ saṃprati smaryamāṇā saivābhāvapratipattinibandhanam । tataḥ saṃprati nāsti dṛśyānupalabdhirityabhāvasādhanatvena dṛśyānupalabdhiprayogād bhidyante kāryānupalabdhyādiprayogāḥ ।

<147>

[147,i]

viruddhavidhinā, kāraṇādiniṣedhena ca yato dṛśyānupalabdhirākṣiptā tato dṛśyānupalabdhereva kālāntaravṛttāyāḥ smṛtiviṣayabhūtāyā abhāvapratipattiḥ । amīṣāṃ ca prayogāṇāṃ dṛśyānupalabdhāvantarbhāvaḥ । tadanena sarveṇa dṛśyānupalabdhāvantarbhāvo daśānāmanupalabdhiprayogāṇāṃ pāramparyeṇa darśita iti veditavyam ॥

<148>

{2.47}

[148,i]

uktā dṛśyānupalabdhirabhāve, abhāvavyavahāre ca sādhye pramāṇam । adṛśyānupalabdhistu kiṃsvabhāvā, kiṃvyāpārā cetyāha —
("viprakṛṣṭaviṣayā punaranupalabdhiḥ pratyakṣānumānanivṛttilakṣaṇā saṃśayahetuḥ ॥ 47 ॥")(NB 2.47)

[148,ii]

viprakṛṣṭetyādi । viprakṛṣṭastribhirdeśakālasvabhāvaviprakarṣairyasyā viṣayaḥ sā viprakṛṣṭaviṣayeti saṃśayahetuḥ । kiṃsvabhāvā setyāha — pratyakṣānumānanivṛttirlakṣaṇaṃ svabhāvo yasyāḥ sā pratyakṣānumānanivṛttilakṣaṇā । na jñānajñeyasvabhāveti yāvat ॥

<149>

{2.48}

[149,i]

nanu ca pramāṇāt prameyasattāvyavasthā । tataḥ pramāṇābhābāt prameyābhāvapratittiryuktetyāha —
("pramāṇanivṛttāvapyarthābhāvāsiddheriti ॥ 48 ॥")(NB 2.48)

<॥ svārthānumānaparicchedo dvitīyaḥ samāptaḥ ॥>

[149,ii]

pramāṇanivṛttāvapītyāha । kāraṇaṃ vyāpakaṃ ca nivartamānaṃ kāryaṃ vyāpyaṃ ca nivartayet । na ca pramāṇaṃ prameyasya kāraṇaṃ nāpi vyāpakam । ataḥ pramāṇayornivṛttāvapi arthasya prameyasya nivṛttirna sidhyati । tato'siddheḥ saṃśayaheturadṛśyānupalabdhiḥ, na niścayahetuḥ । yat punaḥ pramāṇasattayā prameyasattā sidhyati tad yuktam । prameyakārya hi pramāṇam । na ca kāraṇamantareṇa kāryamasti । na tu kāraṇānyavaśyaṃ kāryavanti bhavanti । tasmāt pramāṇāt prameyasattā vyavasthāpyā, na pramāṇāmāvāt prameyābhāvavyavastheti ॥

<॥ ācāryadharmottarakṛtāyāṃ nyāyabinduṭīkāyāṃ svārthānumāno dvitīyaḥ paricchedaḥ ॥>

<150>

{3}

<tṛtīyaḥ parārthānumānaparicchedaḥ ।>

{3.1}

[150,i]

svārthaparārthānumānayoḥ svārthaṃ vyākhyāya parārtha vyākhyātukāma āha —
("trirūpaliṅgākhyānaṃ parārthamanumānam ॥ 1 ॥")(NB 3.1)

[150,ii]

trirūpaliṅgākhyānamiti । trīṇi rūpāṇi — anvayavyatirekapakṣadharmatvasaṃjñakāni yasya tat trirūpam । trirūpaṃ ca talliṅgaṃ ca tasyākhyānam । ākhyāyate prakāśyate'neneti — trirūpaṃ liṅgamiti ākhyānam । kiṃ punastat ? vacanam । vacanena hi trirūpaṃ liṅgamākhyāyate । parasmāyidaṃ parārtham ॥

{3.2}

[150,iii]

nanu ca samyagjñānātmakamanumānamuktam । tat kimarthaṃ saṃprati vacanātmakamanumānamucyata ityāha —
("kāraṇe kāryopacārāt ॥ 2 ॥")(NB 3.2)

[150,iv]

kāraṇe kāryopacārāditi । trirūpaliṅgābhidhānāt trirūpaliṅgasmṛtirutpadyate । smṛteścānumānam । tasmād anumānasya paramparayā trirūpaliṅgābhidhānaṃ kāraṇam । tasmin kāraṇe vacane kāryasya anumānasyopacāraḥ samāropaḥ kriyate । tataḥ samāropāt kāraṇaṃ vacana<151>manumānaśabdenocyate । aupacārikaṃ vacanamanumānam, na mukhyamityarthaḥ । na yāvat kiṃcidupacārādanumānaśabdena vaktuṃ śakyaṃ tāvat sarvaṃ vyākhyeyam । kintvanumānaṃ vyākhyātukāmenānumānasvarūpasya vyākhyeyatvānnimittaṃ vyākhyeyam । nimittaṃ ca trirūpaṃ liṅgam । tacca svayaṃ vā pratītamanumānasya nimittaṃ bhavati, pareṇa vā pratipāditaṃ bhavati । tasmālliṅgasya svarūpaṃ ca vyākhyeyam, tatpratipādakaśca śabdaḥ । tatra svarūpaṃ svārthānumāne vyākhyātam । pratipādakaśca śabda iha vyākhyeyaḥ । tataḥ pratipādakaṃ śabdamavaśyaṃ vaktavyaṃ darśayan anumānaśabdenoktavānācārya iti paramārthaḥ ॥

{3.3}

[151,i]

parārthānumānasya prakārabhedaṃ darśayitumāha —
("tad dvividham ॥ 3 ॥")(NB 3.3)

<152>

[152,i]

tad dvividhamiti । taditi parārthānumānam । dvau vidhau prakārau yasya tad dvividham ॥

{3.4}

[152,ii]

kuto dvividhamityāha —
("prayogabhedāt ॥ 4 ॥")(NB 3.4)

[152,iii]

prayogasya śabdavyāpārasya bhedāt । prayuktiḥ prayogorthābhidhānam । śabdasyārthābhidhānavyāpārabhedād dvividhamanumānam ॥

{3.5}

[152,iv]

tadevābhidhānavyāpāranibandhanaṃ dvaividhyaṃ darśayitumāha —
("sādharmyavadvaidharmyavacceti ॥ 5 ॥")(NB 3.5)

[152,v]

sādharmyavadvaidharmmavacceti । samāno dharmo'sya so'yaṃ sadharmā । tasya bhāvaḥ sādharmyam । visadṛśo dharmo'sya vidharmā । vidharmaṇo bhāvo vaidharmyam । dṛṣṭāntadharmiṇā saha sādhyadharmiṇaḥ sādṛśyaṃ hetukṛtaṃ sādharmyamucyate । asādṛśyaṃ ca hetukṛtaṃ vaidharmyaṃmucyate । tatra yasya sādhanavākyasya sādharmyamabhidheyaṃ tat sādharmyavat । yathā — yata kṛtakaṃ tadanityaṃ yathā ghaṭaḥ, tathā ca kṛtakaḥ śabda ityatra kṛtakatvakṛtaṃ dṛṣṭāntasādhyadharmiṇoḥ sādṛśyamabhidheyam । yasya tu vaidharmyamabhigheyaṃ tad vaidharmyavat । yathā — yannityaṃ tadakṛtakaṃ dṛṣṭaṃ yathākāśam । śabdastu kṛtaka iti kṛtakatvā'kṛtakatvakṛtaṃ śabdākāśayoḥ sādhyadṛṣṭāntadharmiṇorasādṛśyamihābhidheyam ॥

{3.6}

[152,vi]

yadyanayoḥ prayogayorabhidheyaṃ bhinnaṃ kathaṃ tarhi trirūpaṃ liṅgamabhinnaṃ prakāśyamityāha —
("nānayorarthataḥ kaścidbhedaḥ ॥ 6 ॥")(NB 3.6)

[152,vii]

nānayorarthata iti arthaḥ prayojanam । yat prayojanaṃ prakāśayitavyaṃ vastu uddiśyānumāne prayujyete, tataḥ prayojanādanayorna bhedaḥ kaścit । trirūpaṃ hi liṅgaṃ prakāśayitavyam । taduddiśya dve apyete prayujyete । dvābhyāmapi trirūpaṃ liṅgaṃ prakāśyata eva । tataḥ prakāśayitavyaṃ prayojanamanayorabhinnam । tathā ca na tato bhedaḥ kaścit ॥

<153>

{3.7}

[153,i]

abhidheyabhedo'pi tarhi na syādityāha —
("anyatra prayogabhedāt ॥ 7 ॥")(NB 3.7)

[153,ii]

anyatra prayogabhedāditi । prayogo'bhidhānaṃ vācakatvam । vācakatvabhedādanyo bhedaḥ prayojanakṛto nāstītyarthaḥ ।

[153,iii]

etaduktaṃ bhavati । anyadabhidheyamanyat prakāśyaṃ prayojanam । tatrābhigheyāpekṣayā vācakatvaṃ bhidyate । prakāśyaṃ tvabhinnam । anvaye hi kathite vakṣyamāṇena nyāyena vyatirekagatirbhavati । vyatireke cānvayagatiḥ । tatastrirūpaṃ liṅgaṃ prakāśyamabhinnam । na ca yatrābhidheyabhedastatra sāmarthyagamyo'pyartho bhidyate । yasmāt "pīno devadatto divā na bhuṅkte" "pīno devadatto rātrau bhuṅkte" ityanayorvākyayorabhidheyabhedepi gamyamānamekameva tadvadihābhidheyabhedepi gamyasānaṃ vastvekameva ॥

<154>

{3.8}

[154,i]

("tatra sādharmyavatprogaḥ — yadupalabdhilakṣaṇaprāptaṃ sannopalabhyate so'sadvyavahāraviṣayaḥ siddhaḥ । yathā'nyaḥ kaśrid dṛṣṭaḥ śaśaviṣāṇādiḥ । nopalabhyate ca kvacit pradeśaviśeṣa upalabdhilakṣaṇaprāpto ghaṭa ityanupalabdhiprayogaḥ ॥ 8 ॥")(NB 3.8)

[154,ii]

tatreti tayoḥ sādharmyavaidharmyavatoranumānayoḥ sādharmyavat tāvaduhārannanupalabdhimāha — yadityādinā । yadupalabdhilakṣaṇaprāptaṃ — yad dṛśyaṃ sannopalabhyate ityanena dṛśyānupalambho'nūdyate । so'sadvyavahāraviṣayaḥ siddhaḥ — tadasaditi vyavahartavyamityarthaḥ । anenāsadvyavahārayogyatvasya vidhiḥ kṛtaḥ । tataścāsadvyavahārayogyatve dṛśyānupalambho niyataḥ kathitaḥ । dṛśyamanupalabdhamasadvyavahārayogyamevetyarthaḥ । sādhanasya ca sādhye'rthe niyatatvakathanaṃ vyāpti<155>kathanam । yathoktam vyāpti rvyāpakasya tatra bhāva eva, vyāpyasya vā tatraiva bhāvaḥ iti । vyāptisādhanasya pramāṇasya viṣayo dṛṣṭāntaḥ । tameva darśayitumāha — yathānya iti । sādhyadharmiṇo'nyo dṛṣṭānta ityarthaḥ । dṛṣṭa iti pramāṇena niścitaḥ । śaśaviṣāṇaṃ hi na cakṣuṣā viṣayīkṛtam api tu pramāṇena dṛśyānupalambhenāsadvyavahārayogyaṃ vijñātam । śaśaviṣāṇamādiryasyāsadvyavahāraviṣayasya sa tathoktaḥ । śaśaviṣāṇādau hi dṛśyānupalambhamātranimitto'sadvayavahāraḥ pramāṇena siddhaḥ । tata eva pramāṇādanena vākyenābhidhīyamānā vyāptirjñātavyā ।

[155,i]

saṃprati vyāptiṃ kathayitvā dṛśyānupalambhasya pakṣadharmatvaṃ darśayitumāha — nopalabhyate ceti । <156> pradeśa ekadeśaḥ pṛthivyāḥ । sa eva viśiṣyate'nyasmāditi viśeṣaḥ ekaḥ । pradeśaviśeṣa ityekasmin pradeśe । kvaciditi । pratipattuḥ pratyakṣa eko'pi pradeśaḥ । sa evābhāvavyavahārādhikaraṇaṃ yaḥ pratipattuḥ pratyakṣo nānyaḥ । upalabdhilakṣaṇaprāpta iti dṛśyaḥ । yathā cāsato'pi ghaṭasya samāropitamupalabdhilakṣaṇaprāptatvaṃ tathā vyākhyātam ॥

{3.9}

[156,i]

svabhāvahetoḥ sādharmyavantaṃ prayogaṃ darśayitumāha —
("tathā svabhāvahetoḥ prayogaḥ — yat sat tat sarvamanityam, yathā ghaṭādi riti śuddhasya svabhāvahetoḥ prayogaḥ ॥ 9 ॥")(NB 3.9)

[156,ii]

tatheti । yathā'nupalabdhestathā svabhāvahetoḥ sādharmyavān prayoga ityarthaḥ । yat saditi <157> sattvamanūdya tat sarvamanityamityanityatvaṃ vidhīyate । sarvagrahaṇaṃ ca niyamārtham । sarvamanityam । na kiñcinnānityam । yat sat tadanityameva । anityatvādanyatra nityatve sattvaṃ nāstītyevaṃ sattvamanityatve sādhye niyataṃ khyāpitaṃ bhavati । tathā ca sati vyāptipradarśanavākyamidam । yathā ghaṭādiriti vyāptisādhakasya pramāṇasya viṣayakathanametat । śuddhasyeti nirviśeṣaṇasya svabhāvasya prayogaḥ ।

{3.9}

[157,i]

saviśeṣaṇaṃ darśayitumāha — 
("yadutpattimat tadanityamiti svabhāvabhūtadharmabhedena svabhāvasya prayogaḥ ॥ 10 ॥")(NB 3.10)

[157,ii]

yadutpattimaditi । utpatiḥ svarūpalābho yasyāsti tad utpattimat । utpatti mittvamanūdya tadanityamityanityatvavidhiḥ । tathā ca satyutpattimattvamanityatve niyatamākhyātam ।

[157,iii]

svabhāvaṃ bhūtaḥ tadātmako dharmaḥ । tasya bhedena । bhedaṃ hetūkṛtya prayogaḥ । anutpannebhyo hi vyāvṛttimāśrityotpanno bhāva ityucyate । saiva vyāvṛttiryadā vyāvṛttyantaranirapekṣā vaktumiṣyate tadā vyatirekiṇīva nirdiśyate — bhāvasya utpattiriti । tayā ca vyatiriktayevotpattyā viśiṣṭaṃ vastu utpattimaduktam । tena svabhāvabhūtena dharmeṇa kalpitabhedena <158> viśiṣṭaḥ svabhāvaḥ prayukto draṣṭavyaḥ ॥

{3.11}

[158,i]

("yat kṛtakaṃ tadanityamityupādhibhedena ॥ 11 ॥")(NB 3.11)

[158,ii]

yat kṛtakamiti kṛtakatvamanūdya anityatvaṃ vidhīyata iti anityatve niyataṃ kṛtakatvamuktam । ato vyāptiranityatvena kṛtakatvasya darśitā । upādhibhedena svabhāvasya prayoga iti saṃbandhaḥ । upādhirviśeṣaṇam । tasya bhedena bhinnenopādhinā viśiṣṭaḥ svabhāvaḥ prayukta ityarthaḥ ।

[158,iii]

iha kadācicchuddha evārtha ucyate, kadācidavyatiriktena viśeṣaṇena viśiṣṭaḥ kadācidvyatiriktena । devadatta iti śuddhaḥ, lambakarṇa ityabhinnakarṇadvayaviśiṣṭaḥ, citraguriti vyatiriktacitragavīviśiṣṭaḥ । tadvat sattvaṃ śuddham, utpatimattvamavyatiriktaviśeṣaṇam, kṛtakatvaṃ vyatiriktaviśeṣaṇam ॥

<159>

{3.12}

[159,i]

nanu ca citraguśabde vyatiriktasya viśeṣaṇasya vācakaścitraśabdo gośabdaścāsti । kṛtakaśabde tu nirviśeṣaṇavācinaḥ śabdasya prayogostītyāśaṅkyāha —
("apekṣitaparavyāpāro hi bhāvaḥ svabhāvaniṣpattau kṛtaka iti ॥ 12 ॥")(NB 3.12)

[159,ii]

apekṣiteti । pareṣāṃ kāraṇānāṃ vyāpāraḥ svabhāvasya niṣpattau — niṣpattyarthamapekṣitaḥ paravyāpāro yana sa tathoktaḥ । hīti yasmādarthe । yasmādapekṣitaparavyāpāraḥ kṛtaka ucyate tasmād vyatiriktena viśeṣaṇena viśiṣṭaḥ svabhāva ucyate । yadyapi vyatiriktaṃ viśeṣaṇapadaṃ na prayuktaṃ tathāpi kṛtakaśabdenaiva vyatiriktaṃ viśeṣaṇapadamantarbhāvitam । ata eva saṃjñāprakāro'yaṃ kṛtakaśabdo yasmāt saṃjñāyāmayaṃ kanpratyayo vihitaḥ । yatra ca viśeṣaṇamantarbhāvyate tatra viśeṣaṇapadaṃ na prayujyate ।

[159,iii]

kvacittu pratīyamānaṃ viśeṣaṇaṃ yathā kṛta ityukte hatubhirityatat pratāyate । tatra ca hetuśabdaḥ prayujyate, kadācinna vā prayujyate ॥

{3.13}

[159,iv]

("evaṃ pratyayabhedabheditvādayo'pi draṣṭavyāḥ ॥ 13 ॥")(NB 3.13)

[159,v]

prayujyamānasva śabdaśca yathā pratyayabhedabhediśabde pratyayabhedaśabdaḥ । yathā ca kṛtakaśabdo bhinnaviśeṣaṇasvabhāvābhidhāyī evaṃ pratyayabhedabheditvamādiryeṣāṃ prayatnāntarīyakatvādīnāṃ te'pi svabhāvahetoḥ prayogā bhinnaviśeṣaṇasvabhāvābhidhāyino draṣṭavyāḥ ।

[159,vi]

pratyayānāṃ kāraṇānāṃ bhedo viśeṣastena pratyayakālābhedenaṃ bhettuṃ śīlaṃ yasyasa pratyayabhedabhedī śabdastasya bhāvaḥ pratyayabhedabheditvam । tataḥ pratyayabhedabheditvācchabdasya kṛtakatvaṃ sādhyate । prayatnānantarīyakatvādanityatvam । tatra pratyayabhedaśabdo vyatiriktaviśeṣaṇābhidhāyī pratyayabhedabhediśabde prayuktaḥ । prayatnānantarīyakaśabde ca prayatnaśabdaḥ ।

<160>

[160,i]

tadevaṃ trividhaḥ svabhāvahetuprayogo darśitaḥ śuddho'vyatiriktaviśeṣaṇo vyatiriktaviśeṣaṇaśca ।

[160,ii]

evamarthaṃ caitadākhyātam — vācakabhedānmā bhūt kasyacitsvabhāvahetāvapi prayukte vyāmoha iti ॥

{3.14}

[160,iii]

("sannutpattimān kṛtako vā śabda iti pakṣadharmopadarśanam ॥ 14 ॥")(NB 3.14)

{3.15}

[160,iv]

atha kimete svabhāvahetavaḥ siddhasambandhe svabhāve sādhye prayoktavyā āhosvidasiddhasambandha ityāśaṅkya siddhasambandhe prayoktavyā iti darśayitumāha —
("sarva ete sādhanadharmā yathāsvaṃ pramāṇauḥ siddhasādhanadharmamātrānuvandha eva sādhyadharme'vagantavyāḥ ॥ 15 ॥")(NB 3.15)

[160,v]

sarva eta iti । gamakatvāt sādhanāni, parāśritatvācca dharmāḥ, sādhanadharmā eva <161> sādhanadharmamātram । mātraśabdenādhikasyāpekṣaṇīyasya nirāsaḥ । tasyānubandho'nugamanamanvayaḥ । siddhaḥ sādhanadharmamātrānubandho yasya sa tathoktaḥ । kena siddha ityāha — yathāsvaṃ pramāṇairiti । yasya sādhyadharmasya yadātmīyaṃ pramāṇaṃ tenaiva pramāṇena siddha ityarthaḥ । svabhāvahetūnāṃ ca bahubhedatvāt saṃbandhasādhanānyapi pramāṇāni bahūnīti pramāṇairiti bahuvacananirdeśaḥ । gamayitavyatvāt sādhyaḥ, parāśritatvācca dharmaḥ sādhyadharmaḥ ।

[161,i]

tadayaṃ paramārthaḥ — na hetuḥ pradīpavad yogyatayā gamako'pi tu nāntarīyakatayā viniścitaḥ । sādhyāvinābhāvitvaniścayanameva hi hetoḥ sādhyapratipādanavyāpāro nānyaḥ kaścit ।

<162>

[162,i]

prathamaṃ bādhakena pramāṇena sādhyapratibandho niścetavyo hetoḥ । punaranumānakāle sādhanaṃ sādhya nāntarīyakaṃ sāmānyena smartavyam । kṛtakatvaṃ nāmānitya svabhāvamiti sāmānyena smṛtamartha punarviśeṣe yojayati — idamapi kṛtakatvaṃ śabde vartamānamanitya svabhāvameveti ।

[162,ii]

tatra sāmānyasmaraṇaṃ liṅgajñānam । viśiṣṭasya tu śabdagatakṛtakatvasyā 'nityatvasvabhāvasya smaraṇamanumānajñānam । tathā ca satyavinābhāvitvajñānameva parokṣārthapratipādakatvaṃ nāma । tena niścitatanmātrānubandhe sādhyadharme svabhāvahetavaḥ prayoktavyā nānyatretyuktam ॥

{3.16}

[162,iii]

yadyevaṃ sambandho niścetavyaḥ sādhyasya sādhanena saha । sādhanadharmamātrānubandhastu sādhyasya kasmānniścito mṛgyata ityāha —
("tasyaiva tatsvabhāvatvāt ॥ 16 ॥")(NB 3.16)

[162,iv]

tasyaiveti siddhasādhanadharmamātrānubandhasya । tatsvabhāvatvāditi sādhanadharmaravabhāvatvāt । yo hi sādhyadharmaḥ sādhanadharmamātrānubandhavāt sa eva tasya sādhanadharmasya svabhāvo nānyaḥ ॥

{3.17}

[162,v]

bhavatu īdṛśa eva svabhāvaḥ । svabhāva eva tu sādhye kasmāddhetuprayogaḥ ?
("svabhāvasya ca hetutvāt ॥ 17 ॥")(NB 3.17)

[162,vi]

svabhāvasya ca hetutvāt । svabhāva eva iha hetuḥ prakrāntaḥ । tasmāt sa eva sādhyaḥ kartavyaḥ yaḥ sādhanasya svabhāvaḥ syāt । sādhanadharmamātrānubandhavāṃśca svabhāvo nānyaḥ ॥

{3.18}

[162,vii]

yadi sādhyadharmaḥ sādhanasya svabhāvaḥ syāt pratijñārthaikadeśastarhi hetuḥ syādityāha —
("vastutastayostādātmyam ॥ 18 ॥")(NB 3.18)

[162,viii]

vastuta iti । vastutaḥ paramārthataḥ sādhyasādhanayostādātmyam । samāropitastu sādhyasādhanabhedaḥ । sādhyasādhanabhāvo hi niścayārūḍhe rūpe । niścayārūḍhaṃ ca rūpaṃ samāropitena <163> bhedenetaretaravyāvṛttikṛtena bhinnamiti anyat sādhanam, anyat sādhyam । dūrāddhi śākhādimānartho bṛkṣa iti niścīyate na śiṃśapeti । atha ca sa eva vṛkṣaḥ saiva śiṃśapā । tasmādabhinnamapi vastu niścayo bhinnamādarśayati vyāvṛttibhedena । tasmānniścayārūḍharūpāpekṣayā anyat sādhanama anyat sādhyam । ato na pratijñārthaikadeśo hetuḥ । vāstavaṃ ca tādātmyamiti ॥

{3.19}

[163,i]

kasmāt punaḥ sādhanadharmamātrānubandhyeva sādhyaḥ svabhāvo nānya ityāha —
("tanniṣpattāvaniṣpannasya tatsvabhāvatvābhāvāt ॥ 19 ॥")(NB 3.19)

[163,ii]

tanniṣpattāviti । yo hi yannānubadhnāti sa tanniṣpattāvaniṣpannaḥ । tasya tanniṣpattāvaniṣpannasya sādhanasvabhāvatvamayuktam । yato niṣpattyaniṣpattī bhāvābhāvarūpe । bhāvābhāvau ca parasparaparihāreṇa sthitau । yadi ca pūrvaniṣpannasya, aniṣpannasya caikyaṃ bhavedekasyaivārthasya bhāvābhāvau syātāṃ yugapat । na ca viruddhayorbhāvābhāvayoraikyaṃ yujyate, viruddhadharmasaṃsargātmakatvādekatvābhāvasya ।

[163,iii]

kiñca paścādutpadyamānaṃ pūrvaniṣpannādbhinnahetukam । hetubhedapūrvakaśca kāryabhedaḥ । tato niṣpannāniṣpannayorviruddhadharmasaṃsargātmako bhedo bhedahetuśca kāraṇabheda iti kuta ekatvam ? tasmāt sādhanadharmamātrānubandhyeva sādhyaḥ svabhāvo nānyaḥ ॥

{3.20}

[163,iv]

mā bhūt paścānniṣpannaḥ pūrvajasya svabhāvaḥ । sādhyastu kasmānna bhavatītyāha —
("vyabhicārasaṃbhavācca ॥ 20 ॥")(NB 3.20)

[163,v]

vyabhicāretyādi । pūrvajena paścānniṣpannasya vyabhicāraḥ parityāgo yastasya saṃbhavācca <164> na pūrvaniṣpannasya paścānniṣpannaḥ sādhyaḥ । tasmāt sādhanadharmamātrānubandhyeva svabhāvaḥ । sa eva ca sādhyaḥ । tathā ca siddhasādhanadharmamātrānubandha eva svabhāve svabhāvahetavaḥ prayoktavyā iti sthitam ॥

{3.21}

[164,i]

("kāryahetoḥ prayogaḥ — yatra dhūmastatrāgniḥ । yathā mahānasādau । asti ceha dhūma iti ॥ 21 ॥")(NB 3.21)

[164,ii]

kāryahetoḥ prayogaḥ । sādharmyavāniti prakaraṇādapekṣaṇīyam । yatra dhūma iti dhūmamanūdya tatrāgnirityagne rvidhiḥ । tathā ca niyamārthaḥ pūrvavadavagantavyaḥ । tadanena kāryakāraṇabhāvanimittā vyāptirdarśitā ।

[164,iii]

vyāptisādhanapramāṇaviṣayaṃ darśayitumāha — yathā mahānasādāviti । mahānasādau hi pratyakṣānupalambhābhyāṃ kāryakāraṇabhāvātmāvinābhāvo niścitaḥ ।

[164,iv]

asti ceheti sādhyadharmiṇi pakṣadharmopasaṃhāraḥ ॥

{3.22}

[164,v]

("ihāpi siddha eva kāryakāraṇabhāve kāraṇe sādhye kāryaheturvaktavyaḥ ॥ 22 ॥")(NB 3.22)

[164,vi]

ihāpīti । na kevalaṃ svabhāvahetāvihāpi kāryahetau । siddha eveti niścite kāryakāraṇatve । kāryakāraṇabhāva niścayo hyavaśyaṃ kartavyaḥ । yato na yogyatayā heturgamako'pi tu nāntarīyakatvādityuktam ॥

<165>

{3.23}

[165,i]

sādharmyavānsvabhāvakāryānupalambhānāṃ prayogo darśitaḥ । vaidharmyavantaṃ darśayitumāha —
("vaidharmyavataḥ prayogaḥ — yat sadupalabdhilakṣaṇaprāptaṃ tadupalabhyata eva । yathā nīlādiviśeṣaḥ । na caivamihopalabdhilakṣaṇaprāptasya sata upalabdhirghaṭasyetyanupalabdhiprayogaḥ ॥ 23 ॥")(NB 3.23)

[165,ii]

vaidharmyavata iti yat sadupalabdhilakṣaṇaprāptamiti yat sat dṛśyamityastitvānuvādaḥ । tadupalabhyata ityupalambhavidhiḥ । tadanena dṛśyasya sattvaṃ darśanaviṣayatvena vyāptaṃ kathitam, asattvanivṛttiśca sattvama । anupalambhanivṛttiśca upalambhaḥ । tena sādhyanivṛttyanuvādena sādhananivṛttirvihitā । tathā ca sādhyanivṛttiḥ sādhananivṛttau niyatatvāt sādhananivṛttyā vyāptā kathitā । yadi ca dharmiṇi sādhyadharmo na bhaved heturapi na bhavet । hetvabhāvena sādhyābhāvasya vyāptatvāt । asti ca hetuḥ । ato vyāpakasya sādhanābhā vasyābhāvād vyāpyasya sādhyābhāvasyābhāva iti sādhyagati rbhavati । tato vaidharmyaprayoge sādhanābhāve sādhyābhāvo niyato darśanīyaḥ sarvatriti nyāyaḥ ॥

<166>

{3.24}

[166,i]

svabhāvahetorvaidharmyaprayogamāha —
("asatyanityatve nāstyeva sattvamutpattimattvaṃ kṛtakatvaṃ vā । saṃśca śabda utpattimān kṛtako veti svabhāvahetoḥ prayogaḥ ॥ 24 ॥")(NB 3.24)

[166,ii]

asatyanityatva iti । ihānityatvasya sādhyasyābhāvo hetorabhāve niyata ucyate । tena hetvabhāvena sādhyābhāvo vyāpta uktastriṣvapi svabhāvahetuṣu । sannutpattimān kṛtako vā śabda iti trayāṇāmapi pakṣadharmatvapradarśanam । iha ca sādhanābhāvasya vyāpakasyābhāva uktaḥ । tato vyāpyo'pi sādhyābhāvo nivartata iti sādhyagatiḥ ॥

{3.25}

[166,iii]

kāryahetorvaidha rmyavatprayogamāha —
("asatyagnau na bhavatyeva dhūmaḥ । atra cāsti dhūma iti kāryahetoḥ prayogaḥ ॥ 25 ॥")(NB 3.25)

[166,iv]

asatyagnāviti । ihāpi vahnyabhāvo dhūmābhāvena vyāpta uktaḥ । asti cātra dhūma iti vyāpakasya dhūmābhāvasyābhāva uktaḥ । tato vyāpyasya vahnyabhāvasyābhāve sādhyagatiḥ ॥

{3.26}

[166,v]

nanu ca sādharmyavati vyatireko noktaḥ । vaidharmyavati cānvayaḥ । tat kathametat trirūpaliṅgākhyānamityāha —
<167>
("sādharmyeṇāpi hi prayoge'rthādvadharmyagatiriti ॥ 26 ॥")(NB 3.26)

[167,i]

sādharmyeṇeti । sādharmyeṇāpi abhidheyena yukte prayoge kriyamāṇe arthāt sāmarthyāt vaidharmyasya vyatirekasya gatirbhavatīti । hīti yasmāt । tasmāt trirūpaliṅgākhyānametat ।

[167,ii]

yadi nāma vyatireko'nvayavatā noktastathāpi anvayavacanasāmarthyādevāvasīyate ॥

{3.27}

[167,iii]

katham ?
("asati tasmin sādhyena hetoranvayābhāvāt ॥ 27 ॥")(NB 3.27)

[167,iv]

asati tasmin vyatirekebuddhyādhyavasite sādhyena hetoranvayasya buddhyādhyavasitasyābhāvāt । sādhye niyataṃ sādhanamanvayavākyādavasyatā sādhyābhāve sādhanaṃ nāśaṅkanīyam । <168> itarathā sādhyaniyatameva na pratītaṃ syāt । sādhyābhāve ca sādhanābhāvagatirvyatirekagatiḥ । ataḥ sādhyaniyatasya sādhanasyābhidhānasāmarthyādanvayavākye'vasito vyatirekaḥ ॥

{3.28}

[168,i]

("tathā vaidharmyeṇāpyanvayagatiḥ ॥ 28 ॥")(NB 3.28)

[168,ii]

tatheti । yathā'nvayavākye tathā'rthādeva vaidharmyeṇa prayoge'nvayasyānabhidhīyamānasyāpi gatiḥ ॥ 

{3.29}

[168,iii]

katham ?
("asati tasmin sādhyābhāve hetvabhāvasyāsiddheḥ ॥ 29 ॥")(NB 3.29)

[168,iv]

asati tasmin anvaye buddhigṛhīte sādhyābhāve hetvabhāvasyāsiddheranavasāyāt । hetvabhāve sādhyābhāvaṃ niyataṃ vyatirekavākyādavasyatā hetusaṃbhave sādhyābhāvo nāśaṅkanīyaḥ । itarathā hetvabhāve niyato na syāt pratītaḥ । hetusattve ca sādhyasattva gatiranvayagatiḥ । ataḥ sādhanābhāva niyatasya sādhyābhāvasyābhidhānasāmarthyād vyatirekavākye'nvayagatiḥ ॥

<169>

{3.30}

[169,i]

yadi nāmākāśādau sādhyābhāve sādhanābhāvastathāpi kimiti hetusaṃbhave sādhyasaṃbhava ityāha —
("na hi svabhāvapratibandhe'satyekasya nivṛttāvaparasya niyamena nivṛttiḥ ॥ 30 ॥")(NB 3.30)

[169,ii]

nahīti । svabhāvena pratibandho yastasminnasatyekasya sādhyasya nivṛttyā nāparasya sādhanasya niyamena yuktā niyamavatī nivṛttiḥ ॥

{3.31}

[169,iii]

("sa ca dviprakāraḥ sarvasya । tādātmyalakṣaṇastadutpattilakṣaṇaścetyuktam ॥ 31 ॥")(NB 3.31)

<170>

[170,i]

sa ca svabhāvapratibandho dviprakāraḥ sarvasya pratibaddhasya । tādātmyaṃ lakṣaṇaṃ nimittaṃ yasya sa tathoktaḥ । tadutpattirlakṣaṇaṃ nimittaṃ yasya sa tathoktaḥ । yo yatra pratibaddhastasya sa pratibandhaviṣayo'rthaḥ svabhāvaḥ kāraṇaṃ vā syāt । anyasmin pratibaddhatvānupapatteḥ । tasmād dviprakāraḥ sa ityuktam । sa ca sārdhye'rthe liṅgasya ityatrāntare'bhihitaḥ ॥

{3.32}

[170,ii]

("tenaṃ hi nivṛttiṃ kathayatā pratibandho darśanīyaḥ । tasmāt nivṛttivacanamākṣiptapratibandhopadarśanabheva bhavati । yacca pratibandhopadarśanaṃ tadevānvayavacanamityekenāpi vākyenānvayamukhena vyatirekamukhena vā prayuktena sapakṣāsapakṣayorliṅgasya sadasattvakhyāpanaṃ kṛtaṃ bhavatīti nāvaśyaṃ vākyadvayaprayogaḥ ॥ 32 ॥")(NB 3.32)

[170,iii]

hiryasmādarthe । yasmāt svabhāvapratibandhe nivartyanivartakabhāvastena sādhyasya nivṛttau sādhanasya nivṛttiṃ kathayatā pratibandho nivartyanivartakayordarśanīyaḥ । yadi hi sādhanaṃ sādhye pratibaddhaṃ bhaved evaṃ sādhyanivṛttau tanniyamena nivarteta । yataśca tasya pratibandho darśanīyaḥ tasmāt sādhyanivṛttau yat sādhananivṛttivacanaṃ tenākṣiptaṃ pratibandhopadarśanam । yacca tadākṣiptaṃ pratibandhopadarśanaṃ tadevānvayavacanam । pratibandhaścedavaśyaṃ darśayitavyo na vaktavyastarhyanvayaḥ । yasmād dṛṣṭānte pramāṇena pratibandho darśyamāna evānvayo nāparaḥ kaścit, <171> tasmānnivartyanivartakayoḥ pratibandho jñātavyaḥ । tathā cānvaya eva jñāto bhavati । itiśabdo hetau । yasmādanvaye'pi vyatirekagatiḥ vyatireke cānvayagatiḥ, tasmād ekenāpi sapakṣe cāsapakṣe ca sattvāsattvayoḥ khyāpanaṃ kṛtam ।

[171,i]

anvayo mukhamupāyo'bhidheyatvād yasya tad anvayamukhaṃ vākyam । evaṃ vyatireko mukhaṃ yasyeti । iti hetau । yasmādekenāpi vākyena dvayagatistasmādekasmin sādhanavākye dvayoranvayavyatirekavākyayoravaśyameva prayogo na karttavyaḥ ।

[171,ii]

arthagatyartho hi śabdaprayogaḥ । arthaścedavagataḥ, kiṃ śabdaprayogeṇa ? ekamevānvayavākyaṃ vyatirekavākyaṃ vā prayoktavyam ॥

{3.33}

[171,iii]

("anupalabdhāvapi — yat sad uparlābdhalakṣaṇaprāptaṃ tad upalabhyata evetyukte — anupalabhyamānaṃ tādṛśamasaditi pratīteranvayasiddhiḥ ॥ 33 ॥")(NB 3.33)

<172>

[172,i]

anupalabdhāvapi vyatirekeṇo ktenānvayagatiḥ । yat sad upalabdhilakṣaṇaprāptamiti sādhyasya — asadvyavahārayogyatvasya nivṛttiṃ dṛśyasattva rūpāmāha । tadupalabhyata evetyanupalambhasya nivṛttimupalambharūpāmāha । tadanena sādhyanivṛttiḥ sādhananivṛttyā vyāptā darśitā । yadi ca sādhanasaṃbhavepi sādhyanivṛttirbhavet na sādhanābhāvena vyāptā bhavet । ato vyāptiṃ pratipadyamānena sādhanasaṃbhavaḥ sādhyasaṃbhavena vyāptaḥ pratipattavyaḥ । ata evāha — anupalabhyamānaṃ tādṛśamiti dṛśyamasaditi pratīteḥ saṃpratyayād anvayasiddhiriti ॥

{3.34}

[172,ii]

("dvayorapyanayoḥ prayogayornāvaśyaṃ pakṣanirdeśaḥ ॥ 34 ॥")(NB 3.34)

[172,iii]

yataśca sādhanaṃ sādhyadharmapratibaddhaṃ tādātmyatadutpattibhyāṃ pratipattavyaṃ dvayorapi prayogayoḥ, tasmāt pakṣo'vaśyameva na nirdeśyaḥ । yat sādhanaṃ sādhyaniyataṃ pratītaṃ tata eva sādhyadharmiṇi dṛṣṭāt sādhyapratītiḥ । ato na kiṃcit sādhyanirdeśeneti ॥

<174>

{3.35}

[174,i]

enamevārthamanupalabdhiprayoge darśayati —
("yasmāt sādharmyavatprayoge'pi — yadupalabdhilakṣaṇaprāptaṃ sannopalabhyate so'sadvyavahāraviṣayaḥ । nopalabhyate cātropalabdhilakṣaṇaprāpto ghaṭa ityukte sāmarthyādeva neha ghaṭa iti bhavati ॥ 35 ॥")(NB 3.35)

[174,ii]

sādharmyavati prayogepi sāmarthyādeva neha pradeśe ghaṭa iti bhavati ।

[174,iii]

kiṃ punastat sāmarthyamityāha — yadupalabdhilakṣaṇaprāptaṃ sannopalabhyate — ityanupalambhānuvādaḥ । so'sadvyavahāraviṣayaḥ — ityasadvyavahārayogyatvavidhiḥ । tathā ca sati dṛśyānu<175>palambho'sadvyavahārayogyatvena vyāpto darśitaḥ । nopalabhyate ca ityādinā sādhyadharmiṇi sattvaṃ liṅgasya darśitam । yadi ca sādhyadharmastatra sādhyadharmiṇi na bhavet sādhanarmo'pi na bhavet । sādhyaniyatatvāt tasya sādhanadharmasyeti sāmarthyama ॥

{3.36}

[175,i]

("tathā vaidharmyavatprayoge'pi — yaḥ sadvyavahāraviṣaya upalabdhilakṣaṇaprāptaḥ, sa upalabhyata eva । na tathā'tra tādṛśo ghaṭa upalabhyata ityukte sāmarthyādeva neha sadvyavahāraviṣaya iti bhavati ॥ 36 ॥")(NB 3.36)

[175,ii]

yathā sādharmyavatprayoge tathā vaidharmyavatprayoge'pi sāmarthyādeva neha sadvyavahāraviṣayo'sti ghaṭa iti bhavati ।

[175,iii]

sāmarthya darśayitumāha — yaḥ sadvyavahāraviṣaya iti vidyamānaḥ । upalabdhilakṣaṇaprāpta iti dṛśyaḥ ityeṣā sādhyanivṛttiḥ । sa upalabhyata eveti sādhananivṛttiriti । anena ca sādhyanivṛttiḥ sādhananivṛttyā vyāptā darśitā । na tatheti — yathā'nyo dṛśya upalabhyate na tathātra pradeśe tādṛśa iti dṛśyo ghaṭa upalabhyata iti । anena sādhyanivṛttervyāpikā nivṛttirasatī sādhyadharmiṇi darśitā । yadi ca sādhyadharmaḥ sādhyadharmiṇi na syāt sādhanadharmo'pi na bhavet । <176> asti ca sādhanadharma iti sāmarthyam । ataḥ sāmarthyāt nātsyatra ghaṭa iti pratīterna pakṣanirdeśaḥ । evaṃ kāryasvabhāvahetvorapi sāmarthyāt saṃpratyaya iti na pakṣanirdeśaḥ ॥

{3.37}

[176,i]

("kīdṛśaḥ punaḥ pakṣa iti nirdeśyaḥ ? ॥ 37 ॥")(NB 3.37)

{3.38}

[176,ii]

kīdṛśaḥ purararthaḥ pakṣa iti — anenaśabdena nirdeśyo vaktavyaḥ ? ityāha —
("svarūpeṇaiva svayamiṣṭo'nirākṛtaḥ pakṣa iti ॥ 38 ॥")(NB 3.38)

[176,iii]

svarūpeṇaiveti sādhyatvenaiva । svayamiti vādinā । iṣṭa iti — nokta evāpi tviṣṭo'pītyarthaḥ । evaṃbhūtaḥ san pratyakṣādibhiḥ anirākṛto yo'rthaḥ sa pakṣa ityucyate ।

[176,iv]

atha yadi pakṣo na nirdeśyaḥ, kathamanirdeśyasya lakṣaṇamuktam ? na sādhanavākyāvayavatvādasya lakṣaṇamuktamapi tvasādhyaṃ kecit sādhyam, sādhyaṃ cāsādhyaṃ kecit pratipannāḥ । tat sādhyāsādhyavipratipattinikāraṇārthaṃ pakṣalakṣaṇamuktam ॥

{3.39}

[176,v]

svarūpeṇeṣṭa ityasya vivaraṇama —
("svarūpeṇeti sādhyatveneṣṭaḥ ॥ 39 ॥")(NB 3.39)

[176,vi]

sādhyatveneṣṭa iti । pakṣasya sādhyatvānnāparamasti rūpam । ataḥ svarūpaṃ sādhyatvamiti ॥

{3.40}

[176,vii]

evaśabdaṃ vivaritumāha —
("svarūpeṇaiveti sādhyatvenaiveṣṭo na sādhanatvenāpi ॥ 40 ॥")(NB 3.40)

[176,viii]

svarūpeṇaiveti । nanu caivaśabdaḥ kevala eva pratyavamarṣṭavyastat kimarthaṃ svarūpaśabdena <177> saha pratyavamṛṣṭaḥ ? ucyate । evaśabdo nipāto dyotakaḥ । padāntarābhihitasyārthasya viśeṣaṃ dyotayati iti padāntareṇa viśeṣyavācinā saha nirdiṣṭaḥ । na sādhanatvenāpīti । yat sādhanatvena nirdiṣṭaṃ tat sādhanatveneṣṭam । asiddhatvācca sādhyatvenāpīṣṭam । tasya nivṛttyartha evaśabdaḥ ॥

{3.41}

[177,i]

tadudāharati —
("yathā śabdasyānityatve sādhye cākṣuṣatvaṃ hetuḥ, śabde'siddhatvāt sādhyam । na punastadiha sādhyatvenaiveṣṭam, sādhanatvenābhidhānāt ॥ 41 ॥")(NB 3.41)

[177,ii]

yatheti । śabdasyānityatve sādhye cākṣuṣatvaṃ hetuḥ śabde'siddhatvāt sādhyam — ityanena sādhyatveneṣṭimāha ।

[177,iii]

tad iti cākṣuṣatvam । iheti śabde । sādhyatvenaiveṣṭam — iti sādhyatveneṣṭiniyamābhāvamāha । sādhanatvenābhidhānād iti — yataḥ sādhanatvenābhihitam, ataḥ sādhanatvenāpīṣṭam । na sādhyatvenaiveti ॥

{3.42}

[177,iv]

svayamityanena svayaṃśabdaṃ vyākhyeyamupakṣipya tasyārthamāha —
("svayamiti vādinā ॥ 42 ॥")(NB 3.42)

[177,v]

vādineti । svayaṃśabdo nipāta ātmana iti ṣaṣṭhyantasyātmaneti ca tṛtīyāntasyātha varttate । tadiha tṛtīyāntasyātmaśabdasyārthe vṛttaḥ svayaṃśabdaḥ । ātmaśabdaśca sambandhiśabdaḥ । vādī ca pratyāsannaḥ । tato yasya vādina ātmā tṛtīyārthayuktaḥ sa eva tṛtīyārthayukto nirdiṣṭo vādineti । na tu svayaṃśabdasya vādinetyeṣa paryāyaḥ ॥

<178>

{3.43}

[178,i]

kaḥ punarasau vādītyāha —
("yastadā sādhanamāha ॥ 43 ॥")(NB 3.43)

[178,ii]

yastadā — iti vādakāle sādhanamāha । anekavādisambhave'pi svayaṃśabdavācyasya vādino viśeṣaṇametat ।

[178,iii]

yadyevaṃ vādina iṣṭaḥ sādhyaḥ — ityuktam । etena ca kimuktena ? anena tadā vādakāle tena vādinā svayaṃ yo dharmaḥ sādhayitumiṣṭaḥ sa eva sādhyo netaro dharma ityuktaṃ bhavati । vādino'niṣṭadharmasādhyatvanivarttanamasya vacanasya phalamiti yāvat ॥

{3.44}

[178,iv]

atha kasmin satyanyadharmasādhyatvasya sambhavo yannivṛttyarthaṃ tad vaktavyamityāha —
("etena yadyapi kvacicchāstre sthitaḥ sādhanamāha, tacchāstrakāreṇa tasmin dharmiṇyanekadharmābhyupagame'pi yastadā tena vādinā dharmaḥ svayaṃ sādhayitu<179>miṣṭaḥ, sa eva sādhyo netara ityuktaṃ bhavati ॥ 44 ॥")(NB 3.44)

[179,i]

tacchāstrakāreṇeti । yacchāstraṃ tena vādinā'bhyupagataṃ tacchāstrakāreṇa tasmin sādhyadharmiṇi anekasya dharmasyābhyupagame sati anyadharmasādhyatvasambhavaḥ । tathāhi — śāstraṃ yenābhyupagataṃ tatsiddho dharmaḥ sarva eva tena sādhya ityasti vipratipattiḥ । anenāpāsyate । anekadharmābhyupagame'pi sati sa eva sādhyo yo vādina iṣṭo nānya iti ।

[179,ii]

nanu ca śāstrānapekṣaṃ vastubalapravṛttaṃ liṅgam । ato'napekṣaṇīyatvānna śāstre sthitvā vādaḥ karttavyaḥ । satyam । āhopuruṣikayā tu yadyapi kvacicchāstre sthita iti kiñcicchāstramabhyupagataḥ sādhanamāha, tathāpi ya eva tasyeṣṭaḥ sa eva sādhya iti jñāpanāyedamuktam ॥

{3.45}

[179,iii]

iṣṭa itīṣṭaśabdamupakṣipya vyācaṣṭe —
("iṣṭa iti yatrārthe vivādena sādhanamupanyastaṃ tasya siddhimicchatā so 'nukto'pi vacanena sādhyaḥ ॥ 45 ॥")(NB 3.45)

[179,iv]

yatrārtha ātmani viruddho vādaḥ prakrāntaḥ — "nāsti ātmā" — ityātmapratiṣedhavāda ātmasattāvādaviruddhaḥ, vidhipratiṣedhayorvirodhāt । tena vivādena hetunā sādhanamupanyastaṃ tasyātmārthasya siddhiṃ niścayam icchatā vādinā so'rthaḥ sādhya ityuktaṃ bhavati iṣṭaśabdena । yat tad "ityuktaṃ bhavati" iti grahaṇamante tadihāpekṣya vākyaṃ samāpayitavyam ।

[179,v]

yadyapi parārthānumāna ukta eva sādhyo yuktaḥ, anuktopi tu vacanena sādhyaḥ, sāmarthyoktatvāt tasya ॥

<180>

{3.46}

[180,i]

kuta etadityāha —
("tadadhikaraṇatvādvivādasya ॥ 46 ॥")(NB 3.46)

[180,ii]

taditi so'rtho'dhikaraṇam āśrayo yasya sa tadadhikaraṇo vivādaḥ । tasya bhāvastattvam । tasmāditi ।

[180,iii]

etaduktaṃ bhavati — yasmādvivādaṃ nirākarttumicchatā vādinā sādhanamupanyastaṃ tasmād yad adhikaraṇaṃ vivādasya tadeva sādhyam । yato viruddhaṃ vādamapanetuṃ sādhanamupanyastaṃ taccet na sādhyaṃ kimidānīṃ jātiniyataṃ kiṃcit sādhyaṃ syāditi ॥

{3.47}

[180,iv]

anuktamapi parārthānumāne sādhyamiṣṭam । tadudāharati —
("yathā parārthāścakṣurādayaḥ saṃghātatvācchayanāsanādyaṅgavaditi । atrātmārthā ityanuktāvapyātmārthatā sādhyā । tena noktamātrameva sādhyam — ityuktaṃ bhavati ॥ 47 ॥")(NB 3.47)

[180,v]

parārthā iti । cakṣurādiryeṣāṃ śrotrādīnāṃ te cakṣurādaya iti dharmī । parasmāyime parārthā iti sādhyaṃ pārārthyam । saṅghātatvāditi hetuḥ । vyāptiviṣayapradarśanaṃ ca śayanāsanādyaṅgavaditi । śayanamāsanaṃ ca te ādī yasya tacchayanāsanādi puruṣopabhogāṅgaṃ saṃghātarūpam । tadvadatra pramāṇe yadapyātmārthāścakṣurādaya ityātmārthatā noktā anuktāvapyātmārthatā sādhyā ।

<181>

[181,i]

tathā hi — sāṃkhyenoktam — asti ātmā । tadviruddhaṃ bauddhenoktaṃ — nāstyātmeti । tataḥ sāṃkhyena svavādaviruddhaṃ bauddhavāda hetūkṛtya viruddhavādanirākaraṇāya svavādapratiṣṭhāpanāya ca sādhanamupanyastam । ato'nuktāvapyātmārthatā sādhyā, tadadhikaraṇatvād vivādasya । śayanāsanādiṣu hi puruṣopabhogāṅgeṣvātmārthatvenānvayo na prasiddhaḥ । saṅghātatvasya pārārthyamātreṇa tu siddhaḥ । tataḥ parārthā ityuktam ।

[181,ii]

cakṣurādaya ityatrādigrahaṇādvijñānamapi parārthaṃ sādhayitumiṣṭam । vijñānācca para ātmaiva syāt ।

[181,iii]

parasyārthakāri vijñānaṃ setsyatīti sāmarthyādātmārthatvaṃ sidhyati cakṣurādīnāmiti matvā parārthagrahaṇaṃ kṛtam । teneṣṭa sādhyatvavacanena noktamātram, api tu prativādino vivādāspadatvād vādinaḥ sādhayitumiṣṭamuktam, anuktaṃ vā prakaraṇagamyaṃ sādhyamityuktaṃ bhavati ॥

<182>

{3.48}

[182,i]

("anirākṛta iti — etallakṣaṇayoge'pi yaḥ sādhayitumiṣṭo'pyarthaḥ pratyakṣānumānapratītisvavacanairnirākriyate, na sa pakṣa iti pradarśanārtham ॥ 48 ॥")(NB 3.48)

[182,ii]

anirākṛta iti vyākhyeyam । etaditi — anantaraprakrāntaṃ yat pakṣalakṣaṇamuktaṃ sādhyatveneṣṭetyādi — etallakṣaṇena yoge'pyartho na pakṣa iti pradarśanārtham pratipādanāya anirākṛtagrahṇaṃ kṛtam ।

[182,iii]

kīdṛśo'rtho na pakṣaḥ sādhayitumiṣṭo'pītyāha — yaḥ sādhayitumiṣṭo'rthaḥ — pratyakṣaṃ cānumānaṃ ca pratītiśca svavacanaṃ ca — etairnirākriyate — viparītaḥ sādhyate na sa pakṣa iti ॥

{3.49}

[182,iv]

("tatra pratyakṣanirākṛto yathā — aśrāvaṇaḥ śabda iti ॥ 49 ॥")(NB 3.49)

[182,v]

tatreti । teṣu caturṣu pratyakṣādinirākṛteṣu pratyakṣanirākṛtaḥ kīdṛśaḥ ? yatheti । yathā'yaṃ pratyakṣanirākṛtastathā'nye'pi draṭavyā iti yathāśabdārthaḥ ।

[182,vi]

śravaṇena grāhyaḥ śrāvaṇaḥ । na śrāvaṇo'śrāvaṇaḥ । śrotreṇa na grāhya iti pratijñārthaḥ । śrotrāgrāhyatvaṃ śabdasya pratyakṣasiddhena śrotra grāhyatvena bādhyate ॥

<183>

{3.50}

[183,i]

("anumānanirākṛto yathā — nityaḥ śabda iti ॥ 50 ॥")(NB 3.50)

[183,ii]

anumānanirākṛto yathā nityaḥ śabda iti । śabdasya pratijñātaṃ nityatvam anityatvenānumānasiddhena nirākriyate ॥

{3.51}

[183,iii]

("pratītinirākṛto yathā — acandraḥ śaśīti ॥ 51 ॥")(NB 3.51)

[183,iv]

pratītyā nirākṛtaḥ acandra iti candraśabdavācyo na bhavati śaśīti pratijñātārthaḥ । ayaṃ ca pratītyā nirākṛtaḥ । pratīto'rtha ucyate vikalpavijñānaviṣayaḥ । pratītiḥ pratītatvaṃ <184> vikalpavijñānaviṣayatvamucyate । tena vikalpajñānena pratītirūpeṇa śaśinaścandraśabdavācyatvaṃ siddhameva । tathā hi — yadvikalpa vijñānagrāhyaṃ tacchabdākārasaṃsargayogyam । yacchabdākārasaṃsargayogyaṃ tat sāṅketikena śabdena vaktuṃ śakyam । ataḥ pratītirūpeṇa vikalpavijñānaviṣayatvena siddhaṃ candraśabdavācyatvamacandratvasya bādhakam । svabhāvahetuśca pratītiḥ । yasmādvikalpaviṣayatvamātrānubandhinī sāṅketikaśabdavācyatā, tataḥ svabhāvahetusiddhaṃ candraśabdavācyatvamavācyatvasya bādhakaṃ draṣṭavyam ॥

<185>

{3.52}

[185,i]

("svavacananirākṛto yathā — nānumānaṃ pramāṇam ॥ 52 ॥")(NB 3.52)

[185,ii]

svavacanaṃ pratijñārthasyātmīyo vācakaḥ śabdaḥ । tena nirākṛtaḥ pratijñārtho na sādhyaḥ । yathā nānumānaṃ pramāṇam — ityatra anumānasya prāmāṇyaniṣedhaḥ pratijñārthaḥ । sa nānumānaṃ pramāṇam — ityanena svavācakena vākyena bādhyate । vākyaṃ hi etat prayujyamānaṃ vaktuḥ śābdapratyayasya sadarthatvamiṣṭaṃ sūcayati । tathāhi — madvākyād yo'rthasampratyayastavotpadyate so'satyārtha iti darśayan vākyameva noccārayedvaktā, vacanārthaścedasatyaḥ pareṇa jñātavyo vacanamapārthakam । yo'pi hi sarvaṃ mithyā bravīmīti vakti so'pyasya vākyasya satyārthatvamādarśayanneva vākyamuccārayati । yadyetadvākyaṃ satyārthamādarśitam, evaṃ vākyāntarāṇyātmīyānyasatyārthāni darśitāni bhavanti । etadeva tu yadyasatyārtham, anyānyasatyārbhāni na darśitāni bhavanti । tataśca na kiñciduccāraṇasya phalamiti noccārayet । tasmādvākyaprabhavaṃ vākyārthālambanaṃ vijñānaṃ satyārthaṃ darśayanneva vaktā vākyamuccārayati । tathā ca sati bāhyavastunāntarīyakaṃ śabdaṃ darśayatā śabdajaṃ vijñānaṃ satyārthaṃ darśayitavyam । tato bāhyārthakāryācchabdādutpannaṃ vijñānaṃ satyārthamādarśayatā kāryaliṅgajamanumānaṃ pramāṇaṃ śābdaṃ darśitaṃ bhavati ।

<186>

[186,i]

tasmāt "nānumānaṃ pramāṇam" — iti bruvatā śābdasya pratyayasyāsannartho grāhya uktaḥ । asadarthatvameva hyaprāmāṇyamucyate, nānyat । śabdoccāraṇasāmarthyāccārthāvinābhāvī svaśabdo darśitaḥ । tathā ca sannartho darśitaḥ । tataḥ kalpitādarthakāryācchabdācchābda pratyayārthasyānumitaṃ sattvaṃ pratijñāyamānamasattvaṃ pratibadhnāti ।

[186,ii]

tadevaṃ svavacanānumitena sattvenāsattvaṃ bādhyamānaṃ svavacanena bādhitamuktamityayamatrārthaḥ ।

[186,iii]

anye tvāhuḥ — abhiprāyakāryācchabdājjātaṃ jñānamabhiprāyālambanam । sadarthamicchataḥ śabdaprayogaḥ । tenāprāmāṇyaṃ pratijñātaṃ bādhyata iti ।

<187>

[187,i]

tadayuktam । yata iha pratīteḥ svabhāvahetutvam, svavacanasya ca kāryahetutvaṃ kalpitamiṣṭam । na vāstavam abhiprāyakāryatvaṃ ca vāstavameva śabdasya । tatastadiha na gṛhyate ।

[187,ii]

kiñca । yathā — anumānamanicchan vahnyavyabhicāritvaṃ dhūmasya na pratyeti, tathā śabdasyāpyabhiprāyāvyabhicāritvaṃ na pratyeṣyati । bāhyavastupratyāyanāya ca śabdaḥ prayujyate । tanna śabdasyābhiprāyāvinābhāvitvābhyupagamapūrvakaḥ śabdaprayogaḥ । api ca, na svābhiprāya nivedanāya śabda uccāryate, api tu bāhya sattvapratipādanāya, tasmād bāhyavastvavinābhāvitvābhyupagamapūrvakaḥ śabdaprayogaḥ । tataḥ pūrvakameva vyākhyātamanavadyam ॥

{3.53}

[187,iii]

("iti catvāraḥ pakṣābhāsā nirākṛtā bhavanti ॥ 53 ॥")(NB 3.53)

[187,iv]

evaṃca sati — anirākṛtagrahaṇenānantaroktāścatvāraḥ pakṣavadābhāsanta iti pakṣābhāsā nirastā bhavanti ॥

{3.54}

[187,v]

samprati pakṣalakṣaṇapadāni yeṣāṃ vyavacchedakāni teṣāṃ vyavachedena yādṛśaḥ pakṣārtho labhyate taṃ darśayituṃ vyavacchedyān saṃkṣipya darśayati —
<188>
("evaṃ siddhasya, asiddhasyāpi sādhanatvenābhimatasya, svayaṃ vādinā tadā sādhayitumaniṣṭasya, uktamātrasya nirākṛtasya ca viparyayeṇa sādhyaḥ । tenaiva svarūpeṇābhimato vādina iṣṭo'nirākṛtaḥ pakṣa iti pakṣalakṣaṇamanavadyaṃ darśitaṃ bhavati ॥ 54 ॥")(NB 3.54)

[188,i]

evam — ityanantaroktakrameṇa । siddhasya viparyayeṇa viparītatvena hetunā sādhyo draṣṭavyaḥ । yasmādarthāt siddho'rtho viparītaḥ, sa sādhya ityarthaḥ । siddhaśca viparīto'siddhasya । tasmād asiddhaḥ sādhyaḥ । asiddho'pi na sarvo'pi tu sādhanatvenoktasyāsiddhasyāpi viparyayeṇa । svarya vādinā sādhayitumaniṣṭasya asiddhasya viparyayeṇa । tathā uktamātrasya asiddhasyāpi viparyayeṇa । tathā nirākṛtasyāsiddhasyāpi viparyayeṇa sādhyaḥ ।

[188,ii]

yaścāyaṃ pañcabhirvyavacchedyai rahito'rtho'siddho'sādhanaṃ vādinaḥ svayaṃ sādhayitumiṣṭa ukto'nukto vā pramāṇairanirākṛtaḥ sādhyaḥ, sa evāsau svarūpeṇaiva svayamiṣṭo'nirākṛta etaiḥ padairukta ityarthaḥ । yaścāyaṃ sādhyaḥ sa pakṣa iti ucyate । itiśabda evamarthe । evaṃ pakṣalakṣaṇamanavadyamiti । avidyamānamavadyaṃ doṣo yasya tadanavadyam । darśitaṃ kathitam ॥

{3.55}

[188,iii]

trirūpaliṅgākhyānaṃ parisamāpayya prasaṅgāgataṃ ca pakṣalakṣaṇamabhidhāya hetvābhāsān vaktukāmasteṣāṃ prastāvaṃ racayati trirūpetyādinā —
("trirūpaliṅgākhyānaṃ parārthānumānamityuktam । tatra trayāṇāṃ rūpāṇāmekasyāpi rūpasyānuktau sādhanābhāsaḥ ॥ 55 ॥")(NB 3.55)

[188,iv]

etaduktaṃ bhavati — trirūpaliṅgaṃ vaktukāmena sphuṭaṃ tadvaktavyam । evaṃ ca tat sphuṭamuktaṃ <189> bhavati yadi tacca, tatpratirūpakaṃ cocyate । heyajñāne hi tadviviktamupādeyaṃ sujñātaṃ bhavatīti । trirūpaliṅgākhyānaṃ parārthamanumānam iti prāg uktam ।

[189,i]

tatreti tasmin sati । trirūpaliṅgākhyāne parārthānumāne satītyarthaḥ । trayāṇāṃ rūpāṇāṃ madhya ekasyāpyanuktau । apiśabdād dvayorapi । sādhanasya ābhāsaḥ sadṛśaṃ sādhanasya, na sādhanamityarthaḥ । trayāṇāṃ rūpāṇāṃ nyūnatā nāma sādhanadoṣaḥ ॥

{3.56}

[189,ii]

("uktāvapyasiddhau sandehe vā pratipādyapratipādakayoḥ ॥ 56 ॥")(NB 3.56)

[189,iii]

na kevalamanuktāvuktāvapyasiddhau sandehe vā । kasyetyāha — pratipādyasya prativādinaḥ, pratipādakasya ca vādino hetvābhāsaḥ ॥

{3.57}

[189,iv]

atha kasyaikasyārūpasyāsiddhau sandehe vā kiṃsaṃjñako hetvābhāsa ityāha —
<190>
("ekasya rūpasya dharmisambandhasyāsiddhau sandehe vā'siddho hetvābhāsaḥ ॥ 57 ॥")(NB 3.57)

[190,i]

ekasya rūpasyeti । dharmiṇā saha sambandhaḥ dharmisambandhaḥ । dharmiṇi sattvaṃ hetoḥ । tasya asiddhau sandehe vā asiddhasaṃjñāko hetvābhāsaḥ । asiddhatvādeva ca dharmiṇyapratipattihetuḥ । na sādhyasya, na viruddhasya, na saṃśayasya heturapi tvapratipattihetuḥ । na kasyacidataḥ pratipattiriti kṛtvā । ayaṃ cārtho'siddhasaṃjñākaraṇādeva pratipattavyaḥ ॥

{3.58}

[190,ii]

udāharaṇamāha —
("yathā — anityaḥ śabda iti sādhye cākṣuṣatvamubhayāsiddham ॥ 58 ॥")(NB 3.58)

[190,iii]

yathetyādi । anityaḥ śabda ityanityatvaviśiṣṭe śabde sādhye cākṣuṣatvaṃ cakṣurgrāhyatvaṃ śabde dvayorapi vādiprativādinorasiddham ॥

{3.59}

[190,iv]

("cetanāstarava iti sādhye sarvatvagapaharaṇe maraṇaṃ prativādyasiddham, vijñānendriyāyurnirodhalakṣaṇasya maraṇasyānenābhyupagamāt, tasya ca taruṣvasambhavāt ॥ 59 ॥")(NB 3.59)

[190,v]

cetanāstarava iti tarūṇāṃ caitanye sādhye । sarvā tvak sarvatvak । tasyā apaharaṇe sati maraṇaṃ digambarairupanyastaṃ prativādino bauddhasyāsiddham ।

[190,vi]

kasmādasiddhamityāha — vijñānaṃ cendriyaṃ cāyuśceti dvandvaḥ । tatra vijñānaṃ cakṣurādijanitam । rūpādivijñānotpattyā yadanumitaṃ kāyāntarbhūtaṃ cakṣurgolakādisthitaṃ rūpaṃ <191> tadindriyam । āyuriti loke prāṇā ucyante । na cāgamasiddhamiha yujyate vaktum । ataḥ prāṇasvabhāvamāyuriha । teṣāṃ nirodho nivṛttiḥ । sa lakṣaṇaṃ tattvaṃ yasya tat tathoktam । tathābhūtasya maraṇasya anena bauddhena pratijñātatvāt ।

[191,i]

yadi nāmaivaṃ tathāpi kathamasiddhamityāha — tasya ca vijñānādinirodhātmakasya taruṣvasambhavāt । sattāpūrvako nirodhaḥ । tataśca yo vijñānanirodhaṃ taruṣvicchet sa kathaṃ vijñānaṃ necchet । tasmād vijñānāniṣṭernirodho'pi neṣṭastaruṣu ।

[191,ii]

nanu ca śoṣo'pi maraṇamucyate । sa ca taruṣu siddhaḥ । satyam । kevalaṃ vijñānasattayā vyāptaṃ yat maraṇaṃ tadiha hetuḥ । vijñānanirodhaśca tatsattayā vyāptaḥ, na śoṣamātram । tato yanmaraṇaṃ hetustat taruṣvasiddham । yattu siddhaṃ śoṣātmakaṃ tadahetuḥ ।

[191,iii]

digambarastu sādhyena vyāptamavyāptaṃ vā maraṇamavivicya maraṇamātraṃ hetumāha । tadasya vādino hetubhūtaṃ maraṇaṃ na jñātam । ajñānāt siddhaṃ śoṣarūpam, śoṣarūpasya maraṇasya taruṣu darśanāt । prativādinastu jñātamato'siddham । yadā tu vādino'pi jñātaṃ tadā vādinopyasiddhaṃ syāditi nyāyaḥ ॥

<192>

{3.60}

[192,i]

("acetanāḥ sukhādaya iti sādhya utpattimatvam anityatvaṃ vā sāṃkhyasya svayaṃ vādino'siddham ॥ 60 ॥")(NB 3.60)

[192,ii]

acetanāḥ sukhādaya iti — sukhamādiryeṣāṃ duḥkhādīnāṃ te sukhādayaḥ । teṣāmacaitanye sādhye utpattimattvam, anityatvaṃ vā liṅgamupanyastam । ya utpattimanto'nityā vā te na cetanāḥ । yathā rūpādayaḥ । tathā cotpattimanto'nityā vā sukhādayastasmādacetanāḥ । caitanyaṃ tu puruṣasya svarūpam । atra cotpattimattvamanityatvaṃ vā paryāyeṇa heturna yugapat । tacca dvayamapi sāṃkhyasya vādino na siddham । parārtho hi hetūpanyāsaḥ । tena yaḥ parasya siddhaḥ sa heturvaktavyaḥ । parasya cāsata utpāda utpattimattvam, sataśca niranvayo vināśo'nityatvaṃ siddham । tādṛśaṃ ca dvayamapi sāṃkhyasyāsiddham । ihāpyanityatvotpattimattvasādhanād vādino'siddham । yadi tvanityatvotpattimattvayoḥ prāmāṇyaṃ vādino jñātaṃ syād tadā vādino'pi siddhaṃ syāt । tataḥ pramāṇāparijñānādidaṃ vādino'siddham ॥

{3.61}

[192,iii]

saṃdigdhāsiddhaṃ darśayitumāha —
("tathā svayaṃ tadāśrayaṇasya vā saṃdehe'siddhaḥ ॥ 61 ॥")(NB 3.61)

[192,iv]

svayamiti hetorātmanaḥ sandehe'siddhaḥ । tadāśrayaṇasya veti — tasya hetorāśrayaṇam — āśrīyate'smin heturityāśrayaṇaṃ hetorvyatirikta āśrayabhūtaḥ sādhyadharmī kathyate । tatra hi <193> heturvarttamāno gamakatvenāśrīyate । tasyāśrayaṇasya sandehe sandigdhaḥ ॥

{3.62}

[193,i]

ātmanā sandihyamānamudāharttumāha —
("yathā bāṣpādibhāvena saṃdihyamāno bhūtasaṅghāto'gnisiddhāvupadiśyamānaḥsaṃdigdhāsiddhaḥ ॥ 62 ॥")(NB 3.62)

[193,ii]

yatheti । bāṣpa ādiryasya sa bāṣpādiḥ । tadbhāvena bāṣpāditvena saṃdihyamāno bhūtasaṃghāta iti bhūtānāṃ pṛthivyādīnāṃ saṃghātaḥ samūhaḥ । agnisiddhau — agnisiddhyartham upādīyamāno'siddhaḥ ।

[193,iii]

etaduktaṃ bhavati — yadā dhūmo'pi bāṣpāditvena saṃdigdho bhavati tadā'siddhaḥ, gamakarūpāniścayāt । dhūmatayā niścito vahnijanyatvād gamakaḥ । yadā tu saṃdigdhastadā na gamaka ityasiddhatākhyo doṣaḥ ॥

{3.63}

[193,iv]

āśrayaṇāsiddhamudāharati —
("yatheha nikuñje mayūraḥ kekāyitāditi ॥ 63 ॥")(NB 3.63)

[193,v]

yatheti । iha nikuñja iti dharmī । parvatoparibhāgena tiryaṅnirgatena pracchādito bhūmāgo nikuñjaḥ । mayūra iti sādhyam । kekāyitāditi hetuḥ । kekāyitaṃ — mayūradhvaniḥ ॥

<194>

{3.64}

[194,i]

kathamayamāśrayaṇāsiddha ityāha —
("tadāpātadeśavibhrame ॥ 64 ॥")(NB 3.64)

[194,ii]

tadāpāta iti । tasya kekāyitasyāpāta āgamanaṃ tasya deśaḥ sa ucyate yasmāda veśādāgacchati kekāyitam । tasya vibhrame vyāmohe satyayamāśrayaṇāsiddhaḥ । nirantareṣu vahuṣu nikuñjeṣu satsu yadā kekāyitāpātanikuñje vibhramaḥ — kimasmānnikuñjāt kekāyitamāgatam । āhosvidanyasmāditi, tadāyamāśrayaṇāsiddha iti ॥

{3.65}

[194,iii]

dharmiṇo'siddhāvapyasiddhatvamudāharati —
("dharmyasiddhāvapyasiddhaḥ — yathā sarvagata ātmeti sādhye sarvatropalabhyamānaguṇatvam ॥ 65 ॥")(NB 3.65)

[194,iv]

yatheti । sarvasmin gataḥ sthitaḥ sarvagato vyāpīti yāvat । vyāpitva ātmanaḥ sādhye sarvatropalabhyamānaguṇatvaṃ liṅgam । sarvatra deśa upalabhyamānāḥ sukhaduḥkhecchādveṣādayo guṇā yasyātmanastasya bhāvastattvam । na guṇā guṇinamantareṇa varttante । guṇānāṃ guṇini samavāyāt । niṣkriyaścātmā । tataśca yadi vyāpī na bhavet kathaṃ dākṣiṇāpatha upalabdhāḥ sukhādayo madhyadeśa upalabhyeran । tasmāt sarvagata ātmā ।

[194,v]

tadiha bauddhasyātmaiva na siddhaḥ, kimuta sarvatropalabhyamānaguṇatvaṃ sidhyet tasyetyasiddhau hetvābhāsaḥ । pūrvamāśrayaṇasaṃdehena dharmiṇi saṃdeha uktaḥ । saṃprati tvasiddho dharmyukta ityananayorviśeṣaḥ ।

<195>

[195,i]

tadevamekasya rūpasya dharmisambaddhasyāsiddhāvasiddho hetvābhāsaḥ ॥

{3.66}

[195,ii]

("tathaikasya rūpasyāsapakṣe'sattvasyāsiddhāvanaikāntiko hetvābhāsaḥ ॥ 66 ॥")(NB 3.66)

[195,iii]

tathā'parasyaikasya rūpasya — asapakṣe'sattvākhyasyāsiddhāvanaikāntiko hetvābhāsaḥ ।

[195,iv]

eko'nta ekānto niścayaḥ । sa prayojanamasyetyaikāntikaḥ । naikāntiko'naikāntikaḥ । yasmānna sādhyasya na viparyayasya niścayo'pi tu tadviparītaḥ saṃśayaḥ । sādhyetarayoḥ saṃśayaheturanaikāntika uktaḥ ॥

<196>

{3.67}

[196,i]

tamudāharati —
("yathā śabdasyānityatvādike dharme sādhye prameyatvādiko dharmaḥ sapakṣavipakṣayoḥ sarvatraikadeśe vā varttamānaḥ ॥ 67 ॥")(NB 3.67)

[196,ii]

yathetyādinā । anityatvamādiryasyā'sau anityatvādiko dharmaḥ । ādiśabdādaprayatnānantarīyakatvaṃ prayatnānantarīyakatvaṃ nityatvaṃ ca parigṛhyate । prameyatvam ādiryasya sa prameyatvādikaḥ । ādiśabdādanityatvam, punaranityatvam, amūrttatvaṃ ca gṛhyate । śabdasya dharmiṇo'nityatvādike dharme sādhye prameyatvādiko dharmo'naikāntikaḥ । caturṇāmapi hi vipakṣe'sattvamasiddham ।

[196,iii]

tathāhi — anityaḥ śabdaḥ prameyatvāt ghaṭavad ākāśavaditi prameyatvaṃ sapakṣavipakṣavyāpi ।

[196,iv]

aprayatnānantarīyakaḥ śabdo'nityatvāt, vidyudākāśavad ghaṭavacca — ityanityatvaṃ sapakṣaikadeśavṛtti — vidyudādāvasti, nākāśādau; vipakṣavyāpi — prayatnānantarīyake sarvatra bhāvāt ।

[196,v]

anityatvāt prayatnānantarīyakaḥ śabdo ghaṭavad vidyudākāśavacca — ityanityatvaṃ vipakṣaikadeśavṛtti — vidyudādāvasti nākāśādau । sapakṣavyāpi sarvatra prayatnānantarīyake bhāvāt ।

[196,vi]

nityaḥ śabdo'mūrttatvād ākāśaparamāṇuvat, karmaghaṭavacca । ityamūrtatvamubhayaikadeśavṛtti — ubhayorekadeśa ākāśe karmaṇi ca vartate । paramāṇau tu sapakṣaikadeśe ghaṭādau ca vipakṣaikadeśe na varttate । mūrttatvāt ghaṭaparamāṇuprabhṛtīnām ।

[196,vii]

nityāstu paramāṇavo vaiśeṣikairabhyupagamyante । tataḥ sapakṣāntargatāḥ ।

<197>

[197,i]

asya caturvidhasya pakṣadharmasyāsattvamasiddhaṃ vipakṣe । tato'naikāntikatā ॥

{3.68}

[197,ii]

("tathā — asyaiva rūpasya saṃdehe'pyanaikāntika eva ॥ 68 ॥")(NB 3.68)

[197,iii]

yathā cāsya rūpasyāsiddhāvanaikāntikastathā asyaiva vipakṣe'sattvākhyasya rūpasya saṃdehe'naikāntikaḥ ॥

{3.69}

[197,iv]

tamudāharati —
("yathā'sarvajñaḥ kaścidvivakṣitaḥ puruṣo rāgādimān veti sādhye vaktṛtvādiko dharmaḥ sandigdhavipakṣavyāvṛttikaḥ ॥ 69 ॥")(NB 3.69)

[197,v]

yatheti । asarvajña ityasarvajñatvaṃ sādhyam । kaścidvivakṣita iti vakturabhipretaḥ puruṣo dharmīṃ । rāgā ādiryasya dveṣādeḥ sa rāgādiḥ । sa yasyāsti sa rāgādimān iti dvitīyaṃ sādhyam । vāgrahaṇaṃ rāgādimattvasya pṛthaksādhyatvakhyāpanārtham । tato'sarvajñatve rāgādimattve vā sādhye prakṛte vaktṛtvaṃ — vacanaśaktistadādiryasyonmeṣanimeṣādeḥ sa vaktṛtvādiko dharmo'naikāntikaḥ ।

[197,vi]

sandigdhā vipakṣā vyāvṛttiryasya sa tathoktaḥ । asarvajñatve sādhye sarvajñatvaṃ vipakṣaḥ । tatra vacanādeḥ sattvamasattvaṃ vā sandigdham । ato na jñāyate kiṃ vaktā sarvajña utāsarvajña ityanaikāntikaṃ vaktṛtvam ।

{3.70}

[197,vii]

nanu ca sarvajño vaktā nopalabhyate tatkathaṃ vacanaṃ sarvajñe sandigdham ? ata eva
("sarvajño vaktā nopalabhyate ityevaṃprakārasyānupalambhasyādṛśyātmaviṣayatvonasaṃdehahetutvād । tato'sarvajñaviparyayādvaktṛtvādervyāvṛttiḥ sandigdhā ॥ 70 ॥")(NB 3.70)

[197,viii]

"sarvajño vaktā nopalabhyate" ityevamprakārasya — evaṃjātīyasyānupalambhasya saṃdehahetutvāt । kuta ityāha — adṛśya ātmā viṣayo yasya tasya bhāvo'dṛśyātmaviṣayatvaṃ tena sandehahetutvam । <198> yato'dṛśyaviṣayo'nupalambhaḥ sandehaheturna niścayahetustato'sarvajñavipakṣāt sarvajñād vaktṛtvādervyāvṛttiḥ sandigdhā ॥

{3.71}

[198,i]

("vaktṛtvasarvajñatvayorvirodhābhāvācca yaḥ sarvajñaḥ sa vaktā na bhavatītyadarśanepi vyatireko na sidhyati, saṃdehāt ॥ 71 ॥")(NB 3.71)

[198,ii]

nānupalambhāt sarvajñe vaktṛtvamasadbrūmaḥ । api tu sarvaṃjñatvena saha vaktṛtvasya virodhāt । etanna । sarvajñatvavaktṛtvayorvirodho nāsti । virodhābhāvācca kāraṇād vyatireko na sidhyati — iti saṃbandhaḥ ।

[198,iii]

vyāptimantaṃ vyatirekaṃ darśayati — yaḥ sarvajña iti । sādhyābhāvarūpaṃ sarvajñatvamanūdya "sa vaktā na bhavati" iti sādhanasya vaktṛtvasyābhāvo vidhīyate । tena sādhyābhāvaḥ sādhanābhāve niyatatvāt sādhanābhāvena vyāpta ukta iti । vyāptimānīdṛśo vyatireko virodhe sati vaktṛtvasarvajñatvayoḥ sidhyet । na cāsti virodhaḥ । tasmānna sidhyatīti । kuta ityāha — saṃdehāt । yato virodhābhāvaḥ, tasmāt saṃdehaḥ । sandehād vyatirekāsiddhiḥ ॥

{3.72}

[198,iv]

kathaṃ virodhābhāvaḥ ?
("dvividho hi padārthānāṃ virodhaḥ ॥ 72 ॥")(NB 3.72)

[198,v]

hīti yasmād dvividha eva virodho nānyaḥ, tasmānna vaktṛtvasarvaṃjñatvayorviṃrodhaḥ ॥

{3.73}

[198,vi]

kaḥ punarasau dvividho virodha ityāha —
("avikalakāraṇasya bhavato'nyabhāve'bhāvād virodhagatiḥ ॥ 73 ॥")(NB 3.73)

[198,vii]

avikalakāraṇasyeti । avikalāni samagrāṇi kāraṇāni yasya sa tathoktaḥ । yasya kāraṇavaikalyādabhāvo na tasya kenacidapi virodhagatiḥ । tadartham avikalakāraṇagrahaṇam ।

[198,viii]

nanu ca yasyāpi kāraṇasākalyaṃ tasyāpi nivṛttiraśakyā kenacidapi karttum । tat kuto virodhagatiḥ ? evaṃ tarhi avikalakāraṇasyāpi yatkṛtāt kāraṇavaikalyād abhāvastena virodhagatiḥ ।

<199>

[199,i]

tathā ca sati yo yasya viruddhaḥ sa tasya kiñcitkara eva । tathā hi — śītasparśasya janako bhūtvā śītasparśāntarajananaśaktiṃ pratibadhnan śītasparśasya nivarttako viruddhaḥ । tasmāddhetuvaikalyakārī viruddho janaka eka nivarttyasya । sahānavasthānavirodhaścāyam । tato viruddhayorekasminnapi kṣaṇe sahāvasthānaṃ pariharttavyam । dūrasthayorvirodhābhāvācca nikaṭasthayoreva nivarttyanivarttakabhāvaḥ ।

[199,ii]

tasmādyo yasya nivarttakaḥ sa taṃ yadi paraṃ tṛtīye kṣaṇe nivarttayati । prathame kṣaṇe sannipatannasamarthāvasthādhānayogyo bhavati । dvitīye viruddhamasamarthaṃ karoti । tṛtīye tvasamarthe nivṛtte taddeśamākrāmati ।

[199,iii]

tatrāloko gatidharmā krameṇa jalataraṅganyāyena deśamākrāman yadā'ndhakāranirantaramālokakṣaṇaṃ janayati tadā''lokasamīpavarttinamandhakāramasamarthaṃ janayati । tato'sāmarthyaṃ taspa yasya samīpavarttyālokaḥ । asamarthe nivṛtte taddeśo jāyata āloka ityevaṃ krameṇā''lokenāndhakāro'paneyaḥ । tathoṣṇasparśena śītasparśo nivarttanīyaḥ ।

<200>

[200,i]

yadā tvālokastatraivāndhakāradeśe janyate tadā yataḥ kṣaṇādandhakāradeśasyālokasya janakaḥ kṣaṇaḥ utpadyate tata evāndhakāro'ndhakārāntarajananāsamartha utpannaḥ । tato'samarthāvasthājanakatvameva nivarttakatvam ।

[200,ii]

ataśca yasmin kṣaṇe janakastatastṛtīye kṣaṇe nivṛtto viruddho yadi śīghraṃ nivarttate ।

[200,iii]

janyajanakabhāvacca santānayorvirodho na kṣaṇayoḥ । yadyapi ca na santāno nāma vastu tathāpi santānino vastubhūtāḥ । tato'yaṃ paramārthaḥ — na kṣaṇayorvirodhaḥ । api tu bahūnāṃ <201> kṣaṇānām । yataḥ satsu dahanakṣaṇeṣu pravṛttā api śītakṣaṇā nivṛttidharmāṇo bhavantīti santānayornivarttyanivarttakatvanimitte ca virodhe sthite sarveṣāṃ paramāṇūnāṃ satyapyekadeśāvasthānābhāve na virodhaḥ, itaretarasantānānivarttanāt teṣām । gatidharmā cāloko yāṃ diśamākrāmati taddigvarttino virodhisantānān nivarttayati । tato'pavarakaikadeśasthā pradīpaprabhā'ndhakāranikaṭavarttivyapi nāndhakāraṃ nivarttayati, andhakārākrāntāyāṃ diśyālokakṣaṇāntarajananāsāmarthyāt । kāraṇāsāmarthyahetutvakṛtaṃ santānaniṣṭhameva virodhaṃ darśayatā bhavata iti kṛtam । bhavataḥ prabandhena pravarttamānasya śītasparśasantānasyābhāvo'nyasyoṣṇasantānasya bhāve satīti ।

<202>

[202,i]

ye tvāhurna virodho vāstava iti ta idaṃ vaktavyāḥ — yathā na niṣpanne kārye kaścijjanya<203>janakabhāvo nāma dviṣṭho'sti । kāraṇapūrvikā tu kāryaṃvṛttiḥ । ato vāstava eva । tadvat na nivṛtte vastuni kaścit dviṣṭho nāma virodho'sti । dahananimittaṃ tu śītasparśasya kṣaṇāntarajananāsāmarthyam । ato virodho'pi vāstava eva ॥

{3.74}

[203,i]

udāharaṇamāha —
("śītoṣṇasparśavat ॥ 74 ॥")(NB 3.74)

[203,ii]

śītaścoṣṇaśca tāveva sparśau tayoriva । śītoṣṇasparśayorhiṃ pūrvavadvirodho yojanīyaḥ ॥

{3.75}

[203,iii]

dvitīyamapi virodhaṃ darśayitumāha —
("parasparaparihārasthitalakṣaṇatayā vā bhāvāmāvavat ॥ 75 ॥")(NB 3.75)

[203,iv]

parasparasya parihāraḥ parityāgastena sthitaṃ lakṣaṇaṃ rūpaṃ yayostadbhāvaḥ parasparaparihārasthitalakṣaṇatā tayā ।

[203,v]

iha yasmin paricchidyamāne yad vyavacchidyate tat paricchidyamānamavacchidyamānaparihāreṇa sthitarūpaṃ draṣṭavyam । nīle ca paricchidyamāne tādrūpyapracyutiravacchidyate, tadavyavacchede nīlāparicchedaprasaṅgāt । tasmādvastuno bhāvābhāvau parasparaparihāreṇa sthitarūpau । nīlāttu yadanyadrūpaṃ tannīlābhāvāvyabhicāri । nīlasya dṛśyasya pītādāvupalabhyamāne'nupalambhāda<204>bhāvaniścayāt । yathā ca nīlaṃ svābhāvaṃ pariharati, tadvad abhāvāvyabhicāri pītādikamapīti । tathā ca bhāvābhāvayoḥ sākṣādvirodhaḥ, vastunostvanyonyābhāvāvyabhicāritvādvirodhaḥ ।

[204,i]

kasya cānyatrābhāvāvasāyaḥ ? yo niyatākāro'rthaḥ, tasya । na tvaniyatākāraḥ, kṣaṇikatvādivat । kṣaṇikatvaṃ hi sarveṣāṃ nīlādīnāṃ svarūpātmakam । ato na niyatākāram । yataḥ kṣaṇikatvaparihāreṇa na kiñcid dṛśyate ।

<205>

[205,i]

yadyevamabhāvo'pi na niyatākāraḥ । kathamaniyatākāro nāma ? yāvatā vasturūpaviviktākāraḥ kalpito'bhāvaḥ । tato dṛṣṭaṃ kalpitaṃ vā niyataṃ rūpamanyatrāsadityavasīyate । nāniyatam । evaṃ nityatvapiśācādirapi niyatākāraḥ kalpito draṣṭavyaḥ । ekātmatvavirodhaścāyam । yayorhi parasparaparihāreṇāvasthānaṃ tayorekatvābhāvaḥ ।

<206>

[206,i]

ata eva lākṣaṇiko'yaṃ virodha ucyate । lakṣaṇaṃ rūpaṃ vastūnāṃ prayojanamasyeti kṛtvā । virodhena hyanena vastutattvaṃ vibhaktaṃ vyavasthāpyate । ata eva dṛśyamāne rūpe yanniṣidhyate tad dṛśyamevābhyupagamya niṣidhyate । tathā hi — abhāvo'pi piśāco'pi yadā pīte niṣeddhumiṣyate tadā dṛśyātmatayā niṣedhya iti dṛśyatvamabhyupagamya dṛśyānupalabdhereva niṣedhaḥ । tathā ca sati rūpe paricchidyamāna ekasmiṃstadabhāvo dṛśyo vyavacchidyate । yacca tadabhāvavanniyatākāraṃ <207> rūpaṃ tadapi dṛśyaṃ vyavacchidyate । tataḥ svapracyutivat pracyutimanto'pi vyavacchinnā iti ye parasparaparihārasthitarūpāḥ sarve te'nena niṣiddhaikatvā iti । satyapi cāsmin virodhe sahāvasthānaṃ syādapi ।

[207,i]

tato bhinnavyāpārau virodhau । ekena virodhena śītoṣṇasparśayorekatvaṃ vāryate । anyena sahāvasthānam । bhinnaviṣayau ca । sakale vastunyavastuni ca parasparaparihāravirodhaḥ । vastunyeva katipaye sahānavasthānavirodhaḥ । tasmādbhinnavyāpārau bhinnaviṣayau ca । tato nānayoranyonyāntarbhāva iti ॥

{3.76}

[207,ii]

("sa ca dvividho'pi virodho vaktṛtvasarvajñatvayorna sambhavati ॥ 76 ॥")(NB 3.76)

<208>

[208,i]

sa cāyaṃ dvividho'pi virodho vaktṛtvaṃ ca sarvajñatvaṃ ca tayorna sambhavati । na hyavikalakāraṇasya sarvajñatvasya vaktṛtvabhāvādabhāvagatiḥ । sarvajñatvaṃ hyadṛśyam । adṛṣṭasya cābhāvo nāvasīyate । tato nānena virodhagatirbhavati ।

[208,ii]

na ca vaktṛtvaparihāreṇa sarvajñatvamavasthitam । kāṣṭhādayo hi vaktṛtvaparihṛtāḥ । teṣāmapi sarvajñatvaprasaṅgāt । nāpi sarvajñatvaparihāreṇa vaktṛtvam । kāṣṭhādīnāmapi vaktṛtvaprasaṅgāt । tata evāvirodhād vaktṛtva vidherna sarvajñatvaniṣedhaḥ ॥

{3.77}

[208,iii]

syādetat — yadi nāstyeva virodho ghaṭapaṭayoriva syādapi tayoḥ sahāvasthitidarśanam । sahāvavasthityadarśanāttu virodhagatiḥ । virodhāccābhāvagatirityāśaṅkyāha —

[208,iv]

("na cāviruddhavidheranupalabdhāvapyabhāvagatiḥ ॥ 77 ॥")(NB 3.77)

<209>

[209,i]

na cāviruddhavidheriti anupalabdhāvapi nāyaṃ viruddhavidhiḥ yadyapi sahāvasthānānupalambhastathāpi na tayorvirodhaḥ । yasmānna sahānupalambhamātrād virodho'pi tu dvayorupalabhyamānayorniva rtyanivartakabhāvāvasāyāt । tasmādanupalabdhāvapi na vaktṛtvavidhe rviruddhavidhiḥ । ato'smānnānyasyābhāvagatiḥ ॥

{3.78}

[209,ii]

tathā na vaktṛtvād rāgādimattvagatiḥ । yato yadi vacanādi rāgādīnāṃ kāryaṃ syādvacanāde rāgādigatiḥ syāt । rāgādinivṛttau vacanādinivṛttiḥ syāt । na ca kāryam । kutaḥ —
("rāgādīnāṃ vacanādeśca kāryakāraṇabhāvāsiddheḥ ॥ 78 ॥")(NB 3.78)

[209,iii]

rāgādīnāṃ vacanādeśca kāryakāraṇabhāvasyā'siddheḥ kāraṇānna kāryam । ato'smānna gatiḥ ॥

{3.79}

[209,iv]

mā bhūdrāgādikāryaṃ vacanaṃ sahacāri tu bhavati । tato rāgādau sahacāriṇi nivṛtte nivarttaṃte vacanamityāśaṅkyāha —
("arthāntarasya cākāraṇasya nivṛttau na vacanādernivṛttiḥ ॥ 79 ॥")(NB 3.79)

[209,v]

arthāntarasya cākāraṇasya nivṛttau sahacāritvadarśanamātreṇa nānyasya vacanādernivṛttiḥ । ato vaktṛtvaṃ bhavedrāgādivirahaśca ॥

{3.80}

[209,vi]

("iti sandigdha vyatireko'naikāntiko vacanādiḥ ॥ 80 ॥")(NB 3.80)

<210>

[210,i]

iti śabdastasmādarthe । tasmādasarvajñatvaviparyayād vipakṣātsarvajñatvād, rāgādimattvaviparyayādarāgādimattvāt sandigdho vyatireko vacanādeḥ । ato'naikāntiko vacanādiḥ ॥

{3.81}

[210,ii]

evamekaikarūpādisiddhisandehe hetudoṣān ākhyāya dvayordvayo rūpayorasiddhisandehe hetudoṣān vaktukāma āha —
("dvayo rūpayorviparyayasiddhau viruddhaḥ ॥ 81 ॥")(NB 3.81)

[210,iii]

dvayoriti । dvayo rūpayorviparyayasiddhau sattyāṃ viruddhaḥ ॥

{3.82}

[210,iv]

trīṇi ca rūpāṇi santi । tato viśeṣajñāpanārthamāha —
("kayordvayoḥ ? ॥ 82 ॥")(NB 3.82)

[210,v]

kayordvayoriti ॥

{3.83}

[210,vi]

viśiṣṭe rūpe darśayati —
("sapakṣe satvasya, asapakṣe cāsatvasya । yathā kṛtakatvaṃ prayatnānantarīya katvaṃ ca nityatve sādhye viruddho hetvābhāsaḥ ॥ 83 ॥")(NB 3.83)

[210,vii]

sapakṣe sattvasya, asapakṣe cāsattvasya viparyayasiddhāviti sambandhaḥ । kṛtakatvamiti svabhāvahetuḥ । prayatnānantarīyakatva miti kāryahetuḥ । prayatnānantarīyaka śabdena hi prayatnānantaraṃ janma jñānaṃ ca prayatnānantarīyakamucyate । janma jāyamānasya svabhāvaḥ । jñānaṃ jñeyasya kāryam । tadiha prayatnānantaraṃ jñānaṃ gṛhyate । tena kāryahetuḥ ।

<211>

[211,i]

etau hetū nityatve sādhye viruddhau hetvābhāsau ॥

{3.84}

[211,ii]

kasmāt punaretau viruddhāvityāha —
("anayoḥ sapakṣe'satvam, asapakṣe ca satvamiti viparyayasiddhiḥ ॥ 84 ॥")(NB 3.84)

[211,iii]

anayoriti । sapakṣe hi nitye katakatvaprayatnānantarīyakatvayorasattvameva niścitam । anitye vipakṣe eva sattvaṃ niścitamiti viparyayasiddhiḥ ॥

{3.85}

[211,iv]

kasmāt punarviparyayasiddhāvapyetau viruddhāvityāha —
("etau ca sādhyaviparyayasādhanādviruddhau ॥ 85 ॥")(NB 3.85)

[211,v]

etau ca sādhyasya nityatvasya viparyayam — anityatvaṃ sādhayataḥ । tataḥ sādhyaviparyayasādhanādviruddhau ॥

{3.86}

[211,vi]

yadi sādhyaviparyayasādhanādviruddhāvetau, uktaṃ ca parārthānumāne sādhyam, na tvanuktam; iṣṭaṃ ca anuktam । ato'nya iṣṭavighātakṛdābhyāmiti darśayannāha —
("nanu ca tṛtīyo'pīṣṭavighātakṛd viruddhaḥ ॥ 86 ॥")(NB 3.86)

[211,vii]

nanu ca tṛtīyo'pi viruddha uktaḥ । uktaviparyayasādhanau dvau । tṛtīyo'yamiṣṭasya śabdenānupāttasya vighātaṃ karoti viparyayasādhanāditi iṣṭavighātakṛt ॥

{3.87}

[211,viii]

tamudāharati —
("yathā parārthāścakṣurādayaḥ saṅghātatvācchayanāsanādyaṅgavaditi ॥ 87 ॥")(NB 3.87)

<212>

[212,i]

yatheti । cakṣurādaya iti dharmī । paro'rthaḥ prayojanaṃ parārthaḥ prayojakaḥ saṃskārya upakarttavyo yeṣāṃ te parārthāḥ — iti sādhyam । saṃghātatvāt sañcitarūpatvāditi hetuḥ । cakṣurādayo hi paramāṇusañcitirūpāḥ । tataḥ saṃghātarūpā ucyante । śayanamāsanaṃ cādiryasya tacchayanāsanādi । tadevāṅgaṃ puruṣopabhogāṅgatvāt । ayaṃ vyāptipradarśanaviṣayo dṛṣṭāntaḥ । atra hi pārārthyena saṃhatatvaṃ vyāptam । yataḥ śayanāsanādayaḥ saṃghātarūpāḥ puruṣasya bhogino bhavantyupakārakā iti parārthā ucyante ॥

{3.88}

[212,ii]

kathamayamiṣṭavighātakṛdityāha —
("tadiṣṭāsaṃhatapārārthyaviparyayasādhanādviruddhaḥ ॥ 88 ॥")(NB 3.88)

[212,iii]

tadiṣṭāsaṃhatapārārthyaviparyayasādhanāditi । asaṃhate viṣaye pārārthyamasaṃhatapārārthyam । tasya sāṃkhyasya vādina iṣṭamasaṃhatapārārthyaṃ tadiṣṭāsaṃhatapārāthyaṃm । tasya viparyayaḥ saṃhatapārārthyaṃ nāma । tasya sādhanād viruddhaḥ ।

[212,iv]

"ātmā asti" iti bruvāṇaḥ sāṃkhyaḥ "kuta etad" iti paryanuyukto bauddhenedamātmanaḥ siddhaye pramāṇamāha । tasmādasaṃhatasyātmana upakārakatvaṃ sādhyaṃ cakṣurādīnām । ayaṃ tu heturviparyayavyāptaḥ । yasmādyo yasyopakārakaḥ sa tasya janakaḥ । janyamānaśca yugapat krameṇa vā bhavati saṃhataḥ । tasmāt parārthāścakṣurādayaḥ saṃhataparārthā iti siddham ॥

<213>

{3.89}

[213,i]

ayaṃ ca viruddha ācāryadiṅ nāgenoktaḥ —
("sa iha kasmānnoktaḥ ॥ 89 ॥")(NB 3.89)

{3.90}

[213,ii]

sa kasmād vārttikakāreṇa satā tvayā noktaḥ ? itara āha —
("anayorevāntarbhāvāt ॥ 90 ॥")(NB 3.90)

[213,iii]

anayoreva sādhyaviparyayasādhanayorantarbhāvāt ।

{3.91}

[213,iv]

nanu coktaviparyapaṃ na sādhayati । tat kathamuktaviparyayasādhanayorevāntarbhāva ityāha —
("na hyayamābhyāṃ sādhyaviparyayasādhanatvena bhidyate ॥ 91 ॥")(NB 3.91)

[213,v]

na hyayamiti । hīti yasmādarthe । yasmād ayamiṣṭavidhātakṛdābhyāṃ hetubhyāṃ sādhyaviparyayasya sādhanatvena na bhidyate । yathā tau sādhyaviparyayasādhanau tathā'yamapīti । uktaviparyayaṃ tu sādhayatu vā mā vā kimuktaviparyayasādhanena । tasmādanayorevāntarbhāvaḥ ॥

{3.92}

[213,vi]

nanu coktameva sādhyaṃ tat kathaṃ sādhyaviparyayasādhanatvenābheda ityāha —
("nahīṣṭoktayoḥ sādhyatvena kaścidviśeṣa iti ॥ 92 ॥")(NB 3.92)

[213,vii]

na hīti yasmādiṣṭoktayoḥ parasparasmāt sādhyatvena na kaścidviśeṣo bheda iti । tasmādanayorevāntarbhāva ityupasaṃhāraḥ ।

[213,viii]

prativādino hi yajjijñāsitaṃ tat prakaraṇāpannam । yacca prakaraṇāpannaṃ tat sādhanecchayā viṣayīkṛtaṃ sādhyamiṣṭamuktamanuktaṃ vā, na tūktamātrameva sādhyam । tenāviśeṣa iti ॥

{3.93}

[213,ix]

("dvayo rūpayorekasyāsiddhāvaparasya ca sandehe'naikāntikaḥ ॥ 93 ॥")(NB 3.93)

[213,x]

dvayo rūpayo rviparyayasiddhau viruddha uktaḥ । tayostu dvayormadhya ekasyāsiddhau, aparasya ca sandehe'naikāntikaḥ ॥

<214>

{3.94}

[214,i]

kīdṛśo'sāvityāha —
("yathā vītarāgaḥ kaścit sarvajño vā, vaktṛtvāditi । vyatireko'trāsiddhaḥ । sandigdho'nvayaḥ ॥ 94 ॥")(NB 3.94)

[214,ii]

yatheti । vigato rāgo yasya sa vītarāga ityekaṃ sādhyam । sarvajño veti dvitīyam । vaktṛtvāditi hetuḥ । vyatireko'trāsiddha iti । svātmanyeva sarāge cāsarvajñe ca vipakṣe vaktṛtvaṃ dṛṣṭam । ato'siddho vyatirekaḥ । sandigdho'nvayaḥ ॥

{3.95}

[214,iii]

kuta ityāha —
("sarvajñavītarāgayorviprakarṣādvacanādestatra sattvamasattvaṃ vā sandigdham ॥ 95 ॥")(NB 3.95)

[214,iv]

sapakṣabhūtayoḥ sarvajñavītarāgayorviprakarṣādityatīndriyatvād vacanāderindriyagamyasyāpi tatra atīndriyayoḥ sarvajñatvavī (jñavī) tarāgayoḥ sattvamasattvaṃ vā sandigdham । tataśca na jñāyate kiṃ baktṛtvāt sarvaṃjña uta netyanaikāntikaṃ iti ॥

{3.96}

[214,v]

samprati dvayoreva sandehe'naikāntikaṃ vaktumāha —
("anayoreva dvayo rūpayoḥ sandehe'naikāntikaḥ ॥ 96 ॥")(NB 3.96)

[214,vi]

anayoreva — anvayavyatirekarūpayoḥ sandehāt saṃśayahetuḥ ।

{3.97}

[214,vii]

udāharaṇam —
("yathā sātmakaṃ jīvaccharīraṃ prāṇādimatvāditi ॥ 97 ॥")(NB 3.97)

[214,viii]

yatheti । sahātmanā varttaṃte sātmakamiti sādhyam । śarīramiti dharmī । jīvadgrahaṇaṃ dharmiviśeṣaṇam । mṛte hyātmānaṃ necchati ।

[214,ix]

prāṇāḥ śvāsādaya ādiryasyonmeṣanimeṣādeḥ prāṇidharmasya sa prāṇādiḥ । sa yasyāsti tat prāṇādimat jīvaccharīram । tasya bhāvastattvam । tasmādityeṣa hetuḥ ॥

<215>

{3.98}

[215,i]

ayamasādhāraṇaḥ saṃśayaheturupapādayitavyaḥ । pakṣadharmasya ca dvābhyāṃ kāraṇābhyāṃ saṃśayahetutvam । saṃśayaviṣayau yāvākārau tābhyāṃ sarvasya vastunaḥ saṃgrahāt । tayośca vyāpakayorākārayorekatrāpi vṛttyaniścayāt । yābhyāṃ hyākārābhyāṃ sarvaṃ vastu na saṃgṛhyate tayorākārayorna saṃśayaḥ । prakārāntarasambhave hi pakṣadharmo dharmiṇamaviyuktaṃ dvayorekena dharmeṇa darśayituṃ na śaknuyāt । ato na saṃśayahetuḥ syāt । dvayordharmayoraniyataṃ bhāvaṃ darśayan saṃśayahetuḥ । dvayostvaniyatamapi bhāvaṃ darśayitumaśakto'pratipattihetuḥ । niyataṃ tu bhāvaṃ darśayan samyag heturviruddho vā syāt । tasmād yābhyāṃ sarvaṃ vastu saṃgṛhyate tayoḥ saṃśayaheturyadi tayorekatrāpi sadbhāvaniścayo na syāt । sadbhāvaniścaye tu yadyekatra niyatasattāniścayo heturviruddho vā syāt । aniyatasattāniścaye tu sādhāraṇānaikāntikaḥ, sandigdhavipakṣa<216>vyāvṛttikaḥ, sandigdhānvayo'siddhavyatireko vā syāt । ekatrāpi tu vṛttyaniścayādasādhāraṇānaikāntiko bhavati । tato'sādhāraṇānaikāntikasyānaikāntikatve hetudvayaṃ darśayitumāha —
("na hi sātmakanirātmakābhyāmanyo rāśirasti yatrāyaṃ prāṇādirvarttate(rvarteta) ॥ 98 ॥")(NB 3.98)

[216,i]

nahīti । sahātmanā varttate sātmakaḥ । niṣkrānta ātmā yasmāt sa nirātmakaḥ । tābhyāṃ yasmānnānyo rāśirasti । kiṃbhūtaḥ ? yatrāyaṃ vastudharmaḥ prāṇādirvartteta ? tasmādayaṃ tayorbhavati saṃśayahetuḥ ॥

{3.99}

[216,ii]

kasmādanyarāśyabhāva ityāha —
("ātmano vṛtivyavacchedābhyāṃ sarvasaṃgrahāt ॥ 99 ॥")(NB 3.99)

[216,iii]

ātmano vṛttiḥ sadbhāvo vyavacchedo'bhāvaḥ । tābhyāṃ sarvasya vastunaḥ saṃgrahāt kroḍīkaraṇāt । yatra hyātmā asti tat sātmakam । anyannirātmakam । tato nānyo rāśirasti — iti saṃśayahetutvakāraṇam ॥

<217>

{3.100}

[217,i]

prakārābhyāṃ sarvavastusaṅgrahaṃ pratipādya dvitīyamāha —
("nāpyanayorekatra vṛttiniścayaḥ ॥ 100 ॥")(NB 3.100)

[217,ii]

nāpyanayoḥ sātmakānātmakayormadhya ekatra sātmake'nātmake vā vṛtteḥ sadbhāvasya niścayo'sti । dvāvapi rāśī tyaktvā na varttate prāṇādiḥ, vastudharmatvāt । tataścānayoreva varttate ityetāvadeva jñātam । viśeṣe tu vṛttiniścayo nāstītyayamarthaḥ ॥

{3.101}

[217,iii]

tadāha —
("sātmakatvenā'nātmakatvena vā prasiddhe prāṇāderasiddheḥ ॥ 101 ॥")(NB 3.101)

[217,iv]

sātmakatvenā'nātmakatvena vā viśeṣeṇa yukte prasiddhe niścite vastuni prāṇāderdharmasya sarvavastuvyāpinoḥ prakārayorekatra niyatasadbhāvasyāsiddheranaikāntikaḥ, aniścitatvāt ।

[217,v]

tadevamasādhāraṇasya dharmasyānaikāntikatve kāraṇadvayamabhihitam ॥

<218>

{3.102}

[218,i]

pakṣadharmaśca bhavan sarvaḥ sādhāraṇo'sādhāraṇo vā bhavatyanaikāntikaḥ । tasmādupasaṃhāravyājena pakṣadharmatvaṃ darśayati —
("tasmājjīvaccharīrasambandhī prāṇādiḥ sātmakādanātmakācca sarvasmād vyāvṛttatvonāsiddhestābhyāṃ na vyatiricyate ॥ 102 ॥")(NB 3.102)

[218,ii]

tasmādityādinā । jīvaccharīrasya sambandhī pakṣadharma ityarthaḥ । yasmāt tayorekatrāpi na nivṛttiniścayastasmāt tābhyāṃ na vyatiricyate ।

[218,iii]

vastudhame hi sarvavastuvyāpinoḥ prakārayorekatra niyatasadbhāvo niścitaḥ prakārāntarānnivartteta । ata evāha — sātmakādanātmakācca sarvasmād vastuno vyāvṛttatvenāsiddherita । prāṇādistāvat kutaścid ghaṭādernivṛtta eva । tata etāvadavasātuṃ śakyam — sātmakādanātmakādvā kiyato nivṛttaḥ । sarvasmāt tu nivṛtto nāvasīyate । tato na kutaścid vyatirekaḥ ॥

<219>

{3.103}

[219,i]

yadyevamanvayo'stu tayorniścita ityāha —
("na tatrānveti ॥ 103 ॥")(NB 3.103)

[219,ii]

na tatra sātmake'nātmake vā'rthenveti — anvayavān prāṇādiḥ ॥

{3.104}

[219,iii]

kuta ityāha —
("ekātmanyapyasiddheḥ ॥ 104 ॥")(NB 3.104)

[219,iv]

ekātmanyapīti । ekātmani sātmake'nātmake vā'siddheḥ kāraṇāt । vastudharmatayā tayordvayorekatra vā varttata ityavasitaḥ prāṇādiḥ । na tu sātmaka eva nirātmaka eva vā varttata iti kuto'nvayaniścayaḥ ॥

{3.105}

[219,v]

nanu ca prativādino na kiñcat sātmakamasti । tato'sya hetorna sātmake'nvayo na vyatireka ityanvayavyatirekayorabhāvaniścayaḥ sātmake, na tu sadbhāvasaṃśaya ityāśaṅkyāha —
("nāpi sātmakādanātmakācca tasyānvayavyatirekayorabhāvaniścayaḥ ॥ 105 ॥")(NB 3.105)

<220>

[220,i]

nāpi sātmakād vastunaḥ tasya prāṇāderanvayavyatirekayorabhāvaniścayaḥ । nāpi ca nirātmakāt । sātmakādanātmakāditi ca pañcamī vyatirekaśabdāpekṣayā draṣṭavyā ॥

{3.106}

[220,ii]

kathamanvayavyatirekayornābhāvaniścaya ityāha —
("ekābhāvaniścayasyāpara bhāvaniścayanāntarīyakatvāt ॥ 106 ॥")(NB 3.106)

[220,iii]

ekasyānvayasya vyatirekasya vā yo'bhāvaniścayaḥ so'parasya dvitīyasya bhāvaniścayanāntarīyakaḥ bhāvaniścayasyāvyabhicārī । tasya bhāvastattvaṃ tasmāt । yata ekābhāvaniścayo'parabhāvaniścaya nāntarīyakaḥ, tasmānna dvayorekatrābhāvaniścayaḥ ॥

{3.107}

[220,iv]

kasmāt punarekasyābhāvaniścayo'parasadbhāvaniścayā'vyabhicārītyāha —
("anvayavyatirekayoranyonyavyavacchedarūpatvāt । tata evānvayavyatirekayoḥ sandehādanaikāntikaḥ ॥ 107 ॥")(NB 3.107)

[220,v]

anvayavyatirekayoranyonyavyavachedarūpatvāditi । anyonyasya vyavacchedo'bhāvaḥ, sa eva rūpaṃ yayostayorbhāvastattvam tasmāt kāraṇāt ।

[220,vi]

anvayavyatirekau bhāvābhāvau । bhāvābhāvau ca parasparavyavacchedarūpau । yasya vyavacchedena yat paricchidyate tat tatparihāreṇa vyavasthitam । svābhāvavyavacchedena ca bhāvaḥ paricchidyate ।

[220,vii]

tasmāt svābhāvavyavacchedena bhāvo vyavasthitaḥ । abhāvo hi nīrūpo yādṛśo vikalpena darśitaḥ । nīrūpatāṃ ca vyavacchidya rūpamākāravat paricchidyate । tathā ca satyanvayābhāvo vyatirekaḥ, vyatirekābhāvaścānvayaḥ ।

[220,viii]

tato'nvayābhāve niścite vyatireko niścito bhavati । vyatirekābhāve ca niścite'nvayo niścito bhavati ।

<221>

[221,i]

tasmād yadi nāma sātmakamavastu nirātmakaṃ ca vastu, tathāpi tayorna prāṇāderanvayavyatirekayorabhāvaniścayaḥ । ekatra vastunyekasya vastuno yugapadbhāvābhāvavirodhāt tayorabhāvaniścayāyogāt ।

[221,ii]

na ca prativādyanurodhāt sātmakānātmake vastunī sadasatī । kintu pramāṇānurodhād । ityubhe sandigdhe । tatastayoḥ prāṇādimattvasya sadasattvasaṃśayaḥ ।

[221,iii]

yata eva kvacidanvayavyatirekayorna bhāvaniścayo nāpyabhāvaniścayaḥ, tata evānvayavyatirekayoḥ sandehaḥ ।

[221,iv]

yadi tu kvacida pyanvayavyatirekayorekasyāpyabhāvaniścayaḥ syāt, sa eva dvitīyasya bhāvaniścaya ityanvayavyatirekasandeha eva na syāt । yataśca na kvacidbhāvābhāvaniścayastata evānvayavyatirekayoḥ sandehaḥ । sandehāccānaikāntikaḥ ॥

<222>

{3.108}

[222,i]

kasmādanaikāntika ityāha —
("sādhyetarayorato niścayābhāvāt ॥ 108 ॥")(NB 3.108)

[222,ii]

sādhyasya, itarasya ca viruddhasya ataḥ — sandigdhānvayayatirekānniścayābhāvāt । sapakṣavipakṣayorhi sadasattvasandehe na sādhyasya na viruddhasya siddhiḥ । na ca sātmakānātmakābhyāṃ paraḥ prakāraḥ saṃbhavati । tataḥ prāṇādimattvād dharmiṇi jīvaccharīre saṃśaya ātmabhāvābhāvayorityanaikāntikaḥ prāṇādiriti ॥

<224>

{3.109}

[224,i]

trayāṇāṃ rūpāṇāmasiddhau sandehe ca hetudoṣānupapādyopasaṃharannāha —
("evameṣāṃ trayāṇāṃ rūpāṇāmekaikasya rdvayordvayorvā rūpayorasiddhau saṃdehe vā yathāyogamasiddhaviruddhānaikāntikāsrayo hetvābhāsāḥ ॥ 109 ॥")(NB 3.109)

[224,ii]

evamityanantaroktena krameṇa । eṣāṃ madhya ekaikaṃ rūpaṃ yadā'siddhaṃ sandigdhaṃ vā bhavati, dve dve vā'siddhe saṃdigdhe vā bhavataḥ, tadāsiddhaśca viruddhaścānaikāntikaśca te hetvābhāsāḥ । yathāyogamiti । yasyāsiddhau saṃdehe vā yo hetvābhāso yujyate sa tasyā'siddheḥ saṃdehācca vyavasthāpyata iti yasya yasya yena yena yogo yathāyogamiti ॥

{3.110}

[224,iii]

("viruddhāvyabhicāryapi saṃśayaheturuktaḥ । sa iha kasmānnoktaḥ ? ॥ 110 ॥")(NB 3.110)

[224,iv]

nanu cā''cāryeṇa viruddhāvyabhicāryapi saṃśayaheturuktaḥ । hetvantarasādhitasya viruddhaṃ yat tanna vyabhicaratīti viruddhāvyabhicārī । yadi vā viruddhaścāsau sādhanāntarasiddhasya dharmasya viruddhasādhanāt, avyabhicārī ca svasādhyāvyabhicārādviruddhāvyabhicārī ॥

<225>

{3.111}

[225,i]

satyam । ukta ācāryeṇa । mayā tviha noktaḥ । kasmādityāha —
("anumānaviṣaye'sambhavāt ॥ 111 ॥")(NB 3.111)

[225,ii]

anumānasya viṣayaḥ pramāṇasiddhaṃ trairūpyam । yato hi anumānasambhavaḥ so'numānasya viṣayaḥ । pramāṇasiddhācca trairūpyādanumānasambhavaḥ । tasmāt tadevānumānaviṣayaḥ । tasmin prakrānte na viruddhāvyabhicārisambhavaḥ । prāmāṇasiddhe hi trairūpye prastute sa eva hetvābhāsaḥ sambhabati yasya pramāṇasiddhaṃ rūpam । na ca viruddhāvyabhicāriṇaḥ pramāṇasiddhamasti rūpam । ato na sambhavaḥ । tato'sambhavāt noktaḥ ॥

{3.112}

[225,iii]

kasmādasaṃbhava ityāha —
("na hi sambhavo'sti kāryasvabhāvayoruktalakṣaṇayoranupalambhasya ca viruddhatāyāḥ ॥ 112 ॥")(NB 3.112)

[225,iv]

na hīti । yasmānna sambhavo'sti viruddhatāyāḥ । kārya ca svabhāvaśca tayoruktalakṣaṇayoriti ।

<226>

[226,i]

kāryasya kāraṇājjanmalakṣaṇaṃ tattvam । svamāvasya ca sādhyavyāptatvaṃ tattvam । yat kāryam, yaśca svabhāvaḥ, sa kathamātmavāraṇaṃ vyāpakaṃ ca svabhāvaṃ parityajya bhaved yena viruddhaḥ syāt । anupalambhasya ca uktalakṣaṇasyeti । dṛśyānupalambhatvaṃ cānupalambhalakṣaṇam । tasyāpi vastvabhāvāvyabhicāritvānna viruddhatvasambhavaḥ ॥

{3.113}

[226,ii]

syādetat — etebhyo'nyo bhaviṣyatītyāha —
("na cānyo'vyabhicārī ॥ 113 ॥")(NB 3.113)

[226,iii]

na cānya etebhyo'vyabhicārī tribhyaḥ । ata evaiṣveva hetutvam ॥

{3.114}

[226,iv]

kva tarhyācāryadignāgenāyaṃ hetudopa ukta ityāha —
("tasmādavastudarśanabalapravṛttamāgamāśrayamanumānamāśritya tadarthavicāreṣu virudvāvyabhicārī sādhanadoṣa uktaḥ ॥ 114 ॥")(NB 3.114)

[226,v]

yasmād vastubalapravṛtte'numāne na sambhavati tasmād āgamāśrayamanumānamāśrityavyabhicāryuktaḥ । āgamasiddhaṃ hi yasyānumānasya liṅgatrairūpyaṃ tasyāgama āśrayaḥ ।

[226,vi]

nanu cāgamasiddhamapi trairūpyaṃ pramāṇasiddhamityāha — avastudarśanabalapravṛttamiti । avastuno darśanaṃ vikalpamātram tasya balaṃ sāmarthyam । tataḥ pravṛttam — apramāṇādvikalpamātrād vyavasthitaṃ trairūpyamāgamasiddhamanumānasya । na tu pramāṇāt ।

<227>

[227,i]

tat tarhyanumāna māgamasiddha trairūpyaṃ kvādhikṛtamityāha — tadartheti । tasyāgamasya yo'rtho'tīndriyaḥ pratyakṣānumānābhyāmaviṣayīkṛtaḥ sāmānyādistasya vicāreṣu prakrānteṣu āgamāśrayamanumānaṃ sambhavati । tadāśrayo viruddhāvyabhicāryukta ācāryeṇeti ॥

{3.115}

[227,ii]

kasmāt punarāgamāśraye pyanumāne sambhava ityāha —
("śāstrakārāṇāmartheṣu bhrāntyā viparītasvabhāvo pasaṃhārasambhavāt ॥ 115 ॥")(NB 3.115)

[227,iii]

śāstrakṛtāṃ viparītasya vastuviruddhasya svabhāvasya upasaṃhāro ḍhaukanamartheṣu । tasya saṃbhavād viruddhāvyabhicārisambhavaḥ । bhrāntyeti viparyāsena । viparyastā hi śāstrakārāḥ santamasantaṃ svabhāvamāropayantīti ॥

{3.116}

[227,iv]

yadi śāstrakṛto'pi bhrāntāḥ, anyeṣvapi puruṣeṣu ka āśvāsa ityāha —
("na hyasya sambhavo yathāvasthitavastusthitiṣvātmakāryānupalambheṣu ॥ 116 ॥")(NB 3.116)

[227,v]

nahīti । na hetuṣu kalpanayā hetutvavyavasthā । api tu vastusthityā । tato yathāvasthitavastusthitiṣvātmakāryānupalambheṣvasya sambhavo nāsti ।

[227,vi]

avasthitaṃ paramārthasadvastu tadanatikrāntā yathāvasthitā vastusthitirvyavasthā yeṣāṃ te yathāvasthitavastusthitayaḥ । te hi yathā vastu sthitaṃ tathā sthitāḥ । na kalpanayā । tatasteṣu na bhrānteravakāśo'sti yena viruddhāvyabhicārisambhavaḥ syāt ॥

{3.117}

[227,vii]

tatra viruddhāvyabhicāriṇyudāharaṇam —
<228>
("tatrodāharaṇam — yat sarvadeśāvasthitaiḥ svasambandhibhiryugapadabhisambadhyate tat sarvagatam । yathā''kāśam । abhisambadhyate ca sarvādeśāvasthitaiḥ svasambandhibhiryugapat sāmānyamiti ॥ 117 ॥")(NB 3.117)

[228,i]

yat sarvasmin deśe'vasthitaiḥ svasambandhibhiryugapadabhisambadhyate iti sarvadeśāvasthitarabhisambadhyamānatvaṃ sāmānyasya anūdya sarvagatatvaṃ vidhīyate । tena yugapadabhisambadhyamānatvaṃ sarvagatatve niyataṃ tena vyāptaṃ kathyate ।

[228,ii]

iha sāmānyaṃ kaṇādamaharṣiṇā niṣkriyaṃ dṛśyamekaṃ coktam । yugapacca sarvaiḥ svaiḥ sambandhibhiḥ samavāyena saṃbaddham । tatra pailukena kaṇādaśiṣyeṇa vyaktiṣu vyaktirahiteṣu ca <229> deśeṣu sāmānyaṃ sthitaṃ sādhayituṃ pramāṇamidamupanyastam yathākāśamiti — vyāptipradarśanaviṣayo dṛṣṭāntaḥ । ākāśamapi hi sarvadeśāvasthitairvṛkṣādibhiḥ svasaṃyogibhiryugapadabhisambadhyamānaṃ sarvagataṃ ca । abhisambadhyate ca sarvadeśāvasthitaiḥ svasambandhibhiriti hetoḥ pakṣadharmatvapradarśanam ॥

{3.118}

[229,i]

asya svabhāvahetutvaṃ yojayitumāha —
("tatsambandhisvabhāvamātrānubandhinī taddeśasannihitasvabhāvatā ॥ 118 ॥")(NB 3.118)

[229,ii]

tatsambandhīti । teṣāṃ sarvadeśāvasthitānāṃ dravyāṇāṃ sambandhī sāmānyasya svabhāvaḥ sa eva tatsambandhisvabhāvamātram । tadanubadhnātīti tadanubandhinī ।

[229,iii]

kāsāvityāha — taddeśasaṃnnihitasvabhāvatā । teṣāṃ sambandhināṃ deśastaddeśaḥ । taddeśe sannihitaḥ svabhāvo yasya tat taddeśasaṃnihitasvabhāvam । tasya bhāvastattā । yasya hi yeṣāṃ sambandhī svabhāvaḥ tanniyamena teṣāṃ deśe sannihitaṃ bhavati । tatastatsambandhitvānubandhinī taddeśasaṃnihitatā sāmānyasya ॥

<230>

{3.119}

[230,i]

nanu ca gavāṃ sambandhī svāmī । na ca godeśe sannihitasvabhāvaḥ । tat karthaṃ tatsambandhitvāt taddeśatvamityāha —
("na hi yo yatra nāsti taddeśamātmanā vyāpnotīti svabhāvahetuprayogaḥ ॥ 119 ॥")(NB 3.119)

[230,ii]

na hīti । yo yatra deśe nāsti sa deśo yasya sa taddeśaḥ taṃ na vyāpnotyātmanā svarūpeṇa ।

[230,iii]

iha sāmānyasya tadvatāṃ ca samavāyalakṣaṇaḥ sambandhaḥ । sa cābhinnadeśayoreva । tena yatra yat samavetaṃ tat tadātmī na rūpeṇa kroḍīkurvat samavāyirūpadeśe svātmānaṃ niveśayati ।

<231>

[231,i]

taddeśarūpaniveśanameva tatkroḍīkaraṇam । tatastatsamavāyaḥ ।

[231,ii]

tasmād yad yatra samavetaṃ tat taddravyaṃ vyāpnuvadātmanā taddeśe saṃnnihitaṃ bhavati ।

[231,iii]

tadayamarthaḥ — taddeśasthavastuvyāpanaṃ taddeśasattayā vyāptam । taddeśasattā'bhāve tadvyāpanābhāvād vyāpanalakṣaṇa samavāyasaṃmbandho na syāt । asti ca vyāpanam । atastaddeśe sannihitatvamiti । tadayaṃ svabhāvahetuḥ ॥

{3.120}

[231,iv]

paiṭharaprayogaṃ darśayannāha —
("dvitīyo'pi prayogaḥ — yadupalabdhilakṣaṇaprāptaṃ sannopalabhyate na tat tatrāsti । tadyathā — kkacidavidyamāno ghaṭaḥ । nopalabhyate copalabdhilakṣaṇaprāptaṃ sāmānyaṃ vyaktayantarāleṣviti । ayamanupalambhaḥ svabhāvaśca parasparaviruddhārthasādhanādekatra saṃśayaṃ janayataḥ ॥ 120 ॥")(NB 3.120)

[231,v]

dvitīyo'pi — iti । yadupalabdherlakṣaṇatāṃ viṣayatāṃ prāptaṃ dṛśyamityarthaḥ । etena dṛśyānupalabdhimanūdya "na tat tatrāsti" ityasadvyavahāryatvaṃ vihitam । tato vyāpyadṛśyānupalabdhervyāpakamasadvyavahāryatvaṃ darśitam । tadyatheti kvacidasan ghaṭo dṛṣṭāntaḥ ।

<232>

[232,i]

pakṣadharmatvaṃ darśayitumāha — nopalabhyate ceti । vyaktyantarālaṃ — vyaktyantaraṃ ca vyaktiśūnyaṃ cākāśam । dṛśyamapi kasyāṃcidvyaktau gosāmānyamaśvādiṣu vyaktyantareṣu vyaktiśūnye cākāśe nopalabhyate । tasmānna teṣvastīti gamyate ।

[232,ii]

ayamanupalambhaḥ pūrvoktaśca svabhāvaḥ parasparasya viruddhau yāvarthau tayoḥ sādhanāt tāvekasmin dharmiṇi saṃśayaṃ janayataḥ । na hyeko'rthaḥ parasparaviruddhasvabhāvo bhavitumarhati । ekena cātra vyaktyantareṣu vyaktiśūnye cākāśe sattvam, apareṇa cānupalambhenāsattvaṃ sādhyate । na <233> caikasyaikadaikatra sattvamasattvaṃ ca yuktam, tayorvirodhāt । tadāgamasiddhasya sāmānyasya sarvagatatvāsarvagatatvayoḥ sādhyayoretau viruddhāvyabhicāriṇau jātau । yataḥ sāmānyasyaikasya yugapat sarvadeśāvasthitairabhisambandhitvaṃ cābhyupagatam, dṛśyatvaṃ ca । tataḥ sarvasambandhitvāt sarvagatatvam, dṛśyatvādantarālādanupalambhādasarvagatatvam । tataḥ śāstrakāreṇaiva viruddhavyāptatvamapaśyatā viruddhavyāptau dharmāvuktvā viruddhāvyabhicāryavakāśo datta iti । na ca vastunyasya sambhavaḥ । ityuktā hetvābhāsāḥ ॥

{3.121}

[233,i]

nanu ca sādhanāvayavatvād yathā hetava uktāstatprasaṅgena ca hetvābhāsāḥ, tathā sādhanāvayavatvād dṛṣṭāntā vaktavyāstatprasaṅgena ca dṛṣṭāntābhāsāḥ । tat kathaṃ noktā ityāha —
("trirūpo heturuktaḥ । tāvatā cārthapratītiriti na pṛthagdṛṣṭānto nāma sādhanāvayavaḥ kaścit । tena nāsya lakṣaṇaṃ pṛthagucyate gatārthatvāt ॥ 121 ॥")(NB 3.121)

<234>

[234,i]

trirūpo heturuktaḥ, tat kiṃ dṛṣṭāntaiḥ ?

[234,ii]

syādetat — tāvatā nārthapratītirityāha — tāvatā ceti । uktalakṣaṇenaiva hetunā bhavati sādhyapratītiḥ । ataḥ sa eva gamakaḥ । tatastadvacanameva sādhanam । na dṛṣṭānto nāma nādhanasyāvayavaḥ । yataścāyaṃ nāvayavaḥ, tena nāsya dṛṣṭāntasya lakṣaṇaṃ hetulakṣaṇāt pṛthagucyate ।

[234,iii]

kathaṃ tarhi hetorvyāptiniścayo yadyadṛṣṭāntako heturiti cet । nocyate heturadṛṣaṭāntaka eva । api tu na hetoḥ pṛthagdṛṣṭānto nāma hetvantarbhūta eva dṛṣṭāntaḥ । ata evoktaṃ nāsya lakṣaṇaṃ pṛthagucyata iti । na tvevamuktam — nāsya lakṣaṇamucyata iti ।

<235>

[235,i]

yadyevaṃ hetūpayogino'pi lakṣaṇaṃ vaktavyamevetyāha — gatārthatvāt — gato'rthaḥ prayojanamabhidheyaṃ vā yasya dṛṣṭāntalakṣaṇasya । tat tathā । tasya bhāvastattvam । tasmāt । dṛṣṭāntalakṣaṇaṃ hyacyate dṛṣṭāntapratītiryathā syāt । dṛṣṭāntaśca hetulakṣaṇādevāvasitaḥ । tato dṛṣṭāntalakṣaṇasya yat prayojanam — dṛṣṭāntapratītistad gataṃ niṣpannam । abhidheyaṃ vā gataṃ jñātaṃ dṛṣṭāntākhyam ॥

{3.122}

[235,ii]

kathaṃ gatārthatvamityāha —
("hetoḥ sapakṣa eva sattvamasapakṣācca sarvato vyāvattī rūpamuktamabhedena । punarviśeṣeṇa kāryasvabhāvayoruktalakṣaṇayorjanmatanmātrānubandhau darśanīyāvaktau । tacca darśayatā — yatra dhūmastatrāgniḥ, asatyagnau na kvacid dhūmo yathā mahānasetarayoḥ; yatra kṛtakatvaṃ tatrānityatvam, anityatvābhāvo kṛtakatvā'sambhavo yathā ghaṭākāśayoḥ — iti darśanīyam । na hayanyathā sapakṣavipakṣayoḥ sadasatve yathoktaprakāre śakye darśayitum । tatkāryatāniyamaḥ kāryaliṅgasya, svabhāvaliṅgasya ca svabhāvena vyāptiḥ । asmiṃścārthe darśite darśita eva dṛṣṭānto bhavati । etāvanmātrarūpatvāt tasyeti ॥ 122 ॥")(NB 3.122)

[235,iii]

heto rūpamuktamabhedena sāmānyena । sādhāraṇaṃ kāryasvabhāvānupalambhānāmetallakṣaṇamityarthaḥ । kiṃ punastat ? sapakṣa eva yat sattvam, vipakṣācca sarvasmāt vyāvṛttiryā । rūpadvayametadabhedenoktam ।

[235,iv]

na ca sāmānyamuktamapi śakyaṃ jñātum । atastadeva viśeṣaniṣṭhaṃ vaktavyam । ataḥ punarapi viśeṣeṇa viśeṣavantau janmatanmātrānubandhau darśanīyāvuktau । kāryasya janma jñātavyamuktam । janmani hi jñāte kāryasya sapakṣa eva sattvaṃ vipakṣācca sarvasmād vyāvṛttirjñātā <236> bhavati । svabhāvasya tanmātrānubandho darśanīya uktaḥ । taditi sādhanam । tadeva tanmātram sādhanamātram । tasyānubandho'nugamanam — sādhanamātrasya bhāve bhāvaḥ sādhyasya । tanmātrabhāvitvameva hi sādhyasya tādātmyam । sādhanasya yadā svabhāvo jñāto bhavati, tadā svabhāvahetoḥ — sapakṣa eva sattvam, vipakṣācca sarvasmād vyāvṛttirjñātā bhavati ।

[236,i]

tadevaṃ sāmānyalakṣaṇaṃ viśeṣātmakaṃ jñātavyaṃ nānyathā । tato viśeṣalakṣaṇamuktam ।

[236,ii]

kimato yadi nāmaiva mityāha — tacca sāmānyalakṣaṇaṃ darśayitukāmena viśeṣalakṣaṇaṃ darśayataivaṃ darśanīyam — iti sambandhaḥ । yatra dhūmastatrāgniriti kāryahetovyāptirdaśitā । vyāptiśca kāryakāraṇabhāvasādhanāt pramāṇānniścīyate । tato yathā mahānasa iti darśanīyam । <237> asatyagnau na bhavatyeva dhūma iti vyatireko darśitaḥ । sa ca yathetarasminniti darśanīyaḥ । vahninivṛttirhi dhūmanivṛttau niyatā darśanīyā । sā ca mahānasāditaratreti darśanīyā ।

[237,i]

yatra kṛtakatvaṃ tatrānityatvamiti svabhāvahetorvyāptirdarśitā । anityatvābhāve na bhavatyeva kṛtakatvamiti vyatireko darśitaḥ । vyāpteśca sādhakaṃ pramāṇaṃ sādharmyadṛṣṭānte darśanīyam । prasiddhavyāptikasya ca hetoḥ sādhyanivṛttau nivṛttirniyatā darśanīyā । tadavaśyaṃ yathā ghaṭe, yathā ākāśe ceti darśanīyam ।

[237,ii]

kasmādevamityāha — na hīti । yasmādanyathā sāmānyalakṣaṇarūpe sapakṣavipakṣayoḥ sadasattve yathoktaprakāre iti niyate — sapakṣa eva sattvam, vipakṣe'sattvameveti niyamo yathoktaprakāraḥ — te na śakye darśayitum । viśeṣalakṣaṇe hi darśite yathoktaprakāre sadasattve darśite bhavataḥ । na ca viśeṣalakṣaṇamanyathā śakyaṃ darśayitum ।

[237,iii]

tasya sādhyasya kāryam — tatkāryaṃ dhūmaḥ । tasya bhāvastatkāryatā । saiva niyamo <238> yatastatkāryatayā dhūmo dahane niyataḥ । so'yaṃ tatkāryatāniyamo viśeṣalakṣaṇarūpo'nyatha darśayitumaśakyaḥ । svabhāvaliṅgasya ca svabhāvena sādhyena vyāptirviśeṣalakṣaṇarūpā na śakyā darśayitum । yasmāt kāryakāraṇabhāvastādātmyaṃ ca mahānase ghaṭe ca jñātavyam, tasmād vyāptisādhanaṃ pramāṇaṃ darśayatā sādharmyadṛṣṭānto darśanīyaḥ । vaidharmyadṛṣṭāntastu prasiddhe tatkāryatve kāraṇābhāve kāryābhāvapratipattyartham । tata eva nāvaśyaṃ vastu bhavati । kāraṇābhāve kāryābhāvo vastunyavastuni vā bhavati । tato vastvavastu vā vaidharmyadṛṣṭānta iṣyate ।

[238,i]

tasmād dṛṣṭāntamantareṇa na hetoranvayo vyatireko vā śakyo darśayitum ato heturūpākhyānādeva hetorvyāptisādhanasya pramāṇasya darśakaḥ sādharmyadṛṣṭāntaḥ ।

[238,ii]

prasiddhavyāptikasya sādhyābhāve hetvabhāva pradarśanādvaidharmyadṛṣṭānta upādeya iti ca darśitaṃ bhavati ।

<239>

[239,i]

asmiṃścārthe darśite darśita eva dṛṣṭānto bhavati । yo'yamartho vyāptisādhanapramāṇapradarśanaḥ kaścidupādeyo nivṛttipradarśana śca — ityasminnarthe darśite darśito dṛṣṭānta ityāha — etāvanmātraṃ rūpaṃ yasya tasya bhāvastattvam, tasmāditi । etāvadeva hi rūpaṃ dṛṣṭāntasya, yaduta vyāptisādhanapramāṇa pradarśakatvaṃ nāma sādharmyadṛṣṭāntasya, prasiddhavyāptikasya ca sādhyanivṛttau sādhananivṛttipradarśakatvamityeta dvaidharmyadṛṣṭāntasya । etacca heturūpākhyānādevākhyātamiti kiṃ dṛṣṭāntalakṣaṇena ? ॥

{3.123}

[239,ii]

("etenaiva dṛṣṭāntadoṣā api nirastā bhavanti ॥ 123 ॥")(NB 3.123)

[239,iii]

etenaiva ca heturūpākhyānād dṛṣṭāntatvapradarśanena dṛṣṭāntadoṣā dṛṣṭāntābhāsāḥ kathitā bhavanti । tathāhi — pūrvoktasiddhaye ya upādīyamāno'pi dṛṣṭānto na samarthaḥ svakāryaṃ sādhayituṃ sa dṛṣṭāntadoṣa iti sāmarthyāduktaṃ bhavati ॥

<240>

{3.124}

[240,i]

dṛṣṭāntābhāsāmudāharati —
("yathā nityaḥ śabdo'mūrttatvāt । karmavat paramāṇuvad ghaṭavaditi । ete dṛṣṭāntābhāsāḥ sādhyasādhanadharmobhayavikalāḥ ॥ 124 ॥")(NB 3.124)

[240,ii]

yathā nityaḥ śabda iti śabdasya nityatve sādhye'mūrtatvāditi hetuḥ । sādharmyeṇa karmavat paramāṇuvad ghaṭavadityete dṛṣṭāntā upanyastāḥ । ete ca dṛṣṭāntadoṣāḥ । sādhyaṃ ca sādhanaṃ cobhayaṃ ceti । tairvikalāḥ । sādhyavikalaṃ karma, tasyā'nityatvāt । sādhanavikalaḥ paramāṇuḥ, mūrttatvāt paramāṇūnāma । asarvagatadravyaparimāṇaṃ mūrttiḥ । asarvagatāśca dravyarūpāśca paramāṇavaḥ । nityāstu vaiśeṣikairiṣyante । tato na sādhyavikalaḥ । ghaṭastūbhayavikalaḥ, anityatvānmūrttatvācca ghaṭasyeti ॥

{3.125}

[240,iii]

("tathā sandigdhasādhyadharmādayaśca । yathā rāgādimānayaṃ vacanādrathyāpuruṣavat । maraṇadharmā'yaṃ puruṣo rāgādimatvādrathyāpuruṣavat । asarvajño'yaṃ rāgādimatvādrathyāpuruṣavaditi ॥ 125 ॥")(NB 3.125)

[240,iv]

tathā saṃdigdhaḥ sādhyadharmo yasmin sa saṃdigdhasādhyadharmaḥ । sa ādiryeṣāṃ te tathoktāḥ । saṃdigdhasādhyadharmaḥ । saṃdigdhasādhanadharmaḥ saṃdigdhobhayaḥ ।

<241>

[241,i]

udāharaṇam — rāgādimāniti rāgādimattvaṃ sādhyam । vacanād iti hetuḥ । rathyāpuruṣavaditi dṛṣṭānte rāgādimattvaṃ sandigdham । maraṇaṃ dharmo'syeti maraṇadharmā । tasya bhāvo maraṇadharmatvaṃ sādhyam । ayaṃ puruṣa iti dharmī । rāgādimattvāditi hetuḥ । rathyāpuruṣe dṛṣṭānte sandigdhaṃ sādhanam । sādhyaṃ tu niścitaṃ maraṇadharmatvamiti । asarvajña iti । asarvajñatvaṃ sādhyam । rāgādimattvāditi hetuḥ । tadubhayamapi rathyāpuruṣe dṛṣṭānte sandigdham । asarvajñatvaṃ rāgādimattvaṃ ceti ॥

{3.126}

[241,ii]

("tathā'nanvayo'pradarśitānvayaśca । yathā — yo vaktā sa rāgādimān, iṣṭapuruṣavat । anityaḥ śabdaḥ kṛtakatvād ghaṭavaditi ॥ 126 ॥")(NB 3.126)

[241,iii]

tathā'nanvaya iti । yasmin dṛṣṭānte sādhyasādhanayoḥ sambhavamātraṃ dṛśyate, na tu sādhyena vyāpto hetuḥ, so'nanvayaḥ । apradarśitānvayaśca — yasmin dṛṣṭānte vidyamāno'pyanvayo na pradarśito vaktrā so'pradarśitānvayaḥ ।

[241,iv]

ananvayamudāharati — yatheti । yo vakteti vaktṛtvamanūdya sa rāgādimāniti rāgādimattvaṃ vihitam । tato vaktṛtvasya rāgādimattvaṃ (ve) pratiniyamaḥ । tena vyāptiruktā । iṣṭapuruṣavaditi । iṣṭagrahaṇena prativādyapi saṃgṛhyate vādyapi । tena vaktṛtvarāgādimattvayoḥ sattvamātramiṣṭe puruṣe siddham । vyāptistu na siddhā । tenā'nanvayo dṛṣṭānta iti ।

[241,v]

anityaḥ śabda ityanityatvaṃ sādhyam । kṛtakatvāditi hetuḥ । ghaṭavaditi dṛṣṭānte na pradarśito'nvayaḥ ।

<242>

[242,i]

iha yadyapi kṛtakatvena ghaṭasadṛśaḥ śabdastathāpi nānityatvenāpi sadṛśaḥ pratyetuṃ śakyate'tiprasaṅgāt । yadi tu kṛtakatvam anitya svabhāvaṃ vijñātaṃ bhavatyevaṃ kṛtakatvādanityatvapratītiḥ syāt । tasmād yat kṛtakaṃ tadanityamiti kṛtakatvamanityatve niyatamabhidhāya niyamasādhanāyānvayavākyārthapratipattiviṣayo dṛṣṭānta upādeyaḥ । sa ca pradarśitānvaya eva । anena tvanvayavākyamanuktvaiva dṛṣṭānta upāttaḥ । īdṛśaśca sādharmyamātreṇaivopayogī । na ca sādharmyāt sādhyasiddhiḥ । ato'nvayārtho dṛṣṭāntastadarthaścānena nopāttaḥ । sādharmyārthaścopātto nirupayoga <243> iti vaktṛdoṣādayaṃ dṛṣṭāntadoṣaḥ । vaktrā hyatra paraḥ pratipādayitavyaḥ । tato yadi nāma na duṣṭaṃ vastu tathāpi vaktrā duṣṭaṃ darśitamiti duṣṭameva ॥

{3.127}

[243,i]

("tathā viparītānvayaḥ — yadanityaṃ tat kṛtakamiti ॥ 127 ॥")(NB 3.127)

[243,ii]

tathā viparīto'nvayo yasmin dṛṣṭānte sa tathoktaḥ । tamevodāharati — yadanityaṃ tat kṛtakamiti । kṛtakatvamanityatvaniyataṃ dṛṣṭānte darśanīyam । evaṃ kṛtakatvādanityatvagatiḥ syāt । atra tvanityatvaṃ kṛtakatve niyataṃ darśitam । kṛtakatvaṃ tvaniyatamevānityatve । tato yādṛśamiha kṛtakatvamaniyatamanityatve darśitaṃ tādṛśānnāstyanityatvapratītiḥ । tathāhi — yadanityamityanityatvamanūdya tat kṛtakamiti kṛtakatvaṃ vihitam । ato'nityatvaṃ niyatamuktaṃ kṛtakatve, na tu kṛtakatvamanityatve । tato yathā'nityatvādaniyatāt prayatnānantarīyakatve na prayatnānantarīyakatvapratītiḥ, tadvat kṛtakatvādanityatvapratipattirna syād, anityatve'niyatatvāt kṛtakatvasya ।

<244>

[244,i]

yadyapi ca kṛtakatvaṃ vastusthityā'nityatve niyataṃ tathāpyaniyataṃ vaktrā darśitam । ataḥ svayamaduṣṭamapi vaktṛdoṣād duṣṭam ।

[244,ii]

tasmād viparītānvayo'pi vakturaparādhāt, na vastutaḥ (naḥ) । parārthānumāne ca vakturapi doṣaścintyata iti ॥

{3.128}

[244,iii]

("sādharmyeṇa dṛṣṭāntadoṣāḥ ॥ 128 ॥")(NB 3.128)

[244,iv]

sādharmyeṇa nava dṛṣṭāntadoṣā uktāḥ ॥

{3.129}

[244,v]

vaidharmyeṇāpi dṛṣṭāntadoṣān vaktumāha —
("vaidharmyeṇāpi — paramāṇuvat karmavad ākāśavaditi sādhyādyavyatirekiṇaḥ ॥ 129 ॥")(NB 3.129)

[244,vi]

nityatve śabdasya sādhye hetāvamūrttatve paramāṇurvaidharmyadṛṣṭāntaḥ sādhyāvyatirekī । nityatvāt paramāṇūnām । karma sādhanāvyatireki, amūrttatvāt karmaṇaḥ ākāśamubhayāvyatireki, nityatvādamūrttatvācca ।

<245>

[245,i]

sādhyamādiryeṣāṃ tāni sādhyādīni sādhyasādhanobhayāni । teṣāmavyatireko nivṛttyabhāvaḥ । sa yeṣāmasti te sādhyādyavyatirekiṇaḥ । te codāhṛtāḥ ॥

{3.130}

[245,ii]

aparānudāharttumāha —
("tathā saṃdigdhasādhyavyatirekādayaḥ । yathā'sarvajñāḥ kapilādayo'nāptā vā avidyamānasarvajñatāptatāliṅgabhūtapramāṇātiśayaśāsanatvāditi । atra vaidharmyodāharaṇam — yaḥ sarvajña āpto vā sa jyotirjñānādikamupadiṣṭavān । yathā — ṛṣabhavardhamānādiriti । tatrāsarvajñatānāptatayoḥ sādhyadharmayoḥ saṃdigdho vyatirekaḥ ॥ 130 ॥")(NB 3.130)

[245,iii]

tatheti । sādhyasya vyatirekaḥ sādhyavyatirekaḥ । saṃdigdhaḥ sādhyavyatireko yasmin sa saṃdigdhasādhyavyatirekaḥ । sa ādiryeṣāṃ te tathoktāḥ ।

[245,iv]

saṃdigdhasādhyavyatirekamudāharttumāha — yatheti । asarvajñā ityekaṃ sādhyam । anāptā akṣīṇadoṣā iti dvitīyam । kapilādaya iti dharmīṃ । avidyamānasarvajñatetyādi hetuḥ । sarvajñatā ca āptatā ca tayorliṅgabhūtaḥ pramāṇātiśayo liṅgātmakaḥ pramāṇaviśeṣaḥ । avidyamānaḥ sarvajñatāptatāliṅgabhūtaḥ pramāṇātiśayo yasmin tat tathoktaṃ śāsanam । tādṛśaṃ śāsanaṃ yeṣāṃ te tathoktāḥ । teṣāṃ bhāvastattvam । tasmāt । pramāṇātiśayo jyotirjñānopadeśa ihābhipretaḥ । yadi hi kapilādayaḥ sarvajñā āptā vā syustadā jyotirjñānādikaṃ kasmānnopadiṣṭavantaḥ ? na copadiṣṭavantaḥ । tasmānna sarvajñā āptā vā ।

[245,v]

atra pramāṇe vaidharmyodāharaṇam । yaḥ sarvajña āpto vā sa jyotirjñānādikaṃ sarvajñatāptatāliṅgabhūtamupadiṣṭavān । yathā ṛṣabho vardhamānaśca tāvādī yasya sa ṛṣabhavardhamānādirdi<246>gambarāṇāṃ śāstā sarvajñaśca āptaśceti । tadiha vaidharmyodāharaṇād ṛṣabhāderasarvajñatvasyānāptatāyāśca vyatireko vyāvṛttiḥ saṃdigdhā । yato jyotirjñānaṃ copadiśed asarvajñāśca bhaved anāptā vā । ko'tra virodhaḥ ? naimittikametajjñānaṃ vyabhicāri na sarvajñatvamanumāpayet ॥

<247>

{3.131}

[247,i]

("sandigdhasādhanavyatireko yathā — na trayīvidā brāhmaṇena grāhyavacanaḥ kaścid vivakṣitaḥ puruṣo rāgādimattvāditi । atra vaidharmyodāharaṇam — ye grāhyavacanā na te rāgādimantaḥ । tadyathā gautamādayo dharmaśāstrāṇāṃ praṇetāra iti । gautamādibhyo rāgādimattavasya sādhanadharmasya vyāvṛttiḥ sandigdhā ॥ 131 ॥")(NB 3.131)

[247,ii]

sandigdhaḥ sādhanavyatireko yasmin sa tathoktaḥ । tamudāharati — yatheti । ṛksāmayajaṃṣi trīṇi trayī tāṃ vettīti trayīvit । tena na grāhyaṃ vacanaṃ yasyeti sādhyam । vivakṣita iti kapilādirdharmī । rāgādimattvāditi hetuḥ ।

[247,iii]

atra pramāṇe vaidharmyodāharaṇam — sādhyābhāvaḥ sādhanābhāvena yatra vyāpto darśyate tad vaidharmyodāharaṇam । grāhyaṃ vacanaṃ yeṣāṃ te grāhyavacanā iti sādhyanivṛttimanūdya na te rāgādimanta iti sādhanābhāvo vihitaḥ । gautama ādiryeṣāṃ te tathoktā manvādayo dharmaśāstrāṇi smṛtayasteṣāṃ karttāraḥ trayīvidā hi brāhmaṇena grāhyavacanā dharmaśāstrakṛto vītarāgāśca ta itīha dharmī vyatirekaviṣayo gautamādaya iti । gautamādibhyo rāgādimattvasya sādhanasya nivṛttiḥ sandigdhā । yadyapi te grāhyavacanāstrayīvidastathāpi kiṃ sarāgā uta vītarāgā iti sandehaḥ ॥

{3.132}

[247,iv]

("sandigdhobhayavyatireko yathā — avītarāgāḥ kapilādayaḥ, parigrahāgraha yogāditi । atra vaidharmyeṇodāharaṇam — yo vītarāgo na tasya parigrahāgrahaḥ । <248> yatharṣabhāderiti । ṛṣabhāderavītarāgatvaparigrahagrahayogayoḥ sādhyasādhanadharmayoḥ sandigdho vyatirekaḥ ॥ 132 ॥")(NB 3.132)

[248,i]

sandigdha ubhayorvyatireko yasmin sa tathoktaḥ । tamudāharati yatheti । avītarāgā iti rāgādimattvaṃ sādhyam । kapilādaya iti dharmī । parigraho labhyamānasya svīkāraḥ prathamaḥ । svīkārādūrdhvaṃ yad gārdhyaṃ mātsaryaṃ sa āgrahaḥ । parigrahaśca āgrahaśca, tābhyāṃ yogāt । kapilādayo labhyamānaṃ svīkurvanti svīkṛtaṃ na muñcanti — iti te rāgādimanto gamyante । atra pramāṇe vaidharmyodāharaṇam — yatra sādhyābhāve sādhanābhāvo darśayitavyaḥ । yo vītarāga iti sādhyābhāvamanūdya, na tasya parigrahāgrahāviti sādhanābhāvo vihitaḥ । yatharṣabhāderiti dṛṣṭāntaḥ । etasmādṛ ṣabhāderdṛṣṭāntād avītarāgatvasya sādhyasya parigrahāgrahayogasya ca sādhanasya nivṛttiḥ sandigdhā । ṛṣabhādīnāṃ hi parigrahāgrahayogo'pi sandigdho vītarāgatvaṃ ca । yadi nāma tatsiddhānte vītarāgāśca niṣparigrahāśca paṭhyante tathāpi sandeha eva ॥

{3.133}

[248,ii]

aparānapi trīnudāharttumāha —
("avyatireko yathā — avītarāgo'yaṃ vaktṛtvāt । vaidharmyeṇodāharaṇam — yatrā'vītarāgatvaṃ nāsti, na sa vaktā । yathā — upalakhaṇḍa iti । yadyapyupalakhaṇḍādubhayaṃ vyāvṛttaṃ tathāpi sarvo vītarāgo na vakteti vyāptyā vyatirekāsiddheravyatirekaḥ ॥ 133 ॥")(NB 3.133)

<249>

[249,i]

avidyamāno vyatireko yasmin so'vyatirekaḥ । avītarāga iti rāgādimattvaṃ sādhyam । vaktṛtvāditi hetuḥ । iha vyatirekamāha — yatrāvītarāgatvaṃ nāstīti sādhyābhāvānuvādaḥ । tatra vaktṛtvamapi nāsti — iti sādhanābhāvavidhiḥ । tena sādhanābhāvena sādhyābhāvo vyāpta uktaḥ । dṛṣṭānto yathopalakhaṇḍa iti ।

[249,ii]

kathamavyamavyatireko yāvatopalakhaṇḍādubhayaṃ nivṛttam ? kimataḥ ? yadyapi upalakhaṇḍādubhayaṃ vyāvṛttaṃ sarāgatvaṃ ca vaktṛtvaṃ ca, tathāpi vyāptyā vyatireko yastasyā'siddheḥ kāraṇād avyatireko'yam ।

[249,iii]

kīdṛśī punarvyāptirityāha — sarvo vītarāga iti sādhyābhāvānuvādaḥ । na vakteti sādhanābhāvavidhiḥ । tena sādhyābhāvaḥ sādhanābhāvaniyataḥ khyāpito bhavatīti । idṛśī vyāptiḥ । tayā vyatireko na siddhaḥ । asya cārthasya prasiddhaye dṛṣṭāntaḥ । tat svakāryā 'karaṇād duṣṭaḥ ॥

{3.134}

[249,iv]

("apradarśitavyatireko yathā — anityaḥ śabdaḥ, kṛtakatvādākāśavaditi vadharmyeṇa ॥ 134 ॥")(NB 3.134)

<250>

[250,i]

apradarśito vyatireko yasmin sa tathoktaḥ । anityaḥ śabda ityanityatvaṃ sādhyam । kṛtakatvāditi hetuḥ । ākāśavaditi vaidharmyeṇa dṛṣṭāntaḥ ।

[250,ii]

iha parārthānumāne parasmādarthaḥ pratipattavyaḥ । sa śuddho'pi svato yadi pareṇāśuddhaḥ khyāpyate sa tāvadyathā prakāśitastathā na yuktaḥ । yathā yuktastathā na prakāśitaḥ । prakāśitaśca hetuḥ । ato vakturaparādhādapi parārthānumāne heturdṛṣṭānto vā duṣṭaḥ syādapi । na ca sādṛśyāvasādṛśyādvā sādhyapratipattiḥ, api tu sādhyaniyatāddhetoḥ । ataḥ sādhyaniyato heturanvayavākyena vyatirekavākyena vā vaktavyaḥ । anyathā gamako noktaḥ syāt । sa tathokto dṛṣṭāntena <251> siddho darśayitavyaḥ । tasmād dṛṣṭānto nāmānvayavyatirekavākyārthapradarśanaḥ । na ceha vyatirekavākyaṃ prayuktam । ato vaidharmyadṛṣṭānta ihāsādṛśyamātreṇa sādhaka upanyastaḥ । na ca tathā sādhakaḥ । vyatirekaviṣayatvena sa sādhakaḥ । ca na tathopanyasta iti ayamapradarśitavyatireko vakturaparādhād duṣṭaḥ ॥

{3.135}

[251,i]

("viparītavyatireko yathā — yadakṛtakaṃ tannityaṃ bhavatīti ॥ 135 ॥")(NB 3.135)

[251,ii]

viparīto vyatireko yasmin vaidharmyadṛṣṭānte sa tathoktaḥ । tamudāharati — yathā yada<252>kṛtakamityādi । ihānvaya vyatirekābhyāṃ sādhyaniyato heturdarśayitavyaḥ । yadā ca sādhyaniyato heturdarśayitavyastadā vyatirekavākye sādhyābhāvaḥ sādhanābhāve niyato darśayitavyaḥ । evaṃ hi hetuḥ sādhyaniyato darśitaḥ syāt । yadi tu sādhyābhāvaḥ sādhanābhāve niyato nākhyāyate sādhanasattāyāmapi sādhyābhāvaḥ sambhāvyeta । tathā ca sādhanaṃ sādhyaniyataṃ na pratīyeta । tasmāt sādhyābhāvaḥ sādhanābhāve niyato vaktavyaḥ । viparītavyatireke ca sādhanābhāvaḥ sādhyābhāve niyata ucyate । na sādhyābhāvaḥ sādhanābhāve । tathā hi — yadakṛtakamiti sādhanābhāvamanūdya tannityamiti sādhyābhāvavidhiḥ ।

[252,i]

tato'yamarthaḥ — akṛtako nitya eva । tathā ca sati akṛtakatvaṃ nityatve sādhyābhāve niyatamuktam, na nityatvaṃ sādhanābhāve । tato na sādhyaniyataṃ hetuṃ vyatirekavākyamāha । tathā ca viparītavyatireko'pi vakturaparādhād duṣṭaḥ ॥

<253>

{3.136}

[253,i]

dṛṣṭāntadoṣānudāhṛtya duṣṭatvanibandhanatvaṃ darśayitumāha —
("na hyebhirdṛṣṭāntābhāsairhetoḥ sāmānyalakṣaṇaṃ sapakṣa eva satvaṃ vipakṣe ca sarvatrāsatvameva niścayena śakyaṃ darśayituṃ viśeṣalakṣaṇaṃ vā । tadarthāpatyaiṣāṃ nirāso draṣṭavyaḥ ॥ 136 ॥")(NB 3.136)

[253,ii]

nahyebhiriti । sādhyaniyatahetupradarśanāya hi dṛṣṭāntā vaktavyāḥ । ebhiśca hetoḥ sapakṣa eva sattvaṃ vipakṣe ca sarvatrāsattvameva yat sāmānyalakṣaṇaṃ tat niścayena na śakyaṃ darśayitum ।

[253,iii]

nanu ca sāmānyalakṣaṇaṃ viśeṣaniṣṭhameva pratipattavyaṃ na svata evetyāha — viśeṣalakṣaṇaṃ vā । yadi viśeṣalakṣaṇaṃ pratipādayituṃ śakyeta syādeva sāmānyalakṣaṇapratipattiḥ । viśeṣalakṣaṇameva tu na śakyamebhiḥ pratipādayitum । tasmādarthāpattyā sāmarthyena eṣāṃ nirākaraṇaṃ draṣṭavyam । sādhyaniyatasādhanapratītaye upāttāḥ । tadasamarthā duṣṭāḥ, svakāryākaraṇāditi asāmarthyam । iyatā sādhanamuktam ॥

<254>

{3.137}

[254,i]

dūṣaṇaṃ vaktumāha —
("dūṣaṇā nyūnatādyuktiḥ ॥ 137 ॥")(NB 3.137)

[254,ii]

dūṣaṇā kā draṣṭavyā ? nyūnatādīnāmuvitaḥ । ucyate'nayetyuvitarvacanam nyūnatādervacanam ॥

{3.138}

[254,iii]

dūṣaṇaṃ vivarītumāha —
("ye pūrvaṃ nyūnatādāyaḥ sādhanadoṣā uktāsteṣāmudbhāvanaṃ dūṣaṇam । tena pareṣṭārthasiddhipratibandhāt ॥ 138 ॥")(NB 3.138)

[254,iv]

ye pūrvaṃ nyūnatādayo'siddhaviruddhānaikāntikā uktāsteṣāmudbhāvakaṃ yadvacanaṃ tad dūṣaṇam ।

[254,v]

nanu ca nyūnatādayo na viparyayasādhanāḥ । tat kathaṃ dūṣaṇamityāha — tena nyūnatādivacanena pareṣāmiṣṭaścāsāvarthaśca tasya siddhiḥ niścayastasyāḥ pratibandhāt । nāvaśyaṃ viparyayasādhanādeva dūṣaṇaṃ viruddhavat । api tu parasyābhipretaniścayavibandhānniścayābhāvo bhavati niścayaviparyaya ityastyeva viparyayasiddhiriti । uktā dūṣaṇā ॥

<255>

{3.139}

[255,i]

("dūṣaṇābhāsāstu jātayaḥ ॥ 139 ॥")(NB 3.139)

[255,ii]

dūṣaṇābhāsā iti । dūṣaṇavadābhāsanta iti dūṣaṇābhāsāḥ । ke te ? jātayaḥ iti । jātiśabdaḥ sādṛśyavacanaḥ । uttarasadṛśāni jātyuttarāṇi । uttarasthānaprayuktatvād uttarasadṛśāni jātyuttarāṇi ॥

{3.140}

[255,iii]

tadevottarasādṛśyamuttarasthānaprayuktvena darśayitumāha —
("abhūtadoṣodbhāvanāni jātyuttarāṇīti ॥ 140 ॥")(NB 3.140)

<॥ nyāyabinduḥ samāptaḥ ॥ laghudharmottarasūtraṃ samāptamiti ॥>

<256>

[256,i]

abhūtasyāsatyasya doṣasya udbhāvanāni । udbhāvyata etairityuddhāvanāni vacanāni । tāni jātyuttarāṇi । jātyā sādṛśyenottarāṇi jātyuttarāṇīti ॥

[256,ii]

	katipayapadavastuvyākhyayā yanmayāptaṃ kuśalamamalamindoraṃśuvannyāyabindoḥ /
	padamajaramavāpya jñānadharmottaraṃ yaj jagadupakṛtimātravyāpṛtiḥ syāmato'ham //

<॥ ācāryadharmottara viracitāyāṃ nyāyabinduṭīkāyāṃ tṛtīyaḥ paricchedaḥ samāptaḥ ॥>