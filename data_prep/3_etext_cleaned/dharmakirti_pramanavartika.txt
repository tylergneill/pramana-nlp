<II. pramāṇasiddhiḥ>

<II.1. pramāṇalakṣaṇam 1–28>

{II.1.a avisaṃvādi jñānam 1–5}

[2.001ab]	pramāṇam avisaṃvādi jñānam arthakriyāsthitiḥ /
[2.001cd]	avisaṃvādanaṃ śabde 'py abhiprāyanivedanād  //
[2.002ab]	vaktṛvyāpāraviṣayo yo 'rtho buddhau prakāśate /
[2.002cd]	prāmāṇyaṃ tatra śabdasya nārthatattvanibandhanam  //
[2.003ab]	gṛhītagrahaṇān neṣṭaṃ sāṃvṛtaṃ dhīpramāṇatā /
[2.003cd]	pravṛttes tatpradhānatvād dheyopādeyavastuni  //
[2.004ab]	viṣayākārabhedāc ca dhiyo'dhigamabhedataḥ /
[2.004cd]	bhāvād evāsya tadbhāve svarūpasya svato gatiḥ  //
[2.005ab]	prāmāṇyaṃ vyavahāreṇa śāstraṃ mohanivartanam /
[2.005cd]	ajñātārthaprakāśo vā svarūpādhigateḥ paraṃ  //

{II.1.b ajñātārthaprakāśakam 6}

[2.006ab]	prāptaṃ sāmānyavijñānam avijñāte svalakṣaṇe /
[2.006cd]	yaj jñānam ity abhiprāyāt svalakṣaṇavicārataḥ  //

{II.1.c bhagavataḥ prāmāṇyam 7–8}

[2.007ab]	tadvat pramāṇaṃ bhagavān abhūtavinivṛttaye /
[2.007cd]	bhūtoktiḥ sādhanāpekṣā tato yuktā pramāṇatā  //
[2.008ab]	nityaṃ pramāṇaṃ naivāsti prāmāṇyād vastusaṃgateḥ /
[2.008cd]	jñeyānityatayā tasyā adhrauvyāt kramajanmanaḥ  //

{II.1.d īśvarāder aprāmāṇyam 9–28}

[2.009ab]	nityād utpattiviśleṣād apekṣāyā ayogataḥ /
[2.009cd]	kathaṃcin nopakāryatvād anitye 'py apramāṇatā  //
[2.010ab]	sthitvā pravṛttisaṃsthānaviśeṣārthakriyādiṣu /
[2.010cd]	iṣṭasiddhir asiddhir vā dṛṣṭānte saṃśayo 'thavā  //
[2.011ab]	siddhaṃ yādṛg adhiṣṭhātṛbhāvābhāvānuvṛttimat /
[2.011cd]	saṃniveśādi tad yuktaṃ tasmād yad anumīyate  //
[2.012ab]	vastubhede prasiddhasya śabdasāmānyād abhedinaḥ /
[2.012cd]	na yuktānumitiḥ pāṇḍudravyādivad dhutāśane  //
[2.013ab]	anyathā kumbhakāreṇa mṛdvikārasya kasyacid /
[2.013cd]	ghaṭādeḥ karaṇāt sidhyed valmīkasyāpi tatkṛtiḥ  //
[2.014ab]	sādhyenānugamāt kārye sāmānyenāpi sādhane /
[2.014cd]	saṃbandhibhedād bhedoktidoṣaḥ kāryasamo mataḥ  //
[2.015ab]	jātyantare prasiddhasya śabdasāmānyadarśanāt /
[2.015cd]	na yuktaṃ sādhanaṃ gotvāc chaśādīnāṃ viṣāṇivat  //
[2.016ab]	vivakṣāparatantratvān na śabdāḥ santi kutra vā /
[2.016cd]	tadbhāvād arthasiddhau tu sarvaṃ sarvasya sidhyati  //
[2.017ab]	etena kāpilādīnām acaitanyādi cintitam /
[2.017cd]	anityādeś ca caitanyaṃ maraṇāt tvagapohataḥ  //
[2.018ab]	vastusvarūpe 'siddhe 'yaṃ nyāyaḥ siddhe viśeṣaṇam /
[2.018cd]	abādhakam asiddhāv apy ākāśāśrayavad dhvaneḥ  //
[2.019ab]	asiddhāv api śabdasya siddhe vastuni sidhyati /
[2.019cd]	aulūkyasya yathā bauddhenoktaṃ mūrtyādisādhanam  //
[2.020ab]	tasyaiva vyabhicārādau śabde 'py avyabhicāriṇī /
[2.020cd]	doṣavat sādhanaṃ jñeyaṃ vastuno vastusiddhitaḥ  //
[2.021ab]	yathā tat kāraṇaṃ vastu tathaiva tadakāraṇam /
[2.021cd]	yadā tat kāraṇaṃ kena mataṃ neṣṭam akāraṇam  //
[2.022ab]	śāstrauṣadhābhisaṃbandhāc caitrasya vraṇarohaṇe /
[2.022cd]	asaṃbaddhasya kiṃ sthāṇoḥ kāraṇatvaṃ na kalpyate  //
[2.023ab]	svabhāvabhedena vinā vyāpāro 'pi na yujyate /
[2.023cd]	nityasyāvyatirekitvāt sāmarthyaṃ ca duranvayam  //
[2.024ab]	yeṣu satsu bhavaty eva yat tebhyo 'nyasya kalpane /
[2.024cd]	taddhetutvena sarvatra hetūnām anavasthitiḥ  //
[2.025ab]	svabhāvapariṇāmena hetur aṅkurajanmani /
[2.025cd]	bhūmyādis tasya saṃskāre tadviśeṣasya darśanāt  //
[2.026ab]	yathā viśeṣeṇa vinā viṣayendriyasaṃhatiḥ /
[2.026cd]	buddher hetus tathedaṃ cen na tatrāpi viśeṣataḥ  //
[2.027ab]	pṛthak pṛthag aśaktānāṃ svabhāvātiśaye 'sati /
[2.027cd]	saṃhatāv apy asāmarthyaṃ syāt siddho 'tiśayas tataḥ  //
[2.028ab]	tasmāt pṛthag aśakteṣu yeṣu saṃbhāvyate guṇaḥ /
[2.028cd]	saṃhatau hetutā teṣāṃ neśvarāder abhedataḥ  //

<II.2. bhagavān pramāṇaṃ 29–285>

{II.2.a jñānavattvāt 29–31}

[2.029ab]	prāmāṇyaṃ ca parokṣārthajñānaṃ tat sādhanasya ca /
[2.029cd]	abhāvān nāsty anuṣṭhānam iti kecit pracakṣate  //
[2.030ab]	jñānavān mṛgyate kaścit taduktapratipattaye /
[2.030cd]	ajñopadeśakaraṇe vipralambhanaśaṅkibhiḥ  //
[2.031ab]	tasmād anuṣṭheyagataṃ jñānam asya vicāryatām /
[2.031cd]	kīṭasaṃkhyāparijñānaṃ tasya naḥ kvopayujyate  //

{II.2.b heyopādeyavedakatvāt na tu sarvavedakatvāt 32–33}

[2.032ab]	heyopādeyatattvasya hānyupāyasya vedakaḥ /
[2.032cd]	yaḥ pramāṇam asāv iṣṭo na tu sarvasya vedakaḥ  //
[2.033ab]	dūraṃ paśyatu vā mā vā tattvam iṣṭaṃ tu paśyatu /
[2.033cd]	pramāṇaṃ dūradarśī ced eta gṛdhrānupāsmahe  //

{II.2.c kāruṇikatvāt pramāṇam 34–131ab}

[2.034ab]	sādhanaṃ karuṇābhyāsāt sā buddher dehasaṃśrayāt /
[2.034cd]	asiddho 'bhyāsa iti cen nāśrayapratiṣedhataḥ  //
[2.035ab]	prāṇāpānendriyadhiyāṃ dehād eva na kevalāt /
[2.035cd]	svajātinirapekṣāṇāṃ janma janmaparigrahe  //
[2.036ab]	atiprasaṅgād yad dṛṣṭaṃ pratisaṃdhānaśaktimat /
[2.036cd]	kim āsīt tasya yan nāsti paścān yena na saṃdhimat  //
[2.037ab]	na sa kaścit pṛthivyāder aṃśo yatra na jantavaḥ /
[2.037cd]	saṃsvedajādyā jāyante sarvaṃ bījātmakaṃ tataḥ  //
[2.038ab]	tat svajātyanapekṣāṇām akṣādīnāṃ samudbhave /
[2.038cd]	pariṇāmo yathaikasya syāt sarvasyāviśeṣataḥ  //
[2.039ab]	pratyekam upadhāte 'pi nendriyāṇāṃ mano mateḥ /
[2.039cd]	upaghāto 'sti bhaṅge 'syās teṣāṃ bhaṅgaś ca dṛśyate  //
[2.040ab]	tasmāt sthityāśrayo buddher buddhim eva samāśritaḥ /
[2.040cd]	kaścin nimittam akṣāṇāṃ tasmād akṣāṇi buddhitaḥ  //
[2.041ab]	yādṛśyākṣepikā sāsīt paścād apy astu tādṛśī /
[2.041cd]	tajjñānair upakāryatvād uktaṃ kāyāśritaṃ manaḥ  //
[2.042ab]	yady apy akṣair vinā buddhir na tāny api tayā vinā /
[2.042cd]	tathāpy anyonyahetutvaṃ tato 'py anyonyahetuke  //
[2.043ab]	nākramāt kramiṇo bhāvo nāpy apekṣāviśeṣiṇaḥ /
[2.043cd]	kramād bhavantī dhīḥ kāyāt kramaṃ tasyāpi śaṃsati  //
[2.044ab]	pratikṣaṇam apūrvasya pūrvaḥ pūrvaḥ kṣaṇo bhavet /
[2.044cd]	tasya hetur ato hetur dṛṣṭa evāstu sarvadā  //
[2.045ab]	cittāntarasya saṃdhāne ko virodho 'ntyacetasaḥ /
[2.045cd]	tadvad apy arthataś cittam asaṃdhānaṃ kuto matam  //
[2.046ab]	asiddhārthaḥ pramāṇena kiṃ siddhānto 'nugamyate /
[2.046cd]	hetor vaikalyatas tac cet kiṃ tad evātra noditam  //
[2.047ab]	taddhīvad grahaṇaprāpter manojñānaṃ na sendriyāt /
[2.047cd]	jñānotpādanasāmarthyabhedān na sakalād api  //
[2.048ab]	acetanatvān nānyasmād dhetvabhedāt sahasthitiḥ /
[2.048cd]	akṣavad rūparasavad arthadvāreṇa vikriyā  //
[2.049ab]	sattopakāriṇī yasya nityaṃ tadanubandhataḥ /
[2.049cd]	sa hetuḥ saptamī tasmād utpādād iti cocyate  //
[2.050ab]	astūpakārako vāpi kadācic cittasaṃtateḥ /
[2.050cd]	vahnyādivad ghaṭādīnāṃ vinivṛttir na tāvatā  //
[2.051ab]	anivṛttiprasaṅgaś ca dehe tiṣṭhati cetasaḥ /
[2.051cd]	tadbhāvabhāvād vaśyatvāt prāṇāpānau tato na tat  //
[2.052ab]	preraṇākarṣaṇe vāyoḥ prayatnena vinā kutaḥ /
[2.052cd]	nirhrāsātiśayāpattir nirhrāsātiśayāt tayoḥ  //
[2.053ab]	tulyaḥ prasaṅgo 'pi tayor na tulyaṃ cittakāraṇe /
[2.053cd]	sthityāvedhakam anyac ca yataḥ kāraṇam iṣyate  //
[2.054ab]	na doṣair viguṇo deho hetur vartyādivad yadi /
[2.054cd]	mṛte śamīkṛte doṣe punar ujjīvanaṃ bhavet  //
[2.055ab]	nivṛtte 'py anale kāṣṭhavikārāvinivṛttivat /
[2.055cd]	tasyānivṛttir iti cen na cikitsāprayogataḥ  //
[2.056ab]	apunarbhāvataḥ kiṃcid vikārajananaṃ kvacit /
[2.056cd]	kiṃcit viparyayād agnir yathā kāṣṭhasuvarṇayoḥ  //
[2.057ab]	ādyasyānyo 'py asaṃhāryaḥ pratyāneyas tu yat kṛtaḥ /
[2.057cd]	vikāraḥ syāt punarbhāvaḥ tasya hemni kharatvavat  //
[2.058ab]	durlabhatvāt samādhātur asādhyaṃ kiṃcid īritam /
[2.058cd]	āyuḥ kṣayād vā doṣe tu kevale nāsty asādhyatā  //
[2.059ab]	mṛte viṣādisaṃhārāt tad daṃśac chedato 'pi vā /
[2.059cd]	vikārahetor vigame sa nocchvas iti kiṃ punaḥ  //
[2.060ab]	upādānāvikāreṇa nopādeyasya vikriyā /
[2.060cd]	kartuṃ śakyāvikāreṇa mṛdaḥ kuṇḍādino yathā  //
[2.061ab]	avikṛtya hi yad vastu yaḥ padārtho vikāryate /
[2.061cd]	upādānaṃ na tat tasya yuktaṃ gogavayādivat  //
[2.062ab]	cetaḥ śarīrayor evaṃ taddhetoḥ kāryajanmanaḥ /
[2.062cd]	sahakārāt sahasthānam agnitāmradravatvavat  //
[2.063ab]	anāśrayāt sadasator nāśrayaḥ sthitikāraṇam /
[2.063cd]	sataś ced āśrayo nāsyāḥ sthātur avyatirekataḥ  //
[2.064ab]	vyatireke 'pi taddhetus tena bhāvasya kiṃ kṛtam /
[2.064cd]	avināśaprasaṅgaḥ sa nāśahetor mato yadi  //
[2.065ab]	tulyaḥ prasaṅgas tatrāpi kiṃ punaḥ sthitihetunā /
[2.065cd]	ānāśakāgamāt sthānaṃ tataś ced vastudharmatā  //
[2.066ab]	nāśasya satyabādho 'sāv iti kiṃ sthitihetunā /
[2.066cd]	yathā jalāder ādhāra iti cet tulyam atra ca  //
[2.067ab]	pratikṣaṇavināśe hi bhāvānāṃ bhāvasaṃtateḥ /
[2.067cd]	tathotpatteḥ sahetutvād āśrayo 'yuktam anyathā  //
[2.068ab]	syād ādhāro jalādīnāṃ gamanapratibandhataḥ /
[2.068cd]	agatīnāṃ kim ādhārair guṇasāmānyakarmaṇām  //
[2.069ab]	etena samavāyaś ca samavāyī ca kāraṇam /
[2.069cd]	vyavasthitatvaṃ jātyāder nirastam anapāśrayāt  //
[2.070ab]	parato bhāvanāśaś cet tasya kiṃ sthitihetunā /
[2.070cd]	sa vinaśyed vināpy anyair na śaktāḥ sthitihetavaḥ  //
[2.071ab]	sthitimān sāśrayaḥ sarvaḥ sarvotpattau ca sāśrayaḥ /
[2.071cd]	tasmāt sarvasya bhāvasya na vināśaḥ kadācana  //
[2.072ab]	svayaṃ vinaśvarātmā cet tasya kaḥ sthāpakaḥ paraḥ /
[2.072cd]	svayaṃ na naśvarātmā cet tasya kaḥ sthāpakaḥ paraḥ  //
[2.073ab]	buddhivyāpārabhedena nirhrāsātiśayāv api /
[2.073cd]	prajñāder bhavato dehanirhrāsātiśayau vinā  //
[2.074ab]	idaṃ dīpaprabhādīnām āśritānāṃ na vidyate /
[2.074cd]	syāt tato 'pi viśeṣo 'sya na citte 'nupakāriṇi  //
[2.075ab]	rāgādivṛddhiḥ puṣṭyādeḥ kadācit sukhaduḥkhajā /
[2.075cd]	tayoś ca dhātusāmyāder antararthasya saṃnidheḥ  //
[2.076ab]	etena saṃnipātādeḥ smṛtibhraṃśādayo gatāḥ /
[2.076cd]	vikārayati dhīr evābhyantararthaviśeṣajā  //
[2.077ab]	śārdūlaśoṇitādīnāṃ saṃtānātiśaye kvacit /
[2.077cd]	mohādayaḥ saṃbhavanti śravaṇekṣaṇato yathā  //
[2.078ab]	tasmāt svasyaiva saṃskāraṃ niyamenānuvartate /
[2.078cd]	tan nāntarīyakaṃ cittam ataś cittasamāśritam //
[2.079ab]	yathā śrutādisaṃskāraḥ kṛtaś cetasi cetasi /
[2.079cd]	kālena vyajyate 'bhedāt syād dehe 'pi tato guṇaḥ  //
[2.080ab]	ananyasattvaneyasya hīnasthānaparigrahaḥ /
[2.080cd]	ātmasnehavato duḥkhasukhatyāgāptivāñchayā  //
[2.081ab]	duḥkhe viparyāsamatis tṛṣṇā cābandhakāraṇam /
[2.081cd]	janmino yasya te na sto na sa janmādhigacchati  //
[2.082ab]	gatyāgatī na dṛṣṭe ced indriyāṇām apāṭavāt /
[2.082cd]	adṛṣṭir mandanetrasya tanudhūmāgatir yathā  //
[2.083ab]	tanutvān mūrtam api tu kiṃcit kvacid aśaktimat /
[2.083cd]	jalavat sūtavad dhemni nādṛṣṭer asad eva vā  //
[2.084ab]	pāṇyādikampe sarvasya kampaprāpter virodhinaḥ /
[2.084cd]	ekasmin karmaṇo 'yogāt syāt pṛthak siddhir anyathā  //
[2.085ab]	ekasya cāvṛtau sarvasyāvṛtiḥ syād anāvṛtau /
[2.085cd]	dṛśyeta rakte caikasmin rāgo 'raktasya vā gatiḥ  //
[2.086ab]	nāsty ekasamudāyo 'smād anekatve 'pi pūrvavat /
[2.086cd]	aviśeṣād aṇutvāc ca na gatiś cen na sidhyati  //
[2.087ab]	aviśeṣo viśiṣṭānām aindriyatvam ato 'naṇuḥ /
[2.087cd]	etenāvaraṇādīnām abhāvaś ca nirākṛtaḥ  //
[2.088ab]	kathaṃ vā sūtahemādimiśraṃ taptopalādi vā /
[2.088cd]	dṛśyaṃ pṛthag aśaktānām akṣādīnāṃ gatiḥ katham  //
[2.089ab]	saṃyogāc cet samāno 'tra prasaṅgo hemasūtayoḥ /
[2.089cd]	dṛśyaḥ saṃyoga iti cet kuto 'dṛṣṭāśraye gatiḥ  //
[2.090ab]	rasarūpādiyogaś ca viruddha upacārataḥ /
[2.090cd]	iṣṭaś ced buddhibhedo 'stu paṅktir dīrgheti vā katham  //
[2.091ab]	saṃkhyāsaṃyogakarmāder api tadvat svarūpataḥ /
[2.091cd]	abhilāpāc ca bhedena rūpaṃ buddhau na bhāsate  //
[2.092ab]	śabdajñāne vikalpena vastubhedānusāriṇā /
[2.092cd]	guṇādiṣv iva kalpyārthe naṣṭājāteṣu vā yathā  //
[2.093ab]	mato yady upacāro 'tra sa iṣṭo yan nibandhanaḥ /
[2.093cd]	sa eva sarvabhāveṣu hetuḥ kiṃ neṣyate tayoḥ  //
[2.094ab]	upacāro na sarvatra yadi bhinnaviśeṣaṇam /
[2.094cd]	mukhyam ity eva ca kuto 'bhinne bhinnārthateti cet  //
[2.095ab]	anarthāntarahetutve 'py aparyāyaḥ sitādiṣu /
[2.095cd]	saṃkhyādiyoginaḥ śabdās tatrāpy arthāntaraṃ yadi  //
[2.096ab]	guṇadravyāviśeṣaḥ syād bhinno vyāvṛttibhedataḥ /
[2.096cd]	syād anarthāntarārthatve 'py akarmādravyaśabdavat  //
[2.097ab]	vyatirekīva yac cāpi sūcyate bhāvavācibhiḥ /
[2.097cd]	saṃkhyāditadvataḥ śabdais taddharmāntarabhedakam  //
[2.098ab]	śrutis tanmātrajijñāsor na vā kṣiptākhilā parā /
[2.098cd]	bhinnaṃ dharmam ivācaṣṭe yogo 'ṅgulyā iti kvacit  //
[2.099ab]	yuktāṅgulīti sarveṣām ākṣepād dharmivācinī /
[2.099cd]	khyātaikārthābhidhāne 'pi tathā vihitasaṃsthitiḥ  //
[2.100ab]	rūpādiśaktibhedānām anākṣepeṇa vartate /
[2.100cd]	tatsamānaphalāhetuvyavacchede ghaṭaśrutiḥ  //
[2.101ab]	ato na rūpaṃ ghaṭa ity ekādhikaraṇā śrutiḥ /
[2.101cd]	bhedo 'yam īdṛśo jātisamudāyābhidāyinoḥ  //
[2.102ab]	rūpādayo ghaṭasyeti tatsāmānyopasarjanāḥ /
[2.102cd]	tacchaktibhedāḥ khyāpyante vācyo 'nyo 'py anayā diśā  //
[2.103ab]	hetutve ca samastānām ekāṅgavikale 'pi na /
[2.103cd]	pratyekam api sāmarthye yugapad bahusaṃbhavaḥ  //
[2.104ab]	nānekatvasya tulyatvāt prāṇāpānau niyāmakau /
[2.104cd]	ekatve 'pi bahuvyaktis taddhetor nityasaṃnidheḥ  //
[2.105ab]	nānekahetur iti cen nāviśeṣāt kramād api /
[2.105cd]	naikaprāṇe 'py anekārthagrahaṇān niyamas tataḥ  //
[2.106ab]	ekayānekavijñāne buddhyāstu sakṛd eva tat /
[2.106cd]	avirodhāt krameṇāpi mā bhūt tadaviśeṣataḥ  //
[2.107ab]	bahavaḥ kṣaṇikāḥ prāṇā asvajātīyakāḥ kila /
[2.107cd]	tādṛśām eva cittānāṃ kalpyante yadi kāraṇam  //
[2.108ab]	kramavantaḥ kathaṃ te syuḥ kramavad dhetunā vinā /
[2.108cd]	pūrvasvajātihetutve na syād ādyasya saṃbhavaḥ  //
[2.109ab]	tad dhetus tādṛśo nāsti sati vānekatā dhruvam /
[2.109cd]	prāṇānāṃ bhinnadeśatvāt sakṛj janma dhiyāmataḥ  //
[2.110ab]	yady ekakāliko 'neko 'py ekacaitanyakāraṇam /
[2.110cd]	ekasyāpi na vaikalye syān mandaśvasitādiṣu  //
[2.111ab]	atha hetur yathābhāvaṃ jñāne 'pi syād viśiṣṭatā /
[2.111cd]	na hi tat tasya kāryaṃ yady asya bhedān na bhidyate  //
[2.112ab]	vijñānaṃ śaktiniyamād ekam ekasya kāraṇam /
[2.112cd]	anyārthāsaktiviguṇe jñāne 'narthāntaragrahāt  //
[2.113ab]	śarīrāt sakṛd utpannā dhīḥ svajātyā niyamyate /
[2.113cd]	parataś cet samarthasya dehasya viratiḥ kutaḥ  //
[2.114ab]	anāśrayān nivṛtte syāc charīre cetasaḥ sthitiḥ /
[2.114cd]	kevalasyeti cec cittasaṃtānaṃ sthitikāraṇam  //
[2.115ab]	taddhetuvṛttilābhāya nāṅgatāṃ yadi gacchati /
[2.115cd]	hetur dehāntarotpattau pañcāyatanam aihikam  //
[2.116ab]	tadaṅgabhāvahetutvaniṣedhe 'nupalambhanam /
[2.116cd]	aniścayakaraṃ proktam indriyādy api śeṣavat  //
[2.117ab]	dṛṣṭā ca śaktiḥ pūrveṣām indriyāṇāṃ svajātiṣu /
[2.117cd]	vikāradarśanāt siddham aparāparajanma ca  //
[2.118ab]	śarīrād yadi tajjanma prasaṅgaḥ pūrvavad bhavet /
[2.118cd]	cittāc cet tata evāstu janma dehāntarasya ca  //
[2.119ab]	tasmān na hetuvaikalyāt sarveṣām antyacetasām /
[2.119cd]	asaṃdhir īdṛśaṃ tena śeṣavat sādhanaṃ matam  //
[2.120ab]	abhyāsena viśeṣe 'pi laṅghanodakatāpavat /
[2.120cd]	svabhāvātikramo mā bhūd iti ced āhitaḥ sa cet  //
[2.121ab]	punar yatnam apekṣeta yadi syāc cāsthirāśrayaḥ /
[2.121cd]	viśeṣo naiva bardheta svabhāvaś ca na tādṛśaḥ  //
[2.122ab]	tatropayuktaśaktīnāṃ viśeṣānuttarān prati /
[2.122cd]	sādhanānām asāmarthyān nityaṃ cānāśrayasthiteḥ  //
[2.123ab]	viśeṣasyāsvabhāvatvād vṛddhāv apy āhito yadā /
[2.123cd]	nāpekṣeta punar yatnaṃ yatno 'nyaḥ syād viśeṣakṛt  //
[2.124ab]	kāṣṭhapāradahemāder agnyāder iva cetasi /
[2.124cd]	abhyāsajāḥ pravartante svarasena kṛpādayaḥ  //
[2.125ab]	tasmāt sa teṣām utpannaḥ svabhāvo jāyate guṇaḥ /
[2.125cd]	taduttarottaro yatno viśeṣasya vidhāyakaḥ  //
[2.126ab]	yasmāc ca tulyajātīyapūrvabījapravṛddhayaḥ /
[2.126cd]	kṛpādibuddhayas tāsāṃ saty abhyāse kutaḥ sthitiḥ  //
[2.127ab]	na caivaṃ laṅghanād eva laṅghanaṃ balayatnayoḥ /
[2.127cd]	taddhetvoḥ sthitaśaktitvāl laṅghanasya sthitātmatā  //
[2.128ab]	tasyādau dehavaiguṇyāt paścād vadavilaṅghanaṃ /
[2.128cd]	śanair yatnena vaiguṇye niraste svabale sthitiḥ  //
[2.129ab]	kṛpā svabījaprabhavā svabījaprabhavair na cet /
[2.129cd]	vipakṣair bādhyate cet te prayāty atyantasātmatām  //
[2.130ab]	tathā hi mūlam abhyāsaḥ pūrvaḥ pūrvaḥ parasya tu /
[2.130cd]	kṛpāvairāgyabodhādeś cittadharmasya pāṭave  //
[2.131ab]	kṛpātmakatvam abhyāsād ghṛṇāvairāgyarāgavat /

{II.2.d śāstṛtvād bhagavān pramāṇam 131cd–139ab}

[2.131cd]	dayāvān duḥkhahānārtham upāyeṣv abhiyujyate //
[2.132ab]	parokṣopeyataddhetos tadākhyānaṃ hi duṣkaram /
[2.132cd]	yuktyāgamābhyāṃ vimṛśan duḥkhahetuṃ parīkṣate //
[2.133ab]	tasyānityādirūpaṃ ca duḥkhasyaiva viśeṣaṇaiḥ /
[2.133cd]	yatas tathā sthite hetau nivṛttir neti paśyati //
[2.134ab]	phalasya hetor hānārthaṃ tadvipakṣaṃ parīkṣate /
[2.134cd]	sādhyate tadvipakṣo 'pi heto rūpāvabodhataḥ //
[2.135ab]	ātmātmīyagrahakṛtaḥ snehaḥ saṃskāragocaraḥ /
[2.135cd]	hetur virodhi nairātmyadarśanaṃ tasya bādhakam //
[2.136ab]	bahuśo bahudhopāyaṃ kālena bahunāsya ca /
[2.136cd]	gacchanty abhyasyatas tatra guṇadoṣāḥ prakāśatām //
[2.137ab]	buddheś ca pāṭavād dhetor vāsanātaḥ prahīyate /
[2.137cd]	padārthavṛtteḥ khaṅgāder viśeṣo 'yaṃ mahāmuneḥ //
[2.138ab]	upāyābhyāsa evāyaṃ tādarthyāc chāsanaṃ matam /
[2.138cd]	niṣpatteḥ prathamaṃ bhāvād dhetur uktam idaṃ dvayam //
[2.139ab]	hetoḥ prahāṇaṃ triguṇaṃ sugatatvam aniśrayāt /

{II.2.e sugatatvād bhagavān pramāṇam 139cd–145ab}

[2.139cd]	duḥkhasya śastaṃ nairātmyadṛṣṭes tad yuktito 'pi vā //
[2.140ab]	punar āvṛttir ity uktau janmadoṣasamudbhavau /
[2.140cd]	ātmadarśanabījasya hānād apunar āgamaḥ //
[2.141ab]	tadbhūtabhinnātmatayāśeṣam akleśanirjaram /
[2.141cd]	kāyavāgbuddhivaiguṇyaṃ mārgoktyapaṭutāpi vā //
[2.142ab]	aśeṣahānam abhyāsād uktyāder doṣasaṃkṣayaḥ /
[2.142cd]	nety eke vyatireko 'sya saṃdigdhāvyabhicāryataḥ //
[2.143ab]	akṣayitvaṃ ca doṣāṇāṃ nityatvād anupāyataḥ /
[2.143cd]	upāyasyāparijñānād iti vā parikalpayet //
[2.144ab]	hetumattvād viruddhasya hetor abhyāsataḥ kṣayāt /
[2.144cd]	hetusvabhāvajñānena tajjñānam api sādhyate //
[2.145ab]	tāyaḥ svadṛṣṭamārgoktir vaiphalyād vakti nānṛtam /

{II.2.f tāyitvād bhagavān pramāṇam 145cd–283ab}

[2.145cd]	dayālutvāt parārthaṃ ca sarvārambhābhiyogataḥ //
[2.146ab]	tataḥ pramāṇaṃ tāyo vā catuḥsatyaprakāśanam /
[2.146cd]	duḥkhaṃ saṃsāriṇaḥ skandhā rāgādeḥ pāṭavekṣaṇāt //
[2.147ab]	abhyāsān na yadṛcchāto 'hetor janmavirodhataḥ /
[2.147cd]	vyabhicārān na vātādidharmaḥ prakṛtisaṃkarāt //
[2.148ab]	adoṣaś cet tadanyo 'pi dharmaḥ kiṃ tasya nekṣyate /
[2.148cd]	na sarvadharmaḥ sarveṣāṃ samarāgaprasaṅgataḥ //
[2.149ab]	rūpādivad adoṣaś cet tulyaṃ tatrāpi codanam /
[2.149cd]	ādhipatyaṃ viśiṣṭānāṃ yadi tatra na karmaṇām //
[2.150ab]	viśeṣe 'pi ca doṣānām aviśeṣād asiddhatā /
[2.150cd]	na vikārād vikāreṇa sarveṣāṃ na ca sarvajāḥ //
[2.151ab]	kāraṇe vardhamāne ca kāryahānir na yujyate /
[2.151cd]	tāpādiṣv iva rāgāder vikāro 'pi sukhādijaḥ //
[2.152ab]	vaiṣamyajena duḥkhena rāgasyānudbhavo yadi /
[2.152cd]	vācyaṃ kenodbhavaḥ sāmyān madavṛddhiḥ smaras tataḥ //
[2.153ab]	rāgī viṣam adoṣo 'pi dṛṣṭaḥ sāmye 'pi nāparaḥ /
[2.153cd]	kṣayād asṛksruto 'py anye naikastrīniyato madaḥ //
[2.154ab]	te naikasyāṃ na tīvraḥ syād aṅgarūpādy apīti cet /
[2.154cd]	na sarveṣām anekāntān na cāpy aniyato bhavet //
[2.155ab]	aguṇagrāhiṇo 'pi syād aṅgaṃ so 'pi guṇagrahaḥ /
[2.155cd]	yadi sarvā guṇagrāhī syād dhetor aviśeṣataḥ //
[2.156ab]	yad avastho mato rāgī na dveṣī syāc ca tādṛśaḥ /
[2.156cd]	tayor asamarūpatvān niyamaś cātra nekṣyate //
[2.157ab]	sajātivāsanābhedapratibaddhapravṛttayaḥ /
[2.157cd]	yasya rāgādayas tasya naite doṣāḥ prasaṅginaḥ //
[2.158ab]	etena bhūtadharmatvaṃ niṣiddhaṃ niśrayasya ca /
[2.158cd]	niṣedhān na pṛthivyādiniśritā dhavalādayaḥ //
[2.159ab]	tadupādāya śabdaś ca hetvarthaḥ svāśrayeṇa ca /
[2.159cd]	avinirbhāgavartitvād āśrayāyuktam anyathā //
[2.160ab]	madādiśakter iva ced vinirbhāgo na vastunaḥ /
[2.160cd]	śaktir arthāntaraṃ vastu naśyen nāśritam āśraye //
[2.161ab]	tiṣṭhaty avikale yāti tattulyaṃ cen na bhedataḥ /
[2.161cd]	bhūtacetanayor bhinnapratibhāsāvabodhataḥ //
[2.162ab]	āvikāraṃ ca kāyasya tulyarūpaṃ bhaven manaḥ /
[2.162cd]	rūpādivad vikalpasya kaivārthaparatantratā //
[2.163ab]	anapekṣya yadā kāyaṃ vāsanābodhakāraṇam /
[2.163cd]	jñānaṃ syāt kasyacit kiṃcit kadācit tena kiṃcana //
[2.164ab]	avijñānasya vijñānānupādānāc ca sidhyati /
[2.164cd]	vijñānaśaktisaṃbandhād iṣṭaś cet sarvavastunaḥ //
[2.165ab]	etat sāṃkhyapaśoḥ ko 'nyaḥ salajjo vaktum īhate /
[2.165cd]	adṛṣṭapūrvam astīti tṛṇāgre kariṇāṃ śatam //
[2.166ab]	yad rūpaṃ dṛśyatāṃ yātaṃ tad rūpaṃ prāṅ na dṛśyate /
[2.166cd]	śatadhā viprakīrṇe 'pi hetau tad vidyate katham //
[2.167ab]	rāgādyaniyamo 'pūrvaprādur bhāve prasajyate /
[2.167cd]	bhūtātmatānatikrānteḥ sarvo rāgādimān yadi //
[2.168ab]	sarvaḥ samānarāgaḥ syād bhūtātiśayato na cet /
[2.168cd]	bhūtānāṃ prāṇitābhede 'py ayaṃ bhedo yad āśrayaḥ //
[2.169ab]	tan nirhrāsātiśayavat tad bhāvāt tāni hāpayet /
[2.169cd]	na ced bhede 'pi rāgādihetutulyātmatākṣayaḥ //
[2.170ab]	sarvatra rāgaḥ sadṛśaḥ syād dhetoḥ sadṛśātmanaḥ /
[2.170cd]	na hi gopratyayasyāsti samānārthabhuvaḥ kvacit //
[2.171ab]	tāratamyaṃ pṛthivyādau prāṇitāder ihāpi vā /
[2.171cd]	auṣṇyasya tāratamye 'pi nānuṣṇo 'gniḥ kadācana //
[2.172ab]	tathehāpīti cen nāgner auṣṇyād bhedaniṣedhataḥ /
[2.172cd]	tāratamyānubhavino yasyānyasya sato guṇāḥ //
[2.173ab]	te kvacit pratihanyante tadbhede dhavalādivat /
[2.173cd]	rūpādivan na niyamas teṣāṃ bhūtāvibhāgataḥ //
[2.174ab]	tattulyaṃ cen na rāgādeḥ sahotpattiprasaṅgataḥ /
[2.174cd]	vikalpyaviṣayatvāc ca viṣayā na niyāmakāḥ //
[2.175ab]	sabhāgahetuvirahād rāgāder niyamo na vā /
[2.175cd]	sarvadā sarvabuddhīnāṃ janma vā hetusaṃnidheḥ //
[2.176ab]	kadācid upalambhāt tad adhruvaṃ doṣaniśrayāt /
[2.176cd]	duḥkhaṃ hetuvaśatvāc ca na cātmā nāpy adhiṣṭhitam //
[2.177ab]	nākāraṇam adhiṣṭhātā nityaṃ vā janakaṃ katham /
[2.177cd]	tasmād anekam ekasmād bhinnakālaṃ na jāyate //
[2.178ab]	kāryānutpādato 'nyeṣu saṃgateṣv api hetuṣu /
[2.178cd]	hetvantarānumānaṃ syān naitan nityeṣu vidyate //
[2.179ab]	kādācitkatayā siddhā duḥkhasyāsya sahetutā /
[2.179cd]	nityaṃ sattvam asattvaṃ vāhetor anyānapekṣaṇāt //
[2.180ab]	taikṣṇyādīnāṃ yathā nāsti kāraṇaṃ kaṇḍakādiṣu /
[2.180cd]	tathākāraṇam etat syād iti kecit pracakṣate //
[2.181ab]	saty eva yasmin yaj janma vikāre vāpi vikriyā /
[2.181cd]	tat tasya kāraṇaṃ prāhus tat teṣām api vidyate //
[2.182ab]	sparśasya rūpahetutvād darśane 'sti nimittatā /
[2.182cd]	nityānāṃ pratiṣedhena neśvarādeś ca saṃbhavaḥ //
[2.183ab]	asāmarthyād ato hetur bhavavāñchāparigrahaḥ /
[2.183cd]	yasmād deśaviśeṣasya tat prāptyāśākṛto nṛṇām //
[2.184ab]	sā bhavec chāptyanāptīcchoḥ pravṛttiḥ sukhaduḥkhayoḥ /
[2.184cd]	yato 'pi prāṇinaḥ kāmavibhavecche ca te mate //
[2.185ab]	sarvatra cātmasnehasya hetutvāt saṃpravartate /
[2.185cd]	asukhe sukhasaṃjñasya tasmāt tṛṣṇā bhavāśrayaḥ //
[2.186ab]	viraktajanmādṛṣṭer ity ācāryāḥ saṃpracakṣate /
[2.186cd]	adeharāgādṛṣṭeś ca dehād rāgasamudbhavaḥ //
[2.187ab]	nimittopagamād iṣṭam upādānaṃ tu vāryate /
[2.187cd]	imān tu yuktiman vicchan bādhate svamataṃ svayam //
[2.188ab]	janmanā sahabhāvaś cet jātānāṃ rāgadarśanāt /
[2.188cd]	sabhāgajāteḥ prāk siddhiḥ kāraṇatve 'pi noditam //
[2.189ab]	ajñānam uktā tṛṣṇaiva saṃtānapreraṇād bhave /
[2.189cd]	ānantaryān na karmāpi sati tasminn asaṃbhavāt //
[2.190ab]	tad anātyantikaṃ hetoḥ pratibandhādisaṃbhavāt /
[2.190cd]	saṃsāritvād anirmokṣo neṣṭatvād aprasiddhitaḥ //
[2.191ab]	yāvad ātmani na premṇo hāniḥ sa paritasyati /
[2.191cd]	tāvad duḥkhitam āropya na ca svastho 'vatiṣṭhate //
[2.192ab]	mithyādhyāropahānārthaṃ yatno 'saty api moktari /
[2.192cd]	avasthāvītarāgāṇāṃ dayayā karmaṇāpi vā //
[2.193ab]	ākṣipte 'vinivṛttīṣṭeḥ sahakārikṣayād alam /
[2.193cd]	nākṣeptum aparaṃ karma bhavatṛṣṇāvilaṅghinām //
[2.194ab]	duḥkhajñāne 'viruddhasya pūrvasaṃskāravāhinī /
[2.194cd]	vastudharmodayotpattir na sā sattvānurodhinī //
[2.195ab]	ātmāntarasamāropād rāgo dharme 'tadātmake /
[2.195cd]	duḥkhasaṃtānasaṃsparśamātreṇaiva dayodayaḥ //
[2.196ab]	mohaś ca mūlaṃ doṣāṇāṃ sa ca sattvagraho vinā /
[2.196cd]	tenādyahetau na dveṣo na doṣo 'taḥ kṛpā matā //
[2.197ab]	nāmuktiḥ pūrvasaṃskārakṣaye 'nyāpratisaṃdhitaḥ /
[2.197cd]	akṣīṇaśaktiḥ saṃskāro yeṣāṃ tiṣṭhanti te 'naghāḥ //
[2.198ab]	mandatvāt karuṇāyāś ca na yatnaḥ sthāpane mahān /
[2.198cd]	tiṣṭhanty eva parādhīnāḥ yeṣāṃ tu mahatī kṛpā //
[2.199ab]	satkāyadṛṣṭer vigamād ādya evābhavo bhavet /
[2.199cd]	mārge cet sahajāhāner na hānau vā bhavaḥ kutaḥ //
[2.200ab]	sukhī bhave 'yaṃ duḥkhī vā mā bhūvam iti tṛṣyataḥ /
[2.200cd]	yaivāham iti dhīḥ saiva sahajaṃ sattvadarśanam //
[2.201ab]	na hy apaśyann aham iti snihyaty ātmani kaścana /
[2.201cd]	na cātmani vinā premṇā sukhakāmo 'bhidhāvati //
[2.202ab]	duḥkhotpādasya hetutvaṃ bandho nityasya tat kutaḥ /
[2.202cd]	aduḥkhotpādahetutvaṃ mokṣo nityasya tat kutaḥ //
[2.203ab]	anityatvena yo 'vācyaḥ sa hetur na hi kasyacit /
[2.203cd]	bandhamokṣāv avācye 'pi na vidyete kathaṃ ca na //
[2.204ab]	nityaṃ tam āhur vidvāṃso yaḥ svabhāvo na naśyati /
[2.204cd]	tyaktvemāṃ hrepaṇīṃ dṛṣṭim ato nityaḥ sa ucyatām //
[2.205ab]	ukto mārgas tad abhyāsād āśrayaḥ parivartate /
[2.205cd]	sātmye 'pi doṣabhāvaś cen mārgavan nāvibhutvataḥ //
[2.206ab]	viṣayagrahaṇaṃ dharmo vijñānasya yathāsti saḥ /
[2.206cd]	gṛhyate so 'sya janako vidyamānātmaneti ca //
[2.207ab]	eṣā prakṛtir asyās tan nimittāntarataḥ skhalat /
[2.207cd]	vyāvṛttau pratyayāpekṣam adṛḍhaṃ sarpabuddhivat //
[2.208ab]	prabhāsvaram idaṃ cittaṃ prakṛtyāgantavo malāḥ /
[2.208cd]	tatprāg apy asamarthānāṃ paścāc chaktiḥ kva tanmaye //
[2.209ab]	nālaṃ praroḍhum atyantaṃ syandinyām agnivad bhuvi /
[2.209cd]	bādhakotpattisāmarthyagarbhe śakto 'pi vastuni //
[2.210ab]	nirupadravabhūtārthasvabhāvasya viparyayaiḥ /
[2.210cd]	na bādhā yatnavattve 'pi buddhes tat pakṣapātataḥ //
[2.211ab]	ātmagrahaikayonitvāt kāryakāraṇabhāvataḥ /
[2.211cd]	rāgapratighayor bādhā bhede 'pi na parasparam //
[2.212ab]	mohāvirodhān maitryāder nātyantaṃ doṣanigrahaḥ /
[2.212cd]	tanmūlāś ca malāḥ sarve sa ca satkāyadarśanam //
[2.213ab]	vidyāyāḥ pratipakṣatvāc caittatvenopalabdhitaḥ /
[2.213cd]	mithyopalabdhir ajñānayukteś cānyad ayuktimat //
[2.214ab]	vyākhyeyo 'tra virodho yas tadvirodhāc ca tanmayaiḥ /
[2.214cd]	virodhaḥ śūnyatādṛṣṭeḥ sarvadoṣaiḥ prasidhyati //
[2.215ab]	nākṣayaḥ prāṇidharmatvād rūpādivad asiddhitaḥ /
[2.215cd]	saṃbandhe pratipakṣasya tyāgasaṃsarjanād api //
[2.216ab]	na kāṭhinyavad utpattiḥ punar doṣavirodhinaḥ /
[2.216cd]	sātmatvenānapāyatvād anekāntāc ca bhasmavat //
[2.217ab]	yaḥ paśyaty ātmānaṃ tatrāham iti śāśvataḥ snehaḥ /
[2.217cd]	snehāt sukheṣu tṛṣyati tṛṣṇā doṣāṃ sthirī kurute //
[2.218ab]	guṇadarśī paritṛṣyan mameti tat sādhanāny upādatte /
[2.218cd]	tenātmābhiniveśo yāvat tāvat sa saṃsāre //
[2.219ab]	ātmani sati parasaṃjñā svaparavibhāgāt parigrahadveṣau /
[2.219cd]	anayoḥ saṃpratibaddhāḥ sarve doṣāḥ prajāyante //
[2.220ab]	niyamenātmani snihyaṃs tadīye na virajyate /
[2.220cd]	na cāsty ātmani nirdoṣe snehāpagamakāraṇam //
[2.221ab]	snehaḥ sadoṣa iti cet tataḥ kiṃ tasya varjanam /
[2.221cd]	adūṣite 'sya viṣaye na śakyaṃ tasya varjanam //
[2.222ab]	prahāṇir icchādveṣāder guṇadoṣānubandhinaḥ /
[2.222cd]	tayor adṛṣṭir viṣaye na tu bāhyeṣu yaḥ kramaḥ //
[2.223ab]	na hi snehaguṇāt snehaḥ kiṃ tv arthaguṇadarśanāt /
[2.223cd]	kāraṇe 'vikale tasmin kāryaṃ kena nivāryate //
[2.224ab]	kā vā sadoṣatā dṛṣṭā snehe duḥkhasamāśrayaḥ /
[2.224cd]	tathāpi na virāgo 'tra svatvadṛṣṭer yathātmani //
[2.225ab]	na tair vinā duḥkhahetur ātmā cet te 'pi tādṛśāḥ /
[2.225cd]	nirdoṣaṃ dvayam apy evaṃ vairāgyaṃ na dvayos tataḥ //
[2.226ab]	duḥkhabhāvanayāsyāc ced ahidaṣṭāṅgahānivat /
[2.226cd]	ātmīyabuddhihānyātra tyāgo na tu viparyaye //
[2.227ab]	upabhogāśrayatvena gṛhīteṣv indriyādiṣu /
[2.227cd]	svatvadhīḥ kena vāryeta vairāgyaṃ tatra tat kutaḥ //
[2.228ab]	pratyakṣam eva sarvasya keśādiṣu kalevarāt /
[2.228cd]	cyuteṣu sā ghṛṇā buddhir jāyate 'nyatra saspṛhā //
[2.229ab]	samavāyādisaṃbandhajanitā tatra hi svadhīḥ /
[2.229cd]	saṃbandhaḥ sa tathaiveti dṛṣṭāv api na hīyate //
[2.230ab]	samavāyādyabhāve 'pi sarvatrāsty upakāritā /
[2.230cd]	duḥkhopakārān na bhaved aṅgulyām iva cet svadhīḥ //
[2.231ab]	na hy ekāntena tad duḥkhaṃ bhūyasā saviṣānnavat /
[2.231cd]	viśiṣṭasukhasaṃgāt syāt tadviruddhe virāgitā //
[2.232ab]	kiṃcit parityajet saukhyaṃ viśiṣṭasukhatṛṣṇayā /
[2.232cd]	nairātmye tu yathālābham ātmasnehāt pravartate //
[2.233ab]	alābhe mattakāśinyā dṛṣṭā tiryakṣu kāmitā /
[2.233cd]	yasyātmā vallabhaḥ tasya sa nāśaṃ katham icchati //
[2.234ab]	nivṛttasarvānubhavavyavahāraguṇāśrayam /
[2.234cd]	icchet prema kathaṃ premṇaḥ prakṛtir na hi tādṛśī //
[2.235ab]	sarvathātmagrahaḥ sneham ātmani draḍhayaty alam /
[2.235cd]	ātmīyasnehabījaṃ tat tadavasthaṃ vyavasthitam //
[2.236ab]	yatne 'py ātmīyavairāgyaṃ guṇaleśasamāśrayāt /
[2.236cd]	vṛttimān pratibadhnāti tad doṣān saṃvṛṇoti ca //
[2.237ab]	ātmany api virāgaś cen nedānīṃ yo virajyate /
[2.237cd]	tyajaty asau yathātmānaṃ vyarthāto duḥkhabhāvanā //
[2.238ab]	duḥkhabhāvanayāpy eṣa duḥkham eva vibhāvayet /
[2.238cd]	pratyakṣaṃ pūrvam api tat tathāpi na virāgavān //
[2.239ab]	yady apy ekatra doṣeṇa tat kṣaṇaṃ calitā matiḥ /
[2.239cd]	viraktau naiva tatrāpi kāmīva vanitāntare //
[2.240ab]	tyājyopādeyabhede hi saktir yaivaikabhāvinī /
[2.240cd]	sā bījaṃ sarvasaktīnāṃ paryāyeṇa samudbhave //
[2.241ab]	nirdoṣaviṣayaḥ sneho nirdoṣaḥ sādhanāni ca /
[2.241cd]	etāvad eva ca jagat kvedānīṃ sa virajyate //
[2.242ab]	sadoṣatāpi cet tatra tasya tatrātmany api sā samā /
[2.242cd]	tatrāviraktas taddoṣe kvedānīṃ sa virajyate //
[2.243ab]	guṇadarśanasaṃbhūtaṃ snehaṃ bādhitadoṣadṛk /
[2.243cd]	sa cendriyādau na tv evaṃ bālāder api darśanāt //
[2.244ab]	doṣavaty api sadbhāvāt svabhāvād guṇavaty api /
[2.244cd]	anyatrātmīyatāyāṃ vā vyatītādau vihānitaḥ //
[2.245ab]	tata eva ca nātmīyabuddher api guṇekṣaṇam /
[2.245cd]	kāraṇaṃ hīyate sāpi tasmān nāguṇadarśanāt //
[2.246ab]	api cāsad guṇāropaḥ snehāt tatra hi dṛśyate /
[2.246cd]	tasmāt tat kāraṇā bādhī vidhis taṃ bādhate katham //
[2.247ab]	parāparaprārthanāto vināśotpattibuddhitaḥ /
[2.247cd]	indriyādeḥ pṛthag bhūtam ātmānaṃ vetty ayaṃ janaḥ //
[2.248ab]	tasmān naikatvadṛṣṭyāpi snehaḥ snihyan sa ātmani /
[2.248cd]	upalambhāntaraṅgeṣu prakṛtyaivānurajyate //
[2.249ab]	pratyutpannā tu yo duḥkhān nirvedo dveṣa īdṛśaḥ /
[2.249cd]	na vairāgyaṃ tadāpy asya sneho 'vasthāntar eṣaṇāt //
[2.250ab]	dveṣasya duḥkhayonitvāt sa tāvan mātrasaṃsthitiḥ /
[2.250cd]	tasmin nivṛtte prakṛtiṃ svām eva bhajate punaḥ //
[2.251ab]	audāsīnyaṃ tu sarvatra hānopādānahānitaḥ /
[2.251cd]	vāsīcandanakalpānāṃ vairāgyaṃ nāma kathyate //
[2.252ab]	saṃskāraduḥkhatāṃ matvā kathitā duḥkhabhāvanā /
[2.252cd]	sā ca naḥ pratyayotpattiḥ sā nairātmyadṛgāśrayaḥ //
[2.253ab]	yuktis tu śūnyatādṛṣṭes tadarthāḥ śeṣabhāvanāḥ /
[2.253cd]	anityāt prāha tenaiva duḥkhaṃ duḥkhān nirātmatām //
[2.254ab]	aviraktaś ca tṛṣṇāvān sarvārambhasamāśritaḥ /
[2.254cd]	so 'muktaḥ kleśakarmabhyāṃ saṃsārī nāma tādṛśaḥ //
[2.255ab]	ātmīyam eva yo necched bhoktāpy asya na vidyate /
[2.255cd]	ātmāpi na tadā tasya kriyābhogau hi lakṣaṇam //
[2.256ab]	tasmād anādisaṃtānatulyajātīyabījikām /
[2.256cd]	utkhātamūlāṃ kuruta sattvadṛṣṭiṃ mumukṣavaḥ //
[2.257ab]	āgamasya tathā bhāvanibandhanam apaśyatām /
[2.257cd]	muktim āgamamātreṇa vadan na paritoṣakṛt //
[2.258ab]	nālaṃ bījādisaṃsiddho vidhiḥ puṃsām ajanmane /
[2.258cd]	tailābhyaṅgāgnidāhāder api muktiprasaṅgataḥ //
[2.259ab]	prāg guror lāghavāt paścān na pāpaharaṇaṃ kṛtam /
[2.259cd]	mā bhūd gauravam evāsya na pāpaṃ gurvamūrtitaḥ //
[2.260ab]	mithyājñānatadudbhūtatarṣasaṃcetanāvaśāt /
[2.260cd]	hīnasthānagatir janma tena tac chin na jāyate //
[2.261ab]	tayor eva hi sāmarthyaṃ jātau tanmātrabhavataḥ /
[2.261cd]	te cetane svayaṃ karmety akhaṇḍaṃ janmakāraṇam //
[2.262ab]	gatipratītyoḥ kāraṇānyāśrayas tāny adṛṣṭataḥ /
[2.262cd]	adṛṣṭanāśād agatis tat saṃskāro na cetanā //
[2.263ab]	sāmarthyaṃ karaṇotpatter bhāvābhāvānuvṛttitaḥ /
[2.263cd]	dṛṣṭaṃ buddher na cānyasya tāni santi na santi kim //
[2.264ab]	dhāraṇapreraṇakṣobhanirodhāś cetanāvaśāḥ /
[2.264cd]	na syus teṣām asāmarthye tasya dīkṣādyanantaram //
[2.265ab]	atha buddhes tadābhāvān na syuḥ saṃdhīyate malaiḥ /
[2.265cd]	buddhes teṣām asāmarthye jīvato 'pi syur akṣamāḥ //
[2.266ab]	nirhrāsātiśayāt puṣṭau pratipakṣasvapakṣayoḥ /
[2.266cd]	doṣāḥ svabījasaṃtānā dīkṣite 'py anivāritāḥ //
[2.267ab]	nityasya nirapekṣatvāt kramotpattir virudhyate /
[2.267cd]	kriyāyām akriyāyāṃ ca kriyā ca sadṛśātmanaḥ //
[2.268ab]	aikyaṃ ca hetuphalayor vyatireke tatas tayoḥ /
[2.268cd]	kartṛbhoktṛtvahāniḥ syāt sāmarthyaṃ ca na sidhyati //
[2.269ab]	anyasmaraṇabhogādiprasaṅgāś ca na bādhakāḥ /
[2.269cd]	asmṛteḥ kasyacit tena hy anubhūteḥ smṛtodbhavaḥ //
[2.270ab]	sthiraṃ sukhaṃ mamāhaṃ cety ādi satyacatuṣṭaye /
[2.270cd]	abhūtān ṣoḍaśākārān āropya paritṛṣyati //
[2.271ab]	tatraiva tadviruddhātmatattvākārānurodhinī /
[2.271cd]	hanti sānucarāṃ tṛṣṇāṃ samyagdṛṣṭiḥ subhāvitā //
[2.272ab]	trihetor nodbhavaḥ karmadehayoḥ sthitayor api /
[2.272cd]	ekābhāvād vinā bījaṃ nāṅkurasyeva janmanaḥ //
[2.273ab]	asaṃbhavād vipakṣasya na hāniḥ karmadehayoḥ /
[2.273cd]	aśakyatvāc ca tṛṣṇāyāṃ sthitāyāṃ punar udbhavāt //
[2.274ab]	dvayakṣayārthaṃ yatne ca vyarthaḥ karmakṣaye śramaḥ /
[2.274cd]	phalavaicitryadṛṣṭeś ca śaktibhedo 'numīyate //
[2.275ab]	karmaṇāṃ tāpasaṃkleśān naikarūpāt tataḥ kṣayaḥ /
[2.275cd]	phalaṃ kathaṃcit tajjanyam alpaṃ syān na vijātimat //
[2.276ab]	athāpi tapasaḥ śaktyā śaktisaṃkarasaṃkṣayaiḥ /
[2.276cd]	kleśāt kutaścid dhīyetāśeṣam akleśaleśataḥ //
[2.277ab]	yadīṣṭam aparaṃ kleśāt tat tapaḥ kleśa eva cet /
[2.277cd]	tat karmaphalam ity asmān na śakteḥ saṃkarādikam //
[2.278ab]	utpitsudoṣanirghātādye 'pi doṣavirodhinaḥ /
[2.278cd]	tajje karmaṇi śaktāḥ syuḥ kṛtahāniḥ kathaṃ bhavet //
[2.279ab]	doṣā na karmaṇo duṣṭaḥ karoti na viparyayāt /
[2.279cd]	mithāvikalpena vinā nābhilāṣaḥ sukhād api //
[2.280ab]	tāyāt tattvasthirāśeṣaviśeṣajñānasādhanam /
[2.280cd]	bodhārthatvād gamer bāhyaśaikṣāśaikṣādhikas tataḥ //
[2.281ab]	parārthajñānaghaṭanaṃ tasmāt tac chāsanaṃ dayā /
[2.281cd]	tataḥ parārthatantratvaṃ siddhārthasyāvirāmataḥ //
[2.282ab]	dayayā śreya ācaṣṭe jñānāt satyaṃ sasādhanam /
[2.282cd]	tac cābhiyogavān vaktuṃ yatas tasmāt pramāṇatā //
[2.283ab]	upadeśatathābhāvastutis tad upadeśataḥ /

{II.2.g saṃvādakatvād bhagavān pramāṇam 283cd–285}

[2.283cd]	pramāṇatattvasiddhyartham anumāne 'py avāraṇāt //
[2.284ab]	prayogadarśanād vāsya yat kiṃcid udayātmakam /
[2.284cd]	nirodhadharmakaṃ sarvaṃ tad ity ādāv anekadhā //
[2.285ab]	anumānāśrayo liṅgam avinābhāvalakṣaṇam /
[2.285cd]	vyāptipradarśanād dhetoḥ sādhyenoktaṃ ca tat sphuṭam  //

<III. pratyakṣam>

{III.1. pramāṇasaṃkyāvipratipattinirāsaḥ 1–2}

[3.001ab]	mānaṃ dvividhaṃ viṣayadvaividhyāc chaktyaśaktitaḥ /
[3.001cd]	arthakriyāyāṃ keśādir nārtho 'narthādhimokṣataḥ //
[3.002ab]	sadṛśāsadṛśatvāc ca viṣayāviṣayatvataḥ /
[3.002cd]	śabdasyānyanimittānāṃ bhāve dhīsadasattvataḥ //

{III.3. sāmānyatatkalpanānirāsaḥ 3–54}

[3.003ab]	arthakriyāsamarthaṃ yat tad atra paramārthasat /
[3.003cd]	anyat saṃvṛtisat proktaṃ te svasāmānyalakṣaṇe //

{III.3.a sāmānyacintā 4–18}

[3.004ab]	aśaktaṃ sarvam iti ced bījāder aṅkurādiṣu /
[3.004cd]	dṛṣṭā śaktir matā sā cet saṃvṛtyāstu yathā tathā //
[3.005ab]	sāsti sarvatra ced buddher nānvayavyatirekayoḥ /
[3.005cd]	sāmānyalakṣaṇe 'dṛṣṭeś cakṣūrūpādibuddhivat //
[3.006ab]	etena samayābhogādyantaraṅgānurodhataḥ /
[3.006cd]	ghaṭotkṣepaṇasāmānyasaṃkhyādiṣu dhiyo gatāḥ //
[3.007ab]	keśādayo na sāmānyam anarthābhiniveśataḥ /
[3.007cd]	jñeyatvena grahād doṣo nābhāveṣu prasajyate //
[3.008ab]	teṣām api tathābhāve 'pratiṣedhāt sphuṭābhatā /
[3.008cd]	jñānarūpatayārthatvāt keśādīti matiḥ punaḥ //
[3.009ab]	sāmānyaviṣayā keśapratibhāsam anarthakam /
[3.009cd]	jñānarūpatayārthatve sāmānye cet prasajyate //
[3.010ab]	tatheṣṭatvād adoṣo 'rtharūpatvena samānatā /
[3.010cd]	sarvatra samarūpatvāt tadvyāvṛttisamāśrayāt //
[3.011ab]	tad avastv abhidheyatvāt sāphalyād akṣasaṃhateḥ /
[3.011cd]	nāmādivacane vaktṛśrotṛvācyānubandhini //
[3.012ab]	asaṃbandhini nāmādāv arthe syād apravartanam /
[3.012cd]	sārūpyād bhrāntito vṛttir arthe cet syān na sarvadā //
[3.013ab]	deśabhrāntiś ca na jñāne tulyam utpattito dhiyaḥ /
[3.013cd]	tathāvidhāyā anyatra tan nānupagamād dhiyaḥ //
[3.014ab]	bāhyārthapratibhāsāyā upāye vāpramāṇatā /
[3.014cd]	vijñānavyatiriktasya vyatirekāprasiddhitaḥ //
[3.015ab]	sarvajñānārthavattvāc cet svapnādāv anyathekṣaṇāt /
[3.015cd]	ayuktaṃ na ca saṃskārān nīlādipratibhāsataḥ //
[3.016ab]	nīlādy apratighātān na jñānaṃ tad yogyadeśakaiḥ /
[3.016cd]	ajñātasya svayaṃ jñānān nāmādy etena varṇitam //
[3.017ab]	saiveṣṭārthavatī kena cakṣurādimatir matā /
[3.017cd]	arthasāmarthyadṛṣṭeś ced anyat prāptam anarthakam //
[3.018ab]	apravṛttir asaṃbandhe 'py arthasaṃbandhavad yadi /
[3.018cd]	atītānāgataṃ vācyaṃ na syād arthena tatkṣayāt //

{III.3.b paramate doṣaḥ 19–53}

[3.019ab]	sāmānyagrahaṇāc chabdād aprasaṅgo mato yadi /
[3.019cd]	tan na kevalasāmānyāgrahaṇād grahaṇe 'pi vā //
[3.020ab]	atatsamānatāvyaktī tena nityopalambhanam /
[3.020cd]	nityatvāc ca yadi vyaktir vyakteḥ pratyakṣatāṃ prati //
[3.021ab]	ātmani jñānajanane yac chaktaṃ śaktam eva tat /
[3.021cd]	athāśaktaṃ kadācic ced aśaktaṃ sarvadaiva tat //
[3.022ab]	tasya śaktir aśaktir vā yā svabhāvena saṃsthitā /
[3.022cd]	nityatvād acikitsyasya kas tāṃ kṣapayituṃ kṣamaḥ //
[3.023ab]	tac ca sāmānyavijñānam anurundhan vibhāvyate /
[3.023cd]	nīlādyākāraleśo yaḥ sa tasmin kena nirmitaḥ //
[3.024ab]	pratyakṣapratyayārthatvān nākṣāṇāṃ vyarthateti cet /
[3.024cd]	saivaikarūpāc chabdāder bhinnābhāsā matiḥ kutaḥ //
[3.025ab]	na jātir jātimad vyaktirūpaṃ yenāparāśrayam /
[3.025cd]	siddhaṃ pṛthak cet kāryatvaṃ hy apekṣety abhidhīyate //
[3.026ab]	niṣpatter aparādhīnam api kāryaṃ svahetutaḥ /
[3.026cd]	saṃbadhyate kalpanayā kim akāryaṃ kathaṃcana //
[3.027ab]	anyatve tad asaṃbaddhaṃ siddhāto niḥsvabhāvatā /
[3.027cd]	jātiprasaṅgo 'bhāvasya nāpekṣābhāvatas tayoḥ //
[3.028ab]	tasmād arūpā rūpāṇām āśrayeṇopakalpitā /
[3.028cd]	tadviśeṣāvagāhārthair jātiḥ śabdaiḥ prakāśyate //
[3.029ab]	tasyāṃ rūpāvabhāso yas tattvenārthasya vā grahaḥ /
[3.029cd]	bhrāntiḥ sānādikālīnadarśanābhyāsanirmitā //
[3.030ab]	arthānāṃ yac ca sāmānyam anyavyāvṛttilakṣaṇam /
[3.030cd]	yanniṣṭhās ta ime śabdā na rūpaṃ tasya kiṃcana //
[3.031ab]	sāmānyabuddhau sāmānyenārūpāyām apīkṣaṇāt /
[3.031cd]	arthabhrāntir apīṣyeta sāmānyaṃ sāpy abhiplavāt //
[3.032ab]	artharūpatayā tattvenābhāvāc ca na rūpiṇī /
[3.032cd]	niḥsvabhāvatayāvācyaṃ kutaścid vacanān matam //
[3.033ab]	yadi vastu na vastūnām avācyatvaṃ kathaṃcana /
[3.033cd]	naiva vācyam upādānabhedād bhedopacārataḥ //
[3.034ab]	atītānāgate 'py arthe sāmānyavinibandhanāḥ /
[3.034cd]	śrutayo niviśante sad asaddharmaḥ kathaṃ bhavet //
[3.035ab]	upacārāt tad iṣṭaṃ ced vartamānaghaṭasya kā /
[3.035cd]	pratyāsattir abhāvena yā paṭādau na vidyate //
[3.036ab]	buddher askhalitā vṛttir mukhyāropitayoḥ sadā /
[3.036cd]	siṃhe māṇavake ceti ghoṣaṇāpy asti laukikī //
[3.037ab]	yatra rūḍhyāsadartho 'pi janaiḥ śabdo niveśitaḥ /
[3.037cd]	sa mukhyas tatra tatsāmyād gauṇo 'nyatra skhaladgatiḥ //
[3.038ab]	yathā bhāve 'py abhāvākhyāṃ yathākalpanam eva vā /
[3.038cd]	kuryād aśakte śakte vā pradhānādiśrutiṃ janaḥ //
[3.039ab]	śabdebhyo yādṛśī buddhir naṣṭe 'naṣṭe 'pi dṛśyate /
[3.039cd]	tādṛśy eva sadarthānāṃ naitac chrotrādicetasām //
[3.040ab]	sāmānyamātragrahaṇāt sāmānyaṃ cetasor dvayoḥ /
[3.040cd]	tasyāpi kevalasya prāg grahaṇaṃ vinivāritam //
[3.041ab]	parasparaviśiṣṭānām aviśiṣṭaṃ kathaṃ bhavet /
[3.041cd]	rūpaṃ dvirūpatāyāṃ vā tad vastv ekaṃ kathaṃ bhavet //
[3.042ab]	tābhyāṃ tad anyad eva syād yadi rūpaṃ samaṃ tayoḥ /
[3.042cd]	tayor iti na saṃbandho vyāvṛttis tu na duṣyate //
[3.043ab]	tasmāt samānataivāsmin sāmānye 'vastulakṣaṇam /
[3.043cd]	kāryaṃ cet tad anekaṃ syān naśvaraṃ ca na tan matam //
[3.044ab]	vastumātrānubandhitvād vināśasya na nityatā /
[3.044cd]	asaṃbandhaś ca jātīnām akāryatvād arūpatā //
[3.045ab]	yac ca vastubalāj jñānaṃ jāyate tad apekṣate /
[3.045cd]	na saṃketaṃ na sāmānyabuddhiṣv etad vibhāvyate //
[3.046ab]	yāpy abhedānugā buddhiḥ kācid vastudvayekṣaṇe /
[3.046cd]	saṃketena vinā sārthapratyāsattinibandhanā //
[3.047ab]	pratyāsattir vinā jātyā yatheṣṭā cakṣurādiṣu /
[3.047cd]	jñānakāryeṣu jātir vā yayānveti vibhāgataḥ //
[3.048ab]	kathaṃcid api vijñāne tadrūpānavabhāsataḥ /
[3.048cd]	yadi nāmendriyāṇāṃ syād draṣṭā bhāseta tadvapuḥ //
[3.049ab]	rūpavattvān na jātīnāṃ kevalānām adarśanāt /
[3.049cd]	vyaktigrahe ca tacchabdarūpād anyan na dṛśyate //
[3.050ab]	jñānamātrārthakaraṇe 'py ayogyam ata eva tat /
[3.050cd]	tad ayogyatayārūpaṃ tad dhy avastuṣu lakṣaṇam //
[3.051ab]	yathoktaviparītaṃ yat tat svalakṣaṇam iṣyate /
[3.051cd]	sāmānyaṃ trividhaṃ tac ca bhāvābhāvobhayāśrayāt //
[3.052ab]	yadi bhāvāśrayaṃ jñānaṃ bhāve bhāvānubandhataḥ /
[3.052cd]	noktottaratvād dṛṣṭatvād atītādiṣu cānyathā //
[3.053ab]	bhāvadharmatvahāniś ced bhāvagrahaṇapūrvakam /
[3.053cd]	tajjñānam ity adoṣo 'yaṃ meyaṃ tv ekaṃ svalakṣaṇam //

<III.4. anumānacintā 54–122>

{III.4.a anumānasiddhiḥ 54–84}

[3.054ab]	tasmād arthakriyāsiddheḥ sadasattāvicāraṇāt /
[3.054cd]	tasya svapararūpābhyāṃ gater meyadvayaṃ matam //
[3.055ab]	ayathābhiniveśena dvitīyā bhrāntir iṣyate /
[3.055cd]	gatiś cet pararūpeṇa na ca bhrānteḥ pramāṇatā //
[3.056ab]	abhiprāyāvisaṃvādād api bhrānteḥ pramāṇatā /
[3.056cd]	gatir apy anyathā dṛṣṭā pakṣaś cāyaṃ kṛtottaraḥ //
[3.057ab]	maṇipradīpaprabhayor maṇibuddhyābhidhāvataḥ /
[3.057cd]	mithyājñānāviśeṣe 'pi viśeṣo 'rthakriyāṃ prati //
[3.058ab]	yathā tathāyathārthatve 'py anumānatadābhayoḥ /
[3.058cd]	arthakriyānurodhena pramāṇatvaṃ vyavasthitam //
[3.059ab]	buddhir yatrārthasāmarthyād anvayavyatirekiṇī /
[3.059cd]	tasya svatantraṃ grahaṇam ato 'nyad vastv atīndriyam //
[3.060ab]	tasyādṛṣṭātmarūpasya gater anyo 'rtha āśrayaḥ /
[3.060cd]	tadāśrayeṇa saṃbandhī yadi syād gamakas tadā //
[3.061ab]	gamakānugasāmānyarūpeṇaiva tadā gatiḥ /
[3.061cd]	tasmāt sarvaḥ parokṣo 'rtho viśeṣeṇa na gamyate //
[3.062ab]	yā ca saṃbandhino dharmād gatir dharmiṇi jāyate /
[3.062cd]	sānumānaṃ parokṣāṇām ekāntenaiva sādhanam //
[3.063ab]	na pratyakṣaparokṣābhyāṃ meyasyānyasya saṃbhavaḥ /
[3.063cd]	tasmāt prameyadvitvena pramāṇadvitvam iṣyate //
[3.064ab]	tryekasaṃkhyānirāso vā prameyadvayadarśanāt /
[3.064cd]	ekam evāprameyatvād asataś cen mataṃ ca naḥ //
[3.065ab]	anekānto 'prameyatve hy abhāvasyāpi niścayāt /
[3.065cd]	tanniścayapramāṇaṃ vā dvitīyaṃ nākṣajā matiḥ //
[3.066ab]	abhāve 'rthabalāj jāter arthaśaktyanapekṣaṇe /
[3.066cd]	vyavadhānādibhāve 'pi jāyetendriyajā matiḥ //
[3.067ab]	abhāve vinivṛtteś cet pratyakṣasyaiva niścayaḥ /
[3.067cd]	viruddhaṃ saiva vā liṅgam anvayavyatirekiṇī //
[3.068ab]	siddhaṃ ca paracaitanyapratipatteḥ pramādvayam /
[3.068cd]	vyāhārādau pravṛtteś ca siddhas tadbhāvaniścayaḥ //
[3.069ab]	pramāṇam avisaṃvādāt tad kvacid vyabhicārataḥ /
[3.069cd]	nāśvāsa iti cel liṅgaṃ durdṛṣṭer etad īdṛśam //
[3.070ab]	yataḥ kadācit siddhāsya pratītir vastunaḥ kvacit /
[3.070cd]	tad avaśyaṃ tato jātaṃ tatsvabhāvo 'pi vā bhavet //
[3.071ab]	svanimittāt svabhāvād vā vinā nārthasya saṃbhavaḥ /
[3.071cd]	yac ca rūpaṃ tayor dṛṣṭaṃ tad evānyatra lakṣaṇam //
[3.072ab]	svabhāve svanimitte vā dṛśye darśanahetuṣu /
[3.072cd]	anyeṣu satsv adṛśye ca sattā vā tadvataḥ katham //
[3.073ab]	aprāmāṇye ca sāmānyabuddhes tallopa āgataḥ /
[3.073cd]	pretyabhāvavad akṣaiś cet paryāyeṇa pratīyate //
[3.074ab]	tac ca nendriyaśaktyādāv akṣabuddher asaṃbhavāt /
[3.074cd]	abhāvapratipattau syād buddher janmānimittikam //
[3.075ab]	svalakṣaṇe ca pratyakṣam avikalpatayā vinā /
[3.075cd]	vikalpena na sāmānyagrahas tasmiṃs tato 'numā //
[3.076ab]	prameyaniyame varṇānityatā na pratīyate /
[3.076cd]	pramāṇam anyat tadbuddhir vinā liṅgena saṃbhavāt //
[3.077ab]	viśeṣadṛṣṭe liṅgasya saṃbandhasyāprasiddhitaḥ /
[3.077cd]	tat pramāṇāntaraṃ meyabahutvād bahutāpi vā //
[3.078ab]	pramāṇānām anekasya vṛtter ekatra vā yathā /
[3.078cd]	viśeṣadṛṣṭer ekatrisaṃkhyāpoho na vā bhavet //
[3.079ab]	viṣayāniyamād anyaprameyasya ca saṃbhavāt /
[3.079cd]	yojanād varṇasāmānye nāyaṃ doṣaḥ prasajyate //
[3.080ab]	nāvasturūpaṃ tasyaiva tathāsiddhe prasādhanāt /
[3.080cd]	anyatra nānyasiddhiś cen na tasyaiva prasiddhitaḥ //
[3.081ab]	yo hi bhāvo yathābhūtaḥ sa tādṛgliṅgacetasaḥ /
[3.081cd]	hetus tajjā tathābhūte tasmād vastuni liṅgidhīḥ //
[3.082ab]	liṅgaliṅgidhiyor evaṃ pāraṃparyeṇa vastuni /
[3.082cd]	pratibandhāt tadābhāsaśūnyayor apy avañcanam //
[3.083ab]	tadrūpādhyavasāyāc ca tayos tadrūpaśūnyayoḥ /
[3.083cd]	tadrūpāvañcakatve 'pi kṛtā bhrāntivyavasthitiḥ //
[3.084ab]	tasmād vastuni boddhavye vyāpakaṃ vyāpyacetasaḥ /
[3.084cd]	nimittaṃ tat svabhāvo vā kāraṇaṃ tac ca taddhiyaḥ //

{III.4.b anupalabdhicintā 85–122}

[3.085ab]	pratiṣedhas tu sarvatra sādhyate 'nupalambhataḥ /
[3.085cd]	siddhiṃ pramāṇair vadatām arthād eva viparyayāt //
[3.086ab]	dṛṣṭā viruddhadharmoktis tasya tatkāraṇasya vā /
[3.086cd]	niṣedhe yāpi tasyaiva sāpramāṇatvasūcanā //
[3.087ab]	anyathaikasya dharmasya svabhāvoktyā parasya tat /
[3.087cd]	nāstitvaṃ kena gamyeta virodhāc ced asāv api //
[3.088ab]	siddhaḥ kenāsahasthānād iti cet tat kuto matam /
[3.088cd]	dṛśyasya darśanābhāvād iti cet sāpramāṇatā //
[3.089ab]	tasmāt svaśabdenoktāpi sābhāvasya prasādhikā /
[3.089cd]	yasyāpramāṇaṃ sāvācyo niṣedhas tena sarvathā //
[3.090ab]	etena tadviruddhārthakāryoktir upavarṇitā /
[3.090cd]	prayogaḥ kevalaṃ bhinnaḥ sarvatrārtho na bhidyate //
[3.091ab]	viruddhaṃ tac ca sopāyam avidhāyāpidhāya ca /
[3.091cd]	pramāṇoktir niṣedhe yā na sā nyāyānusāriṇī //
[3.092ab]	uktyādeḥ sarvavitpretyabhāvādipratiṣedhavat /
[3.092cd]	atīndriyāṇām arthānāṃ virodhasyāprasiddhitaḥ //
[3.093ab]	bādhyabādhakabhāvaḥ kaḥ syātāṃ yady uktisaṃvidau /
[3.093cd]	tādṛśo 'nupalabdheś ced ucyatāṃ saiva sādhanam //
[3.094ab]	aniścayakaraṃ proktam īdṛkṣānupalambhanam /
[3.094cd]	tan nātyantaparokṣeṣu sadasattāviniścayau //
[3.095ab]	bhinno 'bhinno 'pi vā dharmaḥ sa viruddhaḥ prayujyate /
[3.095cd]	yathāgnir ahime sādhye sattā vā janmabādhanī //
[3.096ab]	yathā vastv eva vastūnāṃ sādhane sādhanaṃ matam /
[3.096cd]	tathā vastv eva vastūnāṃ svanivṛttau nivartakam //
[3.097ab]	etena kalpanānyasto yatra kvacana saṃbhavāt /
[3.097cd]	dharmaḥ pakṣasapakṣānyataratvādir apoditaḥ //
[3.098ab]	tatrāpi vyāpako dharmo nivṛtter gamako mataḥ /
[3.098cd]	vyāpyasya svanivṛttiś cet paricchinnā kathaṃcana //
[3.099ab]	yadapramāṇatābhāve liṅgaṃ tasyaiva kathyate /
[3.099cd]	tad atyantavimūḍhārtham āgopālam asaṃvṛteḥ //
[3.100ab]	etāvan niścayaphalam abhāve 'nupalambhanam /
[3.100cd]	tac ca hetau svabhāve vādṛśye dṛśyatayā mate //
[3.101ab]	anumānād anityāder grahaṇe 'yaṃ kramo mataḥ /
[3.101cd]	prāmāṇyam eva nānyatra gṛhītagrahaṇān matam //
[3.102ab]	nānyāsyānityatā bhāvāt pūrvasiddhaḥ sa caindriyāt /
[3.102cd]	nānekarūpo vācyo 'sau vācyo dharmo vikalpajaḥ //
[3.103ab]	sāmānyāśrayasaṃsiddhau sāmānyaṃ siddham eva tat /
[3.103cd]	tadasiddhau tathāsyaiva hy anumānaṃ prasiddhaye //
[3.104ab]	kvacit tad aparijñānaṃ sadṛśāparasaṃbhavāt /
[3.104cd]	bhrānter apaśyato bhedaṃ māyāgolakabhedavat //
[3.105ab]	tathā hy aliṅgam ābālam asaṃśliṣṭottarodayam /
[3.105cd]	paśyan paricchinatty eva dīpādi nāśinaṃ janaḥ //
[3.106ab]	bhāvasvabhāvabhūtāyām api śaktau phale 'dṛśaḥ /
[3.106cd]	anānantaryato moho viniścetur apāṭavāt //
[3.107ab]	tasyaiva vinivṛttyartham anumānopavarṇanam /
[3.107cd]	vyavasyantīkṣaṇād eva sarvākārān mahādhiyaḥ //
[3.108ab]	vyāvṛtteḥ sarvatas tasmin vyāvṛttivinibandhanāḥ /
[3.108cd]	buddhayo 'rthe pravartante 'bhinne bhinnāśrayā iva //
[3.109ab]	yathācodanam ākhyāś ca so 'sati bhrāntikāraṇe /
[3.109cd]	pratibhāḥ pratisaṃdhatte svānurūpāḥ svabhāvataḥ //
[3.110ab]	siddho 'trāpy athavā dhvaṃso liṅgād anupalambhanāt /
[3.110cd]	prāg bhūtvā hy abhavan bhāvo 'nitya ity abhidhīyate //
[3.111ab]	yasyobhayāntavyavadhisattāsaṃbandhavācinī /
[3.111cd]	anityatāśrutis tena tāv antāv iti kau smṛtau //
[3.112ab]	prāk paścād apy abhāvaś cet sa evānityatā na kim /
[3.112cd]	ṣaṣṭhyādyayogād iti ced antayoḥ sa kathaṃ bhavet //
[3.113ab]	sattāsaṃbandhayor dhrauvyād antābhyāṃ na viśeṣaṇam /
[3.113cd]	aviśeṣaṇam eva syād antau cet kāryakāraṇe //
[3.114ab]	asaṃbandhān na bhāvasya prāgabhāvaṃ sa vāñchati /
[3.114cd]	tadupādhisamākhyāne te 'py asya ca na sidhyataḥ //
[3.115ab]	sattāsvakāraṇāśleṣakaraṇāt kāraṇaṃ kila /
[3.115cd]	sā sattā sa ca saṃbandho nityau kāryam atheha kim //
[3.116ab]	yasyābhāvaḥ kriyetāsau na bhāvaḥ prāgabhāvavān /
[3.116cd]	saṃbandhānabhyupagamān nityaṃ viśvam idaṃ tataḥ //
[3.117ab]	tasmād anarthāskandinyo 'bhinnārthābhimateṣv api /
[3.117cd]	śabdeṣu vācyabhedinyo vyatirekāspadaṃ dhiyaḥ //
[3.118ab]	viśeṣapratyabhijñānaṃ na pratikṣaṇabhedataḥ /
[3.118cd]	na vā viśeṣaviṣayaṃ dṛṣṭasāmyena tadgrahāt //
[3.119ab]	nidarśanaṃ tad eveti sāmānyāgrahaṇaṃ yadi /
[3.119cd]	nidarśanatvāt siddhasya pramāṇenāsya kiṃ punaḥ //
[3.120ab]	vismṛtatvād adoṣaś cet tata evānidarśanam /
[3.120cd]	dṛṣṭe tadbhāvasiddhiś cet pramāṇād anyavastuni //
[3.121ab]	tattvārope viparyāsas tatsiddher apramāṇatā /
[3.121cd]	pratyakṣetarayor aikyād ekasiddhir dvayor api //
[3.122ab]	saṃdhīyamānaṃ cānyena vyavasāyaṃ smṛtiṃ viduḥ /
[3.122cd]	taccihnāpekṣaṇān no cet smṛtir na vyabhicārataḥ //

{III.5.a pratyakṣalakṣaṇavipratipattinirāsaḥ 123–144}

[3.123ab]	pratyakṣaṃ kalpanāpoḍhaṃ pratyakṣeṇaiva sidhyati /
[3.123cd]	pratyātmavedyaḥ sarveṣāṃ vikalpo nāmasaṃśrayaḥ //
[3.124ab]	saṃhṛtya sarvataś cintāṃ stimitenāntarātmanā /
[3.124cd]	sthito 'pi cakṣuṣā rūpam īkṣate sākṣajā matiḥ //
[3.125ab]	punar vikalpayan kiṃcid āsīn me kalpanedṛśī /
[3.125cd]	iti vetti na pūrvoktāvasthāyām indriyād gatau //
[3.126ab]	ekatra dṛṣṭo bhedo hi kvacin nānyatra dṛśyate /
[3.126cd]	na tasmād bhinnam asty anyat sāmānyaṃ buddhyabhedataḥ //
[3.127ab]	tasmād viśeṣaviṣayā sarvaivendriyajā matiḥ /
[3.127cd]	na viśeṣeṣu śabdānāṃ pravṛttāv asti saṃbhavaḥ //
[3.128ab]	ananvayād viśeṣāṇāṃ saṃketasyāpravṛttitaḥ /
[3.128cd]	viṣayo yaś ca śabdānāṃ saṃyojyeta sa eva taiḥ //
[3.129ab]	asyedam iti saṃbandhe yāv arthau pratibhāsinau /
[3.129cd]	tayor eva hi saṃbandho na tadendriyagocaraḥ //
[3.130ab]	viśadapratibhāsasya tadārthasyāvibhāvanāt /
[3.130cd]	vijñānābhāsabhedo hi padārthānāṃ viśeṣakaḥ //
[3.131ab]	cakṣuṣo 'rthāvabhāse 'pi yaṃ paro 'syeti śaṃsati /
[3.131cd]	sa eva yojyate śabdair na khalv indriyagocaraḥ //
[3.132ab]	avyāpṛtendriyasyānyavāṅmātreṇāvibhāvanāt /
[3.132cd]	na cānuditasaṃbandhaḥ svayaṃ jñānaprasaṅgataḥ //
[3.133ab]	manasor yugapadvṛtteḥ savikalpāvikalpayoḥ /
[3.133cd]	vimūḍho laghuvṛtter vā tayor aikyaṃ vyavasyati //
[3.134ab]	vikalpavyavadhānena vicchinnaṃ darśanaṃ bhavet /
[3.134cd]	iti ced bhinnajātīyavikalpe 'nyasya vā katham //
[3.135ab]	alātadṛṣṭivad bhāvapakṣaś ced balavān mataḥ /
[3.135cd]	anyatrāpi samānaṃ tad varṇayor vā sakṛcchrutiḥ //
[3.136ab]	sakṛtsaṃgatasarvārtheṣv indriyeṣv iha satsv api /
[3.136cd]	pañcabhir vyavadhāne 'pi bhāty avyavahiteva yā //
[3.137ab]	sā matir nāma paryantakṣaṇikajñānamiśraṇāt /
[3.137cd]	vicchinnābheti tac citraṃ tasmāt santu sakṛd dhiyaḥ //
[3.138ab]	pratibhāsāviśeṣaś ca sāntarānantare katham /
[3.138cd]	śuddhe manovikalpe ca na kramagrahaṇaṃ bhavet //
[3.139ab]	yo 'grahaḥ saṃgate 'py arthe kvacid āsaktacetasaḥ /
[3.139cd]	saktyānyotpattivaiguṇyāc codyaṃ caitad dvayor api //
[3.140ab]	śīghravṛtter alātāder anvayapratighātinī /
[3.140cd]	cakrabhrāntiṃ dṛśā dhatte na dṛśāṃ ghaṭanena sā //
[3.141ab]	kecid indriyajatvāder bāladhīvad akalpanām /
[3.141cd]	āhur bālāvikalpe ca hetuṃ saṃketamandatām //
[3.142ab]	teṣāṃ pratyakṣam eva syād bālānām avikalpanāt /
[3.142cd]	saṃketopāyavigamāt paścād api bhaven na saḥ //
[3.143ab]	mano 'vyutpannasaṃketam asti tena sa cen mataḥ /
[3.143cd]	evam indriyaje 'pi syāc cheṣavac cedam īdṛśam //
[3.144ab]	yad eva sādhanaṃ bāle tad evātrāpi kathyatām /
[3.144cd]	sāmyād akṣadhiyām uktam anenānubhavādikam //

{III.5.b sāmānyanirāsaḥ 145–150}

[3.145ab]	viśeṣaṇaṃ viśeṣyaṃ ca saṃbandhaṃ laukikīṃ sthitim /
[3.145cd]	gṛhītvā saṃkalayyaitat tathā pratyeti nānyathā //
[3.146ab]	yathā daṇḍini jātyāder vivekenānirūpaṇāt /
[3.146cd]	tadvatā yojanā nāsti kalpanāpy atra nāsty ataḥ //
[3.147ab]	yady apy anvayivijñānaṃ śabdavyaktyavabhāsi tat /
[3.147cd]	varṇākṛtyakṣarākāraśūnyaṃ gotvaṃ hi varṇyate //
[3.148ab]	samānatve 'pi tasyaiva nekṣaṇaṃ netragocaram /
[3.148cd]	pratibhāsadvayābhāvād buddher bhedaś ca durlabhaḥ //
[3.149ab]	samavāyāgrahād akṣaiḥ saṃbandhādarśanaṃ sthitam /
[3.149cd]	paṭas tantuṣv ihetyādiśabdāś ceme svayaṃ kṛtāḥ //
[3.150ab]	śṛṅgaṃ gavīti loke syāc chṛṅge gaur ity alaukikam /
[3.150cd]	gavākhyapariśiṣṭāṅgavicchedānupalambhanāt //

{III.5.c avayavinirāsaḥ 151–153}

[3.151ab]	tais tantubhir iyaṃ śāṭīty uttaraṃ kāryam ucyate /
[3.151cd]	tantusaṃskārasaṃbhūtaṃ naikakālaṃ kathaṃcana //
[3.152ab]	kāraṇāropataḥ kaścid ekāpoddhārato 'pi vā /
[3.152cd]	tantvākhyāṃ vartayet kārye darśayann āśrayaṃ śruteḥ //
[3.153ab]	upakāryopakāritvaṃ vicchedādṛṣṭir eva vā /
[3.153cd]	mukhyaṃ yad askhalajjñānam ādisaṃketagocaraḥ //

{III.5.d nānumānataḥ sāmānyasiddhiḥ 154–163}

[3.154ab]	anumānaṃ ca jātyādau vastuno nāsti bhedini /
[3.154cd]	sarvatra vyapadeśo hi daṇḍyāder api sāṃvṛtāt //
[3.155ab]	vastuprāsādamālādiśabdāś cānyānapekṣiṇaḥ /
[3.155cd]	geho yady api saṃyogas tanmālā kiṃ nu tad bhavet //
[3.156ab]	jātiś ced geha eko 'pi mālety ucyeta vṛkṣavat /
[3.156cd]	mālābahutve tacchabdaḥ kathaṃ jāter ajātitaḥ //
[3.157ab]	mālādau ca mahattvādir iṣṭo yaś caupacārikaḥ /
[3.157cd]	mukhyāviśiṣṭavijñānagrāhyatvān naupacārikaḥ //
[3.158ab]	ananyahetutā tulyā sā mukhyābhimateṣv api /
[3.158cd]	padārthaśabdaḥ kaṃ hetum anyaṃ ṣaṭsu samīkṣate //
[3.159ab]	yo yathā rūḍhitaḥ siddhas tatsāmyād yas tathocyate /
[3.159cd]	mukhyo gauṇaś ca bhāveṣv apy abhāvasyopacārataḥ //
[3.160ab]	saṃketānvayinī rūḍhir vaktur icchānvayī ca saḥ /
[3.160cd]	kriyate vyavahārārthaṃ chandaḥśabdāṃśanāmavat //
[3.161ab]	vastudharmatayaivārthās tādṛgvijñānakāraṇam /
[3.161cd]	bhede 'pi yatra tajjñānaṃ tāṃs tathā pratipadyate //
[3.162ab]	jñānāny api tathā bhede 'bhedapratyavamarśane /
[3.162cd]	ity atatkāryaviśleṣasyānvayo naikavastunaḥ //
[3.163ab]	vastūnāṃ vidyate tasmāt tanniṣṭhā vastuni śrutiḥ /
[3.163cd]	bāhyaśaktivyavacchedaniṣṭhābhāve 'pi tacchrutiḥ //

{III.5.e anyāpohacintā 164–173}

[3.164ab]	vikalpapratibimbeṣu tanniṣṭheṣu nibadhyate /
[3.164cd]	tato 'nyāpohaniṣṭhatvād uktānyāpohakṛc chrutiḥ //
[3.165ab]	vyatirekīva yaj jñāne bhāty arthapratibimbakam /
[3.165cd]	śabdāt tad api nārthātmā bhrāntiḥ sā vāsanodbhavā //
[3.166ab]	tasyābhidhāne śrutibhir arthe ko 'ṃśo 'vagamyate /
[3.166cd]	tasyāgatau ca saṃketakriyā vyarthā tadarthikā //
[3.167ab]	śabdo 'rthāṃśaṃ kam āheti tatrānyāpoha ucyate /
[3.167cd]	ākāraḥ sa ca nārthe 'sti taṃ vadann arthabhāk katham //
[3.168ab]	śabdasyānvayinaḥ kāryam arthenānvayinā sa ca /
[3.168cd]	ananvayī dhiyo 'bhedād darśanābhyāsanirmitaḥ //
[3.169ab]	tadrūpāropagatyānyavyāvṛttādhigateḥ punaḥ /
[3.169cd]	śabdārtho 'rthaḥ sa eveti vacane na virudhyate //
[3.170ab]	mithyāvabhāsino vaite pratyayāḥ śabdanirmitāḥ /
[3.170cd]	anuyāntīmam arthāṃśam iti cāpohakṛc chrutiḥ //
[3.171ab]	tasmāt saṃketakāle 'pi nirdiṣṭārthena saṃyutaḥ /
[3.171cd]	svapratītiphalenānyāpohaḥ saṃbadhyate śrutau //
[3.172ab]	anyatrādṛṣṭyapekṣatvāt kvacit taddṛṣṭyapekṣaṇāt /
[3.172cd]	śrutau saṃbadhyate 'poho naitad vastuni yujyate //
[3.173ab]	tasmāj jātyāditadyogā nārthe teṣu ca na śrutiḥ /
[3.173cd]	saṃyojyate 'nyavyāvṛttau śabdānām eva yojanāt //

{III.5.f pratyakṣe śabdakalpanānirāsaḥ uttarakālabhāvivikalpajñānenānubhavaḥ 174–191}

[3.174ab]	saṃketasmaraṇopāyaṃ dṛṣṭasaṃkalanātmakam /
[3.174cd]	pūrvāparaparāmarśaśūnye tac cākṣuṣe katham //
[3.175ab]	anyatra gatacitto 'pi cakṣuṣā rūpam īkṣate /
[3.175cd]	tatsaṃketāgrahas tatra spaṣṭas tajjā ca kalpanā //
[3.176ab]	jāyante kalpanās tatra yatra śabdo niveśitaḥ /
[3.176cd]	tenecchātaḥ pravarteran nekṣeran bāhyam akṣajāḥ //
[3.177ab]	rūpaṃ rūpam itīkṣeta taddhiyaṃ kim itīkṣate /
[3.177cd]	asti cānubhavas tasyāḥ so 'vikalpaḥ kathaṃ bhavet //
[3.178ab]	tasyaivānubhave dṛṣṭaṃ na vikalpadvayaṃ sakṛt /
[3.178cd]	etena tulyakālānyavijñānānubhavo gataḥ //
[3.179ab]	smṛtir bhaved atīte ca sāgṛhīte kathaṃ bhavet /
[3.179cd]	syāc cānyadhīparicchedābhinnarūpā svabuddhidhīḥ //
[3.180ab]	atītam apadṛṣṭāntam aliṅgaṃ cārthavedanam /
[3.180cd]	siddhaṃ tat kena tasmin hi na pratyakṣaṃ na laiṅgikam //
[3.181ab]	tatsvarūpāvabhāsinyā buddhyānantarayā yadi /
[3.181cd]	rūpādir iva gṛhyeta na syāt tatpūrvadhīgrahaḥ //
[3.182ab]	so 'vikalpaḥ svaviṣayo vijñānānubhavo yathā /
[3.182cd]	aśakyasamayaṃ tadvad anyad apy avikalpakam //
[3.183ab]	sāmānyavācinaḥ śabdās tadekārthā ca kalpanā /
[3.183cd]	abhāve nirvikalpasya viśeṣādhigamaḥ katham //
[3.184ab]	asti cen nirvikalpaṃ ca kiṃcit tattulyahetukam /
[3.184cd]	sarvaṃ tathaiva hetor hi bhedād bhedaḥ phalātmanām //
[3.185ab]	anapekṣitabāhyārthā yojanā samayasmṛteḥ /
[3.185cd]	tathānapekṣya samayaṃ vastuśaktyaiva netradhīḥ //
[3.186ab]	saṃketasmaraṇāpekṣaṃ rūpaṃ yady akṣacetasi /
[3.186cd]	anapekṣya na cec chaktaṃ syāt smṛtāv eva liṅgavat //
[3.187ab]	tasyās tatsaṃgamotpatter akṣadhīḥ syāt smṛter na vā /
[3.187cd]	tataḥ kālāntare 'pi syāt kvacid vyākṣepasaṃbhavāt //
[3.188ab]	krameṇobhayahetuś cet prāg eva syād abhedataḥ /
[3.188cd]	anyo 'kṣabuddhihetuś cet smṛtis tatrāpy anarthikā //
[3.189ab]	yathāsamitasiddhyartham iṣyate samayasmṛtiḥ /
[3.189cd]	bhedaś cāsamito grāhyaḥ smṛtis tatra kim arthikā //
[3.190ab]	sāmānyamātragrahaṇe bhedāpekṣā na yujyate /
[3.190cd]	tasmāc cakṣuś ca rūpaṃ ca pratītyodeti netradhīḥ //
[3.191ab]	sākṣāc cet jñānajanane samartho viṣayo 'kṣavat /
[3.191cd]	atha kasmād dvayādhīnajanma tat tena nocyate //

<III.6. pratyakṣabheda 192–287>

{III.6.a indriyapratyakṣam 192–238}

[3.192ab]	samīkṣya gamakatvaṃ hi vyapadeśo niyujyate /
[3.192cd]	tac cākṣavyapadeśe 'sti taddharmaś ca niyojyatām //
[3.193ab]	tato liṅgasvabhāvo 'tra vyapadeśe niyojyatām /
[3.193cd]	nivartate vyāpakasya svabhāvasya nivṛttitaḥ //
[3.194ab]	saṃcitaḥ samudāyaḥ sa sāmānyaṃ tatra cākṣadhīḥ /
[3.194cd]	sāmānyabuddhiś cāvaśyaṃ vikalpenānubadhyate //
[3.195ab]	arthāntarābhisaṃbandhāj jāyante ye 'ṇavo 'pare /
[3.195cd]	uktās te saṃcitās te hi nimittaṃ jñānajanmanaḥ //
[3.196ab]	aṇūnāṃ sa viśeṣaś ca nāntareṇāparān aṇūn /
[3.196cd]	tad ekāniyamāj jñānam uktaṃ sāmānyagocaram //
[3.197ab]	athaikāyatanatve 'pi nānekaṃ gṛhyate sakṛt /
[3.197cd]	sakṛd grahāvabhāsaḥ kiṃ viyukteṣu tilādiṣu //
[3.198ab]	pratyuktaṃ lāghavaṃ cātra teṣv eva kramapātiṣu /
[3.198cd]	kiṃ nākramagrahas tulyakālāḥ sarvāś ca buddhayaḥ //
[3.199ab]	kāścit tāsv akramābhāsāḥ kramavatyo 'parāś ca kim /
[3.199cd]	sarvārthagrahaṇe tasmād akramo 'yaṃ prasajyate //
[3.200ab]	naikaṃ citrapataṃgādi rūpaṃ vā dṛśyate katham /
[3.200cd]	citraṃ tad ekam iti ced idaṃ citrataraṃ tataḥ //
[3.201ab]	naikaṃ svabhāvaṃ citraṃ hi maṇirūpaṃ yathaiva tat /
[3.201cd]	nīlādipravibhāgaś ca tulyaś citrapaṭādiṣu //
[3.202ab]	tatrāvayavarūpaṃ cet kevalaṃ dṛśyate tathā /
[3.202cd]	nīlādīni nirasyānyac citraṃ citraṃ yad īkṣase //
[3.203ab]	tulyārthākārakālatvenopalakṣitayor dhiyoḥ /
[3.203cd]	nānārthā kramavaty ekā kim ekārthākramāparā //
[3.204ab]	vaiśvarūpyād dhiyām eva bhāvānāṃ viśvarūpatā /
[3.204cd]	tac ced anaṅgaṃ keneyaṃ siddhā bhedavyavasthitiḥ //
[3.205ab]	vijātīnām anārambhān nālekhyādau vicitradhīḥ /
[3.205cd]	arūpatvān na saṃyogaś citro bhakteś ca nāśrayaḥ //
[3.206ab]	pratyekam avicitratvād gṛhīteṣu krameṇa ca /
[3.206cd]	na citradhīsaṃkalanam anekasyaikayāgrahāt //
[3.207ab]	nānārthaikā bhavet tasmāt siddhāto 'py avikalpikā /
[3.207cd]	vikalpayann apy ekārthaṃ yato 'nyad api paśyati //
[3.208ab]	citrāvabhāseṣv artheṣu yady ekatvaṃ na yujyate /
[3.208cd]	saiva tāvat kathaṃ buddhir ekā citrāvabhāsinī //
[3.209ab]	idaṃ vastubalāyātaṃ yad vadanti vipaścitaḥ /
[3.209cd]	yathā yathārthāś cintyante viśīryante tathā tathā //
[3.210ab]	kiṃ syāt sā citrataikasyāṃ na syāt tasyāṃ matāv api /
[3.210cd]	yadīdaṃ svayam arthānāṃ rocate tatra ke vayaṃ //
[3.211ab]	tasmān nārtheṣu na jñāne sthūlābhāsas tadātmanaḥ /
[3.211cd]	ekatra pratiṣiddhatvād bahuṣv api na saṃbhavaḥ //
[3.212ab]	paricchedo 'ntar anyo 'yaṃ bhāgo bahir iva sthitaḥ /
[3.212cd]	jñānasyābhedino bhedapratibhāso hy upaplavaḥ //
[3.213ab]	tatraikasyāpy abhāvena dvayam apy avahīyate /
[3.213cd]	tasmāt tad eva tasyāpi tattvaṃ yā dvayaśūnyatā //
[3.214ab]	tadbhedāśrayiṇī ceyaṃ bhāvānāṃ bhedasaṃsthitiḥ /
[3.214cd]	tadupaplavabhāve ca teṣāṃ bhedo 'py upaplavaḥ //
[3.215ab]	na grāhyagrāhakākārabāhyam asti ca lakṣaṇam /
[3.215cd]	ato lakṣaṇaśūnyatvān niḥsvabhāvāḥ prakāśitāḥ //
[3.216ab]	vyāpāropādhikaṃ sarvaṃ skandhādīnāṃ viśeṣataḥ /
[3.216cd]	lakṣaṇaṃ sa ca tattvaṃ na tenāpy ete vilakṣaṇāḥ //
[3.217ab]	yathāsvaṃpratyayāpekṣād avidyopaplutātmanām /
[3.217cd]	vijñaptir vitathākārā jāyate timirādivat //
[3.218ab]	asaṃviditatattvā ca sā sarvāparadarśanaiḥ /
[3.218cd]	asaṃbhavād vinā teṣāṃ grāhyagrāhakaviplavaiḥ //
[3.219ab]	tadupekṣitatattvārthaiḥ kṛtvā gajanimīlanam /
[3.219cd]	kevalaṃ lokabuddhyaiva bāhyacintā pratanyate //
[3.220ab]	nīlādiś citravijñāne jñānopādhir ananyabhāk /
[3.220cd]	aśakyadarśanas taṃ hi pataty arthe vivecayan //
[3.221ab]	yad yathā bhāsate jñānaṃ tat tathaivānubhūyate /
[3.221cd]	iti nāmaikabhāvaḥ syāc citrākārasya cetasi //
[3.222ab]	paṭādirūpasyaikatve tathā syād avivekitā /
[3.222cd]	vivekīni nirasyānyadāviveki ca nekṣyate //
[3.223ab]	ko vā virodho bahavaḥ saṃjātātiśayāḥ sakṛt /
[3.223cd]	bhaveyuḥ kāraṇaṃ buddher yadi nāmendriyādivat //
[3.224ab]	hetubhāvād ṛte nānyā grāhyatā nāma kācana /
[3.224cd]	tatra buddhir yadākārā tasyās tad grāhyam ucyate //
[3.225ab]	kathaṃ vāvayavī grāhyaḥ sakṛt svāvayavaiḥ saha /
[3.225cd]	na hi gopratyayo dṛṣṭaḥ sāsnādīnām adarśane //
[3.226ab]	guṇapradhānādhigamaḥ sahāpy abhimato yadi /
[3.226cd]	saṃpūrṇāṅgo na gṛhyeta sakṛn nāpi guṇādimān //
[3.227ab]	vivakṣāparatantratvād viśeṣaṇaviśeṣyayoḥ /
[3.227cd]	yad aṅgabhāvenopāttaṃ tat tenaiva hi gṛhyate //
[3.228ab]	svato vastvantarābhedād guṇāder bhedakasya ca /
[3.228cd]	agrahād ekabuddhiḥ syāt paśyato 'pi parāparam //
[3.229ab]	guṇādibhedagrahaṇān nānātvapratipad yadi /
[3.229cd]	astu nāma tathāpy eṣāṃ bhavet saṃbandhisaṃkaraḥ //
[3.230ab]	śabdādīnām anekatvāt siddho 'nekagrahaḥ sakṛt /
[3.230cd]	saṃniveśagrahāyogād agrahe saṃniveśinām //
[3.231ab]	sarvato vinivṛttasya vinivṛttir yato yataḥ /
[3.231cd]	tadbhedonnītabhedā sā dharmiṇo 'nekarūpatā //
[3.232ab]	te kalpitā rūpabhedā nirvikalpasya cetasaḥ /
[3.232cd]	na vicitrasya citrābhāḥ kādācitkasya gocaraḥ //
[3.233ab]	yady apy asti sitatvādi yādṛg indriyagocaraḥ /
[3.233cd]	na so 'bhidhīyate śabdair jñānayo rūpabhedataḥ //
[3.234ab]	ekārthatve 'pi buddhīnāṃ nānāśrayatayā sa cet /
[3.234cd]	śrotrādicittānīdānīṃ bhinnārthānīti tat kutaḥ //
[3.235ab]	jāto nāmāśrayo 'nyonyaś cetasāṃ tasya vastunaḥ /
[3.235cd]	ekasyaiva kuto rūpaṃ bhinnākārāvabhāsi tat //
[3.236ab]	vṛtter dṛśyāparāmarśenābhidhānavikalpayoḥ /
[3.236cd]	darśanāt pratyabhijñānaṃ gavādīnāṃ nivāritam //
[3.237ab]	anvayāc cānumānaṃ yad abhidhānavikalpayoḥ /
[3.237cd]	dṛśye gavādau jātyādes tad apy etena dūṣitam //
[3.238ab]	darśanāny eva bhinnāny apy ekāṃ kurvanti kalpanām /
[3.238cd]	pratyabhijñānasaṃkhyātāṃ svabhāveneti varṇitam //

{III.6.b mānasapratyakṣam 239–248}

[3.239ab]	pūrvānubhūtagrahaṇe mānasasyāpramāṇatā /
[3.239cd]	adṛṣṭagrahaṇe 'ndhāder api syād arthadarśanam //
[3.240ab]	kṣaṇikatvād atītasya darśane ca na saṃbhavaḥ /
[3.240cd]	vācyam akṣaṇikatve syāl lakṣaṇaṃ saviśeṣaṇam //
[3.241ab]	niṣpāditakriye kaṃcid viśeṣam asamādadhat /
[3.241cd]	karmaṇy aindriyam anyad vā sādhanaṃ kim itīṣyate //
[3.242ab]	sakṛdbhāvaś ca sarvāsāṃ dhiyāṃ tadbhāvajanmanām /
[3.242cd]	anyair akāryabhedasya tadapekṣāvirodhataḥ //
[3.243ab]	tasmād indriyavijñānānantarapratyayodbhavam /
[3.243cd]	mano 'nyam eva gṛhṇāti viṣayaṃ nāndhadṛk tataḥ //
[3.244ab]	svārthānvayārthāpekṣaiva hetur indriyajā matiḥ /
[3.244cd]	tato 'nyagrahaṇe 'py asya niyatagrāhyatā matā //
[3.245ab]	tadatulyakriyākālaḥ katham svajñānakālikaḥ /
[3.245cd]	sahakāri bhaved artha iti ced akṣacetasaḥ //
[3.246ab]	asataḥ prāg asāmarthyāt paścād vānupayogataḥ /
[3.246cd]	prāgbhāvaḥ sarvahetūnāṃ nāto 'rthaḥ svadhiyā saha //
[3.247ab]	bhinnakālaṃ kathaṃ grāhyam iti ced grāhyatāṃ viduḥ /
[3.247cd]	hetutvam eva yuktijñā jñānākārārpaṇakṣamam //
[3.248ab]	kāryaṃ hy anekahetutve 'py anukurvad udeti yat /
[3.248cd]	tat tenārpitatadrūpaṃ gṛhītam iti cocyate //

{III.6.c svasaṃvedanapratyakṣam 249–280}

[3.249ab]	aśakyasamayo hy ātmā sukhādīnām ananyabhāk /
[3.249cd]	teṣām ataḥ svasaṃvittir nābhijalpānuṣaṅgiṇī //
[3.250ab]	avedakāḥ parasyāpi te svarūpaṃ kathaṃ viduḥ /
[3.250cd]	ekārthāśrayiṇā vedyā vijñāneneti kecana //
[3.251ab]	tadatadrūpiṇo bhāvās tadatadrūpahetujāḥ /
[3.251cd]	tat sukhādi kim ajñānaṃ vijñānābhinnahetujam //
[3.252ab]	sārthe satīndriye yogye yathāsvam api cetasi /
[3.252cd]	dṛṣṭaṃ janma sukhādīnāṃ tattulyaṃ manasām api //
[3.253ab]	asatsu satsu caiteṣu na janmājanma vā kvacit /
[3.253cd]	dṛṣṭaṃ sukhāder buddher vā tat tato nānyataś ca te //
[3.254ab]	sukhaduḥkhādibhedaś ca teṣām eva viśeṣataḥ /
[3.254cd]	tasyā eva yathā buddher māndyapāṭavasaṃśayāḥ //
[3.255ab]	yasyārthasya nipātena te jātā dhīsukhādayaḥ /
[3.255cd]	muktvā taṃ pratipadyeta sukhādīn eva sā katham //
[3.256ab]	avicchinnā na bhāseta tatsaṃvittiḥ kramagrahe /
[3.256cd]	tallāghavāc cet tattulyam ity asaṃvedanaṃ na kim //
[3.257ab]	na caikayā dvayajñānaṃ niyamād akṣacetasaḥ /
[3.257cd]	sukhādyabhāve 'py arthāc ca jātes tacchaktyasiddhitaḥ //
[3.258ab]	pṛthak pṛthak ca sāmarthye dvayor nīlādivat sukham /
[3.258cd]	gṛhyeta kevalaṃ tasya taddhetvartham agṛhṇataḥ //
[3.259ab]	na hi saṃvedanaṃ yuktam arthenaiva sahagrahe /
[3.259cd]	kiṃ sāmarthyaṃ sukhādīnāṃ neṣṭā dhīr yat tadudbhavā //
[3.260ab]	vinārthena sukhādīnāṃ vedane cakṣurādibhiḥ /
[3.260cd]	rūpādiḥ stryādibhedo 'kṣṇā na gṛhyeta kadācana //
[3.261ab]	na hi saty antaraṅge 'rthe śakte dhīr bāhyadarśanī /
[3.261cd]	arthagrahe sukhādīnāṃ tajjānāṃ syād avedanam //
[3.262ab]	dhiyor yugapadutpattau tattadviṣayasaṃbhavāt /
[3.262cd]	sukhaduḥkhavidau syātāṃ sakṛd arthasya saṃbhave //
[3.263ab]	saty āntare 'py upādāne jñāne duḥkhādisaṃbhavaḥ /
[3.263cd]	nopādānaṃ viruddhasya tac caikam iti cen matam //
[3.264ab]	tad ajñānasya vijñānaṃ kenopādānakāraṇam /
[3.264cd]	ādhipatyaṃ tu kurvīta tad viruddhe 'pi dṛśyate //
[3.265ab]	akṣṇor yathaika āloko naktaṃcaratadanyayoḥ /
[3.265cd]	rūpadarśanavaiguṇyāvaiguṇye kurute sakṛt //
[3.266ab]	tasmāt sukhādayo 'rthānāṃ svasaṃkrāntāvabhāsinām /
[3.266cd]	vedakāḥ svātmanaś caiṣām arthebhyo janma kevalam //
[3.267ab]	arthātmā svātmabhūto hi teṣāṃ tair anubhūyate /
[3.267cd]	tenārthānubhavakhyātir ālambas tu tadābhatā //
[3.268ab]	kaścid bahiḥsthitān eva sukhādīn apracetanān /
[3.268cd]	grāhyān āha na tasyāpi sakṛd yukto dvayagrahaḥ //
[3.269ab]	sukhādyabhinnarūpatvān nīlādeś cet sakṛdgrahaḥ /
[3.269cd]	bhinnāvabhāsinor grāhyaṃ cetasos tad abhedi kim //
[3.270ab]	tasyāviśeṣe bāhyasya bhāvanātāratamyataḥ /
[3.270cd]	tāratamyaṃ ca buddhau syān na prītiparitāpayoḥ //
[3.271ab]	sukhādyātmatayā buddher api yady avirodhitā /
[3.271cd]	sa idānīṃ kathaṃ bāhyaḥ sukhādyātmeti gamyate //
[3.272ab]	agrāhyagrāhakatvāc ced bhinnajātīyayoḥ pumān /
[3.272cd]	agrāhakaḥ syāt sarvasya tato hīyeta bhoktṛtā //
[3.273ab]	kāryakāraṇatānena pratyuktākāryakāraṇe /
[3.273cd]	grāhyagrāhakatābhāvād bhāve 'nyatrāpi sā bhavet //
[3.274ab]	tasmāt ta āntarā eva saṃvedyatvāc ca cetanāḥ /
[3.274cd]	saṃvedanaṃ na yadrūpaṃ na hi tat tasya vedanam //
[3.275ab]	atatsvabhāvo 'nubhavo bauddhāṃs tān samavaiti cet /
[3.275cd]	muktvādhyakṣasmṛtākārāṃ saṃvittiṃ buddhir atra kā //
[3.276ab]	tāṃs tān arthān upādāya sukhaduḥkhādivedanam /
[3.276cd]	ekam āvirbhavad dṛṣṭaṃ na dṛṣṭaṃ tv anyad antarā //
[3.277ab]	saṃsargād avibhāgaś ced ayogolakavahnivat /
[3.277cd]	bhedābhedavyavasthaivam ucchinnā sarvavastuṣu //
[3.278ab]	abhinnavedanasyaikye yan naivaṃ tad vibhedavat /
[3.278cd]	sidhyed asādhanatve 'sya na siddhaṃ bhedasādhanam //
[3.279ab]	bhinnābhaḥ sitaduḥkhādir abhinno buddhivedane /
[3.279cd]	abhinnābhe vibhinne ced bhedābhedau kim āśrayau //
[3.280ab]	tiraskṛtānāṃ paṭunāpy ekadā bhedadarśanāt /
[3.280cd]	pravāhe vittibhedānāṃ siddhā bhedavyavasthitiḥ //

{III.6.d yogijñānapratyakṣam 281–287}

[3.281ab]	prāg uktaṃ yogināṃ jñānaṃ teṣāṃ tad bhāvanāmayam /
[3.281cd]	vidhūtakalpanājālaṃ spaṣṭam evāvabhāsate //
[3.282ab]	kāmaśokabhayonmādacaurasvapnādyupaplutāḥ /
[3.282cd]	abhūtān api paśyanti purato 'vasthitān iva //
[3.283ab]	na vikalpānubaddhasya spaṣṭārthapratibhāsitā /
[3.283cd]	svapne 'pi smaryate smārtaṃ na ca tat tādṛgarthavat //
[3.284ab]	aśubhāpṛthivīkṛtsnādy abhūtam api varṇyate /
[3.284cd]	spaṣṭābhaṃ nirvikalpaṃ ca bhāvanābalanirmitam //
[3.285ab]	tasmād bhūtam abhūtaṃ vā yad yad evābhibhāvyate /
[3.285cd]	bhāvanāpariniṣpattau tat sphuṭākalpadhīphalam //
[3.286ab]	tatra pramāṇaṃ saṃvādi yat prāṅnirṇītavastuvat /
[3.286cd]	tad bhāvanājaṃ pratyakṣam iṣṭaṃ śeṣā upaplavāḥ //
[3.287ab]	śabdārthagrāhi yad yatra taj jñānaṃ tatra kalpanā /
[3.287cd]	svarūpaṃ ca na śabdārthas tatrādhyakṣam ato 'khilam //

{III.7. pratyakṣābhāsacintā 288–300}

[3.288ab]	trividhaṃ kalpanājñānam āśrayopaplavodbhavam /
[3.288cd]	avikalpakam ekaṃ ca pratyakṣābhaṃ caturvidham //
[3.289ab]	anakṣajatvasiddhyartham ukte dve bhrāntidarśanāt /
[3.289cd]	siddhānumādivacanaṃ sādhanāyaiva pūrvayoḥ //
[3.290ab]	saṃketasaṃśrayānyārthasamāropavikalpane /
[3.290cd]	pratyakṣāsannavṛttitvāt kadācid bhrāntikāraṇam //
[3.291ab]	yathaiveyaṃ parokṣārthakalpanā smaraṇādikā /
[3.291cd]	samayāpekṣiṇī nārthaṃ pratyakṣam adhyavasyati //
[3.292ab]	tathānubhūtasmaraṇam antareṇa ghaṭādiṣu /
[3.292cd]	na pratyayo 'nuyaṃs tac ca pratyakṣāt parihīyate //
[3.293ab]	apavādaś caturtho 'tra tenoktam upaghātajam /
[3.293cd]	kevalaṃ tatra timiram upaghātopalakṣaṇam //
[3.294ab]	mānasaṃ tad apīty eke teṣāṃ grantho virudhyate /
[3.294cd]	nīladvicandrādidhiyāṃ hetur akṣāṇy apīty ayam //
[3.295ab]	pāraṃparyeṇa hetuś ced indriyajñānagocare /
[3.295cd]	vicāryamāṇe prastāvo mānasasyeha kīdṛśaḥ //
[3.296ab]	kiṃ vaindriyaṃ yad akṣāṇāṃ bhāvābhāvānurodhi cet /
[3.296cd]	tat tulyaṃ vikriyāvac cet saiveyaṃ kiṃ niṣidhyate //
[3.297ab]	sarpādibhrāntivac cāsyāḥ syād akṣavikṛtāv api /
[3.297cd]	nivṛttir na nivarteta nivṛtte 'py akṣaviplave //
[3.298ab]	kadācid anyasaṃtāne tathaivārpyeta vācakaiḥ /
[3.298cd]	dṛṣṭasmṛtim apekṣeta na bhāseta parisphuṭam //
[3.299ab]	suptasya jāgrato vāpi yaiva dhīḥ sphuṭabhāsinī /
[3.299cd]	sā nirvikalpobhayathāpy anyathaiva vikalpikā //
[3.300ab]	tasmāt tasyāvikalpe 'pi prāmāṇyaṃ pratiṣidhyate /
[3.300cd]	visaṃvādāt tadarthaṃ ca pratyakṣābhaṃ dvidhoditam //

{III.8. pramāṇaphalacintā 301–319}

[3.301ab]	kriyāsādhanam ity eva sarvaṃ sarvasya karmaṇaḥ /
[3.301cd]	sādhanaṃ na hi tat tasyāḥ sādhanaṃ yā kriyā yataḥ //
[3.302ab]	tatrānubhavamātreṇa jñānasya sadṛśātmanaḥ /
[3.302cd]	bhāvyaṃ tenātmanā yena pratikarma vibhajyate //
[3.303ab]	anātmabhūto bhedo 'sya vidyamāno 'pi hetuṣu /
[3.303cd]	bhinne karmaṇy abhinnasya na bhedena niyāmakaḥ //
[3.304ab]	tasmād yato 'syātmabhedād asyādhigatir ity ayam /
[3.304cd]	kriyāyāḥ karmaniyamaḥ siddhā sā tatprasādhanā //
[3.305ab]	arthena ghaṭayaty enāṃ na hi muktvārtharūpatām /
[3.305cd]	anyaḥ svabhedāj jñānasya bhedako 'pi kathaṃcana //
[3.306ab]	tasmāt prameyādhigateḥ sādhanaṃ meyarūpatā /
[3.306cd]	sādhane 'nyatra tatkarmasaṃbandho na prasidhyati //
[3.307ab]	sā ca tasyātmabhūtaiva tena nārthāntaraṃ phalam /
[3.307cd]	dadhānaṃ tac ca tām ātmany arthādhigamanātmanā //
[3.308ab]	savyāpāram ivābhāti vyāpāreṇa svakarmaṇi /
[3.308cd]	tadvaśāt tadvyavasthānād akārakam api svayam //
[3.309ab]	yathā phalasya hetūnāṃ sadṛśātmatayodbhavāt /
[3.309cd]	heturūpagraho loke 'kriyāvattve 'pi kathyate //
[3.310ab]	ālocanākṣasaṃbandhaviśeṣaṇadhiyām ataḥ /
[3.310cd]	neṣṭaṃ prāmāṇyam eteṣāṃ vyavadhānāt kriyāṃ prati //
[3.311ab]	sarveṣām upayoge 'pi kārakāṇāṃ kriyāṃ prati /
[3.311cd]	yad antyaṃ bhedakaṃ tasyās tat sādhakatamaṃ matam //
[3.312ab]	sarvasāmānyahetutvād akṣāṇām asti nedṛśam /
[3.312cd]	tadbhede 'pi hy atadrūpasyāsyedam iti tat kutaḥ //
[3.313ab]	etena śeṣaṃ vyākhyātaṃ viśeṣaṇadhiyāṃ punaḥ /
[3.313cd]	atādrūpye na bhedo 'pi tadvad anyadhiyo 'pi vā //
[3.314ab]	neṣṭo viṣayabhedo 'pi kriyāsādhanayor dvayoḥ /
[3.314cd]	ekārthatve dvayaṃ vyarthaṃ na ca syāt kramabhāvitā //
[3.315ab]	sādhyasādhanatābhāvaḥ sakṛdbhāve dhiyo 'ṃśayoḥ /
[3.315cd]	tadvyavasthāśrayatvena sādhyasādhanasaṃsthitiḥ //
[3.316ab]	sarvātmanāpi saṃbaddhaṃ kaiścid evāvagamyate /
[3.316cd]	dharmaiḥ sa niyamo na syāt saṃbandhasyāviśeṣataḥ //
[3.317ab]	tadabhede 'pi bhedo 'yaṃ yasmāt tasya pramāṇatā /
[3.317cd]	saṃskārāc ced atādrūpye na tasyāpy avyavasthiteḥ //
[3.318ab]	kriyākaraṇayor aikyavirodha iti ced asat /
[3.318cd]	dharmabhedābhyupagamād vastv abhinnam itīṣyate //
[3.319ab]	evaṃprakārā sarvaiva kriyākārakasaṃsthitiḥ /
[3.319cd]	bhāveṣu bhinnābhimateṣv apy āropeṇa vṛttitaḥ //

<III.9. vijñaptimātratācintā 320–541>

{III.9.a arthasaṃvedanacintā 320–372}

[3.320ab]	kārthasaṃvid yad evedaṃ pratyakṣaṃ prativedanam /
[3.320cd]	tadarthavedanaṃ kena tādrūpyād vyabhicāri tat //
[3.321ab]	atha so 'nubhavaḥ kvāsya tad evedaṃ vicāryate /
[3.321cd]	sarūpayanti tat kena sthūlābhāsaṃ ca te 'ṇavaḥ //
[3.322ab]	tan nārtharūpatā tasya satyāṃ vā vyabhicāriṇī /
[3.322cd]	tatsaṃvedanabhāvasya na samarthā prasādhane //
[3.323ab]	tatsārūpyatadutpattī yadi saṃvedyalakṣaṇam /
[3.323cd]	saṃvedyaṃ syāt samānārthaṃ vijñānaṃ samanantaram //
[3.324ab]	idaṃ dṛṣṭaṃ śrutaṃ vedam iti yatrāvasāyadhīḥ /
[3.324cd]	sa tasyānubhavaḥ saiva pratyāsattir vicāryate //
[3.325ab]	dṛśyadarśanayor yena tasya tad darśanaṃ matam /
[3.325cd]	tayoḥ saṃbandham āśritya draṣṭur eṣa viniścayaḥ //
[3.326ab]	ātmā sa tasyānubhavaḥ sa ca nānyasya kasyacit /
[3.326cd]	pratyakṣaprativedyatvam api tasya tadātmatā //
[3.327ab]	nānyo 'nubhāvyas tenāsti tasya nānubhavo paraḥ /
[3.327cd]	tasyāpi tulyacodyatvāt svayaṃ saiva prakāśate //
[3.328ab]	nīlādirūpas tasyāsau svabhāvo 'nubhavaś ca saḥ /
[3.328cd]	nīlādyanubhavaḥ khyātaḥ svarūpānubhavo 'pi san //
[3.329ab]	prakāśamānas tādātmyāt svarūpasya prakāśakaḥ /
[3.329cd]	yathā prakāśo 'bhimatas tathā dhīr ātmavedinī //
[3.330ab]	tasyāś cārthāntare vedye durghaṭau vedyavedakau /
[3.330cd]	avedyavedakākārā yathā bhrāntair nirīkṣyate //
[3.331ab]	vibhaktalakṣaṇagrāhyagrāhakākāraviplavā /
[3.331cd]	tathākṛtavyavastheyaṃ keśādijñānabhedavat //
[3.332ab]	yadā tadā na saṃcodyagrāhyagrāhakalakṣaṇā /
[3.332cd]	tadānyasaṃvido 'bhāvāt svasaṃvit phalam iṣyate //
[3.333ab]	yadi bāhyo 'nubhūyeta ko doṣo naiva kaścana /
[3.333cd]	idam eva kim uktaṃ syāt sa bāhyo 'rtho 'nubhūyate //
[3.334ab]	yadi buddhis tadākārā sāsty ākāraviśeṣiṇī /
[3.334cd]	sā bāhyād anyato veti vicāram idam arhati //
[3.335ab]	darśanopādhirahitasyāgrahāt tadgrahe grahāt /
[3.335cd]	darśanaṃ nīlanirbhāsaṃ nārtho bāhyo 'sti kevalam //
[3.336ab]	kasyacit kiṃcid evāntarvāsanāyāḥ prabodhakam /
[3.336cd]	tato dhiyāṃ viniyamo na bāhyārthavyapekṣayā //
[3.337ab]	tasmād dvirūpam asty ekaṃ yad evam anubhūyate /
[3.337cd]	smaryate cobhayākārasyāsya saṃvedanaṃ phalam //
[3.338ab]	yadā niṣpannatadbhāva iṣṭo 'niṣṭo 'pi vā paraḥ /
[3.338cd]	vijñaptihetur viṣayas tasyāś cānubhavas tathā //
[3.339ab]	yadā saviṣayaṃ jñānaṃ jñānāṃśe 'rthavyavasthiteḥ /
[3.339cd]	tadā ya ātmānubhavaḥ sa evārthaviniścayaḥ //
[3.340ab]	yadīṣṭākāra ātmā 'syā anyathā vānubhūyate /
[3.340cd]	iṣṭo 'niṣṭo 'pi vā tena bhavaty arthaḥ praveditaḥ //
[3.341ab]	vidyamāne 'pi bāhye 'rthe yathānubhavam eva saḥ /
[3.341cd]	niścitātmā svarūpeṇa nānekātmatvadoṣataḥ //
[3.342ab]	abhyupāye 'pi bhedena na syād anubhavo dvayoḥ /
[3.342cd]	adṛṣṭāvaraṇān no cen na nāmārthavaśā gatiḥ //
[3.343ab]	tam anekātmakaṃ bhāvam ekātmatvena darśayet /
[3.343cd]	tad adṛṣṭaṃ kathaṃ nāma bhaved arthasya darśakam //
[3.344ab]	iṣṭāniṣṭāvabhāsinyaḥ kalpanā nākṣadhīr yadi /
[3.344cd]	ariṣṭādāv asaṃdhānaṃ dṛṣṭaṃ tatrāpi cetasām //
[3.345ab]	tasmāt prameye bāhye 'pi yuktaṃ svānubhavaḥ phalam /
[3.345cd]	yataḥ svabhāvo 'sya yathā tathaivārthaviniścayaḥ //
[3.346ab]	tadārthābhāsataivāsya pramāṇaṃ na tu sann api /
[3.346cd]	grāhakātmāparārthatvād bāhyeṣv artheṣv apekṣyate //
[3.347ab]	yasmād yathā niviṣṭo 'sāv arthātmā pratyaye tathā /
[3.347cd]	niścīyate niviṣṭo 'sāv evam ity ātmasaṃvidaḥ //
[3.348ab]	ity arthasaṃvit saiveṣṭā yato 'rthātmā na dṛśyate /
[3.348cd]	tasyā buddhiniveśyārthaḥ sādhanaṃ tasya sā kriyā //
[3.349ab]	yathā niviśate so 'rtho yataḥ sā prathate tathā /
[3.349cd]	arthasthites tadātmatvāt svavid apy arthavin matā //
[3.350ab]	tasmād viṣayabhedo 'pi na svasaṃvedanaṃ phalam /
[3.350cd]	uktaṃ svabhāvacintāyāṃ tādātmyād arthasaṃvidaḥ //
[3.351ab]	tathāvabhāsamānasya tādṛśo 'nyādṛśo 'pi vā /
[3.351cd]	jñānasya hetur artho 'pīty arthasyeṣṭā prameyatā //
[3.352ab]	yathā kathaṃcin tasyārtharūpaṃ muktvāvabhāsinaḥ /
[3.352cd]	arthagrahaḥ kathaṃ satyaṃ na jāne 'ham apīdṛśam //
[3.353ab]	avibhāgo 'pi buddhyātmā viparyāsitadarśanaiḥ /
[3.353cd]	grāhyagrāhakasaṃvittibhedavān iva lakṣyate //
[3.354ab]	mantrādyupaplutākṣāṇāṃ yathā mṛcchakalādayaḥ /
[3.354cd]	anyathaivāvabhāsante tadrūparahitā api //
[3.355ab]	tathaivādarśanāt teṣām anupaplutacakṣuṣām /
[3.355cd]	dūre yathā vā maruṣu mahān alpo 'pi dṛśyate //
[3.356ab]	yathānudarśanaṃ ceyaṃ meyamānaphalasthitiḥ /
[3.356cd]	kriyate 'vidyamānāpi grāhyagrāhakasaṃvidām //
[3.357ab]	anyathaikasya bhāvasya nānārūpāvabhāsinaḥ /
[3.357cd]	satyaṃ kathaṃ syur ākārās tadekatvasya hānitaḥ //
[3.358ab]	anyasyānyatvahāneś ca nābhedo 'rūpadarśanāt /
[3.358cd]	rūpābhedaṃ hi paśyantī dhīr abhedaṃ vyavasyati //
[3.359ab]	bhāvā yena nirūpyante tadrūpaṃ nāsti tattvataḥ /
[3.359cd]	yasmād ekam anekaṃ vā rūpaṃ teṣāṃ na vidyate //
[3.360ab]	sādharmyadarśanāl loke bhrāntir nāmopajāyate /
[3.360cd]	atadātmani tādātmyavyavasāyena neha tat //
[3.361ab]	adarśanāj jagaty asminn ekasyāpi tadātmanaḥ /
[3.361cd]	astīyam api yā tv antarupaplavasamudbhavā //
[3.362ab]	doṣodbhavā prakṛtyā sā vitathapratibhāsinī /
[3.362cd]	anapekṣitasādharmyadṛgādis taimirādivat //
[3.363ab]	tatra buddheḥ paricchedo grāhakākārasammataḥ /
[3.363cd]	tādātmyād ātmavit tasya sa tasyāḥ sādhanaṃ tataḥ //
[3.364ab]	tatrātmaviṣaye māne yathā rāgādivedanam /
[3.364cd]	iyaṃ sarvatra saṃyojyā mānameyaphalasthitiḥ //
[3.365ab]	tatrāpy anubhavātmatvāt te yogyāḥ svātmasaṃvidi /
[3.365cd]	iti sā yogyatā mānam ātmā meyaḥ phalaṃ svavit //
[3.366ab]	grāhakākārasaṃkhyātā paricchedātmatātmani /
[3.366cd]	sā yogyateti ca proktaṃ pramāṇaṃ svātmavedanam //
[3.367ab]	sarvam eva hi vijñānaṃ viṣayebhyaḥ samudbhavat /
[3.367cd]	tadanyasyāpi hetutve kathaṃcid viṣayākṛti //
[3.368ab]	yathaivāhārakālāder hetutve 'patyajanmani /
[3.368cd]	pitros tadekasyākāraṃ dhatte nānyasya kasyacit //
[3.369ab]	taddhetutvena tulye 'pi tadanyair viṣaye matam /
[3.369cd]	viṣayatvaṃ tadaṃśena tadabhāve na tad bhavet //
[3.370ab]	anarthākāraśaṅkā syād apy arthavati cetasi /
[3.370cd]	atītārthagrahe siddhe dvirūpatvātmavedane //
[3.371ab]	nīlādyābhāsabheditvān nārtho jātir atadvatī /
[3.371cd]	sā cānityā na jātiḥ syān nityā vā janikā katham //
[3.372ab]	nāmādikaṃ niṣiddhaṃ prāṅ nāyam arthavatāṃ kramaḥ /
[3.372cd]	icchāmātrānubandhitvād arthaśaktir na sidhyati //

{III.9.b smṛticintā 373–421}

[3.373ab]	smṛtiś cedṛgvidhaṃ jñānaṃ tasyāś cānubhavād bhavaḥ /
[3.373cd]	sa cārthākārarahitaḥ sedānīṃ tadvatī katham //
[3.374ab]	nārthād bhāvas tadābhāvāt syāt tathānubhave 'pi saḥ /
[3.374cd]	ākāraḥ sa ca nārthasya spaṣṭākāravivekataḥ //
[3.375ab]	vyatiriktaṃ tadākāraṃ pratīyād aparas tathā /
[3.375cd]	nityam ātmani saṃbandhe pratīyāt kathitaṃ ca na //
[3.376ab]	ekaikenābhisaṃbandhe pratisaṃdhir na yujyate /
[3.376cd]	ekārthābhiniveśātmā pravaktṛśrotṛcetasoḥ //
[3.377ab]	tadekavyavahāraś cet sādṛśyād atadābhayoḥ /
[3.377cd]	bhinnātmārthaḥ kathaṃ grāhyas tadā syād dhīr anarthikā //
[3.378ab]	tac cānubhavavijñānam ubhayāṃśāvalambinā /
[3.378cd]	ekākāraviśeṣeṇa tajjñānenānubadhyate //
[3.379ab]	anyathā hy atadākāraṃ kathaṃ jñāne 'dhirohati /
[3.379cd]	ekākārottaraṃ jñānaṃ tathā hy uttaram uttaram //
[3.380ab]	tasyārtharūpeṇākārāv ātmākāraś ca kaścana /
[3.380cd]	dvitīyasya tṛtīyena jñānena hi vivicyate //
[3.381ab]	arthakāryatayā jñānasmṛtāv arthasmṛter yadi /
[3.381cd]	bhrāntyā saṃkalanaṃ jyotirmanaskāre 'pi sā bhavet //
[3.382ab]	sarveṣām api kāryāṇāṃ kāraṇaiḥ syāt tathā grahaḥ /
[3.382cd]	kulālādivivekena na smaryeta ghaṭas tataḥ //
[3.383ab]	yasmād atiśayāj jñānam arthasaṃsargabhājanam /
[3.383cd]	sārūpyāt tat kim anyat syād dṛṣṭeś ca yamalādiṣu //
[3.384ab]	ādyānubhayarūpatve hy ekarūpe vyavasthitam /
[3.384cd]	dvitīyaṃ vyatiricyeta na parāmarśacetasā //
[3.385ab]	arthasaṃkalanāśleṣā dhīr dvitīyāvalambate /
[3.385cd]	nīlādirūpeṇa dhiyaṃ bhāsamānāṃ puras tataḥ //
[3.386ab]	anyathā hy ādyam evaikaṃ saṃyojyetārthasaṃbhavāt /
[3.386cd]	jñānaṃ nādṛṣṭasaṃbandhaṃ pūrvārthenottarottaram //
[3.387ab]	sakṛt saṃvedyamānasya niyamena dhiyā saha /
[3.387cd]	viṣayasya tato 'nyatvaṃ kenākāreṇa sidhyati //
[3.388ab]	bhedaś ca bhrāntivijñānair dṛśyetendāv ivādvaye /
[3.388cd]	saṃvittiniyamo nāsti bhinnayor nīlapītayoḥ //
[3.389ab]	nārtho 'saṃvedanaḥ kaścid anarthaṃ vāpi vedanam /
[3.389cd]	dṛṣṭaṃ saṃvedyamānaṃ tat tayor nāsti vivekitā //
[3.390ab]	tasmād arthasya durvāraṃ jñānakālāvabhāsinaḥ /
[3.390cd]	jñānād avyatirekitvaṃ hetubhedānumā bhavet //
[3.391ab]	abhāvād akṣabuddhīnāṃ satsv apy anyeṣu hetuṣu /
[3.391cd]	niyamaṃ yadi na brūyāt pratyayāt samanantarāt //
[3.392ab]	bījād aṅkurajanmāgner dhūmāt siddhir itīdṛśī /
[3.392cd]	bāhyārthāśrayiṇī yāpi kārakajñāpakasthitiḥ //
[3.393ab]	sāpi tadrūpanirbhāsās tathāniyatasaṃgamāḥ /
[3.393cd]	buddhir āśritya kalpyeta yadi kiṃ vā virudhyate //
[3.394ab]	anagnijanyo dhūmaḥ syāt tat kāryāt kāraṇe gatiḥ /
[3.394cd]	na syāt kāraṇatāyāṃ vā kuta ekāntato gatiḥ //
[3.395ab]	tatrāpi dhūmābhāsā dhīḥ prabodhapaṭuvāsanām /
[3.395cd]	gamayed agninirbhāsāṃ dhiyam eva na pāvakam //
[3.396ab]	tadyogyavāsanāgarbha eva dhūmāvabhāsinīm /
[3.396cd]	vyanakti cittasaṃtāno dhiyaṃ dhūmo 'gnitas tataḥ //
[3.397ab]	asty eṣa viduṣāṃ vādo bāhyaṃ tv āśritya varṇyate /
[3.397cd]	dvairūpyaṃ sahasaṃvittiniyamāt tac ca sidhyati //
[3.398ab]	jñānam indriyabhedena paṭumandāvilādikām /
[3.398cd]	pratibhāsabhidām arthe bibhrad ekatra dṛśyate //
[3.399ab]	arthasyābhinnarūpatvād ekarūpaṃ bhaven manaḥ /
[3.399cd]	sarvaṃ tadartham arthāc cet tasya nāsti tadābhatā //
[3.400ab]	arthāśrayeṇodbhavatas tadrūpam anukurvataḥ /
[3.400cd]	tasya kenacid aṃśena parato 'pi bhidā bhavet //
[3.401ab]	tathā hy āśritya pitaraṃ tadrūpo 'pi sutaḥ pituḥ /
[3.401cd]	bhedaṃ kenacid aṃśena kutaścid avalambate //
[3.402ab]	mayūracandrakākāraṃ nīlalohitabhāsvaram /
[3.402cd]	saṃpaśyanti pradīpāder maṇḍalaṃ mandacakṣuṣaḥ //
[3.403ab]	tasya tadbāhyarūpatve kā prasannekṣaṇe 'kṣamā /
[3.403cd]	bhūtaṃ paśyaṃś ca taddarśī kathaṃ copahatendriyaḥ //
[3.404ab]	śodhitaṃ timireṇāsya vyaktaṃ cakṣur atīndriyam /
[3.404cd]	paśyato 'nyākṣadṛśye 'rthe tad avyaktaṃ kathaṃ punaḥ //
[3.405ab]	ālokākṣamanaskārād anyasyaikasya gamyate /
[3.405cd]	śaktir hetus tato nānyo 'hetuś ca viṣayaḥ katham //
[3.406ab]	sa eva yadi dhīhetuḥ kiṃ pradīpam apekṣate /
[3.406cd]	dīpamātreṇa dhībhāvād ubhayaṃ nāpi kāraṇam //
[3.407ab]	dūrāsannādibhedena vyaktāvyaktaṃ na yujyate /
[3.407cd]	tat syād ālokabhedāc cet tatpidhānāpidhānayoḥ //
[3.408ab]	tulyā dṛṣṭir adṛṣṭir vā sūkṣmo 'ṃśas tasya kaścana /
[3.408cd]	ālokena na mandena dṛśyate 'to bhidā yadi //
[3.409ab]	ekatve 'rthasya bāhyasya dṛśyādṛśyabhidā kutaḥ /
[3.409cd]	anekatve 'ṇuśo bhinne dṛśyādṛśyabhidā kutaḥ //
[3.410ab]	māndyapāṭāvabhedena bhāso buddhibhidā yadi /
[3.410cd]	bhinne 'nyasminn abhinnasya kuto bhedena bhāsanam //
[3.411ab]	mandaṃ tad api tejaḥ kim āvṛtter iha sā na kim /
[3.411cd]	tanutvāt tejaso 'py etad asty anyatrāpy atānavam //
[3.412ab]	atyāsanne ca suvyaktaṃ tejas tat syād atisphuṭam /
[3.412cd]	tatrāpy adṛṣṭam āśritya bhaved rūpāntaraṃ yadi //
[3.413ab]	anyonyāvaraṇaṃ teṣāṃ syāt tejovihatis tataḥ /
[3.413cd]	tatraikam eva dṛśyeta tasyānāvaraṇe sakṛt //
[3.414ab]	paśyet sphuṭāsphuṭaṃ rūpam eko 'dṛṣṭena vāraṇe /
[3.414cd]	arthānarthau na yena stas tad adṛṣṭaṃ karoti kim //
[3.415ab]	tasmāt saṃvid yathāhetu jāyamānārthasaṃśrayāt /
[3.415cd]	pratibhāsabhidāṃ dhatte śeṣāḥ kumatidurnayāḥ //
[3.416ab]	jñānaśabdapradīpānāṃ pratyakṣasyetarasya vā /
[3.416cd]	janakatvena pūrveṣāṃ kṣaṇikānāṃ vināśataḥ //
[3.417ab]	vyaktiḥ kuto 'satāṃ jñānād anyasyānupakāriṇaḥ /
[3.417cd]	vyaktau vyajyeta sarvo 'rthas taddhetor niyamo yadi //
[3.418ab]	naiṣāpi kalpanā jñāne jñānaṃ tv arthāvabhāsataḥ /
[3.418cd]	taṃ vyanaktīti kathyeta tadabhāve 'pi tatkṛtam //
[3.419ab]	nākārayati cānyo 'rtho 'nupakārāt sahoditaḥ /
[3.419cd]	vyakto nākārayañ jñānaṃ svākāreṇa kathaṃ bhavet //
[3.420ab]	vajropalādir apy arthaḥ sthiraḥ so 'nyānapekṣaṇāt /
[3.420cd]	sakṛt sarvasya janayej jñānāni jagataḥ svayam //
[3.421ab]	kramād bhavanti tāny asya sahakāryupakārataḥ /
[3.421cd]	āhuḥ pratikṣaṇaṃ bhedaṃ sa doṣo 'trāpi pūrvavat //

{III.9.c svasaṃvedanacintā 422–483}

[3.422ab]	saṃvedanasya tādātmye na vivādo 'sti kasyacit /
[3.422cd]	tasyārtharūpatāsiddhā sāpi sidhyati saṃsmṛteḥ //
[3.423ab]	bhedenānanubhūte 'sminn avibhakte svagocaraiḥ /
[3.423cd]	evam etan na khalv evam iti sā syān na bhedinī //
[3.424ab]	na cānubhavamātreṇa kaścid bhedo vivecakaḥ /
[3.424cd]	vivekinī na cāspaṣṭabhede dhīr yamalādivat //
[3.425ab]	dvairūpyasādhanenāpi prāyaḥ siddhaṃ svavedanam /
[3.425cd]	svarūpabhūtābhāsasya tadā saṃvedanekṣaṇāt //
[3.426ab]	dhiyā tadrūpayā jñāne niruddhe 'nubhavaḥ kutaḥ /
[3.426cd]	svaṃ ca rūpaṃ na sā vettīty utsanno 'nubhavo 'khilaḥ //
[3.427ab]	bahir mukhaṃ ca tajjñānaṃ bhāty arthapratibhāsavat /
[3.427cd]	buddheś ca grāhikā buddhir nityam antarmukhātmani //
[3.428ab]	yo yasya viṣayābhāsas taṃ vetti na tad ity api /
[3.428cd]	prāptaṃ kā saṃvid anyāsti tādrūpyād iti cen matam //
[3.429ab]	prāptaṃ saṃvedanaṃ sarvasadṛśānāṃ parasparam /
[3.429cd]	buddhiḥ sarūpā tadvic cet nedānīṃ vit sarūpikā //
[3.430ab]	svayaṃ so 'nubhavas tasyā na sa sārūpyakāraṇaḥ /
[3.430cd]	kriyākarmavyavasthāyās tal loke syān nibandhanam //
[3.431ab]	svabhāvabhūtatadrūpasaṃvid āropaviplavāt /
[3.431cd]	nīlāder anubhūtākhyā nānubhūteḥ parātmanaḥ //
[3.432ab]	dhiyo nīlādirūpatve bāhyo 'rthaḥ kiṃpramāṇakaḥ /
[3.432cd]	dhiyo 'nīlādirūpatve sa tasyānubhavaḥ katham //
[3.433ab]	yadā saṃvedanātmatvaṃ na sārūpyanibandhanam /
[3.433cd]	siddhaṃ tat svata evāsya kim arthenopanīyate //
[3.434ab]	sarvātmanā hi sārūpye jñānam ajñānatāṃ vrajet /
[3.434cd]	sāmye kenacid aṃśena syāt sarvaṃ sarvavedanam //
[3.435ab]	yathā nīlādirūpatvān nīlādyanubhavo mataḥ /
[3.435cd]	tathānubhavarūpatvāt tasyāpy anubhavo bhavet //
[3.436ab]	nānubhūto 'nubhava ity arthavat tadviniścayaḥ /
[3.436cd]	tasmād adoṣa iti cet nārthe 'py asty eṣa sarvadā //
[3.437ab]	kasmād vānubhave nāsti sati sattānibandhane /
[3.437cd]	api cedaṃ yad ābhāti dṛśyamāne sitādike //
[3.438ab]	puṃsaḥ sitādyabhivyaktirūpaṃ saṃvedanaṃ sphuṭam /
[3.438cd]	tat kiṃ sitādyabhivyakteḥ pararūpam athātmanaḥ //
[3.439ab]	pararūpe 'prakāśāyāṃ vyaktau vyaktaṃ kathaṃ sitam /
[3.439cd]	jñānaṃ vyaktir na sā vyaktety avyaktam akhilaṃ jagat //
[3.440ab]	vyakter vyaktyantaravyaktāv api doṣaprasaṅgataḥ /
[3.440cd]	dṛṣṭyā vājñātasaṃbandhaṃ viśinaṣṭi tayā katham //
[3.441ab]	yasmād dvayor ekagatau na dvitīyasya darśanam /
[3.441cd]	dvayoḥ saṃsṛṣṭayor dṛṣṭau syād dṛṣṭam iti niścayaḥ //
[3.442ab]	sarūpaṃ darśanaṃ yasya dṛśyate 'nyena cetasā /
[3.442cd]	dṛṣṭākhyā tatra cet siddhaṃ sārūpye 'sya svavedanam //
[3.443ab]	athātmarūpaṃ no vetti pararūpasya vit katham /
[3.443cd]	sārūpyād vedanākhyā ca prāg eva pratipāditā //
[3.444ab]	dṛṣṭayor eva sārūpyagraho 'rthaṃ ca na dṛṣṭavān /
[3.444cd]	prāk kathaṃ darśanenāsya sārūpyaṃ so 'dhyavasyati //
[3.445ab]	sārūpyam api necched yaḥ tasya nobhayadarśanam /
[3.445cd]	tadārtho jñānam iti ca jñāte ceti gatā kathā //
[3.446ab]	atha svarūpaṃ sā tarhi svayam eva prakāśate /
[3.446cd]	yat tasyām aprakāśāyām arthaḥ syād aprakāśitaḥ //
[3.447ab]	etenānātmavitpakṣe sarvārthādarśanena ye /
[3.447cd]	apratyakṣāṃ dhiyaṃ prāhus te 'pi nirvarṇitottarāḥ //
[3.448ab]	āśrayālambanābhyāsabhedād bhinnapravṛttayaḥ /
[3.448cd]	sukhaduḥkhābhilāṣādibhedā buddhaya eva tāḥ //
[3.449ab]	pratyakṣās tadviviktaṃ ca nānyat kiṃcid vibhāvyate /
[3.449cd]	yat tajjñānaṃ paro 'py enāṃ bhuñjītānyena vid yadi //
[3.450ab]	tajjā tatpratibhāsā vā yadi dhīr vetti nāparā /
[3.450cd]	ālambamānasyānyasyāpy asty avaśyam idaṃ dvayam //
[3.451ab]	atha notpadyate tasmān na ca tatpratibhāsinī /
[3.451cd]	sā dhīr nirviṣayā prāptā sāmānyaṃ ca tadagrahe //
[3.452ab]	na gṛhyata iti proktaṃ na ca tad vastu kiṃcana /
[3.452cd]	tasmād arthāvabhāso 'sau nānyas tasyā dhiyas tataḥ //
[3.453ab]	siddhe pratyakṣabhāvātmavidau gṛhṇāti tān punaḥ /
[3.453cd]	nādhyakṣam iti ced eṣa kuto bhedaḥ samarthayoḥ //
[3.454ab]	adṛṣṭaikārthayogādeḥ saṃvido niyamo yadi /
[3.454cd]	sarvathānyo na gṛhṇīyāt saṃvidbhedo 'py apoditaḥ //
[3.455ab]	yeṣāṃ ca yogino 'nyasya pratyakṣeṇa sukhādikam /
[3.455cd]	vidanti tulyānubhavās tadvat te 'pi syur āturāḥ //
[3.456ab]	viṣayendriyasaṃpātābhāvāt teṣāṃ tadudbhavam /
[3.456cd]	nodeti duḥkham iti cen na vai duḥkhasamudbhavaḥ //
[3.457ab]	duḥkhasya vedanaṃ kiṃ tu duḥkhajñānasamudbhavaḥ /
[3.457cd]	na hi duḥkhādy asaṃvedyaṃ pīḍānugrahakāraṇam //
[3.458ab]	bhāsamānaṃ svarūpeṇa pīḍā duḥkhaṃ svayaṃ yadā /
[3.458cd]	na tadālambanaṃ jñānaṃ na tadaivaṃ prasajyate //
[3.459ab]	bhinne jñānasya sarvasya tenālambanavedane /
[3.459cd]	arthasārūpyam ālamba ātmā vittiḥ svayaṃ sphuṭaḥ //
[3.460ab]	api cādhyakṣatābhāve dhiyaḥ syāl liṅgato gatiḥ /
[3.460cd]	tac cākṣam artho dhīḥ pūrvo manaskāro 'pi vā bhavet //
[3.461ab]	kāryakāraṇasāmagryām asyāṃ saṃbandhi nāparam /
[3.461cd]	sāmarthyādarśanāt tatra nendriyaṃ vyabhicārataḥ //
[3.462ab]	tathārtho dhīmanaskārau jñānaṃ tau ca na sidhyataḥ /
[3.462cd]	nāprasiddhasya liṅgatvaṃ vyaktir arthasya cen matā //
[3.463ab]	liṅgaṃ saiva nanu jñānaṃ vyakto 'rtho 'nena varṇitaḥ /
[3.463cd]	vyaktāv ananubhūtāyāṃ tadvyaktatvāviniścayāt //
[3.464ab]	athārthasyaiva kaścit sa viśeṣo vyaktir iṣyate /
[3.464cd]	nānutpādavyayavato viśeṣo 'rthasya kaścana //
[3.465ab]	tadiṣṭau vā pratijñānaṃ kṣaṇabhaṅgaḥ prasajyate /
[3.465cd]	sa ca jñāto 'thavājñāto bhavej jñātasya liṅgatā //
[3.466ab]	yadi jñāne 'paricchinne jñāto 'sāv iti tat kutaḥ /
[3.466cd]	jñātatvenāparicchinnam api tad gamakaṃ katham //
[3.467ab]	adṛṣṭadṛṣṭayo 'nyena dṛṣṭā dṛṣṭā na hi kvacit /
[3.467cd]	viśeṣaḥ so 'nyadṛṣṭāv apy astīti syāt svadhīgatiḥ //
[3.468ab]	tasmād anumitir buddheḥ svadharmanirapekṣiṇaḥ /
[3.468cd]	kevalān nārthadharmāt kaḥ svadharmaḥ svadhiyo 'paraḥ //
[3.469ab]	yaḥ pratyakṣo dhiyo hetuḥ tulyakāraṇajanmanaḥ /
[3.469cd]	tasya bhedaḥ kuto buddher vyabhicāry anyajaś ca saḥ //
[3.470ab]	rūpādīn pañca viṣayān indriyāṇy upalambhanam /
[3.470cd]	muktvā na kāryam aparaṃ tasyāḥ samupalabhyate //
[3.471ab]	tatrātyakṣaṃ dvayaṃ pañcasv artheṣv eko 'pi nekṣyate /
[3.471cd]	rūpadarśanato jāto yo 'nyathā vyastasaṃbhavaḥ //
[3.472ab]	yad evam apratītaṃ tal liṅgam ity atilaukikam /
[3.472cd]	vidyamāne 'pi liṅge tāṃ tena sārdham apaśyataḥ //
[3.473ab]	kathaṃ pratītir liṅgaṃ hi nādṛṣṭasya prakāśakam /
[3.473cd]	tata evāsya liṅgāt prāk prasiddher upavarṇane //
[3.474ab]	dṛṣṭāntāntarasādhyatvaṃ tasyāpīty anavasthitiḥ /
[3.474cd]	ity arthasya dhiyaḥ siddhir nārthāt tasyāḥ kathaṃcana //
[3.475ab]	tadaprasiddhāv arthasya svayam evāprasiddhitaḥ /
[3.475cd]	pratyakṣāṃ ca dhiyaṃ dṛṣṭvā tasyāś ceṣṭābhidhādikam //
[3.476ab]	paracittānumānaṃ ca na syād ātmany adarśanāt /
[3.476cd]	saṃbandhasya manobuddhāv arthaliṅgāprasiddhitaḥ //
[3.477ab]	prakāśitā kathaṃ vā syād buddhir buddhyantareṇa vaḥ /
[3.477cd]	aprakāśātmanoḥ sāmyād vyaṅgyavyañjakatā kutaḥ //
[3.478ab]	viṣayasya kathaṃ vyaktiḥ prakāśe rūpasaṃkramāt /
[3.478cd]	sa ca prakāśas tadrūpaḥ svayam eva prakāśate //
[3.479ab]	tathābhyupagame buddher buddhau buddhiḥ svavedikā /
[3.479cd]	siddhānyathā tulyadharmā viṣayo 'pi dhiyā saha //
[3.480ab]	iti prakāśarūpā naḥ svayaṃ dhīḥ saṃprakāśate /
[3.480cd]	anyo 'syāṃ rūpasaṃkrāntyā prakāśaḥ san prakāśate //
[3.481ab]	sādṛśye 'pi hi dhīr anyā prakāśyā na tayā matā /
[3.481cd]	svayaṃ prakāśanād arthas tadrūpeṇa prakāśate //
[3.482ab]	yathā pradīpayor dīpaghaṭayoś ca tadāśrayaḥ /
[3.482cd]	vyaṅgyavyañjakabhāvena vyavahāraḥ pratanyate //
[3.483ab]	viṣayendriyamātreṇa na dṛṣṭam iti niścayaḥ /
[3.483cd]	tasmād yato 'yaṃ tasyāpi vācyam anyasya darśanam //

{III.9.d svasaṃvittisiddhiḥ 484–502}

[3.484ab]	smṛter apy ātmavit siddhā jñānasyānyena vedane /
[3.484cd]	dīrghādigrahaṇaṃ na syād bahumātrānavasthiteḥ //
[3.485ab]	avasthitāv akramāyāṃ sakṛdābhāsanān matau /
[3.485cd]	varṇaḥ syād akramo 'dīrghaḥ kramavān akramāṃ katham //
[3.486ab]	upakuryād asaṃśliṣyan varṇabhāgaḥ parasparam /
[3.486cd]	āntyaṃ pūrvasthitāv ūrdhvaṃ vardhamāno dhvanir bhavet //
[3.487ab]	akrameṇa grahād ante kramavaddhīś ca no bhavet /
[3.487cd]	dhiyaḥ svayaṃ ca na sthānaṃ tadūrdhvaviṣayāsthiteḥ //
[3.488ab]	sthāne svayaṃ na naśyet sā paścād apy aviśeṣataḥ /
[3.488cd]	doṣo 'yaṃ sakṛdutpannākramavarṇasthitāv api //
[3.489ab]	sakṛd yatnodbhavād vyarthaḥ syād yatnaś cottarottaraḥ /
[3.489cd]	vyaktāv apy eṣa varṇānāṃ doṣaḥ samanuṣajyate //
[3.490ab]	anekayā tadgrahaṇe yāntyā dhīḥ sānubhūyate /
[3.490cd]	na dīrghagrāhikā sā ca tan na syād dīrghadhīsmṛtiḥ //
[3.491ab]	pṛthak pṛthak ca buddhīnāṃ saṃvittau taddhvaniśruteḥ /
[3.491cd]	avicchinnābhatā na syād ghaṭanaṃ ca nirākṛtam //
[3.492ab]	vicchinnaṃ śṛṇvato 'py asya yady avicchinnavibhramaḥ /
[3.492cd]	hrasvadvayoccāraṇe 'pi syād avicchinnavibhramaḥ //
[3.493ab]	vicchinne darśane cākṣād avicchinnādhiropaṇam /
[3.493cd]	nākṣāt sarvākṣabuddhīnāṃ vitathatvaprasaṅgataḥ //
[3.494ab]	sarvāntyo 'pi hi varṇātmā nimeṣatulitasthitiḥ /
[3.494cd]	sa ca kramād anekāṇusaṃbandhena nitiṣṭhati //
[3.495ab]	ekāṇvatyayakālaś ca kālo 'lpīyān kṣaṇo mataḥ /
[3.495cd]	buddhiś ca kṣaṇikā tasmāt kramād varṇān prapadyate //
[3.496ab]	iti varṇeṣu rūpādāv avicchinnāvabhāsinī /
[3.496cd]	vicchinnāpy anyayā buddhiḥ sarvā syād vitathārthikā //
[3.497ab]	ghaṭanaṃ yac ca bhāvānām anyatrendriyavibhramāt /
[3.497cd]	bhedālakṣaṇavibhrāntaṃ smaraṇaṃ tad vikalpakam //
[3.498ab]	tasya spaṣṭāvabhāsitvaṃ jalpasaṃsargiṇaḥ kutaḥ /
[3.498cd]	nākṣagrāhye 'sti śabdānāṃ yojaneti vivecitam //
[3.499ab]	vicchinnaṃ paśyato 'py akṣair ghaṭayed yadi kalpanā /
[3.499cd]	arthasya tatsaṃvitteś ca satataṃ bhāsamānayoḥ //
[3.500ab]	bādhake 'sati sannyāye vicchinna iti tat kutaḥ /
[3.500cd]	buddhīnāṃ śaktiniyamād iti cet sa kuto mataḥ //
[3.501ab]	yugapadbuddhyadṛṣṭeś cet tad evedaṃ vicāryate /
[3.501cd]	tāsāṃ samānajātīye sāmarthyaniyamo bhavet //
[3.502ab]	tathā hi samyak lakṣyante vikalpāḥ kramabhāvinaḥ /
[3.502cd]	etena yaḥ samakṣe 'rthe pratyabhijñānakalpanām //

{III.9.e pratyabhijñācintā 503–529}

[3.503ab]	spaṣṭāvabhāsāṃ pratyakṣāṃ kalpayet so 'pi vāritaḥ /
[3.503cd]	keśagolakadīpādāv api spaṣṭāvabhāsanāt //
[3.504ab]	pratītabhede 'py adhyakṣā dhīḥ kathaṃ tādṛśī bhavet /
[3.504cd]	tasmān na pratyabhijñānād varṇādyekatvaniścayaḥ //
[3.505ab]	pūrvānubhūtasmaraṇāt taddharmāropaṇād vinā /
[3.505cd]	sa evāyam iti jñānaṃ nāsti tac cākṣaje kutaḥ //
[3.506ab]	na cārthajñānasaṃvittyor yugapatsaṃbhavo yataḥ /
[3.506cd]	lakṣyate pratibhāso vā nārthārthajñānayoḥ pṛthak //
[3.507ab]	na hy arthābhāsi ca jñānam artho bāhyaś ca kevalaḥ /
[3.507cd]	ekākāramatigrāhye bhedābhāvaprasaṅgataḥ //
[3.508ab]	sūpalakṣeṇa bhedena yau saṃvittau na lakṣitau /
[3.508cd]	arthārthapratyayau paścāt smaryete tau pṛthak katham //
[3.509ab]	krameṇānubhavotpāde 'py arthārthamanasor ayam /
[3.509cd]	pratibhāsasya nānātvacodyadoṣo duruddharaḥ //
[3.510ab]	tathā hi nīlādyākāra eka ekaṃ ca vedanam /
[3.510cd]	lakṣyate na tu nīlābhe vedane vedanaṃ param //
[3.511ab]	jñānāntareṇānubhavo bhavet tatrāpi ca smṛtiḥ /
[3.511cd]	dṛṣṭā tadvedanaṃ kena tasyāpy anyena ced imām //
[3.512ab]	mālāṃ jñānavidāṃ ko 'yaṃ janayaty anubandhinīm /
[3.512cd]	pūrvā dhīḥ saiva cen na syāt saṃcāro viṣayāntare //
[3.513ab]	tāṃ grāhyalakṣaṇaprāptām āsannāṃ janikāṃ dhiyam /
[3.513cd]	agṛhītvottaraṃ jñānaṃ gṛhṇīyād aparaṃ katham //
[3.514ab]	ātmani jñānajanane svabhāve niyatāṃ ca tām /
[3.514cd]	ko nāmānyo vibadhnīyād bahiraṅgo 'ntaraṅgikām //
[3.515ab]	bāhyaḥ saṃnihito 'py arthas tāṃ vibandhuṃ hi na prabhuḥ /
[3.515cd]	dhiyaṃ nānubhavet kaścid anyathārthasya saṃnidhau //
[3.516ab]	na cāsaṃnihitārthāsti daśā kācid ato dhiyaḥ /
[3.516cd]	utsannamūlā smṛtir apy utsannety ujjvalaṃ matam //
[3.517ab]	atītādivikalpānāṃ yeṣāṃ nārthasya saṃnidhiḥ /
[3.517cd]	saṃcārakāraṇābhāvād utsīded arthacintanam //
[3.518ab]	ātmani jñānajanane śaktisaṃkṣayataḥ śanaiḥ /
[3.518cd]	viṣayāntarasaṃcāro yadi saivārthadhīḥ kutaḥ //
[3.519ab]	śaktikṣaye pūrvadhiyo na hi dhīḥ prāgdhiyā vinā /
[3.519cd]	anyārthāsaktiviguṇe jñāne jñānodayāgateḥ //
[3.520ab]	sakṛd vijātīyajātāv apy ekena paṭīyasā /
[3.520cd]	cittenāhitavaiguṇyād ālayān nānyasaṃbhavaḥ //
[3.521ab]	nāpekṣetānyathā sāmyaṃ manovṛtter mano'ntaram /
[3.521cd]	manojñānakramotpattir apy apekṣāprasādhanī //
[3.522ab]	ekatvān manaso 'nyasmin saktasyānyāgater yadi /
[3.522cd]	jñānāntarasyānudayo na kadācit sahodayāt //
[3.523ab]	samavṛttau ca tulyatvāt sarvadānyāgatir bhavet /
[3.523cd]	janma cātmamanoyogamātrajānāṃ sakṛd bhavet //
[3.524ab]	ekaiva cet kriyaikasmāt kiṃ dīpo 'nekadarśanaḥ /
[3.524cd]	krameṇāpi na śaktaṃ syāt paścād apy aviśeṣataḥ //
[3.525ab]	anena dehapuruṣāv uktau saṃskārato yadi /
[3.525cd]	niyamaḥ sa kutaḥ paścād buddheś ced astu sammatam //
[3.526ab]	na grāhyatānyā jananāj jananaṃ grāhyalakṣaṇam /
[3.526cd]	agrāhyaṃ na hi tejo 'sti na ca saukṣmyādy anaṃśake //
[3.527ab]	grāhyatāśaktihāniḥ syān nānyasya jananātmanaḥ /
[3.527cd]	grāhyatāyā na khalv anyaj jananaṃ grāhyalakṣaṇe //
[3.528ab]	sākṣān na hy anyathā buddhe rūpādir upakārakaḥ /
[3.528cd]	grāhyatālakṣaṇād anyas tadbhāvaniyamo 'sya kaḥ //
[3.529ab]	buddher api tad astīti sāpi tattve vyavasthitā /
[3.529cd]	grāhyupādānasaṃvittī cetaso grāhyalakṣaṇam //

{III.9.f yogināṃ jñānam 530–533}

[3.530ab]	rūpādeś cetasaś caivam aviśuddhadhiyaṃ prati /
[3.530cd]	grāhyalakṣaṇacinteyam acintyā yogināṃ gatiḥ //
[3.531ab]	tatra sūkṣmādibhāvena grāhyam agrāhyatāṃ vrajet /
[3.531cd]	rūpādi buddheḥ kiṃ jātaṃ paścād yat prāṅ na vidyate //
[3.532ab]	sati svadhīgrahe tasmād yaivānantarahetutā /
[3.532cd]	cetaso grāhyatā saiva tato nārthāntare gatiḥ //
[3.533ab]	nānaikaśaktyabhāve 'pi bhāvo nānaikakāryakṛt /
[3.533cd]	prakṛtyaiveti gaditaṃ nānaikasmān na ced bhavet //

{III.9.g hetusāmagryāḥ sarvasaṃbhavaḥ 534–536}

[3.534ab]	na kiṃcid ekam ekasmāt sāmagryāḥ sarvasaṃbhavaḥ /
[3.534cd]	ekaṃ syād api sāmagryor ity uktaṃ tad anekakṛt //
[3.535ab]	arthaṃ pūrvaṃ ca vijñānaṃ gṛhṇīyād yadi dhīḥ parā /
[3.535cd]	pūrvāparārthabhāsitvāc cintādāv ekacetasi //
[3.536ab]	abhilāpadvayaṃ nityaṃ syād dṛṣṭakramam akramam /
[3.536cd]	dvirdvir ekaṃ ca bhāseta bhāsanād ātmatadvidoḥ //

{III.9.h ātmānubhūtaṃ pratyakṣam 537–539}

[3.537ab]	viṣayāntarasaṃcāre yady antyaṃ nānubhūyate /
[3.537cd]	parānubhūtavat sarvānanubhūtiḥ prasajyate //
[3.538ab]	ātmānubhūtaṃ pratyakṣaṃ nānubhūtaṃ parair yadi /
[3.538cd]	ātmānubhūtiḥ sā siddhā kuto yenaivam ucyate //
[3.539ab]	vyaktihetvaprasiddhiḥ syān na vyakter vyaktam icchataḥ /
[3.539cd]	vyaktyasiddhāv api vyaktaṃ yadi vyaktam idaṃ jagat //

<IV. parārthānumānam>

<IV.1. parārthānumānalakṣaṇam 1–14>

{IV.1.a svadṛṣṭagrahaṇaphalam 1–12}

[4.001ab]	parasya pratipādyatvād adṛṣṭo 'pi svayaṃ paraiḥ /
[4.001cd]	dṛṣṭaḥ sādhanam ity eke tat kṣepāyātmadṛgvacaḥ //
[4.002ab]	anumāviṣaye neṣṭaṃ parīkṣitaparigrahāt /
[4.002cd]	vācaḥ prāmāṇyam asmin hi nānumānaṃ pravartate //
[4.003ab]	bādhanāyāgamasyokteḥ sādhanasya paraṃ prati /
[4.003cd]	so 'pramāṇaṃ tadāsiddhaṃ tatsiddham akhilaṃ tataḥ //
[4.004ab]	tadāgamavataḥ siddhaṃ yadi kasya ka āgamaḥ /
[4.004cd]	bādhyamānaḥ pramāṇena sa siddhaḥ katham āgamaḥ //
[4.005ab]	tadviruddhābhyupagamas tenaiva ca kathaṃ bhavet /
[4.005cd]	tadanyopagame tasya tyāgāṅgasyāpramāṇatā //
[4.006ab]	tat kasmāt sādhanaṃ noktaṃ svapratītir yad udbhavā /
[4.006cd]	yuktyā yayāgamo grāhyo grāhikāsyāpi sā na kim //
[4.007ab]	prākṛtasya sataḥ prāg yaiḥ pratipattyakṣasaṃbhavau /
[4.007cd]	sādhanaiḥ sādhanāny arthaśaktijñāne 'sya tāny alam //
[4.008ab]	vicchinnānugamā ye ca sāmānyenāpy agocarāḥ /
[4.008cd]	sādhyasādhanacintāsti na teṣv artheṣu kācana //
[4.009ab]	puṃsām abhiprāyavaśāt tattvātattvavyavasthitau /
[4.009cd]	luptau hetutadābhāsau tasya vastv asamāśrayāt //
[4.010ab]	sann artho jñānasāpekṣo nāsañ jñānena sādhakaḥ /
[4.010cd]	sato 'pi vastv asaṃśliṣṭāsaṃgatyā sadṛśī gatiḥ //
[4.011ab]	liṅgaṃ svabhāvaḥ kāryaṃ vā dṛśyādarśanam eva vā /
[4.011cd]	saṃbaddhaṃ vastutaḥ siddhaṃ tad asiddhaṃ kim ātmanaḥ //
[4.012ab]	pareṇāpy anyato gantum ayuktaṃ parakalpitaiḥ /
[4.012cd]	prasaṅgo dvayasaṃbandhād ekābhāve 'nyahānaye //

{IV.1.b arthagrahaṇaphalam 13–14}

[4.013ab]	tadarthagrahaṇaṃ śabdakalpanāropitātmanām /
[4.013cd]	aliṅgatvaprasiddhyartham arthād arthaprasiddhitaḥ //
[4.014ab]	kalpanāgamayoḥ kartur icchāmātrānurodhataḥ /
[4.014cd]	vastunaś cānyathābhāvāt kalpitā vyabhicāriṇaḥ //

<IV.2. pakṣacintā 15–47>

{IV.2.a pakṣahetuvacanam asādhanam 15–22}

[4.015ab]	arthād arthagateḥ śaktiḥ pakṣahetvabhidhānayoḥ /
[4.015cd]	nārthe tena tayor nāsti svataḥ sādhanasaṃsthitiḥ //
[4.016ab]	tat pakṣavacanaṃ vaktur abhiprāyanivedane /
[4.016cd]	pramāṇaṃ saṃśayotpatteḥ tataḥ sākṣān na sādhanam //
[4.017ab]	sādhyasyaivābhidhānena pāraṃparyeṇa nāpy alam /
[4.017cd]	śaktasya sūcakaṃ hetuvaco 'śaktam api svayam //
[4.018ab]	hetvarthaviṣayatvena tadaśaktoktir īritā /
[4.018cd]	śaktis tasyāpi ced dhetuvacanasya pravartanāt //
[4.019ab]	tatsaṃśayena jijñāsor bhavet prakaraṇāśrayaḥ /
[4.019cd]	vipakṣopagame 'py etat tulyam ity anavasthitiḥ //
[4.020ab]	antaraṅgaṃ tu sāmarthyaṃ triṣu rūpeṣu saṃsthitam /
[4.020cd]	tatra smṛtisamādhānaṃ tadvacasyeva saṃsthitam //
[4.021ab]	akhyāpite hi viṣaye hetuvṛtter asaṃbhavāt /
[4.021cd]	viṣayakhyāpanād eva siddhau cet tasya śaktatā //
[4.022ab]	vyāptipūrve vināpy asmāt kṛtakaḥ śabda īdṛśaḥ /
[4.022cd]	sarve 'nityā iti prokte 'py arthāt tan nāśadhīr bhavet //

{IV.2.b pratijñā na sādhanāvayavaḥ 23–27}

[4.023ab]	anuktāv api pakṣasya siddher apratibandhataḥ /
[4.023cd]	triṣv anyatam arūpasyaivānuktir nyūnatoditā //
[4.024ab]	sādhyoktiṃ vā pratijñāṃ sa vadan doṣair na yujyate /
[4.024cd]	sādhanādhikṛter eva hetvābhāsāprasaṅgataḥ //
[4.025ab]	aviśeṣoktir apy ekajātīye saṃśayāvahā /
[4.025cd]	anyathā sarvasādhyokteḥ pratijñātvaṃ prasajyate //
[4.026ab]	siddhokteḥ sādhanatvāc cet parasyāpi na duṣyate /
[4.026cd]	idānīṃ sādhyanirdeśaḥ sādhanāvayavaḥ katham //
[4.027ab]	sābhāsoktyādyupakṣepaparihāraviḍambanā /
[4.027cd]	asaṃbaddhā tathā hy eṣa na nyāya iti sūcitam //

{IV.2.c pakṣalakṣaṇakaraṇe prayojanam 28–30}

[4.028ab]	gamyārthatve 'pi sādhyokter asaṃmohāya lakṣaṇam /
[4.028cd]	tac caturlakṣaṇaṃ rūpanipāteṣu svayaṃ padaiḥ //
[4.029ab]	asiddhāsādhanārthoktavādyabhyupagamagrahaḥ /
[4.029cd]	anukto 'pīcchayā vyāptaḥ sādhya ātmārthavan mataḥ //
[4.030ab]	sarvānyeṣṭanivṛttāv apy āśaṅkāsthānavāraṇam /
[4.030cd]	vṛttau svayaṃ śruteḥ prāha kṛtā caiṣā tadarthikā //

{IV.2.d atmārthatvavivāde doṣaḥ 31–41}

[4.031ab]	viśeṣas tadvyapekṣātaḥ kathito dharmadharmiṇoḥ /
[4.031cd]	anuktāv api vāñchāyā bhavet prakaraṇād gatiḥ //
[4.032ab]	ananvayo 'pi dṛṣṭānte doṣas tasya yathoditaḥ /
[4.032cd]	ātmā paraś cet so 'siddha iti tatreṣṭaghātakṛt //
[4.033ab]	sādhanaṃ yad vivāde na nyastaṃ tac cen na sādhyate /
[4.033cd]	kiṃ sādhyam anyathāniṣṭaṃ bhaved vaiphalyam eva vā //
[4.034ab]	sadvitīyaprayogeṣu niranvayaviruddhate /
[4.034cd]	etena kathite sādhyaṃ sāmānyenātha saṃmatam //
[4.035ab]	tad evārthāntarābhāvād dehānāptau na sidhyate /
[4.035cd]	vācyaṃ śūnyaṃ pralapatāṃ tad etaj jāḍyacintitam //
[4.036ab]	tulyaṃ nāśe 'pi cec chabdaghaṭabhedena kalpane /
[4.036cd]	na siddhena vināśena tadvataḥ sādhanād dhvaneḥ //
[4.037ab]	tathārthāntarabhāve syāt tadvān kumbho 'py anityatā /
[4.037cd]	viśiṣṭā dhvaninānveti no cen nāyogavāraṇāt //
[4.038ab]	dvividho hi vyavacchedo viyogāparayogayoḥ /
[4.038cd]	vyavacchedād ayoge tu nānyenānanvayāgamaḥ //
[4.039ab]	sāmānyam eva tat sādhyaṃ na ca siddhaprasādhanam /
[4.039cd]	viśiṣṭaṃ dharmiṇā tac ca na niranvayadoṣavat //
[4.040ab]	etena dharmidharmābhyāṃ viśiṣṭau dharmadharmiṇau /
[4.040cd]	pratyākhyātau nirākurvan dharmiṇy evam asādhanāt //
[4.041ab]	samudāyāpavādo hi na dharmiṇi virudhyate /
[4.041cd]	sādhyaṃ yatas tathā neṣṭaṃ sādhyo dharmo 'tra kevalaḥ //

{IV.2.e svayaṃśabdagrahaṇaphalam 42–47}

[4.042ab]	ekasya dharmiṇaḥ śāstre nānādharmasthitāv api /
[4.042cd]	sādhyaḥ syād ātmanaiveṣṭa ity upāttā svayaṃ śrutiḥ //
[4.043ab]	śāstrābhyupagamād eva sarvādānāt prabādhane /
[4.043cd]	tatraikasyāpi doṣaḥ syād yadi hetupratijñayoḥ //
[4.044ab]	śabdanāśe prasādhye syād gandhe bhūguṇatākṣateḥ /
[4.044cd]	hetur viruddho 'prakṛter no ced anyatra sā samā //
[4.045ab]	athātra dharmī prakṛtas tatra śāstrārthabādhanam /
[4.045cd]	atha vādīṣṭatāṃ brūyād dharmidharmādisādhanaiḥ //
[4.046ab]	kaiścit prakaraṇair icchā bhavet sā gamyate ca taiḥ /
[4.046cd]	balāt taveccheyam iti vyaktam īśvaraceṣṭitam //
[4.047ab]	vadan na kāryaliṅgāṃ tāṃ vyabhicāreṇa bādhyate /
[4.047cd]	anāntarīyake cārthe bādhite 'nyasya kā kṣatiḥ //

<IV.3. śabdāprāmānyacintā 48–132>

{IV.3.a śāstravirodho 'kiñcitkaraḥ 48–71}

[4.048ab]	uktaṃ ca nāgamāpekṣam anumānaṃ svagocare /
[4.048cd]	siddhaṃ tena susiddhaṃ tan na tadā śāstram īkṣyate //
[4.049ab]	vādatyāgas tadā syāc cen na tadānabhyupāyataḥ /
[4.049cd]	upāyo hy abhyupāye 'yam anaṅgaṃ sa tadāpi san //
[4.050ab]	tathā viśuddhe viṣayadvaye śāstraparigraham /
[4.050cd]	cikīrṣoḥ sa hi kālaḥ syāt tadā śāstreṇa bādhanam //
[4.051ab]	tadvirodhena cintāyās tat siddhārtheṣv ayogataḥ /
[4.051cd]	tṛtīyasthānasaṃkrāntau nyāyaḥ śāstraparigrahaḥ //
[4.052ab]	tatrāpi sādhyadharmasya saṃbaddhasyaiva bādhanam /
[4.052cd]	parihāryaṃ na cānyeṣām anavasthāprasaṅgataḥ //
[4.053ab]	keneyaṃ sarvacintāsu śāstraṃ grāhyam iti sthitiḥ /
[4.053cd]	kṛtedānīm asiddhāntair grāhyo dhūmena nānalaḥ //
[4.054ab]	riktasya jantor jātasya guṇadoṣam apaśyataḥ /
[4.054cd]	vilabdhā bata kenāmī siddhāntaviṣam agrahāḥ //
[4.055ab]	yadi sādhana ekatra sarvaṃ śāstraṃ nidarśane /
[4.055cd]	darśayet sādhanaṃ syād ity eṣā lokottarā sthitiḥ //
[4.056ab]	asaṃbaddhasya dharmasya kim asiddhau na sidhyati /
[4.056cd]	hetus tatsādhanāyoktaḥ kiṃ duṣṭas tatra sidhyati //
[4.057ab]	dharmānanupanīyaiva dṛṣṭānte dharmiṇo 'khilān /
[4.057cd]	vāgdhūmāder jano 'nveti caitanyadahanādikam //
[4.058ab]	svabhāvaṃ kāraṇaṃ vārtho 'vyabhicāreṇa sādhayan /
[4.058cd]	kasyacid vādabādhāyāṃ svabhāvān na nivartate //
[4.059ab]	prapadyamānaś cānyas taṃ nāntarīyakam īpsitaiḥ /
[4.059cd]	sādhyārthair hetunā tena katham apratipāditaḥ //
[4.060ab]	ukto 'nukto 'pi ced dhetur virodho vādino 'tra kim /
[4.060cd]	na hi tasyoktidoṣeṇa sa jātaḥ śāstrabādhanaḥ //
[4.061ab]	bādhakasyābhidhānāc ced doṣo yadi vaden na saḥ /
[4.061cd]	kiṃ na bādheta so 'kurvan na yuktaṃ kena duṣyati //
[4.062ab]	anyeṣu hetvābhāseṣu sveṣṭasyaivāprasādhanāt /
[4.062cd]	duṣyed vyarthābhidhānena nātra tasya prasādhanāt //
[4.063ab]	yadi kiṃcit kvacic chāstre na yuktaṃ pratiṣidhyate /
[4.063cd]	bruvāṇo yuktam apy anyad iti rājakulasthitiḥ //
[4.064ab]	sarvān arthān samīkṛtya vaktuṃ śakyaṃ na sādhanam /
[4.064cd]	sarvatra tenotsanne 'yaṃ sādhyasādhanasaṃsthitiḥ //
[4.065ab]	viruddhayor ekadharmiṇy ayogād astu bādhanam /
[4.065cd]	viruddhaikāntikenātra tadvad asti virodhitā //
[4.066ab]	abādhyabādhakatve 'pi tayoḥ śāstrārthaviplavāt /
[4.066cd]	asaṃbandhe 'pi bādhā cet syāt sarvaṃ sarvabādhakam //
[4.067ab]	saṃbandhas tena tatraiva bādhanād asti ced asat /
[4.067cd]	hetoḥ sarvasya cintyatvāt svasādhye guṇadoṣayoḥ //
[4.068ab]	nāntarīyakatāsādhye saṃbandhaḥ seha nekṣyate /
[4.068cd]	kevalaṃ śāstrapīḍeha doṣaḥ sānyakṛte samā //
[4.069ab]	śāstrābhyupagamāt sādhyaḥ śāstradṛṣṭo khilo yadi /
[4.069cd]	pratijñāsiddhadṛṣṭāntahetuvādaḥ prasajyate //
[4.070ab]	uktayoḥ sādhanatvena no ced īpsitavādataḥ /
[4.070cd]	nyāyaprāptaṃ na sādhyatvaṃ vacanād vinivartate //
[4.071ab]	anīpsitam asādhyaṃ ced vādinānyo 'py anīpsitaḥ /
[4.071cd]	dharmo 'sādhyas tadāsādhyaṃ bādhamānaṃ virodhi kim //

{IV.3.b anyathā svayaṃśabdo 'narthakaḥ 72–90}

[4.072ab]	pakṣalakṣaṇabāhyārthaḥ svayaṃ śabdo 'py anarthakaḥ /
[4.072cd]	śāstreṣv icchāpravṛttyartho yadi śaṅkā kuto 'nviyam //
[4.073ab]	so 'niṣiddhaḥ pramāṇena gṛhṇan kena nivāryate /
[4.073cd]	niṣiddhaś cet pramāṇena vācā kena pravartyate //
[4.074ab]	pūrvam apy eṣa siddhāntaṃ svecchayaiva gṛhītavān /
[4.074cd]	kathaṃcid anyaṃ sa punar grahītuṃ labhate na kim //
[4.075ab]	dṛṣṭer vipratipattīnām atrākārṣīt svayaṃ śrutim /
[4.075cd]	iṣṭākṣatim asādhyatvam anavasthāṃ ca darśayan //
[4.076ab]	samayāhitabhedasya parihāreṇa dharmiṇaḥ /
[4.076cd]	prasiddhasya gṛhītyarthaṃ jagādānyaḥ svayaṃ śrutim //
[4.077ab]	vicāraprastuter eva prasiddhaḥ siddha āśrayaḥ /
[4.077cd]	svecchākalpitabhedeṣu padārtheṣv avivādataḥ //
[4.078ab]	asādhyatām atha prāha siddhādeśena dharmiṇaḥ /
[4.078cd]	svarūpeṇaiva nirdeśya ity anenaiva tad gatam //
[4.079ab]	siddhasādhanarūpeṇa nirdeśasya hi saṃbhave /
[4.079cd]	sādhyatvenaiva nirdeśya itīdaṃ phalavad bhavet //
[4.080ab]	anumānasya sāmānyaviṣayatvaṃ ca varṇitam /
[4.080cd]	ihaivaṃ na hy anukte 'pi kiṃcit pakṣe virudhyate //
[4.081ab]	kuryāc ced dharmiṇaṃ sādhyaṃ tataḥ kiṃ tan na śakyate /
[4.081cd]	kasmād dhetvanvayābhāvān na ca doṣas tayor ayam //
[4.082ab]	uttarāvayavāpekṣo na doṣaḥ pakṣa iṣyate /
[4.082cd]	tathā hetvādidoṣo 'pi pakṣadoṣaḥ prasajyate //
[4.083ab]	sarvaiḥ pakṣasya bādhātas tasmāt tanmātraliṅginaḥ /
[4.083cd]	pakṣadoṣā matā nānye pratyakṣādivirodhavat //
[4.084ab]	hetvādilakṣaṇair bādhyaṃ muktvā pakṣasya lakṣaṇam /
[4.084cd]	ucyate parihārārtham avyāptivyatirekayoḥ //
[4.085ab]	svayaṃ nipātarūpākhyā vyatirekasya bādhikāḥ /
[4.085cd]	sahānirākṛteneṣṭaśrutir avyāptibādhanī //
[4.086ab]	sādhyābhyupagamaḥ pakṣalakṣaṇaṃ teṣv apakṣatā /
[4.086cd]	nirākṛte bādhanataḥ śeṣe 'lakṣaṇavṛttitaḥ //
[4.087ab]	svayam iṣṭābhidhānena gatārthe 'py avadhāraṇe /
[4.087cd]	kṛtyāntenābhisaṃbandhād uktaṃ kālāntaracchide //
[4.088ab]	ihānaṅgamiṣer niṣṭā tenepsitapade punaḥ /
[4.088cd]	aṅgam eva tathāsiddhahetvādi pratiṣidhyate //
[4.089ab]	avācakatvāc cāyuktaṃ teneṣṭaṃ svayam ātmanā /
[4.089cd]	anapekṣyākhilaṃ śāstraṃ tad abhīṣṭasya sādhyatā //
[4.090ab]	tenānabhīṣṭasaṃsṛṣṭasyeṣṭasyāpi hi bādhane /
[4.090cd]	yathā sādhyam abādhātaḥ pakṣahetū na duṣyataḥ //

{IV.3.c sahānirākṛtagrahaṇaphalam 91}

[4.091ab]	aniṣiddhaḥ pramāṇābhyāṃ sa copagama iṣyate /
[4.091cd]	saṃdigdhe hetuvacanād vyasto hetor anāśrayaḥ //

{IV.3.d bādhā caturvidhā 92}

[4.092ab]	anumānasya bhedena sā bādhoktā caturvidhā /
[4.092cd]	tatrābhyupāyaḥ kāryāṅgaṃ svabhāvāṅgaṃ jagat sthitiḥ //

{IV.3.e āgamasvavacanayos tulyabalatā 93–107}

[4.093ab]	ātmāparodhābhimato bhūtaniścayayuktavāk /
[4.093cd]	āptaḥ svavacanaṃ śāstraṃ caivam uktaṃ samatvataḥ //
[4.094ab]	yathātmano 'pramāṇatve vacanaṃ na pravartate /
[4.094cd]	śāstradṛṣṭe tathā nārthe vicāras tad anāśraye //
[4.095ab]	tat prastāvāśrayatve hi śāstraṃ bādhakam ity amum /
[4.095cd]	vaktum arthaṃ svavācāsya sahoktiḥ sāmyadṛṣṭaye //
[4.096ab]	udāharaṇam apy atra sadṛśaṃ tena varṇitam /
[4.096cd]	pramāṇānām abhāve hi śāstravācor ayogataḥ //
[4.097ab]	svavāgvirodhe vispaṣṭam udāharaṇam āgame /
[4.097cd]	diṅmātradarśanaṃ tatra pretyadharmo sukhapradaḥ //
[4.098ab]	śāstriṇo 'py atadālambe viruddhoktau tu vastuni /
[4.098cd]	na bādhā pratibandhaḥ syāt tulyakakṣyatayā dvayoḥ //
[4.099ab]	yathā svavāci tac cāsyā tadā svavacanātmakam /
[4.099cd]	tayoḥ pramāṇaṃ yasyāsti tat syād anyasya bādhakam //
[4.100ab]	pratijñām anumānaṃ vā pratijñāpetayuktikā /
[4.100cd]	tulyakakṣyā yathārthaṃ vā bādheta katham anyathā //
[4.101ab]	prāmāṇyam āgamānāṃ ca prāg eva vinivāritam /
[4.101cd]	abhyupāyavicāreṣu tasmād doṣo 'yam iṣyate //
[4.102ab]	tasmād viṣayabhedasya darśanāya pṛthak kṛtaḥ /
[4.102cd]	anumānābahirbhūto 'py abhyupāyaḥ prabādhanāt //
[4.103ab]	anyathātiprasaṅgaḥ syād vyarthatā vā pṛthak kṛteḥ /
[4.103cd]	bhedo vāṅmātravacane pratibandhaḥ svavācy api //
[4.104ab]	tenābhyupagamāc chāstraṃ pramāṇaṃ sarvavastuṣu /
[4.104cd]	bādhakaṃ yadi necchet sa bādhakaṃ kiṃ punar bhavet //
[4.105ab]	svavāgvirodho 'bhedaḥ syāt svavākśāstravirodhayoḥ /
[4.105cd]	puruṣecchā kṛtā cāsya paripūrṇā pramāṇatā //
[4.106ab]	tasmāt prasiddheṣv artheṣu śāstratyāge 'pi na kṣatiḥ /
[4.106cd]	parokṣeṣv āgamāniṣṭau na cintaiva pravartate //
[4.107ab]	virodhodbhāvanaprāyā parīkṣāpy atra tadyathā /
[4.107cd]	adharmamūlaṃ rāgādi snānaṃ cādharmaśodhanam //

{IV.3.f pratītibādhā 108–125}

[4.108ab]	śāstraṃ yat siddhayā yuktyā svavācā ca na bādhyate /
[4.108cd]	dṛṣṭe 'dṛṣṭe 'pi tad grāhyam iti cintā pravartate //
[4.109ab]	artheṣv apratiṣiddhatvāt puruṣecchānurodhinaḥ /
[4.109cd]	iṣṭaśabdābhidheyatvasyāpto 'trākṣatavāg janaḥ //
[4.110ab]	uktaḥ prasiddhaśabdena dharmas tad vyavahārajaḥ /
[4.110cd]	pratyakṣādim iti mānaśrutyāropeṇa sūcitaḥ //
[4.111ab]	tadāśrayabhuvām icchāvartitvād aniṣedhinām /
[4.111cd]	kṛtānām akṛtānāṃ vā yogyaṃ viśvaṃ svabhāvataḥ //
[4.112ab]	arthamātrānurodhinyā bhāvinyā bhūtayāpi vā /
[4.112cd]	bādhyate pratirundhānaḥ śabdayogyatayā tayā //
[4.113ab]	tadyogyatābalād eva vastuto ghaṭito dhvaniḥ /
[4.113cd]	sarvo 'syām apratīte 'pi tasmiṃs tatsiddhatā tataḥ //
[4.114ab]	asādhāraṇatā na syāt bādhāhetor ihānyathā /
[4.114cd]	tan niṣedho 'numānāt syāc chabdārthe 'nakṣavṛttitaḥ //
[4.115ab]	asādhāraṇatā tatra hetūnāṃ yatra nānvayi /
[4.115cd]	sattvam ity abhyudāhāro hetor evaṃ phalo mataḥ //
[4.116ab]	saṃketasaṃśrayāḥ śabdāḥ sa cecchāmātrasaṃśrayaḥ /
[4.116cd]	nāsiddhiḥ śabdasiddhānām iti śābdaprasiddhavāk //
[4.117ab]	anumānaprasādhyeṣu viruddhāvyabhicāriṇaḥ /
[4.117cd]	abhāvaṃ darśayaty evaṃ pratīter anumā tv ataḥ //
[4.118ab]	athavā bruvato lokasyānumābhāva ucyate /
[4.118cd]	kiṃ tena bhinnaviṣayā pratītir anumānataḥ //
[4.119ab]	tenānumānād vastūnāṃ sadasattānurodhinaḥ /
[4.119cd]	bhinnasyātadvaśād vṛttis tad icchājeti sūcitam //
[4.120ab]	candratāṃ śaśino 'nicchan kāṃ pratītiṃ sa vāñchati /
[4.120cd]	iti taṃ pratyadṛṣṭāntaṃ tadasādhāraṇaṃ matam //
[4.121ab]	nodāharaṇam evedam adhikṛtyedam ucyate /
[4.121cd]	lakṣaṇatvāt tathāvṛkṣo dhātrīty uktau ca bādhanāt //
[4.122ab]	atrāpi loke dṛṣṭatvāt karpūrarajatādiṣu /
[4.122cd]	samayād vartamānasya kāsādhāraṇatābhidhā //
[4.123ab]	yadi tasya kvacit sidhyet siddhaṃ vastubalena tat /
[4.123cd]	pratītisiddhopagame 'śaśiny apy anivāraṇāt //
[4.124ab]	tasya vastuni siddhasya śaśiny apy anivāraṇam /
[4.124cd]	tadvastvabhāve śaśini vāraṇe 'pi na duṣyati //
[4.125ab]	tasmād avastuniyatasaṃketadhvanibhāvinām /
[4.125cd]	yogyāḥ padārthā dharmāṇām icchāyā anirodhanāt //

{IV.3.g pratyakṣabādhā 126–132}

[4.126ab]	tāṃ yogyatāṃ nirundhānaṃ saṃketāpratiṣedhajā /
[4.126cd]	pratihanti pratītākhyā yogyatā viṣayānumā //
[4.127ab]	śabdānām arthaniyamaḥ saṃketānuvidhāyinām /
[4.127cd]	nety anenoktam atraiṣāṃ pratiṣedho virudhyate //
[4.128ab]	naimittikyāḥ śruter artham arthaṃ vā pāramārthikam /
[4.128cd]	śabdānāṃ pratirundhāno na bādhyas tena varṇitaḥ //
[4.129ab]	tasmād viṣayabhedasya darśanāya pṛthakkṛtā /
[4.129cd]	anumānābahirbhūtā pratītir api pūrvavat //
[4.130ab]	siddhayoḥ pṛthagākhyāne darśayaṃś ca prayojanam /
[4.130cd]	ete sahetuke prāha nānumādhyakṣabādhane //
[4.131ab]	tatrāpy adhyakṣabādhāyāṃ nānārūpatayā dhvanau /
[4.131cd]	prasiddhasya śrutau rūpaṃ yad eva pratibhāsate //
[4.132ab]	advayaṃ śabalābhāsasyādṛṣṭer buddhijanmanaḥ /
[4.132cd]	tadarthārthoktir asyaiva kṣepe 'dhyakṣeṇa bādhanam //

<IV.4. sāmānyacintā 133–148>

{IV.4.a sāmānyaṃ vyāvṛttilakṣaṇam 133–135}

[4.133ab]	tad eva rūpaṃ tatrārthaḥ śeṣaṃ vyāvṛttilakṣaṇam /
[4.133cd]	avasturūpaṃ sāmānyam atas tan nākṣagocaraḥ //
[4.134ab]	tena sāmānyadharmāṇāṃ apratyakṣatvasiddhitaḥ /
[4.134cd]	pratikṣepe 'py abādheti śrāvaṇoktyā prakāśitam //
[4.135ab]	sarvathāvācyarūpatvāt siddhyā tasya samāśrayāt /
[4.135cd]	bādhanāt tadbalenoktaḥ śrāvaṇenākṣagocaraḥ //

{IV.4.b svadharmigrahaṇaprayojanam 136–146}

[4.136ab]	sarvatra vādino dharmo yaḥ svasādhyatayepsitaḥ /
[4.136cd]	tad dharmavati vādhā syān nānyadharmeṇa dharmiṇi //
[4.137ab]	anyathāsyoparodhaḥ ko bādhite 'nyatra dharmiṇi /
[4.137cd]	gatārthe lakṣaṇe nāsmin svadharmivacanaṃ punaḥ //
[4.138ab]	bādhāyāṃ dharmiṇo 'pi syāt bādhety asya prasiddhaye /
[4.138cd]	āśrayasya virodhena tadāśritavirodhanāt //
[4.139ab]	anyathaivaṃvidho dharmaḥ sādhya ity abhidhānataḥ /
[4.139cd]	tad bādhām eva manyeta svadharmivacanaṃ tataḥ //
[4.140ab]	nanv etad apy arthasiddhaṃ satyaṃ kecit tu dharmiṇaḥ /
[4.140cd]	kevalasyoparodhe 'pi doṣavat tām upāgatāḥ //
[4.141ab]	yathā parair anutpādyā pūrvarūpan na khādikam /
[4.141cd]	sakṛc chabdādyahetutvād ity ukte prāha dūṣakaḥ //
[4.142ab]	tadvad vastusvabhāvo 'san dharmī vyomādir ity api /
[4.142cd]	naivam iṣṭasya sādhyasya bādhā kvacana vidyate //
[4.143ab]	dvayasyāpi hi sādhyatve sādhyadharmoparodhi yat /
[4.143cd]	bādhanaṃ dharmiṇas tatra bādhety etena varṇitam //
[4.144ab]	tathaiva dharmiṇo 'py atra sādhyatvāt kevalasya na /
[4.144cd]	yady evam atra bādhā syān nānyānutpādyaśaktikaḥ //
[4.145ab]	sakṛc chabdādyahetutvāt sukhādir iti pūrvavat /
[4.145cd]	virodhitā bhavet atra hetur aikāntiko yadi //
[4.146ab]	kramakriyānityatayor avirodhād vipakṣataḥ /
[4.146cd]	vyāvṛtteḥ saṃśayād eṣa śeṣavad bheda iṣyate //

{IV.4.c dharmisvarūpanirāsaḥ 147–148}

[4.147ab]	svayam iṣṭo yato dharmaḥ sādhyas tasmāt tadāśrayaḥ /
[4.147cd]	bādhyo na kevalo nānyasaṃśrayo veti sūcitam //
[4.148ab]	svayaṃ śrutyānyadharmāṇāṃ bādhābādheti kathyate /
[4.148cd]	tathā svadharmiṇānyasya dharmiṇo 'pīti kathyate //

<IV.5. pakṣadoṣāḥ 149–188>

{IV.5.a hetunirapekṣaḥ pakṣadoṣaḥ 149–151}

[4.149ab]	sarvasādhanadoṣeṇa pakṣa evoparudhyate /
[4.149cd]	tathāpi pakṣadoṣatvaṃ pratijñāmātrasaṃjñinaḥ //
[4.150ab]	uttarāvayavāpekṣo yo doṣaḥ so 'nubadhyate /
[4.150cd]	tenety uktam ato 'pakṣadoṣo 'siddhāśrayādikaḥ //
[4.151ab]	dharmidharmaviśeṣāṇāṃ svarūpasya ca dharmiṇaḥ /
[4.151cd]	bādhāsādhyāṅgabhūtānām anenaivopadarśitā //

{IV.5.b avayavinirāsaḥ 152–163}

[4.152ab]	tatrodāhṛtidiṅmātram ucyate 'rthasya dṛṣṭaye /
[4.152cd]	dravyalakṣaṇayukto 'nyaḥ saṃyoge 'rtho 'sti dṛṣṭibhāk //
[4.153ab]	adṛśyasyāviśiṣṭasya pratijñā niṣprayojanā /
[4.153cd]	iṣṭo hy avayavī kāryaṃ dṛṣṭyādṛśyeṣv asaṃbhavī //
[4.154ab]	aviśiṣṭasya cānyasya sādhane siddhasādhanam /
[4.154cd]	gurutvādhogatī syātāṃ yady asau syāt tulānatiḥ //
[4.155ab]	tan nirguṇakriyas tasmāt samavāyi na kāraṇam /
[4.155cd]	tata eva na dṛśyo 'sāv adṛṣṭeḥ kāryarūpayoḥ //
[4.156ab]	tadbādhānyaviśeṣasya nāntarīyakabhāvinaḥ /
[4.156cd]	āsūkṣmād dravyam ālāyās tolyatvād aṃśupātavat //
[4.157ab]	dravyāntaragurutvasya gatir nety aparo 'bravīt /
[4.157cd]	tasya krameṇa saṃyukte pāṃśurāśau sakṛd yute //
[4.158ab]	bhedaḥ syād gaurave tasmāt pṛthak saha ca tolite /
[4.158cd]	krameṇa māṣakādīnāṃ saṃkhyāsāmyaṃ na yujyate //
[4.159ab]	sarṣapād āmahārāśer uttarottaravṛddhimat /
[4.159cd]	gurutvaṃ kāryam ālāyā yadi naivopalakṣyate //
[4.160ab]	āsarṣapād gurutvaṃ tad durlakṣitam analpakam /
[4.160cd]	taulyaṃ tatkāraṇaṃ kāryagauravānupalakṣaṇāt //
[4.161ab]	nanv adṛṣṭo 'ṃśuvat so 'rtho na ca tatkāryam īkṣyate /
[4.161cd]	gurutvāgativat sarvatadguṇānupalakṣaṇāt //
[4.162ab]	māṣakāder anādhikyamanatiḥ sopalakṣaṇam /
[4.162cd]	yathā svam akṣeṇādṛṣṭe rūpādāv adhikādhike //
[4.163ab]	abhyupāyaḥ svavāgādibādhāyāḥ saṃbhavena tu /
[4.163cd]	udāharaṇam apy anyad diśā gamyaṃ yathoktayā //

{IV.5.c naiyāyikapakṣalakṣaṇe doṣaḥ 164–171}

[4.164ab]	trikālaviṣayatvāt tu kṛtyānām atathātmakam /
[4.164cd]	tathā paraṃ pratinyastaṃ sādhyaṃ neṣṭaṃ tadāpi tat //
[4.165ab]	pratyāyanādhikāre tu sarvāsiddhāvarodhinī /
[4.165cd]	tasmāt sādhyaśrutir neṣṭaṃ viśeṣam avalambate //
[4.166ab]	tenāprasiddhadṛṣṭāntahetūdāharaṇaṃ kṛtam /
[4.166cd]	anyathā śaśaśṛṅgādau sarvāsiddhe 'pi sādhyatā //
[4.167ab]	sarvasya cāprasiddhatvāt kathaṃcit tena na kṣamaḥ /
[4.167cd]	karmādibhedopakṣepaparihārāvivecane //
[4.168ab]	prāgasiddhasvabhāvatvāt sādhyāvayava ity asat /
[4.168cd]	tulyasiddhāntatā te hi yenopagamalakṣaṇāḥ //
[4.169ab]	samudāyasya sādhyatve 'py anyonyasya viśeṣaṇam /
[4.169cd]	sādhyaṃ dvayaṃ tadāsiddhaṃ hetudṛṣṭāntalakṣaṇam //
[4.170ab]	asaṃbhavāt sādhyaśabdo dharmivṛttir yadīṣyate /
[4.170cd]	śāstreṇālaṃ yathāyogaṃ loka eva pravartatām //
[4.171ab]	sādhanākhyānasāmarthyāt tadarthe sādhyatā gatā /
[4.171cd]	hetvādilakṣaṇair vyāpter anāśaṅkyaṃ ca sādhanam //

{IV.5.d pratijñālakṣaṇe doṣaḥ 172–175}

[4.172ab]	pūrvāvadhāraṇe tena pratijñālakṣaṇābhidhā /
[4.172cd]	vyarthā vyāptiphalā soktiḥ sāmarthyād gamyate tataḥ //
[4.173ab]	viruddhateṣṭāsaṃbandho 'nupakārasahāsthitī /
[4.173cd]	evaṃ sarvāṅgadoṣāṇāṃ pratijñādoṣatā bhavet //
[4.174ab]	pakṣadoṣaḥ parāpekṣo neti ca pratipāditam /
[4.174cd]	iṣṭāsaṃbhavyasiddhaś ca sa eva syān nirākṛtaḥ //
[4.175ab]	anityatvasahetutve śabda evaṃ prakīrtayet /
[4.175cd]	dṛṣṭāntākhyān ato 'nyat kim asty atrārthānudarśanam //

{IV.5.e sāmānyacintā 176–188}

[4.176ab]	viśeṣe bhinnam ākhyāya sāmānyasyānuvartane /
[4.176cd]	na tadvyāpteḥ phalaṃ vā kiṃ sāmānyenānuvartane //
[4.177ab]	syān nirākaraṇaṃ śabde sthitenaivety ato 'bravīt /
[4.177cd]	viruddhaviṣaye 'nyasmin vadann āhānyatāṃ śruteḥ //
[4.178ab]	sā ca bhedāpratikṣepāt sāmānyānāṃ na vidyate /
[4.178cd]	vṛkṣo na śiṃśapaiveti yathā prakaraṇe kvacit //
[4.179ab]	sarvaśruter ekavṛttir niṣedhaḥ syān na tāvatā /
[4.179cd]	so 'sarvaḥ sarvabhedānām atattve tadasaṃbhavāt //
[4.180ab]	jñāpyajñāpakayor bhedād dharmiṇo hetubhāvinaḥ /
[4.180cd]	asiddher jñāpakatvasya dharmyasiddhaḥ svasādhane //
[4.181ab]	dharmadharmivivekasya sarvabhāveṣv asiddhitaḥ /
[4.181cd]	sarvatra doṣas tulyaś cen na saṃvṛtyā viśeṣataḥ //
[4.182ab]	paramārthavicāreṣu tathābhūtāprasiddhitaḥ /
[4.182cd]	tattvānyatvaṃ padārtheṣu sāṃvṛteṣu niṣidhyate //
[4.183ab]	anumānānumeyārthavyavahārasthitis tv iyam /
[4.183cd]	bhedaṃ pratyayasaṃsiddham avalambya ca kalpyate //
[4.184ab]	yathā svaṃ bhedaniṣṭheṣu pratyayeṣu vivekinaḥ /
[4.184cd]	dharmī dharmāś ca bhāsante vyavahāras tadāśrayaḥ //
[4.185ab]	vyavahāropanīto 'tra sa evāśliṣṭabhedadhīḥ /
[4.185cd]	sādhyaḥ sādhanatāṃ nītas tenāsiddhaḥ prakāśitaḥ //
[4.186ab]	bhedasāmānyayor dharmabhedād aṅgāṅgitā tataḥ /
[4.186cd]	yathānityaḥ prayatnotthaḥ prayatnotthatayā dhvaniḥ //
[4.187ab]	pakṣāṅgatve 'py abādhatvān nāsiddhir bhinnadharmiṇi /
[4.187cd]	yathāśvo na viṣāṇitvād eṣa piṇḍo viṣāṇavān //
[4.188ab]	sādhyakālāṅgatā vā na nivṛtter upalakṣya tat /
[4.188cd]	viśeṣo 'pi pratijñārtho dharmabhedān na yujyate //

<IV.6. hetucintā 189–259>

{IV.6.a hetulakṣaṇam 189–194}

[4.189ab]	pakṣadharmaprabhedena sukhagrahaṇasiddhaye /
[4.189cd]	hetuprakaraṇārthasya sūtrasaṃkṣepa ucyate //
[4.190ab]	ayogaṃ yogam aparair atyantāyogam eva ca /
[4.190cd]	vyavacchinatti dharmasya nipāto vyatirecakaḥ //
[4.191ab]	viśeṣaṇaviśeṣyābhyāṃ kriyayā ca sahoditaḥ /
[4.191cd]	vivakṣāto prayoge 'pi tasyārtho 'yaṃ pratīyate //
[4.192ab]	vyavacchedaphalaṃ vākyaṃ yataś caitro dhanurdharaḥ /
[4.192cd]	pārtho dhanurdharo nīlaṃ sarojam iti vā yathā //
[4.193ab]	pratiyogivyavacchedas tatrāpy artheṣu gamyate /
[4.193cd]	tathā prasiddheḥ sāmarthyād vivakṣānugamād dhvaneḥ //
[4.194ab]	tad ayogavyavacchedād dharmidharmaviśeṣaṇam /
[4.194cd]	tadviśiṣṭatayā dharmo na niranvayadoṣabhāk //

{IV.6.b hetubhedāḥ 195–198}

[4.195ab]	svabhāvakāryasiddhyarthaṃ dvau dvau hetuviparyayau /
[4.195cd]	vivādād bhedasāmānye śeṣo vyāvṛttisādhanaḥ //
[4.196ab]	na hi svabhāvād anyena vyāptir gamyasya kāraṇe /
[4.196cd]	saṃbhavād vyabhicārasya dvidhā vṛttiphalaṃ tataḥ //
[4.197ab]	prayatnānantaraṃ jñānaṃ prāk sato niyamena na /
[4.197cd]	tasyāvṛttyakṣaśabdeṣu sarvathānupayogataḥ //
[4.198ab]	kadācin nirapekṣasya kāryākṛtivirodhataḥ /
[4.198cd]	kādācitkaphalaṃ siddhaṃ talliṅgaṃ jñānam īdṛśam //

{IV.6.c kāryasvabhāvahetvor nirdeśasya phalam 199–204}

[4.199ab]	etenaiva prasiddho 'pi svabhāvasya pṛthak kṛtiḥ /
[4.199cd]	kāryeṇa saha nirdeśe mā jñāsīt sarvam īdṛśam //
[4.200ab]	vyutpattyarthī ca hetūktir uktārthānumitau kṛtā /
[4.200cd]	prabhedamātram ākhyātaṃ lakṣaṇaṃ tu na bhidyate //
[4.201ab]	tenātra kāryaliṅgena svabhāvo 'py ekadeśabhāk /
[4.201cd]	sadṛśodāhṛtiś cātaḥ prayatnād vyaktijanmanaḥ //
[4.202ab]	yannāntarīyikā sattā yo vātmā svo 'vibhāgavān /
[4.202cd]	sa tenāvyabhicārī syād ity arthaṃ tat prabhedanam //
[4.203ab]	saṃyogyādiṣu yeṣv asti pratibandho na tādṛśam /
[4.203cd]	na te hetava ity uktaṃ vyabhicārasya saṃbhavāt //
[4.204ab]	sati vā pratibandhes tu sa eva gatisādhanaḥ /
[4.204cd]	niyamo hy avinābhāvo 'nityaś ca na sādhanam //

{IV.6.d vivādād bhedasāmānya ity asya vyākhyānam 205–207}

[4.205ab]	aikāntikatvaṃ vyāvṛtter avinābhāva ucyate /
[4.205cd]	tac ca nāpratibaddheṣu tata evānvayasthitiḥ //
[4.206ab]	svātmatve hetubhāve vā siddhe hi vyatirekitā /
[4.206cd]	sidhyaty ato viśeṣe na vyatireko na cānvayaḥ //
[4.207ab]	adṛṣṭimātram ādāya kevalaṃ vyatirekitā /
[4.207cd]	uktānaikāntikas tasmād anyathā gamako bhavet //

{IV.6.e sādhyābhāvasya sādhanābhāvena na vyāptatā 208–247}

[4.208ab]	prāṇādyabhāvo nairātmyavyāptīti vinivartane /
[4.208cd]	ātmano vinivarteta prāṇādir yadi tac ca na //
[4.209ab]	anyasya vinivṛttyānyavinivṛtter ayogataḥ /
[4.209cd]	tadātmā tatprasūtaś cen naitad ātmopalambhane //
[4.210ab]	tasyopalabdhāv agatāv agatau ca prasidhyati /
[4.210cd]	te cātyantaparokṣasya dṛṣṭyadṛṣṭī na sidhyataḥ //
[4.211ab]	anyatrādṛṣṭarūpasya ghaṭādau neti vā kutaḥ /
[4.211cd]	ajñātavyatirekasya vyāvṛtter vyāpitā kutaḥ //
[4.212ab]	prāṇādeś ca kvacid dṛṣṭyā sattvāsattvaṃ pratīyate /
[4.212cd]	tathātmā yadi dṛśyeta sattvāsattvaṃ pratīyate //
[4.213ab]	yasya hetor abhāvena ghaṭe prāṇo na dṛśyate /
[4.213cd]	dehe 'pi yady asau na syād yukto dehena saṃbhavaḥ //
[4.214ab]	bhinne 'pi kiṃcit sādharmyād yadi tattvaṃ pratīyate /
[4.214cd]	prameyatvād ghaṭādīnāṃ sātmatvaṃ kiṃ na mīyate //
[4.215ab]	aniṣṭaṃ cet pramāṇaṃ hi sarveṣṭīnāṃ nibandhanam /
[4.215cd]	bhāvābhāvavyavasthāṃ kaḥ kartuṃ tena vinā prabhuḥ //
[4.216ab]	smṛtīcchāyatnajaḥ prāṇanimeṣādis tadudbhavaḥ /
[4.216cd]	viṣayendriyacittibhyas tāḥ svajātisamudbhavāḥ //
[4.217ab]	anyonyapratyayāpekṣā anvayavyatirekabhāk /
[4.217cd]	etāv atyātmabhāvo 'yam anavasthāny akalpane //
[4.218ab]	śrāvaṇatvena tattulyaṃ prāṇādivyabhicārataḥ /
[4.218cd]	na tasya vyabhicāritvād vyatireke 'pi cet katham //
[4.219ab]	nāsādhyād eva viśleṣas tasya nanv evam ucyate /
[4.219cd]	sādhye 'nuvṛttyabhāvo 'rthāt tasyānyatrāpy asau samaḥ //
[4.220ab]	asādhyād eva viccheda iti sādhye 'stitocyate /
[4.220cd]	arthāpattyāta evoktam ekena dvayadarśanam //
[4.221ab]	īdṛgavyabhicāro 'to 'nanvayeṣu na sidhyati /
[4.221cd]	pratiṣedhaniṣedhaś ca vidhānāt kīdṛśo 'paraḥ //
[4.222ab]	nivṛttir nāsataḥ sādhyād asādhyeṣv eva no tataḥ /
[4.222cd]	neti saiva nivṛttiḥ kiṃ nivṛtter asato matā //
[4.223ab]	nivṛttyabhāvas tu vidhir vastubhāvo 'sato 'pi san /
[4.223cd]	vastvabhāvas tu nāstīti paśya bāndhyavijṛmbhitam //
[4.224ab]	nivṛttir yadi tasmin na hetor vṛttiḥ kim iṣyate /
[4.224cd]	sāpi na pratiṣedho 'yaṃ nivṛttiḥ kiṃ niṣidhyate //
[4.225ab]	vidhānaṃ pratiṣedhaṃ ca muktvā śābdo 'sti nāparaḥ /
[4.225cd]	vyavahāraḥ sa cāsatsu neti prāptātra mūkatā //
[4.226ab]	satāṃ ca na niṣedho 'sti so 'satsu ca na vidyate /
[4.226cd]	jagaty anena nyāyena nañarthaḥ pralayaṃgataḥ //
[4.227ab]	deśakālaniṣedhaś ced yathāsti sa niṣidhyate /
[4.227cd]	na tathā na yathā so 'sti tathāpi na niṣidhyate //
[4.228ab]	tasmād āśritya śabdārthaṃ bhāvābhāvasamāśrayam /
[4.228cd]	abāhyāśrayam atreṣṭaṃ sarvaṃ vidhiniṣedhanam //
[4.229ab]	tābhyāṃ sa dharmī saṃbaddhaḥ khyātyabhāve 'pi tādṛśaḥ /
[4.229cd]	śabdapravṛtter astīti so 'pīṣṭo vyavahārabhāk //
[4.230ab]	anyathā syāt padārthānāṃ vidhānapratiṣedhane /
[4.230cd]	ekadharmasya sarvātmavidhānapratiṣedhanam //
[4.231ab]	anānātmātmatayā bhede nānāvidhiniṣedhavat /
[4.231cd]	ekadharmiṇy asaṃhāro vidhānapratiṣedhayoḥ //
[4.232ab]	ekaṃ dharmiṇam uddiśya nānādharmasamāśrayam /
[4.232cd]	vidhāv ekasya tadbhājām ivānyeṣām upekṣakam //
[4.233ab]	niṣedhe tad viviktaṃ ca tad anyeṣām apekṣakam /
[4.233cd]	vyavahāram asatyārthaṃ prakalpayati dhīr yathā //
[4.234ab]	taṃ tathaivāvikalpyārthabhedāśrayam upāgatāḥ /
[4.234cd]	anādivāsanodbhūtaṃ bādhante 'rthaṃ na laukikam //
[4.235ab]	tatphalo 'tatphalaś cārtho bhinna ekas tatas tataḥ /
[4.235cd]	tais tair upaplavair nītasaṃcayāpacayair iva //
[4.236ab]	atadvān api saṃbandhāt kutaścid upanīyate /
[4.236cd]	dṛṣṭiṃ bhedāśrayais te 'pi tasmād ajñātaviplavāḥ //
[4.237ab]	sattāsādhanavṛtteś ca saṃdigdhaḥ syād asan na saḥ /
[4.237cd]	asattvaṃ cābhyupagamād apramāṇān na yujyate //
[4.238ab]	asato 'vyatireke 'pi sapakṣād vinivartanam /
[4.238cd]	saṃdigdhaṃ tasya saṃdehād vipakṣād vinivartanam //
[4.239ab]	ekatra niyame siddhe sidhyaty anyanivartanam /
[4.239cd]	dvairāśye saty adṛṣṭe 'pi syād adṛṣṭeṣu saṃśayaḥ //
[4.240ab]	avyaktivyāpino 'py arthāḥ santi tajjātibhāvinaḥ /
[4.240cd]	kvacin na niyamo dṛṣṭyā pārthivā lohalekhyavat //
[4.241ab]	bhāve virodhasyādṛṣṭau kaḥ saṃdehaṃ nivartayet /
[4.241cd]	kvacid viniyamāt ko 'nyas tatkāryātmatayā sa ca //
[4.242ab]	nairātmyād api tenāsya saṃdigdhaṃ vinivartanam /
[4.242cd]	astu nāma tathāpy ātmā nānairātmyāt prasidhyati //
[4.243ab]	yenāsau vyatirekasya nābhāvaṃ bhāvam icchati /
[4.243cd]	yathā nāvyatireke 'pi prāṇādir na sapakṣataḥ //
[4.244ab]	sapakṣāvyatirekī ced dhetur hetur ato 'nvayī /
[4.244cd]	nānvayavyatirekī ced anairātmyaṃ na sātmakam //
[4.245ab]	yan nāntarīyakaḥ svātmā yasya siddhaḥ pravṛttiṣu /
[4.245cd]	nivartakaḥ sa evātaḥ pravṛttau ca pravartakaḥ //
[4.246ab]	nāntarīyakatā sā ca sādhanaṃ samapekṣate /
[4.246cd]	kārye dṛṣṭir adṛṣṭiś ca kāryakāraṇatā hi te //
[4.247ab]	arthāntarasya tadbhāve 'bhāvo niyamato 'gatiḥ /
[4.247cd]	abhāvāsaṃbhavāt teṣām abhāve nityabhāvinaḥ //

{IV.6.f sāmagrīśaktibhedād viśvarūpatā 248–259}

[4.248ab]	kāryasvabhāvabhedānāṃ kāraṇebhyaḥ samudbhavāt /
[4.248cd]	tair vinā bhavato 'nyasmāt tajjaṃ rūpaṃ kathaṃ bhavet //
[4.249ab]	sāmagrīśaktibhedād dhi vastūnāṃ viśvarūpatā /
[4.249cd]	sā cen na bhedikā prāptam ekarūpam idaṃ jagat //
[4.250ab]	bhedakābhedakatve syād vyāhatā bhinnarūpatā /
[4.250cd]	ekasya nānārūpatve dve rūpe pāvaketarau //
[4.251ab]	tat tasyājananaṃ rūpam anyasya yadi saiva sā /
[4.251cd]	na tasyājananaṃ rūpaṃ tat tasyāḥ saṃbhavet katham //
[4.252ab]	tataḥ svabhāvau niyatāv anyonyaṃ hetukāryayoḥ /
[4.252cd]	tasmāt svadṛṣṭāv iva tad dṛṣṭe kārye 'pi gamyate //
[4.253ab]	ekaṃ katham anekasmāt kledavad dugdhavāriṇaḥ /
[4.253cd]	dravaśakter yataḥ kledaḥ sā tv ekaiva dvayor api //
[4.254ab]	bhinnābhinnaḥ kim asyātmā bhinno 'tha dravatā katham /
[4.254cd]	abhinnety ucyate buddhes tadrūpāyā abhedataḥ //
[4.255ab]	tadvad bhede 'pi dahano dahanapratyayāśrayaḥ /
[4.255cd]	yenāṃśenādadhad dhūmaṃ tenāṃśena tathā gatiḥ //
[4.256ab]	dahanapratyayāṅgād evānyāpekṣāt samudbhavāt /
[4.256cd]	dhūmo 'tadvyabhicārīti siddhaṃ kāryaṃ tathā param //
[4.257ab]	dhūmendhanavikārāṅgatāpade dahanasthiteḥ /
[4.257cd]	anagniś ced adhūmo 'sau sadhūmaś cet sapāvakaḥ //
[4.258ab]	nāntarīyakatā jñeyā yathā svaṃ hetvapekṣayā /
[4.258cd]	svabhāvasya yathoktaṃ prāk vināśakṛtakatvayoḥ //
[4.259ab]	ahetutvagatinyāyaḥ sarvo 'yaṃ vyatirekiṇaḥ /
[4.259cd]	abhyūhyaḥ śrāvaṇatvokteḥ kṛtāyāḥ sāmyadṛṣṭaye //

{IV.7. anupalabdhicintā 260–279}

[4.260ab]	hetusvabhāvavyāvṛttyaivārthavyāvṛttivarṇanāt /
[4.260cd]	siddhodāharaṇety uktānupalabdhiḥ pṛthag na tu //
[4.261ab]	tatrāpy adṛśyāt puruṣāt prāṇāder anivartanāt /
[4.261cd]	saṃdehahetutākhyātyā dṛśyārthe seti sūcitam //
[4.262ab]	anaṅgīkṛtavastvaṃśo niṣedhaḥ sādhyate nayā /
[4.262cd]	vastuny api tu pūrvābhyāṃ paryudāso vidhānataḥ //

{IV.7.a anupalabdheḥ pṛthagagrahaṇe kāranam 263}

[4.263ab]	tatropalabhyeṣv astitvam upalabdher na cāparam /
[4.263cd]	ity ajñajñāpanāyaikānupākhyodāhṛtir matā //

<IV.7.b anupalabdher abhāvasiddhau liṅgaliṅgigrahaṇaprayojanam 264>

{IV.7.c svabhāvānupalabdhyā viṣayiṇaḥ pratiṣedhaḥ 264–270}

[4.264ab]	viṣayāsattvatas tatra viṣayi pratiṣidhyate /
[4.264cd]	jñānābhidhānasaṃdehaṃ yathādāhād apāvakaḥ //
[4.265ab]	tathānyā nopalabhyeṣu nāstitānupalambhanāt /
[4.265cd]	tajjñānaśabdāḥ sādhyante tadbhāvāt tannibandhanāḥ //
[4.266ab]	siddho hi vyavahāro 'yaṃ dṛśyādṛṣṭāv asann iti /
[4.266cd]	tasyāḥ siddhāv asaṃdigdhau tatkāryatve 'pi dhīdhvanī //
[4.267ab]	vidyamāne hi viṣaye mohād atrānanubruvan /
[4.267cd]	kevalaṃ siddhasādharmyāt smāryate samayaṃ paraḥ //
[4.268ab]	kāryakāraṇatā yadvat sādhyate dṛṣṭyadṛṣṭitaḥ /
[4.268cd]	kāryādiśabdā hi tayor vyavahārāya kalpitāḥ //
[4.269ab]	kāraṇāt kāryasaṃsiddhiḥ svabhāvāntargamād iyam /
[4.269cd]	hetuprabhedākhyānena darśitodāhṛtiḥ pṛthak //
[4.270ab]	ekopalambhānubhavād idaṃ nopalabhe iti /
[4.270cd]	buddher upalabhe veti kalpikāyāḥ samudbhavaḥ //

{IV.7.d viśiṣṭavedanād arthānāṃ viśeṣāvagamaḥ 271–275}

[4.271ab]	viśeṣo gamyate 'rthānāṃ viśiṣṭād eva vedanāt /
[4.271cd]	tathābhūtātmasaṃvittir bhedadhīhetur asya ca //
[4.272ab]	tasmāt svato dhiyor bhedasiddhis tābhyāṃ tadarthayoḥ /
[4.272cd]	anyathā hy anavasthānād bhedaḥ sidhyen na kasyacit //
[4.273ab]	viśiṣṭarūpānubhavān nāto 'nyānyanirākriyā /
[4.273cd]	tadviśiṣṭopalambho 'taḥ tasyāpy anupalambhanam //
[4.274ab]	tasmād anupalambho 'yaṃ svayaṃ pratyakṣato gataḥ /
[4.274cd]	svamātravṛtter gamakas tadabhāvavyavasthiteḥ //
[4.275ab]	anyathārthasya nāstitvaṃ gamyate 'nupalambhataḥ /
[4.275cd]	upalambhasya nāstitvam anyenety anavasthitiḥ //

{IV.7.e dṛśyānupalabdhiḥ sadvyavahārabādhikā 276–279}

[4.276ab]	adṛśye niścayāyogāt sthitir anyatra vāryate /
[4.276cd]	yathāliṅgo 'nyasattveṣu vikalpādir na sidhyati //
[4.277ab]	aniścayaphalā hy eṣā nālaṃ vyāvṛttisādhane /
[4.277cd]	ādyādhikriyate hetor niścayenaiva sādhane //
[4.278ab]	tasyāḥ svayaṃ prayogeṣu svarūpaṃ vā prayujyate /
[4.278cd]	arthabādhanarūpaṃ vā bhāve bhāvād abhāvataḥ //
[4.279ab]	anyonyabhedasiddher vā dhruvabhāvavināśavat /
[4.279cd]	pramāṇāntarabādhād vā sāpekṣadhruvabhāvavat //

<IV.8. bhāvasvabhāvacintā 280>

<IV.8.a hetvantarasāpekṣo na dhruvabhāvaḥ 280>

{IV.8.b na bhāvanaśvarasvabhāvaniyato bhāvaḥ 280–282}

[4.280ab]	hetvantarasamūhasya saṃnidhau niyamaḥ kutaḥ /
[4.280cd]	bhāvahetubhavatve kiṃ pāraṃparyapariśramaiḥ //
[4.281ab]	nāśanaṃ janayitvānyaṃ sa hetus tasya nāśanaḥ /
[4.281cd]	tam eva naśvaraṃ bhāvaṃ janayed yadi kiṃ bhavet //
[4.282ab]	ātmopakārakaḥ kaḥ syāt tasya siddhātmanaḥ sataḥ /
[4.282cd]	nātmopakārakaḥ kaḥ syāt tena yaḥ samapekṣyate //

{IV.8.c anapekṣya eva bhāvo naśvaratve 283–286}

[4.283ab]	anapekṣaś ca kiṃbhāvo 'tathābhūtaḥ kadācana /
[4.283cd]	yathā na kṣepabhāg iṣṭaḥ sa evodbhūtanāśakaḥ //
[4.284ab]	kṣaṇam apy anapekṣatve bhāvo bhāvasya neti cet /
[4.284cd]	bhāvo hi sa tathābhūto 'bhāve bhāvas tathā katham //
[4.285ab]	ye 'parāpekṣatadbhāvās tadbhāvaniyatā hi te /
[4.285cd]	asaṃbhavād vibandhe ca sāmagrī kāryakarmaṇi //

{5}

[5.001ab]	anadhyavasitāvagāhanam analpadhīśaktināpy adṛṣṭaparamārthasāram adhikābhiyogair api /
[5.001cd]	mataṃ mama jagaty alabdhasadṛśapratigrāhakaṃ prayāsyati payonidheḥ paya iva svadehe jarām //