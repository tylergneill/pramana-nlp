{sambandhaparīkṣā}

[01]	pāratantryaṃ hi sambandhaḥ siddhe kā paratantratā / tasmāt sarvasya bhāvasya sambandho nāsti tattvataḥ //
[02]	rūpaśleṣo hi sambandho dvitve sa ca kathaṃ bhavet / tasmāt prakṛtibhinnānāṃ sambandho nāsti tattvataḥ //
[03]	parāpekṣā hi sambandhaḥ so 'san katham apekṣate / saṃś ca sarvanirāśaṃso bhāvaḥ katham apekṣate //
[04]	dvayor ekābhisambandhāt sambandho yadi taddvayoḥ / kaḥ sambandho 'navasthā ca na sambandhamatis tathā //
[05]	tau ca bhāvau tadanyaś ca sarve te svātmani sthitāḥ / ity amiśrāḥ svayaṃ bhāvās tān miśrayati kalpanā //
[06]	tām eva cānurundhānaiḥ kriyākārakavācinaḥ / bhāvabhedapratītyarthaṃ saṃyojyante 'bhidhāyakāḥ //
[07]	kāryakāraṇabhāvo 'pi tayor asahabhāvataḥ / prasiddhyati kathaṃ dviṣṭho 'dviṣṭhe sambandhatā katham //
[08]	krameṇa bhāva ekatra vartamāṇo 'nyanispṛhaḥ / tadabhāve 'pi tadbhāvāt sambandho naikavṛttimān //
[09]	yady apekṣya tayor ekam anyatrāsau pravartate / upakārī hy apekṣyaḥ syāt kathaṃ copakaroty asan //
[10]	yady ekārthābhisambandhāt kāryakāraṇatā tayoḥ / prāptā dvitvādisambandhāt savyetaraviśāṇayoḥ //
[11]	dviṣṭho hi kaścit sambandho nāto 'nyat tasya lakṣaṇam / bhāvābhāvopadhir yogaḥ kāryakāraṇatā yadi //
[12]	yogopādhī na tāv eva kāryakāraṇatātra kim / bhedāc cen nanv ayaṃ śabdo niyoktāraṃ samāśritaḥ //
[13]	paśyann ekam adṛṣṭasya darśane tadadarśane / apaśyat kāryam anveti vinā vyākhyātṛbhir janaḥ //
[14]	darśanādarśane muktvā kāryabuddher asambhavāt / kāryādiśrutir apy atra lāghavārthaṃ niveśitā //
[15]	tadbhāvābhāvāt tatkāryagatir yāpy anuvarṇyate / saṃketaviṣayākhyā sā sāsnāder gogatir yathā //
[16]	bhāve bhāvini tadbhāvo bhāva eva ca bhāvitā / prasiddhe hetuphalate pratyakṣānupalambhataḥ //
[17]	etāvanmātratattvārthāḥ kāryakāraṇagocarāḥ / vikalpā darśayanty arthān mithyārthā ghaṭitān iva //
[18]	bhinne kā ghaṭanābhinne kāryakāraṇatāpi kā / bhāve hy anyasya viśliṣṭau śliṣṭau syātāṃ kathaṃ ca tau //
[19]	saṃyogisamavāyyādi sarvam etena cintitam / anyonyānupakārāc ca na sambandhī ca tādṛśaḥ //
[20]	janane 'pi hi kāryasya kenacit samavāyinā / samavāyī tadā nāsau na tato 'tiprasaṅgataḥ //
[21]	tayor anupakāre 'pi samavāye paratra vā / sambandho yadi viśvaṃ syāt samavāyi parasparam //
[22]	saṃyogajanane 'pīṣṭau tataḥ saṃyoginau na tau / karmādiyogitāpatteḥ sthiteś ca prativarṇitā //
[23]	saṃyogādyāśraye yogyam ayogyaṃ tac ca jāyate / nityaṃ yogyasvabhāvasya tadvaikalyavirodhataḥ //
[24]	iti tadyogyatāvācyaḥ svabhāvo 'sya nirucyatām / vibhāgayogagatibhiḥ kim anyair gamanādibhiḥ //
[25]	teṣu satsv api tasyeti sambandhasyāprasiddhitaḥ / yuktaḥ svabhāvabhedo 'yam tat pratikṣaṇajanmanām //