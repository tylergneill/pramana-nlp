{ālambanaparīkṣāvṛtti}

<03>

<ālambanaparīkṣāvṛttiḥ ācāryadiṅnāgakṛtā>

<namaḥ sarvabuddhabodhisattvebhyaḥ>

[3,4]

ye cakṣurādijñānasyālambanaṃ bāhyārtho 'stītīcchanti । nanu te kalpayanti paramāṇūn, tatkāraṇatvāt 〈jñānasya〉 । saṃghātaṃ vā tadābhajñānasya jāyamānatvāt । tatra tāvat
	yady apīndriyavijñapter grāhyāṃśaḥ kāraṇaṃ bhavet /
	atadābhatayā tasyā nākṣavad viṣayaḥ sa tu // 1 //
viṣaya iti । jñānena svarūpa〈m eva〉 nirdhāryate । tadākāratayā jāyamānatvāt । yady apy aṇavaḥ tatkāraṇam । tathāpi na tādṛśāḥ akṣavat । evañ ca nāṇavas tāvad ālambanam ।

[3,11]

saṃghātas tu tadābhatve 'pi 〈jñānasya nālambanam । yataḥ〉
<04>
	yadābhāsā na tasmāt sā	...
yo 'rthaḥ svāvabhāsivijñaptim utpādayati sa hy ālambanaṃ yujyate । yataḥ sa eva hy utpattipratyaya ucyate । saṃghātas tu naivam ।
							... dravyābhāvād dvicandravat /
indriyavaikalyād dvicandradarśanasya tadābhatve 'pi na tasya viṣayo 'sti । tadvat saṃghātaḥ dravyato 'sattvena akāraṇatvāt nālambanam ।
	evaṃ bāhyadvayañ caiva na yuktaṃ matigocaraḥ // 2 //
aṇuḥ kalāpaś ceti bāhyo 'rthaḥ nālambanam, ekāṅgavaikalyāt । 

[4,8]

tatra 
	sādhanaṃ sañcitākāram icchanti kila kecana /
sarvo 'rtho bahvākāraḥ ataḥ tatra kenacid ākāreṇa pratyakṣa iṣyate । paramāṇuṣv apy asti sañcitābhajñānotpattikāraṇabhāvaḥ ।
	aṇvākāro na vijñapter arthaḥ kaṭhinatādivat // 3 //
<05>
yathā kaṭhinatādi vidyamānam api na cākṣuṣabuddhiviṣayaḥ । evam anutvam api ।

[5,2]

	bhaved ghaṭaśarāvādes tathā sati samā matiḥ /
ghaṭaśarāvādiparamāṇuṣu bahuṣv api na ko 'pi viśeṣo 'sti ।
	ākārabhedād bhedaś cet	...
yadi manyase grīvādyākāraḥ viśeṣakriyā, yena buddher viśeṣaṇam upādhir bhavet । iti । ayam upādhir ghaṭādāv asti ।
							... nāsti tu dravyasaty aṇau // 4 //
	pramāṇabhedābhāvāt saḥ	...
paramāṇuṣu dravyāntareṣv api pārimāṇḍalye bhedo nāsti ।
							... adravye 'sti tataḥ sa hi /
ākārabhedaḥ saṃvṛtisatsv evāsti na tu paramāṇuṣu । ghaṭādayaś ca saṃvṛtisanta eva ।

[5,14]

	aṇūnāṃ parihāre hi tadābhajñānaviplavāt // 5 //
dravyasatsv apanītasambandhiṣv api 〈nīla〉varṇādivat svabuddhir na tyajyate । tathā sati indriyabuddhīnāṃ viṣayo bahir nāstīty upapadyate ।

[5,17]

	yad antarheyarūpaṃ tu bahirvad avabhāsate /
	so 'rthaḥ	...
<06>
bāhyārthe 'vidyamāne antassad eva bahirvad avabhāsanam ālambanapratyayaḥ ।
				... vijñānarūpatvāt tatpratyayatayāpi ca // 6 //
antarvijñānam arthatayāvabhāsate tata utpadyate ceti dharmatādvayaviśiṣṭam ity ataḥ antassad evālambanapratyayaḥ ।

[6,5]

yadi tāvad evam avabhāsa eva vedyate । kathaṃ tadekadeśaḥ sahajātaḥ pratyayaḥ ।
	ekāṃśaḥ pratyayo 'vītāt	...
sahabhūto 'pi avyabhicārāt anyajātasya pratyayo bhavati । naiyāyikās tu evam āhuḥ । krameṇa jāyamānayor hetuhetumator bhavābhāvatadvattā lakṣaṇam iti । atha vā
							... śaktyarpaṇāt krameṇa 〈vā〉 /
krameṇāpi so 'rthāvabhāsaḥ svānurūpakāryotpattaye śaktiṃ vijñānādhārāṃ karotīty avirodhaḥ ।

[6,13]

yadi tarhi svarūpam evālambanapratyayaḥ । kathaṃ tat 〈rūpaṃ〉 cakṣuś copādāya cakṣurvijñānam utpadyate 〈iti〉 ।
<07>
	sahakārivaśād yad dhi śaktirūpaṃ 〈tat〉 indriyam // 7 //
indriyaṃ svakāryāt śaktirūpam evānumīyate na tu bhautikam ।
	sā cāviruddhā vijñapteḥ	...
śaktis tu vijñāne vāstu । anirdeśye svasya rūpe vāstu kāryotpattau na viśeṣaḥ ।
							... evaṃ viṣayarūpakam /
	pravartete 'nādikālaṃ śaktiścānyonyahetuke // 8 //
cakṣurākhyāṃ śaktim antaḥ rūpañ copādāya vijñānam arthāvabhāsi ālambanād avibhaktam utpadyate । idaṃ dvayam api anādikālam anyonyahetukam । kadācit vijñānasya śaktiparipākāt viṣayākāratā bhavati । kadācic ca tadākāraśaktiḥ । vijñānaṃ sā ca ubhayam anyatvenānanyatvena ca yatheṣṭam ucyatām । evam antarālambanaṃ dharmatādvayaviśiṣṭatvāt viṣayatayā upapadyate ।

<ityācāryadiṅnāgakṛtā ālambanaparīkṣāvṛttiḥ samāptā>