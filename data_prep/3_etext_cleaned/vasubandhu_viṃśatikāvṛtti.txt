<L 3>

{1}

[3,i]

māhāyāne traidhātukaṃ vijñaptimātraṃ vyavasthāpyate । “cittamātraṃ bho jinaputrā yad uta traidhātukam” iti sūtrāt । cittaṃ mano vijñānaṃ vijñaptiś ceti paryāyāḥ । cittam atra sasaṃprayogam abhipretam । mātram ity arthapratiṣedhārtham ।

[3,ii]

	vijñaptimātram evedam asadarthāvabhāsanāt /
	yadvat taimirikasyāsatkeśoṇḍūkādidarśanam // 1 //

[3,iii]

nārthaḥ kaścid asti ।

{2}

[3,iv]

atra codyate:

[3,v]

	na deśakālaniyamaḥ saṃtānāniyamo na ca /
	na ca kṛtyakriyā yuktā vijñaptir yadi nārthataḥ // 2 //

[3,vi]

kim uktaṃ bhavati ? yadi vinā rūpādyarthena rūpādivijñaptir utpadyate na rūpādyarthāt, kasmāt kvacid deśa utpadyate, na sarvatra ? tatraiva ca deśe kadācid utpadyate, na sarvadā । taddeśakālapratiṣṭhitānāṃ sarveṣāṃ saṃtānāniyama utpadyate, na kevalam ekasya, yathā taimirikāṇāṃ saṃtāne keśādyābhāso, nānyeṣām ।

[3,vii]

kasmād yat taimirikaiḥ keśabhramarādi dṛśyate, tena keśādikriyā na kriyate, na ca tadanyair na kriyate ? yad annapānavastraviṣāyudhādi svapne dṛśyate, tenānnādikriyā na kriyate, na ca tadanyair na kriyate । gandharvanagareṇāsattvān nagarakriyā na kriyate, na ca tadanyair na kriyate । vinārthena eṣv asatsamāneṣu deśakāla<S 35>niyamaḥ saṃtānāniyamaḥ kṛtyakriyā ca na yujyate ।

<S 37>

{3}

[37,i]

na khalu na yujyate, yasmāt:

[37,ii]

	deśādiniyamaḥ siddhaḥ svapnavat ...

[37,iii]

svapna iva svapnavat । kathaṃ tāvat svapne vināpy arthena kvacid eva deśe kiṃcid grāmārāmastrīpurūṣādikaṃ dṛśyate, na sarvatra । tatraiva ca deśe kadācid dṛśyate, na sarvakālam । iti siddho vināpy arthena deśakālaniyamaḥ ।

<ed_39>

[39,i]

									... pretavat punaḥ /
	saṃtānāniyamaḥ	...

<L 4>

[39,ii]

siddha iti vartate । pretānām iva pretavat । kathaṃ siddhaḥ ? samaṃ —

[39,iii]

					... sarvaiḥ pūyanadyādidarśane // 3 //

<ed_41>

[41,i]

pūyapūrṇā nadī pūyanadī । ghṛtaghaṭavat । tulyakarmavipākāvasthā hi pretāḥ sarve 'pi pūyapūrṇāṃ nadīṃ paśyanti, naika eva । yathā pūyapūrṇām evaṃ mūtrapurīṣādipūrṇāṃ daṇḍāsidharaiś ca puruṣair adhiṣṭhitām ity ādigrahaṇena । evaṃ saṃtānāniyamo vijñaptīnām asaty apy arthe siddhaḥ ।

<ed_43>

{4}

[43,i]

	svapnopaghātavat kṛtyakriyā ...

[43,ii]

siddheti veditavyam । yathā svapne dvayasamāpattim antareṇa śukravisargalakṣaṇaḥ svapnopaghātaḥ । evaṃ tāvad anyānyair dṛṣṭāntair deśakālaniyamādicatuṣṭayaṃ siddham ।

<ed_45>

[45,i]

								... narakavat punaḥ /
	sarvaṃ 	...

[45,ii]

siddham iti veditavyam । narakeṣv iva narakavat । kathaṃ siddham ।

<ed_47>

[47,i]

			... narakapālādidarśane taiś ca bādhane // 4 //

[47,ii]

yathā hi narakeṣu nārakāṇāṃ narakapālādidarśanaṃ deśakālaniyamena siddham । śvavāyasāyasaparvatādyāgamanagamanadarśanaṃ cety ādigrahaṇena । sarveṣāṃ ca, naikasyaiva । taiś ca tadbādhanaṃ siddham asatsv api narakapālādiṣu samānasvakarmavipākādhipatyāt । tathānyatrāpi sarvam etad deśakālaniyamādicatuṣṭayaṃ siddham iti veditavyam ।

<ed_49>

[49,i]

kiṃ punaḥ kāraṇaṃ narakapālās te ca śvāno vāyasāś ca sattvā neṣyante ?

[49,ii]

ayogāt । na hi te nārakā yujyante, tathaiva tadduḥkhāpratisaṃvedanāt । parasparaṃ yātayatām “ime nārakāḥ, ime narakapālāḥ” iti vyavasthā na syāt । tulyākṛtipramāṇabalānāṃ ca parasparaṃ yātayatāṃ na tathā bhayaṃ syāt । dāhaduḥkhaṃ ca pradīptāyām ayomayyāṃ bhūmāv asahamānāḥ kathaṃ tatra parān yātayeyuḥ ? anārakāṇāṃ vā narake kutaḥ saṃbhavaḥ ?

<ed_51>

{5}

[51,i]

kathaṃ tāvat tiraścāṃ svarge saṃbhavaḥ ? evaṃ narakeṣu tiryakpretaviśeṣāṇāṃ narakapālādīnāṃ saṃbhavaḥ syāt ।

<ed_53>

[53,i]

	tiraścāṃ saṃbhavaḥ svarge yathā na narake tathā /
	na pretānāṃ yatas tajjaṃ duḥkhaṃ nānubhavanti te // 5 //

[53,ii]

ye hi tiryañcaḥ svarge saṃbhavanti, te tadbhājanalokasukhasaṃvartanīyena karmaṇā tatra saṃbhūtās tajjaṃ sukhaṃ pratyanubhavanti । na caivaṃ narakapālādayo nārakaṃ duḥkhaṃ pratyanubhavanti । tasmān na tiraścāṃ saṃbhavo yuktaḥ, nāpi pretānām ।

<ed_55>

{6}

[55,i]

teṣāṃ tarhi <L 5> nārakāṇāṃ karmabhis tatra bhūtaviśeṣāḥ saṃbhavanti varṇākṛtipramāṇabalaviśiṣṭāḥ, ye narakapālādisaṃjñāṃ pratilabhante । tathā ca pariṇamanti yad vividhāṃ hastavikṣepādikriyāṃ kurvanto dṛśyante bhayotpādanārtham, yathā meṣākṛtayaḥ parvatā āgacchanto gacchantaḥ, ayaḥśālmalīvane ca kaṇṭakā adhomukhībhavanta ūrdhvamukhībhavantaś ceti । na te na saṃbhavanty eva ।

<ed_57>

[57,i]

	yadi tatkarmabhis tatra bhūtānāṃ saṃbhavas tathā /
	iṣyate pariṇāmaś ca kiṃ vijñānasya neṣyate // 6 //

[57,ii]

vijñānasyaiva tatkarmabhis tathā pariṇāmaḥ kasmān neṣyate ? kiṃ punar bhūtāni kalpyante ? api ca:

<ed_59>

{7}

[59,i]

	karmaṇo vāsanānyatra phalam anyatra kalpyate /
	tatraiva neṣyate yatra vāsanā kiṃ nu kāraṇam // 7 //

[59,ii]

yena hi karmaṇā nārakāṇāṃ tatra tādṛśo bhūtānāṃ saṃbhavaḥ kalpyate pariṇāmaś ca, tasya karmaṇo vāsanā teṣāṃ vijñānasaṃtānasaṃniviṣṭā, nānyatra । yatraiva ca vāsanā, tatraiva tasyāḥ phalaṃ tādṛśo vijñānapariṇāmaḥ kiṃ neṣyate ? yatra vāsanā nāsti, tatra tasyāḥ phalaṃ kalpyata iti kim atra kāraṇam ?

<ed_61>

[61,i]

āgamaḥ kāraṇam । yadi vijñānam eva rūpādipratibhāsaṃ syāt, na rūpādiko 'rthaḥ, tadā rūpādyāyatanāstitvaṃ bhagavatā noktaṃ syāt ।

<ed_63>

{8}

[63,i]

akāraṇam etat, yasmāt:

[63,ii]

	rūpādyāyatanāstitvaṃ tadvineyajanaṃ prati /
	abhiprāyavaśād uktam upapādukasattvavat // 8 //

[63,iii]

yathā “asti sattva upapādukaḥ” ity uktaṃ bhagavatā'bhiprāyavaśāc cittasaṃtatyanucchedam āyatyām abhipretya ।

<ed_65>

[65,i]

	“nāstīha sattva ātmā vā dharmās tv ete sahetukāḥ /”

[65,ii]

iti vacanāt । evaṃ rūpādyāyatanāstitvam apy uktaṃ bhagavatā taddeśanāvineyajanam adhikṛtya, ity ābhiprāyikaṃ tad vacanam ।

<ed_67>

{9}

[67,i]

ko 'trābhiprāyaḥ ।

[67,ii]

	yataḥ svabījād vijñaptir yadābhāsā pravartate /
	dvividhāyatanatvena te tasyā munir abravīt // 9 //

<ed_69>

[69,i]

kim uktaṃ bhavati ? rūpapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījam, yatpratibhāsā ca sā, te tasyā vijñapteś cakṣūrūpāyatanatvena <L 6> yathākramaṃ bhagavān abravīt । evaṃ yāvat spraṣṭavyapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījam, yatpratibhāsā ca sā, te tasyā kāyaspraṣṭavyāyatanatvena yathākramaṃ bhagavān abravīt । ity ayam abhiprāyaḥ ।

<ed_71>

{10}

[71,i]

evaṃ punar abhiprāyavaśena deśayitvā ko guṇāḥ ?

[71,ii]

	tathā pudgalanairātmyapraveśo hi	...

[71,iii]

tathā hi deśyamāne pudgalanairātmyaṃ praviśanti । dvayaṣaṭkābhyāṃ vijñānaṣaṭkaṃ pravartate । na tu kaścid eko draṣṭāsti, na yāvan mantā, ity evaṃ viditvā ye pudgalanairātmyadeśanāvineyāḥ, te pudgalanairātmyaṃ praviśanti ।

<ed_73>

[73,i]

										... anyathā punaḥ /
	deśanā dharmanairātmyapraveśaḥ	...

[73,ii]

anyatheti vijñaptimātradeśanā । kathaṃ dharmanairātmyapraveśaḥ ? vijñaptimātram idaṃ rūpādidharmapratibhāsam utpadyate, na tu rūpādilakṣaṇo dharmaḥ kaścid astīti viditvā ।

<ed_75>

[75,i]

yadi tarhi sarvathā dharmo nāsti, tad api vijñaptimātraṃ nāsti । iti kathaṃ tarhi vyavasthāpyate ?

<ed_77>

[77,i]

na khalu sarvathā dharmo nāstīty evaṃ dharmanairātmyapraveśo bhavati । api tu:

[77,ii]

									... kalpitātmanā // 10 //

<ed_79>

[79,i]

yo bālair dharmāṇāṃ svabhāvo grāhyagrāhakādiḥ parikalpitaḥ, tena kalpitenātmanā teṣāṃ nairātmyam । na tv anabhilāpyenātmanā, yo buddhānāṃ viṣaya iti । evaṃ vijñaptimātrasyāpi vijñaptyantaraparikalpitenātmanā nairātmyapraveśād vijñaptimātravyavasthāpanayā sarvadharmāṇāṃ nairātmyapraveśo bhavati, na tu sarvathā tadastitvāpavādāt । itarathā hi vijñapter api vijñaptyantaram arthaḥ syāt, iti vijñaptimātratvaṃ na sidhyeta, arthavatītvād vijñaptīnām ।

<ed_81>

{11}

[81,i]

kathaṃ punar idaṃ pratyetavyam: anenābhiprāyeṇa bhagavatā rūpādyāyatanāstitvam uktam, na punaḥ santy eva tāni, yāni rūpādivijñaptīnāṃ pratyekaṃ viṣayībhavantīti ?

<ed_83>

[83,i]

yasmāt:

[83,ii]

	na tad ekaṃ na cānekaṃ viṣayaḥ paramāṇuśaḥ /
	na ca te saṃhatā yasmāt paramāṇur na sidhyati // 11 //

<ed_85>

[85,i]

iti kim uktaṃ bhavati ? yat tadrūpādikam āyatanaṃ rūpādivijñaptīnāṃ pratyekaṃ viṣayaḥ syāt, tad ekaṃ vā syāt, yathā'vayavirūpaṃ kalpyate vaiśeṣikaiḥ, anekaṃ vā paramāṇuśaḥ, saṃhatā vā ta eva paramāṇavaḥ । na tāvad ekaṃ viṣayo bhavati, avayavebhyo 'nyasyāvayavirūpasya kvacid apy agrahaṇāt । nāpy anekam, paramāṇūnāṃ <L 7> pratyekam agrahaṇāt । nāpi te saṃhatā viṣayībhavanti, yasmāt paramāṇur ekaṃ dravyaṃ na sidhyati ।

<ed_87>

{12}

[87,i]

kathaṃ na sidhyati ?

[87,ii]

yasmāt:

[87,iii]

	ṣaṭkena yugapadyogāt paramāṇoḥ ṣaḍaṃśatā /

[87,iv]

ṣaḍbhyo digbhyaḥ ṣaḍbhiḥ paramāṇubhir yugapadyoge sati paramāṇoḥ ṣaḍaṃśatā prāpnoti, ekasya yo deśas tatrānyasyāsaṃbhavāt ।

<ed_89>

[89,i]

	ṣaṇṇāṃ samānadeśatvāt piṇḍaḥ syād aṇumātrakaḥ // 12 //

[89,ii]

atha ya evaikasya paramāṇor deśaḥ, sa eva ṣaṇṇām । tena sarveṣāṃ samānadeśatvāt sarvaḥ piṇḍaḥ paramāṇumātraḥ syāt parasparāvyatirekād iti na kaścit piṇḍo dṛśyaḥ syāt । naiva hi paramāṇavaḥ saṃyujyante, niravayavatvāt । mā bhūd eṣa doṣaprasaṅgaḥ, saṃghātās tu parasparaṃ saṃyujyanta iti kāśmīravaibhāṣikās ta idaṃ praṣṭavyāḥ: yaḥ paramāṇūnāṃ saṃghātaḥ, na sa tebhyo 'rthāntaram iti,

<ed_91>

{13}

[91,i]

	paramāṇor asaṃyogāt tatsaṃghāte 'sti kasya saḥ /

[91,ii]

saṃyoga iti vartate ।

[91,iii]

	na cānavayavatvena tatsaṃyogo na sidhyati // 13 //

[91,iv]

atha saṃghātā apy anyonyaṃ na saṃyujyante । na tarhi paramāṇūnāṃ niravayavatvāt saṃyogo na sidhyatīti vaktavyam, sāvayavasyāpi saṃghātasya saṃyogānabhyupagamāt । ataḥ paramāṇur ekaṃ dravyaṃ na sidhyati । yadi ca paramāṇoḥ saṃyoga iṣyate yadi vā neṣyate:

<ed_93>

{14}

[93,i]

	digbhāgabhedo yasyāsti tasyaikatvaṃ na yujyate /

[93,ii]

anyo hi paramāṇoḥ pūrvadigbhāgo yāvad adhodigbhāga iti digbhāgabhede sati kathaṃ tadātmakasya paramāṇor ekatvaṃ yokṣyate ?

[93,iii]

	chāyāvṛtī kathaṃ vā	...

<ed_95>

[95,i]

yady ekaikasya paramāṇor digbhāgabhedo na syāt, ādityodaye katham anyatra pārśve chāyā bhavati, anyatrātapaḥ ? na hi tasyānyaḥ pradeśo 'sti, yatrātapo na syāt । āvaraṇaṃ ca kathaṃ bhavati paramāṇoḥ paramāṇvantareṇa, yadi digbhāgabhedo neṣyate ? na hi kaścid anyaḥ parabhāgo 'sti, yatrāgamanād anyenānyasya pratighātaḥ syāt । asati ca pratighāte sarveṣāṃ samānadeśatvāt sarvaḥ saṃghātaḥ <L 8> paramāṇumātraḥ syād ity uktam ।

<ed_97>

[97,i]

kim evaṃ neṣyate: piṇḍasya te chāyāvṛtī, na paramāṇor iti ?

[97,ii]

kiṃ khalu paramāṇubhyo 'nyaḥ piṇḍa iṣyate, yasya te syātām ?

[97,iii]

nety āha:

<ed_99>

[99,i]

						... anyo na piṇḍaś cen na tasya te // 14 //

[99,ii]

yadi nānyaḥ paramāṇubhyaḥ piṇḍa iṣyate, na te tasyeti siddhaṃ bhavati ।

[99,iii]

saṃniveśaparikalpa eṣaḥ । “paramāṇuḥ, saṃghātaḥ” iti vā kim anayā cintayā ? lakṣaṇaṃ tu rūpādīnāṃ na pratiṣidhyate ।

<ed_101>

[101,i]

kiṃ punas teṣāṃ lakṣaṇam ?

[101,ii]

cakṣurādiviṣayatvaṃ nīlāditvaṃ ca ।

[101,iii]

tad evedaṃ saṃpradhāryate: yat tac cakṣurādīnāṃ viṣayo nīlapītādikam iṣyate, kiṃ tad ekaṃ dravyam, atha vā tad anekam? iti ।

<ed_103>

{15}

[103,i]

kiṃ cātaḥ ।

[103,ii]

anekatve doṣa uktaḥ ।

[103,iii]

	ekatve na krameṇetir yugapan na grahāgrahau /
	vicchinnānekavṛttiś ca sūkṣmānīkṣā ca no bhavet // 15 //

<ed_105>

[105,i]

yadi yāvad vicchinnaṃ nīlādikaṃ cakṣuṣo viṣayas tad ekaṃ dravyaṃ kalpyate, pṛthivyāṃ krameṇetir na syāt, gamanam ity arthaḥ । sakṛtpādakṣepeṇa sarvasya gatatvāt । arvāgbhāgasya ca grahaṇaṃ parabhāgasya cāgrahaṇaṃ yugapan na syāt । na hi tasyaiva tadānīṃ grahaṇaṃ cāgrahaṇaṃ ca yuktam ।

<ed_107>

[107,i]

vicchinnasya cānekasya hastyaśvādikasyaikatra vṛttir na syāt । yatraiva hy ekam, tatraivāparam, iti kathaṃ tayor viccheda iṣyate ? kathaṃ vā tad ekam, yat prāptaṃ ca tābhyāṃ na ca prāptam, antarāle tacchūnyagrahaṇāt ? sūkṣmāṇāṃ codakajantūnāṃ sthūlaiḥ samānarūpāṇām anīkṣaṇaṃ na syāt, yadi lakṣaṇabhedād eva dravyāntaratvaṃ kalpyate, nānyathā ।

<ed_109>

[109,i]

tasmād avaśyaṃ paramāṇuśo bhedaḥ kalpayitavyaḥ । sa caiko na sidhyati । tasyāsiddhau rūpādīnāṃ cakṣurādiviṣayatvam asiddham, iti siddhaṃ vijñaptimātraṃ bhavatīti ।

<ed_111>

{16}

[111,i]

pramāṇavaśād astitvaṃ nāstitvaṃ vā nirdhāryate, sarveṣāṃ ca pramāṇānāṃ pratyakṣaṃ pramāṇaṃ gariṣṭham । ity asaty arthe katham iyaṃ buddhir bhavati “pratyakṣam” iti ?

<ed_113>

[113,i]

	pratyakṣabuddhiḥ svapnādau yathā	...

[113,ii]

vināpy artheneti pūrvam eva jñāpitam ।

[113,iii]

										... sā ca yadā tadā /
	na so 'rtho dṛśyate tasya pratyakṣatvaṃ kathaṃ matam // 16 //

<ed_115>

[115,i]

yadā ca sā pratyakṣabuddhir bhavati “idaṃ me pratyakṣam” iti, tadā na so 'rtho dṛśyate, manovijñānenaiva paricchedāc, cakṣurvijñānasya ca tadā niruddhatvāt । iti kathaṃ tasya pratyakṣatvam iṣṭam ? viśeṣeṇa tu kṣaṇikavādinaḥ, yasya tadānīṃ <L 9> niruddham eva tad rūpaṃ rasādikaṃ vā ।

<ed_117>

{17}

[117,i]

nānanubhūtaṃ manovijñānena smaryate । ity avaśyam arthānubhavena bhavitavyam, tac ca darśanam । ity evaṃ tadviṣayasya rūpādeḥ pratyakṣatvaṃ matam ।

<ed_119>

[119,i]

asiddham idam anubhūtasyārthasya smaraṇaṃ bhavatīti, yasmāt:

[119,ii]

	uktaṃ yathā tadābhāsā vijñaptiḥ	...

[119,iii]

vināpy arthena yathārthābhāsā cakṣurvijñānādikā vijñaptir utpadyate, tathoktam ।

[119,iv]

									... smaraṇaṃ tataḥ /

<ed_121>

[121,i]

tato hi vijñapteḥ smṛtisaṃprayuktā tatpratibhāsaiva rūpādivikalpikā manovijñaptir utpadyate । iti na smṛtyutpādād arthānubhavaḥ sidhyati ।

[121,ii]

yadi yathā svapne vijñaptir abhūtārthaviṣayā, tathā jāgrato 'pi syāt, tathaiva tadabhāvaṃ lokaḥ svayam avagacchet । na caivaṃ bhavati । tasmān na svapna ivārthopalabdhiḥ sarvā nirarthikā ।

<ed_123>

[123,i]

idam ajñāpakam । yasmāt ।

[123,ii]

	svapnadṛgviṣayābhāvaṃ nāprabuddho 'vagacchati // 17 //

[123,iii]

evaṃ vitathavikalpābhyāsavāsanānidrayā prasupto lokaḥ svapna ivābhūtam arthaṃ paśyann aprabuddhas tadabhāvaṃ yathāvan nāvagacchati । yadā tu tatpratipakṣalokottaranirvikalpajñānalābhāt prabuddho bhavati, tadā tatpṛṣṭhalabdhaśuddhalaukikajñānasaṃmukhībhāvād viṣayābhāvaṃ yathāvad avagacchati । iti samānam etat ।

<ed_125>

{18}

[125,i]

yadi svasaṃtānapariṇāmaviśeṣād eva sattvānām arthapratibhāsā vijñaptaya utpadyante, nārthaviśeṣāt, tadā ya eṣa pāpakalyāṇamitrasaṃparkāt sadasaddharmaśravaṇāc ca vijñaptiniyamaḥ sattvānām, sa kathaṃ sidhyati asati sadasatsaṃparke taddeśanāyāṃ ca ?

<ed_127>

[127,i]

	anyonyādhipatitvena vijñaptiniyamo mithaḥ /

[127,ii]

sarveṣāṃ hi sattvānām anyonyavijñaptyādhipatyena mitho vijñapter niyamo bhavati yathāyogam । mitha iti parasparataḥ । ataḥ saṃtānāntaravijñaptiviśeṣāt saṃtānāntare vijñaptiviśeṣa utpadyate, nārthaviśeṣāt ।

<ed_129>

[129,i]

yadi yathā svapne nirarthikā vijñaptir evaṃ jāgrato 'pi syāt, kasmāt kuśalākuśalasamudācāre suptāsuptayos tulyaṃ phalam iṣṭāniṣṭam āyatyāṃ na bhavati ?

[129,ii]

yasmāt:

[129,iii]

	middhenopahataṃ cittaṃ svapne tenāsamaṃ phalam // 18 //

[129,iv]

idam atra kāraṇam, na tv arthasadbhāvaḥ ।

<ed_131>

{19}

[131,i]

yadi vijñāptimātram evedam, na kasyacit kāyo 'sti, na vāk, katham upakramyamāṇānām aurabhrikādibhir urabhrādīnāṃ <L 10> maraṇaṃ bhavati ? atatkṛte vā tanmaraṇe katham aurabhrikādīnāṃ prāṇātipātāvadyena yogo bhavati ?

<ed_133>

[133,i]

	maraṇam paravijñaptiviśeṣād vikriyā yathā /
	smṛtilopādikānyeṣāṃ piśācādimanovaśāt // 19 //

[133,ii]

yathā hi piśācādimanovaśād anyeṣāṃ smṛtilopasvapnadarśanabhūtagrahāveśavikārā bhavanti, ṛddhivanmanovaśāc ca — yathā sāraṇasyāryamahākātyāyanādhiṣṭhānāt svapnadarśanam, āraṇyakarṣimanaḥpradoṣāc ca vemacitriṇaḥ parājayaḥ — tathā paravijñaptiviśeṣādhipatyāt pareṣāṃ jīvitendriyavirodhinī kācid vikriyotpadyate, yayā sabhāgasaṃtativicchedākhyaṃ maraṇaṃ bhavati । iti veditavyam ।

<ed_135>

{20}

[135,i]

	kathaṃ vā daṇḍakāraṇyaśūnyatvam ṛṣikopataḥ /

[135,ii]

yadi paravijñaptiviśeṣādhipatyāt sattvānāṃ maraṇaṃ neṣyate । manodaṇḍasya hi mahāsāvadyatvaṃ sādhayatā bhagavatopālir gṛhapatiḥ pṛṣṭaḥ: “kaccit te gṛhapate śrutaṃ kena tāni daṇḍakāraṇyāni mātaṅgāraṇyāni kaliṅgāraṇyāni śūnyāni medhyībhūtāni ?” tenoktam: “śrutaṃ me bho gautama, ṛṣīṇāṃ manaḥpradoṣeṇeti” ।

<ed_137>

[137,i]

	manodaṇḍo mahāvadyaḥ kathaṃ vā tena sidhyati // 20 //

[137,ii]

yady evaṃ kalpyate “tadabhiprasannair amānuṣais tadvāsinaḥ sattvā utsāditāḥ, na tv ṛṣīṇāṃ manaḥpradoṣān mṛtāḥ” iti, evaṃ sati kathaṃ tena karmaṇā manodaṇḍaḥ kāyavāgdaṇḍābhyāṃ mahāvadyatamaḥ siddho bhavati ? tanmanaḥpradoṣamātreṇa tāvatāṃ sattvānāṃ maraṇāt sidhyati ।

<ed_139>

{21}

[139,i]

yadi vijñaptimātram evedaṃ paracittavidaḥ kiṃ paracittaṃ jānanty, atha na ? kiṃ cātaḥ ? yadi na jānanti, kathaṃ paracittavido bhavanti ? atha jānanti:

<ed_141>

[141,i]

	paracittavidāṃ jñānam ayathārthaṃ kathaṃ yathā /
	svacittajñānaṃ	...

[141,ii]

tad api katham ayathārtham ?

[141,iii]

					... ajñānād yathā buddhasya gocaraḥ // 21 //

[141,iv]

yathā tan nirabhilāpyenātmanā buddhānāṃ gocaraḥ, tathā tadajñānāt । tad ubhayaṃ na yathārtham, vitathapratibhāsatayā grāhyagrāhakavikalpasyāprahīṇatvāt ।

<ed_143>

{22}

[143,i]

anantaviniścayaprabhedāgādhagāmbhīryāyāṃ vijñaptimātratāyām ।

[143,ii]

	vijñaptimātratāsiddhiḥ svaśaktisadṛśī mayā /
	kṛteyaṃ sarvathā sā tu na cintyā	...

<ed_145>

<L 11>

[145,i]

sarvaprakārā tu sā mādṛśaiś cintayituṃ na śakyā, tarkāviṣayatvāt । kasya punaḥ sā sarvathā gocaraḥ ? ity āha:

[145,ii]

										... buddhagocaraḥ // 22 //

[145,iii]

buddhānāṃ hi sā bhagavatāṃ sarvaprakāraṃ gocaraḥ sarvākārasarvajñeyajñānāvighātād iti ।

<ed_147>

{colophon}

[147,i]

viṃśikā vijñaptimātratāsiddhiḥ kṛtir iyam ācāryavasubandhoḥ ॥