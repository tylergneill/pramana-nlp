{1 pratijñāsūtra PJS}
[1.1ab]	viśuddhajñānadehāya trivedīdivyacakṣuṣe /
[1.1cd]	śreyaḥprāptinimittāya namaḥ somārdhadhāriṇe //
[1.2ab]	abhivandya gurūnādau śiṣyadhīpadminīravīn /
[1.2cd]	tatprasādāt kariṣye 'haṃ mīmāṃsāślokavārttikaṃ //
[1.3ab]	tadvidvāṃso 'nugṛhṇantu cittaśrotraiḥ prasādibhiḥ /
[1.3cd]	santaḥ praṇayivākyāni gṛhṇanti hy anasūyavaḥ //
[1.4ab]	na cātrātiva kartavyaṃ doṣadṛṣṭiparaṃ manaḥ /
[1.4cd]	doṣo hy avidyamāno 'pi taccittānāṃ prakāśate //
[1.5ab]	kuto vā gṛhṇate doṣaṃ sūrayo madvidhoktiṣu /
[1.5cd]	neṣyate yaḥ parastho 'pi sa svayaṃ gṛhyate katham //
[1.6ab]	nirdoṣatvaikavākyatvaṃ kva vā lokasya dṛśyate /
[1.6cd]	sāpavādā yataḥ ke cin mokṣasvargāv api prati //
[1.7ab]	āgamapravaṇaś cāhaṃ nāpavādyaḥ skhaliteṣv apy apodyate /
[1.7cd]	na hi sadvartmanā gacchan skhaliteṣv apy apodyate //
[1.8ab]	yathā kathañ cid ārabdhā trayīmārgānusāriṇī /
[1.8cd]	vāgvṛttir alpasārāpi śraddadhānasya śobhate //
[1.9ab]	mīmāṃsāśāstratejobhir viśeṣeṇoj jvalīkṛte /
[1.9cd]	vedārthajñānaratne me tṛṣṇātīva vijṛmbhate //
[1.10ab]	prāyenaiva hi mīmāṃsā loke lokāyatīkṛtā /
[1.10cd]	tāmāstikapathe kartum ayaṃ yatnaḥ kṛto mayā //
[1.11ab]	athāto dharmajijñāsā sūtram ādyam idaṃ kṛtam /
[1.11cd]	dharmākhyaṃ viṣayaṃ vaktuṃ mīmāṃsāyāḥ prayojanam //
[1.12ab]	sarvasyaiva hi śāstrasya karmaṇo vāpi kasya cit /
[1.12cd]	yāvat prayojanaṃ noktaṃ tāvat tat kena gṛhyate //
[1.13ab]	mīmāṃsākhyā tu vidyeyaṃ bahuvidyāntarāśritā /
[1.13cd]	na śuśrūṣayituṃ śakyā prāganuktvā prayojanam //
[1.14ab]	vidyāntareṣu nāpy etad yady abhīṣṭaṃ prayojanam /
[1.14cd]	anarthaprāpaṇaṃ tāvat tebhyo nāśaṅkyate kva cit //
[1.15ab]	mīmāṃsāyāṃ tv ihājñāte durjñāte vāvivekataḥ /
[1.15cd]	nyāyamārge mahān doṣa iti yatnopacaryatā //
[1.16ab]	tasmāt prayojanaṃ pūrvam uktaṃ sūtrakṛtā svayam /
[1.16cd]	yat svenoktaṃ vadeyus tad bhāṣyakārādayaḥ katham //
[1.17ab]	siddhārthaṃ jñātasambandhaṃ śrotuṃ śrotā pravartate /
[1.17cd]	śāstrādau tena vaktavyaḥ sambandhaḥ saprayojanaḥ //
[1.18ab]	śāstraṃ prayojanaṃ caiva sambandhasyāśrayāv ubhau /
[1.18cd]	taduktyantargatas tasmād bhinno noktaḥ prayojanāt //
[1.19ab]	siddhiḥ śrotṛpravṛttīnāṃ sambandhakathanād yataḥ /
[1.19cd]	tasmāt sarveṣu śāstreṣu sambandhaḥ pūrvam ucyate //
[1.20ab]	yāvat prayojanenāsya sambandho nābhidhīyate /
[1.20cd]	asambaddhapralāpitvād bhavet tāvad asaṃgatiḥ //
[1.21ab]	iha tv ākṣipya sambandhaṃ bhāṣya evābhidhāsyate /
[1.21cd]	dharmaprasiddhyasiddhibhyāṃ, tasmān nānyo 'bhidhīyate //
[1.22ab]	na cāpy atrāthaśabdena śāstrasambandha ucyate /
[1.22cd]	sambandhaṃ kriyayor hy eṣa brūte śāstrāc ca te pṛthak //
[1.23ab]	yo 'py ayaṃ śāstrasambandho varṇyate kaiś cid āditaḥ /
[1.23cd]	kriyānantaryarūpo vā guruparvakramo 'pi vā //
[1.24ab]	sadasadbhāvayos tasya viśeṣo nopalabhyate /
[1.24cd]	śrotuvidhau niṣedhe vā jñāne vā śāstragocare //
[1.25ab]	tasmād vyākhyāṅgam icchadbhiḥ sahetuḥ saprayojanaḥ /
[1.25cd]	śāstrāvatārasambandho vācyo nānyas tu niṣphalaḥ //
[1.26ab]	loke ityādibhāṣyasya ṣaḍarthān sampracakṣate /
[1.26cd]	bhāṣyakārānusāreṇa, prayuktasyāditaḥ pṛthak //
[1.27ab]	sarvavyākhyām upālambhaṃ pratyākhyānaṃ tathā pare /
[1.27cd]	parisaṃkhyās tutī kecithaśabdasya dūṣaṇam //
[1.28ab]	sādhāraṇī viśiṣṭā ca sūtravyākhyā dvidhā matā /
[1.28cd]	viśiṣṭā pratisūtraṃ yā sarvārthā tv iyam ucyate //
[1.29ab]	pravṛttis tu padeṣv eva nivṛttiḥ sūtrasaṃśrayā /
[1.29cd]	vedavākyāviruddheṣu na tu sarveṣu keṣu cit //
[1.30ab]	adhyāhārasya vākyeṣu vyatyāsasya ca sambhavāt /
[1.30cd]	tenaiṣām iti sūtrāṇāṃ pārārthye saty api grahaḥ //
[1.31ab]	evaśabdo 'lpavācyatvād, asyāvṛttau tu gauravam /
[1.31cd]	prasiddhatvād avācyaṃ cet, na doṣaḥ puṅgirām ayam //
[1.32ab]	vyākhyāṅgatvābhimānena yo 'dhyāhārādyapekṣate /
[1.32cd]	svasaṃjñāṃ vāpi tasyedaṃ śāstrarūpaṃ nirūpyate //
[1.33ab]	vṛtyantareṣu keṣāñ cil laukikārthavyatikramaḥ /
[1.33cd]	śabdānāṃ dṛśyate teṣam upālambho 'yam ucyate //
[1.34ab]	athāta ity ayaṃ loke nānantarye prayujyate /
[1.34cd]	tasmāt tādarthyam etasya paribhāṣādibhir bhavet //
[1.35ab]	prasiddhahāniḥ śabdānām aprasiddhe ca kalpanā /
[1.35cd]	na kāryā vṛttikāreṇa sati siddhārthasambhave //
[1.36ab]	sūtrārthe kliśyataś caivaṃ dūre vedārthanirṇayaḥ /
[1.36cd]	tatra yatnasya bhāratvaṃ vaktṛśrotroḥ prasajyate //
[1.37ab]	na vyākhyāsyati sūtrāṇi codanārthaparatvataḥ /
[1.37cd]	yat tasya parihāro 'yaṃ pratyākhyānena cocyate //
[1.38ab]	prayāso vedavākyeṣu kāryaḥ sūtreṣv anena kim /
[1.38cd]	phalavattvāphalatvābhyām, ebhiḥ karaṇasammataiḥ //
[1.39ab]	codanārtha upetavyaḥ, nobhayaṃ yatnagauravāt /
[1.39cd]	padārthānāṃ prasiddhatvāt vyākhyeyaṃ nāvaśiṣyate //
[1.40ab]	evaṃśabdādiko granthaḥ pakṣe cāsmin samarthyate /
[1.40cd]	padacchedadādyabhāvena pratyākhyānamatis tv iyam //
[1.41ab]	brabīty eva hi sūtrārtham, atiriktādi ceṣyate /
[1.41cd]	nanv aśaktam idaṃ sūtraṃ samyak sūtritam ity api //
[1.42ab]	sūtre cāgamakatvādi pratyākhyāne virudhyate /
[1.42cd]	na copāyānabhijñena śakyopeyāvadhāraṇā //
[1.43ab]	nānyato vedavidbhyaś ca sūtravṛttikriyeṣyate /
[1.43cd]	pratyākhyānasya hetuś ca padārthānāṃ prasiddhatā //
[1.44ab]	yoktā sā vedavākyānaṃ tulyārthatvān nivārayet /
[1.44cd]	vākyārthe tatra sandehād vyākhyānaṃ cet pravartate //
[1.45ab]	sūtreṣv api samānatvāt pratyākhyānaṃ na yujyate /
[1.45cd]	na vyākhyātavyam ityevaṃ pratyākhyāne ca sidhyati //
[1.46ab]	duṣṭavyākhyā niṣedhena tadapetā na vāryate /
[1.46cd]	asya dṛṣṭaviruddhatvāt phalgutvāc cāpi parvayoḥ //
[1.47ab]	madhyame cātidaurjanyāt parisaṃkhyaiva yujyate /
[1.47cd]	vaidikaṃ jaiminīyaṃ ca yatra vākyaṃ virudhyate //
[1.48ab]	yathāśrutagṛhīte 'rthe tatredam upadiśyate /
[1.48cd]	adhyāhārādibhiḥ sūtraṃ vaidikaṃ tu yathāśrutam //
[1.49ab]	neyam, virodhe 'nyonyasya vaidikānāṃ bhavantu te /
[1.49cd]	yathā dharmāvabodhasya pramāṇaṃ vaidikaṃ vacaḥ //
[1.50ab]	tadarthanirṇaye hetur jaiminīyaṃ tathaiva naḥ /
[1.50cd]	vākyasāmarthyatulyatvāt tathā padatadarthayoḥ //
[1.51ab]	adhyāhārādibhir muktā vyākhyā sarvatra yujyate /
[1.51cd]	asambhavād avaśyaṃ yā virodhe 'nyatarasya tu //
[1.52ab]	anyāyyakalpanā sāpi vikalpena prasajyate /
[1.52cd]	prāthamyenāvaruddhatvād upāyavaśato 'tha vā //
[1.53ab]	yathāśrutena sūtreṇa nyāyyāṃ bādheta codanām /
[1.53cd]	tena vedāviruddhasya sati sambhava ity ayam //
[1.54ab]	vidhīyate 'rthaḥ, śeṣaṃ tu yathāprāptam anūdyate /
[1.54cd]	śeṣabhājāṃ bhavel lopa ity adhyāhārakalpanā //
[1.55ab]	viprakarṣāt paśoś ceti vibhaktiḥ pariṇamyate /
[1.55cd]	padena vyavadhānaṃ tu loke saṃniyamād iti //
[1.56ab]	sūtreṇa vyavadhānaṃ tu pānavyāpadi kalpitam /
[1.56cd]	paśusāmānyavidhyādau sūtram evānyathā kṛtam //
[1.57ab]	agnayaś ca svakālatvād deyadharmāpayātanam /
[1.57cd]	vyākhyānaṃ vākyabhedena, guṇakalpās tv amī kṛtāḥ //
[1.58ab]	autpattikas tu gavyasya tathoṣṇikkakubhor iti /
[1.58cd]	darśanāc ca viśeṣasya tathābhyudaya ity api //
[1.59ab]	sūtrakārapraśaṃsā vā loka ityādinocyate /
[1.59cd]	prasiddhair abhidhānād dhi na śiṣyāḥ kleśitā yataḥ //
[1.60ab]	bhavitavyaṃ tu teneti prāgasmād ekavākyatā /
[1.60cd]	vedādhyayanavākyād vā tenāthety asya dūṣaṇam //
[1.61ab]	prasiddhārthapadaiḥ śakyaḥ sūtrair vedārthanirṇayaḥ /
[1.61cd]	na ca so 'sty athaśabdasya vinā te pūrvakarmaṇā //
[1.62ab]	prasiddhārthaṃ padaṃ yuktaṃ tac ca nāstīti dūṣaṇam /
[1.62cd]	prasiddho 'py athaśabdādeḥ kiṃpadārtho 'tra varṇyate //
[1.63ab]	pradarśanārtham ity eke, ke cin nānārthavācinaḥ /
[1.63cd]	samudāyād avacchidya bhavadāsena kalpitāt //
[1.64ab]	śaktito 'vayavaṃ caiva varṇayantyaṣṭamādivat /
[1.64cd]	na cātra codanāvyākhyā gauravaṃ tatra coditam //
[1.65ab]	yad vākṣepo yathoktasya vṛttābhāvād asambhavāt /
[1.65cd]	yadi lokaprasiddhārthagrahaṇaṃ kriyate pade //
[1.66ab]	sa nāsty atrāthaśabdasyety adhyāhārādikalpanam /
[1.66cd]	vedādhyayanavṛttatvaṃ snānasyotkarṣakalpanā //
[1.67ab]	nāvyākhyāte 'thaśabdārthe jñāyate tena varṇyate /
[1.67cd]	anarthake 'tha vānyārthe prasiddhir bādhyate dhruvam //
[1.68ab]	tasmāc chrutārthasiddhyarthaṃ vṛttaṃ kim api gamyate /
[1.68cd]	viśiṣṭaliṅgavijñānād viśiṣṭe liṅginīkṣite //
[1.69ab]	sūtreṇāsambhavaṃ matvā naitad ity abravīt paraḥ /
[1.69cd]	ānantaryopadeśena taddṛṣṭārthatayāpi ca //
[1.70ab]	vedādhyayanam ākṣiptaṃ kim asūtritacodanā /
[1.70cd]	yena vṛttena jijñāsā vinā naivopapadyate //
[1.71ab]	tadānantaryam uktaṃ hi dṛṣṭārtham avakalpate /
[1.71cd]	kriyamāṇā ca jijñāsā niyamād yasya kasya cit //
[1.72ab]	kriyetānantaraiveti vyarthaṃ tadupadeśanam /
[1.72cd]	saṅkalpādibhir apy eṣā vinā satyaṃ na sidhyati //
[1.73ab]	sādhāraṇyāt tu te 'py atra nopadeśyāḥ kathañ cana /
[1.73cd]	tasmād dharmabubhutsāyām asādhāraṇakāraṇam //
[1.74ab]	nirvṛttaṃ sūtrakāreṣṭaṃ tac ca nākhyayanād ṛte /
[1.74cd]	anyasyāpīty anenaiva vedapāṭhe prabādhite //
[1.75ab]	prāg apīti hi vaktavyaṃ tatrāpy anyasya sambhavāt /
[1.75cd]	pūrveṇaiva hi labdhārthe tādṛśīṃ tv ity anena kim //
[1.76ab]	vakṣyamāṇam anālocya sambhavet paricodanā /
[1.76cd]	na tāvat sādhyate 'dyāpi codanā dharmasādhanam //
[1.77ab]	iha vā kāni vākyāni vivariṣyati jaiminiḥ /
[1.77cd]	dharmamātrābhidhānād dhi buddhādivacanāny api //
[1.78ab]	paṭhitvā dharmajijñāsety anyasyāpīti codanā /
[1.78cd]	yad vā bhavatu nāmedṛk sūtraṃ vedam adhītya tu //
[1.79ab]	jijñāsānantaraṃ kāryety atrāpi dvayam īpsitam /
[1.79cd]	nānadhītya na cāpy anyat kṛtvety etan na labhyate //
[1.80ab]	vakṣyamāṇavacobhaṅgyor vākyabhedaprasaṅgataḥ /
[1.80cd]	adhītyaiveti hi vidhau snānāder apy anantarā //
[1.81ab]	bhaved dharmasya jijñāsā nānantaryavidhis tadā /
[1.81cd]	ānantaryavidhāne tu yā vedādhyayane kṛte //
[1.82ab]	ity evam anuvādatvāt prāg apy eṣā prasajyate /
[1.82cd]	buddhavākyādipāṭhasya tādṛśīṃ tv ity apākriyā //
[1.83ab]	prāg apīti ca codyasya, sāmarthyād vedalābhataḥ /
[1.83cd]	naivaitayor vacobhaṅgyor eko 'py artho vidhīyate //
[1.84ab]	api cetyādikenoktam, kin tv ityetad vidhīyate /
[1.84cd]	ānantaryaṃ parastāc ca nāpi śiṃṣma itīha tu //
[1.85ab]	ke cid adhyāharanti, asya sūtrasyānyaparatvataḥ /
[1.85cd]	na vāryate 'nadhītatvaṃ nānantaryaṃ vidhīyate //
[1.86ab]	sāmarthyāsiddhyadṛṣṭārthaprasaṅgāt tena lakṣaṇā /
[1.86cd]	ānantaryavacovyaktir āśritaivātra lakṣyate //
[1.87ab]	śrutārthaṃ tv aparityajya lakṣaṇārtho vidhīyate /
[1.87cd]	pratītā dharmajiñāsā vedādhyāyād anantarā //
[1.88ab]	tatkālasyāvaruddhatvāt snānābhāvaṃ hi lakṣayet /
[1.88cd]	virodho yugapatprāpteḥ, daurbalyaṃ vedabādhanāt //
[1.89ab]	snānasya tena bādhaḥ syād dharmajijñāsayā balāt /
[1.89cd]	dṛṣṭārthatvādisaṃyuktaṃ vākyaṃ lakṣaṇayā tv iti //
[1.90ab]	punaruktyā gatārthatvāt tyaktaṃ kaiś cit, tad ucyate /
[1.90cd]	yady apy asya bhaved vācyam ānantaryam asaṃśayam //
[1.91ab]	tathāpi pūrvatāmātraṃ lakṣayed avirodhataḥ /
[1.91cd]	granthagrahaṇamātre ca kṛte snānaṃ virudhyate //
[1.92ab]	adhītyetyadhigamyeti vyākhyāne tv avirodhitā /
[1.92cd]	yas tv evamavirodhitvaṃ kurvannāplavanaṃ vadet //
[1.93ab]	adṛṣṭāyātha vāpy anyaḥ saṃskāraṃ tasya cottaram /
[1.93cd]	ihāsnānādiniyamo yaḥ kṛto brahmacāriṇaḥ //
[1.94ab]	avidhitvam anāśritya so 'vasānam apekṣate /
[1.94cd]	tato 'pekṣāvaśāt snānam asnānādinivartanam //
[1.95ab]	virodhasāhacaryābhyāṃ dṛṣṭārthatvena lakṣayet /
[1.95cd]	tasmād adhyayanasnānajijñāsākramavācinām //
[1.96ab]	dṛṣṭārthatvāya śabdānām evaṃ vyākhyeyam āśritā /
[1.96cd]	snātvā jijñāsamāno 'pi nanu vedaṃ na bādhate //
[1.97ab]	tenāvirodhitā tasya, ityevaṃ vadata uttaram /
[1.97cd]	yathaivādhyayanāt snānaṃ smaryate samanantaram //
[1.98ab]	tathā tataḥ paro 'py anyaḥ padārtho 'nyaḥ paras tataḥ /
[1.98cd]	tataś cāvaśyakartavye bādhe smārtasya kasya cit //
[1.99ab]	yogyatvād āgate kāle prāthamyāt snānabādhanam /
[1.99cd]	so 'yaṃ pāṭhakramasyārthād bādha ity avagamyate //
[1.100ab]	guṇapradhānayor vāpi virodhād guṇabādhanam /
[1.100cd]	snānopalakṣitā cātra nivṛttir guruveśmanaḥ //
[1.101ab]	virodhitvena bādhyeta na tu madhvādibhakṣaṇam /
[1.101cd]	tasmād gurukule tiṣṭhanmadhumāṃsādyavarjayan //
[1.102ab]	jijñāsetāviruddhatvād dharmam ity avagamyate /
[1.102cd]	gurugehanivṛttyaṃśo yāvac ca na samāpyate //
[1.103ab]	tāvat sakalavācitvān na snānaṃ paryavasyati /
[1.103cd]	gurugehādanāvṛttaḥ snātako hi na kathyate //
[1.104ab]	tatparatvavidhānāc ca na tāvad dārasaṅgrahaḥ /
[1.104cd]	vyākhyāya kīrtitā cātra snāyād iti punaḥ smṛtiḥ //
[1.105ab]	smāvartiṣṭa metyādi smṛter yady apy anantaram /
[1.105cd]	viparītārtham ity asmāt tadvākyād apanīyate //
[1.106ab]	athaśabdena yo bādhaḥ purastād upavarṇitaḥ /
[1.106cd]	tanmātrasyaiva bādho 'tra dṛṣṭārthatvāt pradarśitaḥ //
[1.107ab]	smṛtiprāptam idānīṃ tu madhumāṃsādyavarjanam /
[1.107cd]	pratiṣedhann adṛṣṭārthaṃ sūtrakāro na śobhate //
[1.108ab]	nivṛttya gurugehāc ca jijñāsārthaḥ punar bhavet /
[1.108cd]	praveśaḥ so 'py adṛṣṭārtha iti naiveha sūtritaḥ //
[1.109ab]	nirgamo hi kṛtārthasya dṛṣṭārtho guruveśmanaḥ /
[1.109cd]	smaryate tasya nārthaḥ syād akṛtārthasya nirgame //
[1.110ab]	athaśabdaprasiddhyaiva vedagrahaṇahetutā /
[1.110cd]	ānantaryopadeśitvād ataḥ śabdena kiṃ punaḥ //
[1.111ab]	yogyatvam athaśabdena yady api pratipāditam /
[1.111cd]	tad eva hetur atreti nātaḥśabdād vinā bhavet //
[1.112ab]	lakṣaṇaṃ puruṣasyaiva tadā tad dhi prasajyate /
[1.112cd]	jijñāsāyāś ca hetutve phalārthatvādi sambhavet //
[1.113ab]	ataḥśabdagṛhītaṃ vā tatrādhyayanam āśritam /
[1.113cd]	hetāvakathyamāne hi maṅgalādy apy asau vadet //
[1.114ab]	snānabādhasya vā hetur ata ity ucyate punaḥ /
[1.114cd]	yogyasyādhītavedatvān nāvasthātuṃ hi labhyate //
[1.115ab]	sanvācyecchāntaraṃ karma jñānaṃ vyāpnoti tāvatā /
[1.115cd]	jñānopasarjanā saiva na tu vidhyādi gamyate //
[1.116ab]	iṣes tu karma bāhyaḥ syād dharmaḥ sā vātha vā dvayam /
[1.116cd]	samānakartṛkatvaṃ tu tumunoktaṃ liṅā vidhiḥ //
[1.117ab]	evaṃ viṣayanānātvān na kā cit punaruktatā /
[1.117cd]	sūtritecchābhinirvṛttyai dvitīyecchātra sūtritā //
[1.118ab]	prakṛtyā vikṛtir yasmāc caturthyantā samasyate /
[1.118cd]	tādarthye yūpadārvādau tenāsminn asamāsatā //
[1.119ab]	sa hi tasyety anenokto dharmasyety eṣa vigrahaḥ /
[1.119cd]	dharmāyeti tu tādarthye ṣaṣṭhī vṛtteti kathyate //
[1.120ab]	prāpnoty atra caturthy eva viśeṣaś ced vivakṣitaḥ /
[1.120cd]	sāmānyasya vivakṣāyāṃ tādṛśaṃ kathyate katham //
[1.121ab]	sambandhamātra evaiṣā ṣaṣṭhyutpannā tathāpi tu /
[1.121cd]	viśeṣaniṣṭhatā tasyā bhāṣyakāreṇa varṇyate //
[1.122ab]	sādhanābhāsatā cātra pūrvapakṣārthagocarā /
[1.122cd]	anyasādhanam anyasya sādhanābhāsa ucyate //
[1.123ab]	kratvarthaṃ puruṣārthasya tadarthaṃ ca krator iti /
[1.123cd]	śeṣalakṣaṇaśabdaś ca kṛtsnaśāstravivakṣayā //
[1.124ab]	prasiddhaḥ śakyate jñātum prasiddhatvāt tu neṣyate /
[1.124cd]	aprasiddhas tv aśakyatvānnatarām ity ato 'bravīt //
[1.125ab]	jijñāsyaḥ saṃśayād dharmaḥ śreyaskaratayāpi ca /
[1.125cd]	asandigdho hy ajijñāsyo yo vā syān niṣprayojanaḥ //
[1.126ab]	svarūpādiṣu dharmasya dvidhā vipratipadyate /
[1.126cd]	pūrvaṃ pramāṇarūpābhyām, pādenādyasya nirṇayaḥ //
[1.127ab]	sthite vedapramāṇatve punar vākyārthanirṇaye /
[1.127cd]	matir bahuvidāṃ puṃsāṃ saṃśayān nopajāyate //
[1.128ab]	ke cid āhur asāv arthaḥ, ke cin nāsāv ayaṃ tv iti /
[1.128cd]	tannirṇayārtham apy etat paraṃ śāstraṃ praṇīyate //
{2 codanāsūtra CDS}
[2.1ab]	dharme sāmānyataḥ siddhe pramāṇaṃ codanocyate /
[2.1cd]	svarūpādes tataḥ siddhaḥ, svarūpaṃ ceha sūtryate //
[2.2ab]	dvayam ekena sūtreṇa śrutyarthābhyāṃ nirūpyate /
[2.2cd]	svarūpe 'pi hi tasyokte pramāṇaṃ kathyate 'rthataḥ //
[2.3ab]	kimādyapekṣitaiḥ pūrṇaḥ samarthaḥ pratyayo vidhau /
[2.3cd]	tena pravartakaṃ vākyaṃ śāstre 'smin codanocyate //
[2.4ab]	codanaiva pramāṇaṃ cetyetaddharme 'vadhāritam /
[2.4cd]	sākāṅkṣam iti manvāno yuktileśaṃ dvaye 'spṛśat //
[2.5ab]	sambhāvyate pramāṇatvaṃ śabdasyaivaṃvidheṣv api /
[2.5cd]	indriyāder asāmarthyaṃ vakṣyamāṇamadīdiśat //
[2.6ab]	atyantāsaty api jñānam arthe śabdaḥ karoti hi /
[2.6cd]	tenotsarge sthite tasya doṣābhāvāt pramāṇatā //
[2.7ab]	codanety abravīc cātra śabdamātravivakṣayā /
[2.7cd]	na hi bhūtādiviṣayaḥ kaś cid asti vidhāyakaḥ //
[2.8ab]	indriyādivyudāsena śabdo yāvan na sādhyate /
[2.8cd]	tāvac ca tadviśeṣasya kuto vāvasaro bhavet //
[2.9ab]	nimittamātraṃ vocyeta pramāṇaṃ ceha lakṣaṇam /
[2.9cd]	pramāṇaṃ tv api śabdo vā tajjñānaṃ vā nirūpyate /
[2.10ab]	padārthas tanmatir vā syād vākyārthādhigamo 'pi vā /
[2.10cd]	pūrveṣāṃ tu pramāṇatve phalatvaṃ tasya gamyate //
[2.11ab]	jñāne lakṣaṇaśabdo 'yaṃ yadi nāma prayujyate /
[2.11cd]	codanoktis tadā kāryaṃ tatkāryaṃ cāpi lakṣayet //
[2.12ab]	nimittamātre śabde ca pramāṇe mukhyavṛttayoḥ /
[2.12cd]	sāmānādhikaraṇyaṃ syāc codanālakṣaṇatvayoḥ //
[2.13ab]	dravyakriyāguṇādīnāṃ dharmatvaṃ sthāpayiṣyate /
[2.13cd]	teṣām aindriyakatve 'pi na tādrūpyeṇa dharmatā //
[2.14ab]	śreyaḥsādhanatā hy eṣāṃ nityaṃ vedāt pratīyate /
[2.14cd]	tādrūpyeṇa ca dharmatvaṃ tasmān nendriyagocaraḥ //
[2.15ab]	pradarśanārtham atroktam indriyaṃ sūtrakāravat /
[2.15cd]	nānyat kiñ ceti vācchedaḥ sāmānyārthaḥ prayujyate //
[2.16ab]	tadasāmarthyasiddhyai ca punar indriyakīrtanam /
[2.16cd]	kiñ ceti madhyam acchedo hetupraśne prayujyate //
[2.17ab]	yady api tv anumānasyāpy evamādau samarthatā /
[2.17cd]	vinā sambandhabodhena na tu tasyodbhavaḥ kva cit /
[2.18ab]	na sāmānyaviśeṣābhyāṃ dharmasambandhadarśanam /
[2.18cd]	liṅgasya kasya cit siddhaṃ yena syād anumānatā //
[2.19ab]	nanu śabdo 'pi sambandhabodhānnarte pravarttate /
[2.19cd]	padaṃ tat, na ca tadvācyo dharmaḥ, vākyārtha eva saḥ //
[2.20ab]	vākyasyāvācakatvaṃ ca, padārthānāṃ ca hetutā /
[2.20cd]	sambandhasyānapekṣāṇāṃ vākyārthe sthāpayiṣyate //
[2.21ab]	nityatvāder asiddhatvād, abhyupetyocyate 'tha vā /
[2.21cd]	sutarām apramāṇatvaṃ vaktṛprāmāṇyavarjanāt //
[2.22ab]	pramāṇāntaradṛṣṭaṃ hi śabdo 'rthaṃ prāpayet sadā /
[2.22cd]	smṛtivac ca svayaṃ tasya prāmāṇyaṃ nopapadyate //
[2.23ab]	nūnaṃ tatrānubhūto 'sāvityāptoktinibandhanā /
[2.23cd]	buddhiḥ sākṣād adṛṣṭe 'pi yuktārthe puruṣoktitaḥ //
[2.24ab]	nātmīyād anyadīyād vā pratyakṣāder vinā kva cit /
[2.24cd]	vacasaḥ satyatā dṛṣṭā tathā syāc codanāsv api //
[2.25ab]	tena saty api vijñāne pratijñāder yathaiva hi /
[2.25cd]	svātantryān na pramāṇatvaṃ tathā vede 'pi dṛśyatām //
[2.26ab]	svargayāgādisambandhaviṣayā codanā mṛṣā /
[2.26cd]	pratyakṣādyagatārthatvādīdṛgbuddhādivākyavat //
[2.27ab]	yad vāptenāpraṇītatvād bālonmattādivākyavat /
[2.27cd]	vyomādivac ca nityatvāt prāmāṇyasya nirākṛtiḥ //
[2.28ab]	yadi vā puruṣādhīnaprāmāṇyāḥ sarvacodanāḥ /
[2.28cd]	svato vā na pramāṇaṃ syur vākyatvāt puruṣoktivat //
[2.29ab]	prāmāṇyaṃ vā narāpekṣaṃ sarvaśabdeṣu gamyatām /
[2.29cd]	śabdaiḥ sambandhyamānatvād apramāṇyaṃ tathaiva hi /
[2.30ab]	na syād vaktṛguṇānāṃ ced vacaḥ prāmāṇyahetutā /
[2.30cd]	taddoṣair apramāṇatvaṃ kim ity asya bhaviṣyati //
[2.31ab]	evaṃ sthite tu vedasya sati vāsati vā nare /
[2.31cd]	prāmāṇyaṃ durlabhaṃ matvā nanv ity etadacūcudat /
[2.32ab]	tatra vipratiṣiddhatvaṃ buddhavākye 'pi yujyate /
[2.32cd]	tato 'pi pratyayotpattes tasmāj jātyuttaraṃ tv idam //
[2.33ab]	sarvavijñānaviṣayam idaṃ tāvat parīkṣyatām /
[2.33cd]	pramāṇatvāpramāṇatve svataḥ kiṃ parato 'tha vā //
[2.34ab]	svato 'satām asādhyatvāt ke cid āhur dvayaṃ svataḥ /
[2.34cd]	apare kāraṇotpannaguṇadoṣāvadhāraṇāt //
[2.35ab]	svatas tāvad dvayaṃ nāsti, virodhāt, parato na ca /
[2.35cd]	niḥsvabhāvatvam evaṃ hi jñānarūpe prasajyate /
[2.36ab]	kathaṃ hy anyānapekṣasya viparītātmasambhavaḥ /
[2.36cd]	kimātmakaṃ bhavet tac ca svabhāvadvayavarjitam /
[2.37ab]	vijñānavyaktibhedena bhavec ced aviruddhatā /
[2.37cd]	tathāpy anyānapekṣatve kiṃ kveti na nirūpyate //
[2.38ab]	tasmāt svābhāvikaṃ teṣām apramāṇatvam iṣyatām /
[2.38cd]	prāmāṇyañ ca parāpekṣam, atra nyāyo 'bhidhīyate //
[2.39ab]	aprāmānyam avastutvān na syāt kāraṇadoṣataḥ /
[2.39cd]	vastutvāt tu guṇais teṣāṃ prāmāṇyam upajanyate //
[2.40ab]	prāmāṇyaṃ hi yadotsargāt tadabhāvo 'tha kṛtrimaḥ /
[2.40cd]	tadā svapnādibodhe 'pi prāmāṇyaṃ kena vāryate //
[2.41ab]	matpakṣe kāraṇābhāvāt prāmānyaṃ nopajāyate /
[2.41cd]	hetumattvaprasaṅgo 'to na bhaviṣyaty avastunaḥ //
[2.42ab]	indriyādiguṇāś cāsya kāraṇam, tadasad dvidhā /
[2.42cd]	duṣṭatvād indriyādīnām abhāve 'nyatamasya vā /
[2.43ab]	ata eva ca vo bhrāntir doṣair mithyātvadhīr iti /
[2.43cd]	tadvyāptes tu guṇābhāvas tatkṛtā hy apramāṇatā //
[2.44ab]	tasmāt kāraṇaśuddhatvaṃ jñānaprāmāṇyakāraṇam /
[2.44cd]	svabhāvato 'pramāṇatvaṃ tadabhāvena lakṣyate /
[2.45ab]	anvayavyatirekābhyām aprāmāṇyaṃ na doṣataḥ /
[2.45cd]	nājñāne dṛśyate hy etatkāraṇābhāvahetuke //
[2.46ab]	tataś ca puruṣābhāvāt sati vā śuddhyasambhavāt /
[2.46cd]	nirmūlatvāt pramāṇatvaṃ codanāyāṃ na yujyate //
[2.47ab]	svataḥ sarvapramāṇānāṃ prāmāṇyam iti gamyatām /
[2.47cd]	na hi svato 'satī śaktiḥ kartum anyena śakyate //
[2.48ab]	ātmalābhe ca bhāvānāṃ kāraṇāpekṣatā bhavet /
[2.48cd]	labdhātmanāṃ svakāryeṣu pravṛttiḥ svayam eva tu /
[2.49ab]	jāte 'pi yadi vijñāne tāvan nārtho 'vadhāryate /
[2.49cd]	yāvatkāraṇaśuddhatvaṃ na pramāṇāntarād bhavet //
[2.50ab]	tatra jñānāntarotpādaḥ pratīkṣyaḥ kāraṇāntarāt /
[2.50cd]	yāvad dhi na paricchinnā śuddhis tāvad asatsamā //
[2.51ab]	tasyāpi kāraṇe śuddhe tajjñāne syāt pramāṇatā /
[2.51cd]	tasyāpy evam itīcchaś ca na kva cid vyavatiṣṭhate //
[2.52ab]	yadā svataḥ pramāṇatvaṃ tadānyan naiva gṛhyate /
[2.52cd]	nivarttatte hi mithyātvaṃ doṣājñānād ayatnataḥ //
[2.53ab]	tasmād bodhātmakatvena prāptā buddheḥ pramāṇatā /
[2.53cd]	arthānyathātvahetūtthadoṣajñānād apodyate //
[2.54ab]	aprāmāṇyaṃ tridhā bhinnaṃ mithyātvājñānasaṃśayaiḥ /
[2.54cd]	vastutvād dvividhasyātra sambhavo duṣṭakāraṇāt //
[2.55ab]	avijñāne tu doṣāṇāṃ vyāpāro naiva kalpyate /
[2.55cd]	kāraṇābhāvatas tv eva tatsiddhaṃ nastvaduktivat //
[2.56ab]	doṣataś cāpramāṇatve svataḥprāmāṇyavādinām /
[2.56cd]	guṇajñānānavasthāvan na doṣeṣu prasajyate //
[2.57ab]	sākṣād viparyayajñānāl laghvyeva tv apramāṇatā /
[2.57cd]	pūrvābādhena notpattir uttarasya hi sidhyati //
[2.58ab]	duṣṭakāraṇabodhe tu siddhe 'pi viṣayāntare /
[2.58cd]	arthāt tulyārthatāṃ prāpya bādho godohanādivat //
[2.59ab]	tatra doṣāntarajñānaṃ bādhadhīr vā parā na cet /
[2.59cd]	tadudbhūtau dvitīyasya mithyātvād ādyamānatā //
[2.60ab]	svata eva hi tatrāpi doṣājñānāt pramāṇatā /
[2.60cd]	doṣajñāne tv anutpanne na śaṅkyā niṣpramāṇatā //
[2.61ab]	evaṃ tricaturajñānajanmano nādhikā matiḥ /
[2.61cd]	prārthyate tāvataivaikaṃ svataḥ prāmāṇyam aśnute //
[2.62ab]	śabde doṣodbhavas tāvad vaktradhīna iti sthitiḥ /
[2.62cd]	tadabhāvaḥ kva cit tāvad guṇavadvaktṛkatvataḥ /
[2.63ab]	tadguṇair apakṛṣṭānāṃ śabde saṃkrāntyasambhavāt /
[2.63cd]	yadā vaktur abhāvena na syur doṣā nirāśrayāḥ /
[2.64ab]	pauruṣeye dvayaṃ dṛṣṭaṃ doṣābhāvo guṇās tathā /
[2.64cd]	prāmāṇyaṃ tatra guṇato naiva syād ity udāhṛtam //
[2.65ab]	tasmād guṇebhyo doṣāṇām abhāvas tadabhāvataḥ /
[2.65cd]	aprāmāṇyadvayāsattvaṃ tenotsargo 'napoditaḥ //
[2.66ab]	pratyayotpattihetutvāt prāmāṇyaṃ nāpanīyate /
[2.66cd]	doṣābhāvo guṇebhyaś cen nanu saivāsthitir bhavet //
[2.67ab]	tadā tu vyāpriyante hi jñāyamānatayā guṇāḥ /
[2.67cd]	doṣābhāve tu vijñeye sattāmātropakāriṇaḥ //
[2.68ab]	tatrāpavādanirmuktir vaktrabhāvāl laghīyasī /
[2.68cd]	vede tenāpramāṇatvaṃ nāśaṅkām api gacchati //
[2.69ab]	ato vaktranadhīnatvāt prāmāṇye tadupāsanam /
[2.69cd]	na yuktam, apramāṇatve kalpye tatprārthanā bhavet //
[2.70ab]	tataś cāptāpraṇītatvaṃ na doṣāyātra jāyate /
[2.70cd]	prayogāṇāṃ tu sarveṣāṃ vakṣyāmaḥ pratisādhanam //
[2.71ab]	pauruṣeye tu vacane pramāṇāntaramūlatā /
[2.71cd]	tadabhāve hi tad duṣyeditaran na kadā cana /
[2.72ab]	tenetaraiḥ pramāṇair yā codanānām asaṅgatiḥ /
[2.72cd]	tayaiva syāt pramāṇatvam anuvādatvam anyathā //
[2.73ab]	anyasyāpi pramāṇatve saṅgatir naiva kāraṇam /
[2.73cd]	tulyārthānāṃ vikalpyatvād ekaṃ tatra hi bodhakam //
[2.74ab]	yatrāpi syāt paricchedaḥ pramāṇair uttaraiḥ punaḥ /
[2.74cd]	nūnaṃ tatrāpi pūrveṇa so 'rtho nāvadhṛtas tathā //
[2.75ab]	saṅgatyā yadi ceṣyeta pūrvapūrvapramāṇatā /
[2.75cd]	pramāṇāntaram icchanto na vyavasthāṃ labhemahi /
[2.76ab]	kasya cit tu yadīṣyeta svata eva pramāṇatā /
[2.76cd]	prathamasya tathābhāve pradveṣaḥ kiṃnibandhanaḥ //
[2.77ab]	śrotradhīś cāpramāṇaṃ syād itarābhir asaṅgateḥ /
[2.77cd]	syāc cet tajjanitenaiva jñānenānyena saṅgatiḥ //
[2.78ab]	vede 'pi śatakṛtvaḥ syād buddhir uccāraṇānugā /
[2.78cd]	sādhanāntarajanyā tu buddhir nāsti dvayor api //
[2.79ab]	yathā tv ekendriyādhīnajñānāntaranibandhanā /
[2.79cd]	saṅgatiḥ kāraṇaṃ prāptā tathā vede 'pi kalpyatām //
[2.80ab]	tasmād dṛḍhaṃ yadutpannaṃ nāpi saṃvādamṛcchati /
[2.80cd]	jñānāntareṇa vijñānaṃ tatpramāṇaṃ pratīyatām //
[2.81ab]	na cānumānataḥ sādhyā śabdādīnāṃ pramāṇatā /
[2.81cd]	sarvasyaiva hi mā prāpat pramāṇāntarasādhyatā //
[2.82ab]	nanu pramāṇam ityevaṃ pratyakṣādi na gṛhyate /
[2.82cd]	na cetthamagṛhītena vyavahāro 'vakalpate //
[2.83ab]	prāmāṇyaṃ grahaṇāt pūrvaṃ svarūpeṇaiva saṃsthitam /
[2.83cd]	nirapekṣaṃ svakāryeṣu gṛhyate pratyayāntaraiḥ //
[2.84ab]	tenāsya jñāyamānatvaṃ prāmāṇye nopayujyate /
[2.84cd]	viṣayānubhāvo hy atra pūrvasmād eva labhyate /
[2.85ab]	apramāṇaṃ punaḥ svārthagrāhakaṃ syāt svarūpataḥ /
[2.85cd]	nivṛttis tasya mithyātve nāgṛhīte parair bhavet //
[2.86ab]	na hy arthasyātathābhāvaḥ pūrveṇārthas tathātvavat /
[2.86cd]	tatrāpy arthānyathābhāve dhīr yad vā duṣṭakāraṇe //
[2.87ab]	tāvataiva ca mithyātvaṃ gṛhyate nānyahetukam /
[2.87cd]	utpattyavasthaṃ caivedaṃ pramāṇam iti mīyate //
[2.88ab]	ato yatrāpi mithyātvaṃ parebhyaḥ pratipādyate /
[2.88cd]	tatrāpy etad dvayaṃ vācyaṃ na tu sādharmyamātrakam //
[2.89ab]	codanārthānyathābhāvaṃ kurvataś cānumānataḥ /
[2.89cd]	tajjñānenaiva yo bādhaḥ sa kathaṃ vinivāryate //
[2.90ab]	tanmithyātvād abādhaś cet, prāptam anyonyasaṃśrayam /
[2.90cd]	nānumānād ato 'nyad dhi bādhakaṃ kiñ cid asti te //
[2.91ab]	na cānyair agrahe 'rthasya syād abhāvo rasādivat /
[2.91cd]	teṣāṃ jihvādibhir yasmān niyamo grahaṇe 'sti hi //
[2.92ab]	taddhiyaivārthabodhaś cet, tādṛgdharme bhaviṣyati /
[2.92cd]	mamāsiddham idaṃ kin tu vedāj jāte 'vabodhane /
[2.93ab]	vaktuṃ na dveṣamātreṇa yujyate satyavādinā /
[2.93cd]	dveṣād asammatatvād vā na ca syād apramāṇatā //
[2.94ab]	na cātmecchābhyanujñābhyāṃ prāmāṇyam avakalpate /
[2.94cd]	agnidāhādiduḥkhasya na hy apratyakṣateṣyate //
[2.95ab]	na cābhilāpikaṃ jñānaṃ prāmāṇyenāvadhāryate /
[2.95cd]	tasmād ālokavad vede sarvasādhāraṇe sati //
[2.96ab]	naivaṃ vipratipattavyam, bauddhāder vakṣyate 'ntaram /
[2.96cd]	puruṣāśaktitas tatra sāpavādatvasambhavaḥ //
[2.97ab]	vedasyāpauruṣeyatve siddhā tv evaṃ pramāṇatā /
[2.97cd]	kartṛmattve tu vedasya samyaṅmithyātvavādibhiḥ //
[2.98ab]	kartā guṇāś ca doṣāś ca mahājanaparigrahaḥ /
[2.98cd]	evamādi vinā yuktyā kalpyam, mīmāṃsakaiḥ punaḥ //
[2.99ab]	idānīm iva sarvatra dṛṣṭān nādhikam iṣyate /
[2.99cd]	evambhūtasya vedasya jñānotpattiṃ prakurvataḥ //
[2.100ab]	svarūpaviparītatvasaṃśayau bhāṣyavāritau /
[2.100cd]	nivārayiṣyate cāpi duṣṭakāraṇakalpanā //
[2.101ab]	puruṣābhāvatas tena taddvāreṇāpy aśaṅkitau /
[2.101cd]	tathā satyatathābhāvo buddhyanutpattim āśritaḥ //
[2.102ab]	tatra vipratiṣiddhatvaṃ bravītītyevamādinā /
[2.102cd]	yathādṛṣṭārthavāditvaṃ tac cet pratyayitāditi //
[2.103ab]	indriyeti tu mūlaṃ ced asyāstītyevam abravīt /
[2.103cd]	draṣṭṛtvasatyavāditve tac cet pratyayitāditi //
[2.104ab]	dṛśyamānārthavāditve syād anāptoktisatyatā /
[2.104cd]	evaṃ tv ekāṅgavaikalyāt pratyudāharaṇasthitiḥ //
[2.105ab]	ekaikābhāvamātre syād āptatvaindriyakatvayoḥ /
[2.105cd]	apratyayitapakṣe syād aindriyasyāpy asatyatā //
[2.106ab]	anindriyatvapakṣe vā satpratyayitabhāṣitam /
[2.106cd]	vyāhatagranthataivaṃ syāt, tasmāt pūrveṇa satyatā //
[2.107ab]	pareṇa mūlasadbhāva indriyeṇa tu darśitaḥ /
[2.107cd]	aprāmāṇyanivṛttyarthaṃ doṣābhāvopavarṇanam //
[2.108ab]	guṇāt prāmāṇyam ityevaṃ tatpūrvaṃ sunirākṛtam /
[2.108cd]	pūrvatra pratiṣiddhatvān naitat prāmāṇyakāraṇam //
[2.109ab]	samuccayārtho vāśabdaḥ pūrvasmin, uttaratra ca /
[2.109cd]	vikalpenobhayor āha pratyudāharaṇe pṛthak //
[2.110ab]	śakye 'py asatye mithyātvaṃ dṛṣṭaṃ satye 'py aśaktike /
[2.110cd]	nānena vacaneneha sarvajñatvanirākriyā //
[2.111ab]	vacanād ṛta ityevam apavādo hi saṃśritaḥ /
[2.111cd]	yadi ṣaḍbhiḥ pramāṇaiḥ syāt sarvajñaḥ kena vāryate //
[2.112ab]	ekena tu pramāṇena sarvajño yena kalpyate /
[2.112cd]	nūnaṃ sa cakṣuṣā sarvān rasādīn pratipadyate //
[2.113ab]	yajjātīyaiḥ pramāṇais tu yajjātīyārthadarśanam /
[2.113cd]	bhaved idānīṃ lokasya tathā kālāntare 'py abhūt /
[2.114ab]	yatrāpy atiśayo dṛṣṭaḥ sa svārthānatilaṅghanāt /
[2.114cd]	dūrasūkṣmādidṛṣṭau syān na rūpe śrotravṛttitā //
[2.115ab]	bhaviṣyati na dṛṣṭaṃ ca pratyakṣasya manāgapi /
[2.115cd]	sāmarthyam, nānumānāder liṅgādirahite kva cit //
[2.116ab]	sarvajñakalpanānyais tu vede cāpauruṣeyatā /
[2.116cd]	tulyatā kalpitā yena tenedaṃ sampradhāryatām //
[2.117ab]	sarvajño dṛśyate tāvan nedānīm asmadādibhiḥ /
[2.117cd]	nirākaraṇavacchakyā na cāsīd iti kalpanā //
[2.118ab]	na cāgamena sarvajñaḥ, tadīye 'nyonyasaṃśrayāt /
[2.118cd]	narāntarapraṇītasya prāmāṇyaṃ gamyate katham //
[2.119ab]	na cāpy evamparo nityaḥ śakyo labdhum ihāgamaḥ /
[2.119cd]	nityaś ced arthavādatvaṃ tatpare syād anityatā //
[2.120ab]	āgamasya ca nityatve siddhe tatkalpanā vṛthā /
[2.120cd]	yatas taṃ pratipadyante dharmam eva tato narāḥ //
[2.121ab]	yo 'pīndriyārthasambandhaviṣaye satyavāditām /
[2.121cd]	dṛṣṭvā tadvacanatvena śraddheye 'rthe 'pi kalpayet //
[2.122ab]	tenāpi pāratantryeṇa bādhitā syāt pramāṇatā /
[2.122cd]	prāmāṇyaṃ cet svayaṃ tasya kāpekṣānyendriyādiṣu //
[2.123ab]	yathaivātrendriyādibhyaḥ paricchedāt pramāṇatā /
[2.123cd]	śraddheye 'pi tathaiva syān na svātantryeṇa labhyate /
[2.124ab]	yathā ca teṣāṃ satyatvaṃ sidhyaty etena hetunā /
[2.124cd]	tathānyānavabuddhārthaprāmāṇyābhāvasādhanam /
[2.125ab]	aśraddheyārthasatyatvaṃ śraddheye cāpy asatyatā /
[2.125cd]	pūrvajñānānuvāditvaṃ dṛṣṭāntavad iheṣyatām //
[2.126ab]	api cālaukikārthatve sati puṃvākyahetukam /
[2.126cd]	mithyātvaṃ bauddhavākyānāṃ syād anyonyaṃ sapakṣataḥ //
[2.127ab]	dharmādharmātiriktārthe prāmāṇyaṃ ca prasajyate /
[2.127cd]	sāṃkhyādiṣu ca jīvatsu dṛṣṭānto durlabho 'sya ca /
[2.128ab]	alaukikārthavācitvaṃ nṛvākyatve satīti ca /
[2.128cd]	parasparam apekṣyaiva bauddhādeḥ syān mṛṣārthatā //
[2.129ab]	vaded evaṃ ca yo nāma vādī prathamasaṅgataḥ /
[2.129cd]	tasyāpi hetuḥ syād eṣa bhavantaṃ pratyasaṃśayam //
[2.130ab]	buddhādīnām asarvajñam iti satyaṃ vaco mama /
[2.130cd]	maduktatvād yathaivāgnir uṣṇo bhāsvara ity api //
[2.131ab]	pratyakṣaṃ ca maduktatvaṃ tvayā sādhyā taduktatā /
[2.131cd]	tena hetur madīyaḥ syāt sandigdhāsiddhatā tava //
[2.132ab]	pratyakṣādyavisaṃvādi prameyatvādi yasya ca /
[2.132cd]	sadbhāvavāraṇe śaktaṃ ko nu taṃ kalpayiṣyati //
[2.133ab]	na cāpi smṛtyavicchedāt sarvajñaḥ parikalpyate /
[2.133cd]	vigānāt, chinnamūlatvāt, kaiś cid eva parigrahāt //
[2.134ab]	sarvajño 'sāv iti hy eva tatkāle tu bubhutsubhiḥ /
[2.134cd]	tajjñānajñeyavijñānarahitair gamyate katham //
[2.135ab]	kalpanīyāś ca sarvajñā bhaveyur bahavas tava /
[2.135cd]	ya eva syād asarvajñaḥ sa sarvajñaṃ na budhyate //
[2.136ab]	sarvajño 'navabuddhaś ca yenaiva syān na taṃ prati /
[2.136cd]	tadvākyānāṃ pramāṇatvaṃ mūlājñāne 'nyavākyavat //
[2.137ab]	rāgādirahite cāsmin nirvyāpāre vyavasthite /
[2.137cd]	deśanānyapraṇītaiva syād ṛte pratyavekṣaṇāt //
[2.138ab]	sānnidhyamātratas tasya puṃsaścintāmaṇer iva /
[2.138cd]	niḥsaranti yathākāmaṃ kuḍyādibhyo 'pi deśanāḥ //
[2.139ab]	evamādyucyamānaṃ tu śraddadhānasya śobhate /
[2.139cd]	kuḍyādiniḥsṛtatvāc ca nāśvāso deśanāsu naḥ //
[2.140ab]	kin nu buddhapraṇītāḥ syuḥ kimu kaiś cid durātmabhiḥ /
[2.140cd]	adṛśyair vipralambhārthaṃ piśācādibhir īritāḥ //
[2.141ab]	evaṃ yaiḥ kevalaṃ jñānam indriyādyanapekṣiṇaḥ /
[2.141cd]	sūkṣmātītādiviṣayaṃ jīvasya parikalpitam //
[2.142ab]	narte tadāgamāt sidhyen na ca tenāgamo vinā /
[2.142cd]	dṛṣṭānto 'pi na tasyānyo nṛṣu kaś cit pravartate //
[2.143ab]	nityāgamāvabodho 'pi pratyākhyeyo 'nayā diśā /
[2.143cd]	na hi tatrāpi visrambho dṛṣṭo 'nena kṛto 'tha vā //
[2.144ab]	sarvadā cāpi puruṣāḥ prāyeṇānṛtavādinaḥ /
[2.144cd]	yathādyatve na visrambhas tathātītārthakīrtane //
[2.145ab]	svapnādijñānavac cāpi pratyayo 'syāgamārthayoḥ /
[2.145cd]	bhaved iti saśaṅkānāṃ prāmāṇyaṃ gamyate katham //
[2.146ab]	puruṣātiśayaś ceṣṭaḥ saiva cāgamanityatā /
[2.146cd]	kalpitaṃ smaraṇaṃ cāsya janmāntaranibandhanam //
[2.147ab]	grāhyatve cāgamasyaivaṃ dveṣo 'rthagrahaṇe vṛthā /
[2.147cd]	yo hy anuccāritaṃ śabdaṃ gahṇātyarthe 'sya kā kathā /
[2.148ab]	pumāṃs tāvat svatantraḥ syād arthagrahaṇavādinām /
[2.148cd]	āgamapratibhāne tu pāratantryaṃ dvayor api //
[2.149ab]	anekapuruṣasthatvād ekatraiva ca janmani /
[2.149cd]	grahaṇasmaraṇād vede na svātantryaṃ vihanyate //
[2.150ab]	anyathākaraṇe cāsya bahubhyaḥ syān nivāraṇam /
[2.150cd]	ekasya pratibhānaṃ tu kṛtakān na viśiṣyate //
[2.151ab]	ataś ca sampradāye ca naikaḥ puruṣa iṣyate /
[2.151cd]	bahavaḥ paratantrāḥ syuḥ sarve hy adyatvavannarāḥ //
[2.152ab]	evaṃ ca kalpayantyanye yāvadāgamasiddhaye /
[2.152cd]	tāvan na kalpayaty etat samatvaṃ jaimineḥ paraiḥ //
[2.153ab]	na hi dṛṣṭādhikaṃ kiñ cit prāmāṇye tena kalpyate /
[2.153cd]	aprāmāṇyanimitteṣu parasyādṛṣṭakalpanā //
[2.154ab]	dṛṣṭaprāmāṇyabādhaś ca nāstikasya prasajyate /
[2.154cd]	utpanne sati vijñāne balād bādhaprakalpanā //
[2.155ab]	sādhite puruṣābhāve nirdoṣajñānajanmanaḥ /
[2.155cd]	pratyakṣān nāstikair vācyo viśeṣaś codanādhiyaḥ //
[2.156ab]	upadeśo 'nyathā na syād atīndriyanidandhanaḥ /
[2.156cd]	tasya kartrā na ced dṛṣṭaḥ so 'rtha ity arthakalpanā //
[2.157ab]	yad vānumānam evedam upadeśitvam ucyate /
[2.157cd]	dṛṣṭārthapūrvatāvyāptam, vyatireko 'sya nanv iti //
[2.158ab]	anyathāpy upapannatvaṃ vyāmohād iti kathyate /
[2.158cd]	liṅgasya vyabhicāro vā bālavākyanidarśanāt /
[2.159ab]	vedāj jñātvopadiṣṭaṃ ced ityevaṃ siddhasādhanam /
[2.159cd]	vedād apītyanenoktam, manvādeś caitad iṣyate //
[2.160ab]	anyathā saṃvidāno 'pi vivakṣaty anyathā yataḥ /
[2.160cd]	tasmād ekāntato nāsti puṃvākyāt taddhiyāṃ gatiḥ //
[2.161ab]	bhrāntasyānyavivakṣāyām anyad vākyaṃ ca dṛśyate /
[2.161cd]	yathāvivakṣam apy etat tasmān naiva pravartate //
[2.162ab]	vaktṛdhīr āptavākyeṣu gamyate, anyatra viplutiḥ /
[2.162cd]	tenotsargāpavādābhyāṃ vacasaḥ śaktir ucyate //
[2.163ab]	padārtharacanāyatto vākyārthapratyayodbhavaḥ /
[2.163cd]	vivakṣāpūrvavijñānavaśāc ca racanākṛtiḥ //
[2.164ab]	vivakṣāntarayuktā hi kurvāṇā racanāntaram /
[2.164cd]	āvāpodvāpabhedena dṛśyante 'rtheṣu mānavāḥ /
[2.165ab]	tenārthapratyayotpāde śroturjāte 'pi vākyataḥ /
[2.165cd]	jñāto nūnam aneneti vakturjñāne matir bhavet //
[2.166ab]	āptoktikāraṇaṃ kañ cid anuyuṅkte naraṃ yadā /
[2.166cd]	tadā ca nirdiśatyāptaṃ sa jānātyetad ityasau //
[2.167ab]	tajjñānāntaritatvāc ca śabdās tāvad udāsate /
[2.167cd]	prāmāṇyasthāpanaṃ tu syād vaktṛdhīhetusambhavāt //
[2.168ab]	arthe pūrvapratīte 'pi niścayo hi tadāśrayaḥ /
[2.168cd]	tenārthajñānagamyāpi prāmāṇye saiva pūrvabhāk /
[2.169ab]	ato 'tra puṃnimittatvād upapannā mṛṣārthatā /
[2.169cd]	na tu syāt tatsvabhāvatvaṃ vede vakturabhāvataḥ /
[2.170ab]	tadbuddhyantarayor nāstīty artho 'rthaiś ca pratīyate /
[2.170cd]	ato na jñānapūrvatvam apekṣyaṃ nāyathārthatā //
[2.171ab]	apramāṇatvasiddhau vā dṛṣṭānto ya udāhṛtaḥ /
[2.171cd]	buddhādivacanaṃ tasya sādhyenāsaṅgatocyate //
[2.172ab]	teṣām api hi yat kāryaṃ pūrvatra pratipāditam /
[2.172cd]	tatra samyaktvam arthe tu vyāpāro naiva vidyate //
[2.173ab]	svavyāpārātirikte 'rthe vedasyāpi mṛṣārthatā /
[2.173cd]	pūrvapakṣārthavattvena prasaktā siddhasādhyatā //
[2.174ab]	ajñātvaivamabhiprāyaṃ kṛtakākṛtakatvayoḥ /
[2.174cd]	satyamithyātvahetūktimātrajñānāt paro 'bravīt //
[2.175ab]	nanu sāmānyatodṛṣṭam, nānyatvād ityadūṣaṇam /
[2.175cd]	anyatvād eva dṛṣṭānto na hi pakṣe sapakṣatā //
[2.176ab]	tasmād ayam abhiprāyo bhāṣyakārasya varṇyate /
[2.176cd]	abhyupetyārthaviṣayaṃ vākyavyāpāram ucyate /
[2.177ab]	yadi syād vyavadhāne 'pi vākyārthāpekṣayānṛtam /
[2.177cd]	dṛṣṭānto nṛvaco 'trāpi hetuḥ sādhāraṇo bhavet //
[2.178ab]	satyeṣv api hi dṛṣṭaiva paurṣeyeṣu vākyatā /
[2.178cd]	atīndriye 'pi kiñ cid dhi satyaṃ dṛṣṭaṃ yadṛcchayā //
[2.179ab]	nānyatvād iti cānena paroktād anyatocyate /
[2.179cd]	anyo hy eṣa tadābhāsaḥ, vipakṣaṃ vānyam abravīt /
[2.180ab]	yad vānyasmād visaṃvādān mithyātvaṃ tatra na tv iha /
[2.180cd]	viṣayasyāpi cānyatvāt sādhanāsaṅgataiva sā //
[2.181ab]	na hy anyasyeti naikasmin mṛṣārthe 'nyamṛṣārthatā /
[2.181cd]	vivakṣāyā mṛṣārthatve na ca vākye mṛṣārthatā //
[2.182ab]	śyāmatve puṃstvavac caitat sādhāraṇye nidarśanam /
[2.182cd]	parokter vāpi duṣṭatvād vikalpasamam ucyate //
[2.183ab]	yad vā pramāṇam evedaṃ samyaktve 'nyatvam ucyate /
[2.183cd]	dhiruddhāvyabhicāritvaṃ bādho vāpy anumānataḥ /
[2.184ab]	codanājanitā buddhiḥ pramāṇaṃ doṣavarjitaiḥ /
[2.184cd]	kāraṇair janyamānatvāl liṅgāptoktyakṣabuddhivat /
[2.185ab]	tathānāptāpraṇītoktijanyatvād bādhavarjanāt /
[2.185cd]	deśakālādibhedādau cāptoktipratyayo yathā //
[2.186ab]	akartṛkatvasiddhyā ca hetutvaṃ sādhayiṣyate /
[2.186cd]	evamādyavabudhyāyaṃ nānyatvād ity avocata /
[2.187ab]	pratyakṣas tv iti dārḍhyaṃ vā prāthamyaṃ vāpi lakṣayet /
[2.187cd]	svarūpataḥ pramāṇatvaṃ mithyātvaṃ pararūpataḥ //
[2.188ab]	jñānābhāvaś ca mithyātvaṃ dvayasyāsambhavād yadi /
[2.188cd]	pratyakṣaṃ tatpareṣāṃ ca siddham asyānumānataḥ //
[2.189ab]	yathā ca tava mithyātvaṃ sādhanaṃ sādhayed idam /
[2.189cd]	tathā ca bādhakādhīnaṃ mithyātvam api sādhayet //
[2.190ab]	dharma ity upasaṃhārye yacchreyaskarabhāṣaṇam /
[2.190cd]	taddharmapadavācyārthanirūpaṇavivakṣayā //
[2.191ab]	śreyo hi puruṣaprītiḥ sā dravyaguṇakarmabhiḥ /
[2.191cd]	codanālakṣaṇaiḥ sādhyā tasmāt teṣv eva dharmatā //
[2.192ab]	anyat sādhyam adṛṣṭvaiva yāgādīnanuniṣṭhataḥ /
[2.192cd]	dhārmikatvasamākhyānaṃ tadyogād iti gamyate //
[2.193ab]	paśvādīni ca dharmasya phalānīti vyavasthitam /
[2.193cd]	citrāgodohanādīnāṃ tāny uktāni phalāni ca //
[2.194ab]	tasmāt teṣv eva dharmatvam, dhrmāṇīti ca darśanāt /
[2.194cd]	liṅgasaṃkhyāvinirmukto dharmaśabdo nidarśanam /
[2.195ab]	antaḥkaraṇavṛttau vā vāsanāyāṃ ca cetasaḥ /
[2.195cd]	pudgaleṣu ca puṇyeṣu nṛguṇe 'pūrvajanmani //
[2.196ab]	prayogo dharmaśabdasya na dṛṣṭaḥ, na ca sādhanam /
[2.196cd]	puruṣārthasya te jñātuṃ śakyante codanādibhiḥ //
[2.197ab]	na ca vastvantaraṃ śakyam apūrvaṃ svargayāgayoḥ /
[2.197cd]	jñātuṃ sādhanabhūtaṃ vā sādhyaṃ vā nāpy ato 'nyathā /
[2.198ab]	śrutasādhanasādhyatvatyāgenāśrutakalpanā /
[2.198cd]	prasajyetāsya tādrūpye vyatireke tv arūpatā //
[2.199ab]	tasmāt phale pravṛttasya yāgādeḥ śaktimātrakam /
[2.199cd]	utpattau vāpi paśvāder apūrvaṃ na tataḥ pṛthak //
[2.200ab]	śaktayaḥ sarvabhāvānāṃ bhāvaśabdair viśeṣataḥ /
[2.200cd]	nopākhyāyanta ityevaṃ nāpūrvaṃ dharmaśabdatā /
[2.201ab]	purastāc codanāśabdo vidhāv eva vyavasthitaḥ /
[2.201cd]	na ca tallakṣaṇā hiṃsā pratyudāharaṇaṃ katham //
[2.202ab]	codanālakṣaṇo yaś ca śyenādir hi gamyate /
[2.202cd]	niṣedhābhāvatas tasya kathaṃ brūyād anarthatā //
[2.203ab]	yady api syād vidhispṛṣṭe niṣedho naiva tādṛśaḥ /
[2.203cd]	vijñāyate hy anarthatvaṃ ṣoḍaśigrahaṇādivat //
[2.204ab]	codanālakṣaṇaṃ coktvā niṣiddhatvād virudhyate /
[2.204cd]	śyenādāv upadiṣṭe ca hiṃsā hīti na yujyate //
[2.205ab]	hiṃsā hi phalam eteṣāṃ bhinnā tebhyaḥ svarūpataḥ /
[2.205cd]	sā hi prāṇaviyogātmā śyenas tatrāsivatpṛthak //
[2.206ab]	upadeśābhidhānaṃ ca nāvidheye 'vakalpate /
[2.206cd]	śyenāder avidhāne ca kasyānyasya vidheyatā //
[2.207ab]	sarvatrāvasthito nyāyo bhāvanāṃśadvaye vidhiḥ /
[2.207cd]	sa bādhyeta, iha ye cāmī jyotiṣṭomādayo matāḥ //
[2.208ab]	dharmatvena na te 'pi syur hiṃsāsādhanakā hi te /
[2.208cd]	na cāvidhīyamānasya phalatatsādhanāṅgatā //
[2.209ab]	sādhanatvena vihitaṃ na cāvihitam ucyate /
[2.209cd]	sādhyatvena vidhānaṃ tu naiveṣṭaṃ lokavedayoḥ //
[2.210ab]	tenaivamarthaśabdasya prayojanam ihocyate /
[2.210cd]	pravṛttau vā nivṛttau vā yā śabdaśravaṇena dhīḥ /
[2.211ab]	sā codaneti sāmānyaṃ lakṣaṇaṃ hṛdaye sthitam /
[2.211cd]	pravartakagṛhītis tu syād udāharaṇārthatā //
[2.212ab]	tātparye hy arthaśabdasya neyaṃ vyākhyopapadyate /
[2.212cd]	arthagrahaṇalabhyaṃ vā tatpravartakabhāṣaṇam /
[2.213ab]	dharme pramāṇabhūtāyās tad vā lakṣaṇam uktavān /
[2.213cd]	evaṃ sati vidhibhyaḥ syād vidheyārthāvadhāraṇam //
[2.214ab]	niṣedhebhyo niṣedhyānām anarthatvena nirṇayaḥ /
[2.214cd]	tenārthagrahaṇenoktā vidheyasyeha dharmatā //
[2.215ab]	niṣedhyānām anarthatvam arthasiddhaṃ na sūtritam /
[2.215cd]	tasmād ubhayam ityatra vidheyapratiṣedhyayoḥ //
[2.216ab]	yāgādibrahmahatyādivargayoḥ syān nidarśanam /
[2.216cd]	śyenādīnāṃ vidheyatvādiṣṭasyāpi ca sādhanāt //
[2.217ab]	upacārād anarthatvaṃ phaladvāreṇa varṇyate /
[2.217cd]	pratiṣiddhā hi setyatra sphuṭam etat kariṣyate //
[2.218ab]	hiṃsā hīti ca yac cāpi brūte nābhicared iti /
[2.218cd]	śyenādīnāṃ svarūpe tu nottaragranthasaṅgatiḥ //
[2.219ab]	vihitatvān niṣedhasya pravṛttis teṣu durlabhā /
[2.219cd]	yadā tu codanāśabdo vidhāveva vyavasthitaḥ /
[2.220ab]	tadobhayādiko granthaḥ sadhyasādhanasaṃśritaḥ /
[2.220cd]	sādhyasādhanasambandhe vidhinā pratipādite //
[2.221ab]	lakṣyamāṇatvam ubhayoḥ, dvividhaṃ ca phalaṃ kratoḥ /
[2.221cd]	svargādi prāpyate tatra pratiṣedhānatikramāt //
[2.222ab]	atikrameṇa hiṃsādi, śāstrāntaranirīkṣayā /
[2.222cd]	phalāṃśe bhāvanāyāś ca pratyayo na vidhāyakaḥ //
[2.223ab]	vakṣyate, jaiminiś cāha tasya lipsārthalakṣaṇā /
[2.223cd]	tena sāmānyataḥ prāpto vidhinā na nivāritaḥ //
[2.224ab]	phalāṃśopanipātinyā hiṃsāyāḥ pratiṣedhakaḥ /
[2.224cd]	anarthaprāptihetutvaṃ bodhyate tatra yady api //
[2.225ab]	śyenasvarūpaṃ nānarthas tatphalasya tv anarthatā /
[2.225cd]	parastūbhayam ityādeḥ phalasyāpi vidheyatām //
[2.226ab]	bhāvanāntargatatvād vā matvānarthatvam ākṣipat /
[2.226cd]	naivetyetāvatā cāsya vidheyatvanirākriyā //
[2.227ab]	kiṃ vidheyam idānīṃ syād āha śyenādayas tv iti /
[2.227cd]	praśnāpākaraṇe cātra tavyo vidhivivakṣayā //
[2.228ab]	prayukto na tu sādhye 'rthe, dvaye 'py anupayogataḥ /
[2.228cd]	anarthasyāpi sādhyatvam avidheyasya hīṣyate //
[2.229ab]	sādhyatvarahite ceṣṭā vidheye nityam arthatā /
[2.229cd]	śatuś ca lakṣaṇārthatvaṃ teṣāṃ cāpy upadeśanam //
[2.230ab]	bruvan sphuṭīkarotīṣṭam upadeśo hi nānyathā /
[2.230cd]	vidhitvamādiśabdāt syād itikartavyatāsv api /
[2.231ab]	tasmāt phalāṃśe yā hiṃsā vaidikī sā niṣidhyate /
[2.231cd]	aṃśadvaye tu yā nāma tanniṣedhābhidhāyinām //
[2.232ab]	aviśeṣeṇa yacchāstraṃ śirovad iti cottaram /
[2.232cd]	niṣedhenānavaṣṭabdhe viṣaye na hy anarthatā /
[2.233ab]	pratyakṣāder aśakyatvāt kalpyate niṣpramāṇikā /
[2.233cd]	na hi hiṃsādyanuṣṭhāne tadānīṃ doṣadarśanam //
[2.234ab]	bāhye 'pi vicikitsā tu śāstrādevopajāyate /
[2.234cd]	hiṃsyamānasya duḥkhitvaṃ dṛśyate yan na tāvatā //
[2.235ab]	karturduḥkhānumānaṃ syāt, tadānīṃ tadviparyayaḥ /
[2.235cd]	viṣaye 'syāḥ phalaṃ yādṛk pretya krtus tathāvidham //
[2.236ab]	hiṃsā kriyāviśeṣatvāt sūte śāstroktadānavat /
[2.236cd]	ya evamāha, tasyāpi gurustrīgamanādibhiḥ //
[2.237ab]	surāpānādibhiś cāpi vipakṣair vyabhicāritā /
[2.237cd]	viruddhatā ca, yādṛgdhi dānais tādṛk phalaṃ bhavet //
[2.238ab]	vidhigamyaphalāvāptiḥ, aduḥkhātmakatā tathā /
[2.238cd]	na ca yā sampradānasya prītis tādṛk phalaṃ śrutam //
[2.239ab]	dātus tena hi dṛṣṭāntaḥ sādhyahīnaḥ pratīyate /
[2.239cd]	sampradānaṃ ca dāne te viṣayaḥ karma hiṃsane //
[2.240ab]	vaiṣamyam, sampradāne tu pakṣe tv etadviruddhatā /
[2.240cd]	prīyate sampradānaṃ hi devateti mataṃ tava //
[2.241ab]	dṛṣṭānte karma dānaṃ cet, tasya kīdṛk phalaṃ bhavet /
[2.241cd]	japahomādidṛṣṭāntāt parapīḍādivarjanāt //
[2.242ab]	coditatvasya hetutvād viruddhāvyabhicāritā /
[2.242cd]	vihitapratiṣiddhatve muktvānyan na ca kāraṇam //
[2.243ab]	dharmādharmāvabodhasya tenāyuktānumānagīḥ /
[2.243cd]	anugrahāc ca dharmatvaṃ pīḍātaś cāpy adharmatām //
[2.244ab]	vadato japasīdhvādipānādau nobhayaṃ bhavet /
[2.244cd]	krośatā hṛdayenāpi gurudārābhigāminām //
[2.245ab]	bhūyān dharmaḥ prasajyeta bhūyasī hy upakāritā /
[2.245cd]	anumānapradhānasya pratiṣedhānapekṣiṇaḥ //
[2.246ab]	hṛdayakrośanaṃ kasmād dṛṣṭāṃ pīḍām apaśyataḥ /
[2.246cd]	poḍātaś cāpy adharmatvaṃ tathā pīḍām adharmataḥ //
[2.247ab]	anyonyāśrayam āpnoti vinā śāstreṇa sādhayan /
[2.247cd]	evamādāv aśāstrajñomleccho nodvijate kva cit //
[2.248ab]	tasya nādharmayogaḥ syāt pūrvoktā yadi kalpanā /
[2.248cd]	tasmād anugrahaṃ pīḍāṃ tadabhāvam apāsya ca /
[2.249ab]	dharmādharmārthibhir nityaṃ mṛgyau vidhiniṣedhakau /
[2.249cd]	kva cid asyā niṣiddhatvāc chaktiḥ śāstreṇa bodhitā //
[2.250ab]	pratyavāyanimittatve vidhinā nāpagacchati /
[2.250cd]	śāstreṇa na hi śaktīnām āvāpodvāpanakriyāḥ //
[2.251ab]	vidyamānā hi kathyante śaktayo dravyakarmaṇām /
[2.251cd]	tad eva cedaṃ karmeti śāstram evānudhāvatā //
[2.252ab]	hiṃsādīnām adharmatvaṃ kathyate nānumānataḥ /
[2.252cd]	evaṃ ye nipuṇaṃ prāhus tair apy etat parīkṣyatām //
[2.253ab]	surāpānādibhiḥ śūdraḥ kiṃ yāti narakaṃ kṛtaiḥ /
[2.253cd]	vaiśyastomena vā kiṃ syād viprarājanyayoḥ phalam //
[2.254ab]	pañcamyām iṣṭikaraṇānmadhyāhne cāgnihotrataḥ /
[2.254cd]	tasmād yady ādṛśaṃ karma yatphalotpattiśaktikam //
[2.255ab]	śāstreṇa gamyate tasya tādṛśasyaiva tat phalam /
[2.255cd]	hiṃsā cāṃśadvayādanyā yā tasyāḥ pratiṣedhajam //
[2.256ab]	pratyavāyārthatājñānam, vidhinānyatra vāryate /
[2.256cd]	jñānam eva ca śaktīnāṃ nāvāpodvāpanakriyāḥ //
[2.257ab]	jñāyante śāstratas tāstu kriyābhedavyavasthitāḥ /
[2.257cd]	vyavasthāḥ śaktibhedānāṃ dṛṣṭārtheṣv api karmasu //
[2.258ab]	abhinnatve 'pi dṛśyante bhujeḥ svasthātur eṣv api /
[2.258cd]	rūpābhede 'pi hiṃsāder bhedo 'ṅgānaṅgakāritaḥ //
[2.259ab]	tathāpy ekaphalatvaṃ cet kriyātvāt sarvasaṅkaraḥ /
[2.259cd]	yajitvādyaviśeṣāc ca citrādiphalatulyatā //
[2.260ab]	bhedāt tatra vyavasthā ced ihāpyevaṃ bhaviṣyati /
[2.260cd]	vidhīnāṃ vāpi sarveṣāṃ sākṣād vyavahito 'pi vā //
[2.261ab]	puruṣārthaḥ phalaṃ tena nānartho 'taḥ pratīyate /
[2.261cd]	na caiṣu śrūyate 'narthaḥ, niṣedhān na ca kalpyate //
[2.262ab]	na ca prakaraṇasthatvāt puruṣārthaḥ phalaṃ bhavet /
[2.262cd]	karmopakāraḥ kalpyas tu dṛṣṭo 'dṛṣṭo 'tha vā punaḥ //
[2.263ab]	kalpanāvasaras tatra nānarthasyānapekṣaṇāt /
[2.263cd]	kratvarthaś cāpi saṃskāraḥ paśor nārādupakriyā //
[2.264ab]	dṛṣṭaiva tv avadānānāṃ niṣpattiḥ kratvapekṣitā /
[2.264cd]	abhicāre 'py upāyasthā hiṃsā nādharma ucyate /
[2.265ab]	tasmād anaṅgabhūtāyāṃ hiṃsāyām etad ucyate /
[2.265cd]	uddeśāc ca phalatvena śyenādau na vidhīyate //
[2.266ab]	bhāvanāvidhir apy eva phalāṃśād vinivartate /
[2.266cd]	ataḥ svato na dharmatvaṃ śyenāder nāpy adharmatā //
[2.267ab]	phalānarthānubandhitvāt taddvāreṇopacaryate /
[2.267cd]	nirākāṅkṣasya caikena śyenasya na phaladvayam //
[2.268ab]	tasmāt kriyāntarād eva hiṃsāto 'nartha ucyate /
[2.268cd]	phalato 'pi ca yatkarma nānarthenānubadhyate //
[2.269ab]	kevalaprītihetutvāt taddharmatvena hīṣyate /
[2.269cd]	nanu ceṣṭābhyupāyatvāt śyenāder dharmatā bhavet //
[2.270ab]	phalaṃ tāvad adharmo 'sya śyenādeḥ sampradhāryate /
[2.270cd]	yadi yeneṣṭasiddhiḥ syād anuṣṭhānānubandhinī //
[2.271ab]	tasya dharmatvam ucyeta tataḥ śyenādivarjanam /
[2.271cd]	yadā tu codanāgamyaḥ kāryākāryānapekṣayā //
[2.272ab]	dharmaḥ prītinimittaṃ syāt tadā śyene 'pi dharmatā /
[2.272cd]	yadi tv aprītihetur yaḥ sākṣād vyavahito 'pi vā //
[2.273ab]	so 'dharmaś codanārthaḥ syāt tadā śyene 'py adharmatā /
[2.273cd]	yas tu hiṃsātvasādharmyād bāhyavaccodanāsv api //
[2.274ab]	vaded anarthahetutvaṃ tasyāpy āgamabādhanam /
[2.274cd]	tam anādṛtya yo brūyād yāgāder apy asau vadet //
[2.275ab]	svargādisādhanāśaktiṃ kriyātvād bhojanādivat /
[2.275cd]	gītāmantrārthavādair yā kalpyate 'narthahetutā //
[2.276ab]	pratyakṣaśrutibādhyatvāt sānyārthatvena nīyate /
[2.276cd]	śiṣyān pratyaviśiṣṭatvāt sūtravaidikavākyayoḥ //
[2.277ab]	aśakteś cobhayoḥ sāmyān na sūtreṣv ity anuttaram /
[2.277cd]	prāguktaparisaṃkhyāyāḥ phalam etat prakāśyate //
[2.278ab]	sūtreṣu hy anayā yuktyā gatir eṣāpi yujyate /
[2.278cd]	tasmād āvartate sūtram, tantraṃ vā śaktibhedataḥ //
[2.279ab]	ekadeśānumānād vā dve sūtre parikalpite /
[2.279cd]	itaretarasāmīpyād etāv eva parasparam //
[2.280ab]	kalpyete vākyaśeṣāya nānyāvayavakalpanā /
[2.280cd]	viśiṣṭārthānuvāditvād atha vety api bhāṣite //
[2.281ab]	vākyabhedaḥ sa eveti saṃjñātantratvam uttaram /
[2.281cd]	arthaṃ vā pratyupādānāt saṃjñālakṣaṇaśabdayoḥ /
[2.282ab]	tantraṃ lakṣaṇaśabdo vā vācyo dharmārthaśabdayoḥ /
[2.282cd]	dharme sāmānyataḥ siddhe pramāṇaṃ kathyate yadā //
[2.283ab]	vṛttam eva tadārthatvaṃ kimarthaṃ punarucyate /
[2.283cd]	codanālakṣaṇatvasya dharmaṃ prati vidheyatā //
[2.284ab]	labhyate 'rthānuvādena saṃśayo hy anyathā bhavet /
[2.284cd]	tathā ca ye 'py anarthasya sādhanatvena kalpitāḥ //
[2.285ab]	niṣedhais te 'pi dharmāḥ syuś codanālakṣaṇatvataḥ /
[2.285cd]	tasmād arthāparityāgād ekārthagrahaṇaṃ yathā //
[2.286ab]	labhyate vacanavyaktyā sā syād arthānuvādataḥ /
[2.286cd]	viśeṣaṇād vinā caitadarthasāmarthyakāritam //
[2.287ab]	kathyate bhāṣyakāreṇa phalaṃ hiṃsādivarjanam //
{3 nimittasūtra NMS}
[3.1ab]	pratijñāvyatirekeṇa bhāṣyakāreṇa yady api /
[3.1cd]	vakṣyamāṇā svapakṣasya yuktiḥ pūrvaṃ nidarśitā //
[3.2ab]	pratijñāmātram ityetajjaiminer matam ucyate /
[3.2cd]	vṛttikāro 'dhikaṃ vāpi bhūtādi dvāram abravīt //
{4 pratyakṣasūtra PAS}
[4.1ab]	varṇyate sūtrabhedena yena pratyakṣalakṣaṇam /
[4.1cd]	tena sūtrasya sambandho vācyaḥ pūrvapratijñayā //
[4.2ab]	lakṣaṇasyābhidhānaṃ tu kenāṃśenopayujyate /
[4.2cd]	kimarthaṃ cānumānāder lakṣaṇaṃ nātra kathyate //
[4.3ab]	na tāvad apramāṇatvaṃ teṣāṃ nāpy akṣabuddhiṣu /
[4.3cd]	śakyate 'ntargatir vaktuṃ na ca lakṣaṇatulyatā //
[4.4ab]	na cāpi siddhir eṣāṃ syād arthāt pratyakṣalakṣaṇāt /
[4.4cd]	na hi tatpūrvakaṃ sarvaṃ pramāṇam iti niścitam //
[4.5ab]	pratyakṣalakṣaṇoktiś ca nānumānādilakṣaṇāt /
[4.5cd]	vinā na sidhyatītyevamarthākṣepo na yujyate //
[4.6ab]	tadetatpūrvakatve dhīr na ca tallakṣaṇād bhavet /
[4.6cd]	tadukter vānumānādi kiṃ na syāt tadapūrvakam //
[4.7ab]	na ca lakṣaṇabhedasya svarūpe yat tayor api /
[4.7cd]	pratyakṣalakṣaṇād eṣāṃ kathañ cid avadhāraṇā //
[4.8ab]	prasiddhatvād avācyatvaṃ pratyakṣe 'pi prasajyate /
[4.8cd]	tenānyaparisaṃkhyārthaṃ sūtraṃ mūḍhena vocyate //
[4.9ab]	na tv ekaṃ lakṣayed eṣu buddhipūrvaṃ kathañ cana /
[4.9cd]	sambhavaty ekavākyatve vākyabhedaś ca neṣyate //
[4.10ab]	na cāpy etena sūtreṇa pratyakṣaṃ lakṣyate sphuṭam /
[4.10cd]	tadābhāse 'pi tulyatvāt, svapnajñānaikavarjanāt //
[4.11ab]	taddhīndriyārthasambandhavyāpāreṇa vinā bhavet /
[4.11cd]	kena cit samprayoge tu bhrāntyādi syān niyogataḥ //
[4.12ab]	grāhyeṇānyena vety etat kṛtaṃ naiva viśeṣaṇam /
[4.12cd]	samprayogasya yena syād viśeṣo vakṣyamāṇavat //
[4.13ab]	asāmarthya ca matvāsya vṛttikāreṇa lakṣaṇe /
[4.13cd]	tatsamprayoga ityevaṃ pāṭhāntaramṛdāhṛtam //
[4.14ab]	tenānyenāpi saṃyoge cakṣurāder yadutthitam /
[4.14cd]	viṣayāntaravijñānaṃ tatpratyakṣaṃ prasajyate //
[4.15ab]	satsamprayoganirdeśo vyarthaś ced, etad eva hi /
[4.15cd]	pratipādyaṃ parasyāpi lakṣaṇāsiddhir eva ca //
[4.16ab]	svapnādīnāṃ nivṛttir vā phalaṃ tasya bhaviṣyati /
[4.16cd]	tasmād vidhyanuvāditvaṃ nānukte lakṣaṇe bhavet //
[4.17ab]	tena naiṣā vacovyaktir yatsatīndriyasaṅgame /
[4.17cd]	vijñānaṃ jāyate tasya pratyakṣatvaṃ pratīyatām //
[4.18ab]	pratyakṣaṃ yajjane siddhaṃ tasyaivandharmakatvataḥ /
[4.18cd]	vidyamānopalambhatvaṃ tena dharme nimittatā //
[4.19ab]	evaṃlakṣaṇatvaṃ ca na svarūpavivakṣayā /
[4.19cd]	evaṃliṅgakam ityetad bhāṣyakāreṇa varṇyate //
[4.20ab]	yato 'sti tatra dharmo 'yaṃ vidyamānopalambhanam /
[4.20cd]	tasmāt tena prasiddhena gamyatām animittatā //
[4.21ab]	pratyakṣatvamado hetuḥ śeṣaṃ hetuprasiddhaye /
[4.21cd]	asmād ādau prasiddhatvād yogyartham abhidhīyate //
[4.22ab]	prakṛtena ca sambandhaḥ śeṣāprāmāṇyadarśanāt /
[4.22cd]	tadaprāmāṇyasiddhiś ca sambandhāder anīkṣaṇāt //
[4.23ab]	śakyam anyāpramāṇatvam iti sūtrair na paṭhyate /
[4.23cd]	na ca paryanuyogo 'tra lakṣaṇānupayogataḥ //
[4.24ab]	na ca nyūnātirekādiprasaṅgo lakṣaṇaṃ prati /
[4.24cd]	sarvathā lokasiddhatvād dharmo 'yaṃ tāvad iṣyate //
[4.25ab]	tataś ca mṛgatṛṣṇādi na pratyakṣaṃ prasajyate /
[4.25cd]	animittaprasaṅgas tu tasyāpi na nivāryate //
[4.26ab]	atītānāgate 'py arthe sūkṣme vyavahite 'pi ca /
[4.26cd]	pratyakṣaṃ yoginām iṣṭaṃ kaiś cin muktātmanām api //
[4.27ab]	vidyamānopalambhatvam asiddhaṃ tatra tān prati /
[4.27cd]	bhaviṣyattvasya vā hetor tadgrāhyair vyabhicāritā //
[4.28ab]	mā bhūtāmiti tenāha lokasiddhaṃ sad ity ayam /
[4.28cd]	na lokavyatiriktaṃ hi pratyakṣaṃ yoginām api //
[4.29ab]	pratyakṣatvena tasyāpi vidyamānopalambhanam /
[4.29cd]	satsamprayogajatvaṃ vāpy asmatpratyakṣavad bhavet //
[4.30ab]	teṣām avartamāne 'rthe vā nāmotpadyate matiḥ /
[4.30cd]	pratyakṣaṃ sā tatas tv eva nābhilāṣasmṛtādivat //
[4.31ab]	loke cāpy aprasiddhatvāt pratyakṣatvapramāṇataḥ /
[4.31cd]	pratibhāvad dvayāsattvaṃ sad ity etena kathyate //
[4.32ab]	laukikī pratibhā yadvat pratyakṣādyanapekṣiṇī /
[4.32cd]	na niścayāya paryāptā tathā syād yoginām api //
[4.33ab]	avidyamānasaṃyogāt syāc cet pratyakṣadhīḥ kva cit /
[4.33cd]	bhaviṣyaty api dharme syāc chaktety āha sad ity ayam //
[4.34ab]	pratyakṣaḥ prāganuṣṭhānān na dharmo 'nuṣṭhito 'pi vā /
[4.34cd]	phalasādhanarūpeṇa tadānīṃ yena nāsty asau //
[4.35ab]	asmatpratyakṣavac cāpi vidyamānopalambhanam /
[4.35cd]	pratyakṣaṃ dhyāyināṃ dharme pratyakṣatvāc ca neṣyate //
[4.36ab]	avidyamānasaṃyogāt pratyakṣatvanirākṛtiḥ /
[4.36cd]	yogināṃ kena labhyeta neṣṭaṃ sadgrahaṇaṃ yadi //
[4.37ab]	saptamyāpi tu labhyeta sadarthaḥ, kalpanā punaḥ /
[4.37cd]	pareṣāṃ vāraṇīyeti yatno jaimininā kṛtaḥ //
[4.38ab]	samyagarthe ca saṃśabdo duṣprayoganivāraṇaḥ /
[4.38cd]	prayoga indriyāṇāṃ ca vyāpāro 'rtheṣu kathyate //
[4.39ab]	duṣṭatvāc chuktikāyogo vāryate, rajatekṣaṇāt /
[4.39cd]	evaṃ saty anuvādatvaṃ lakṣaṇasyāpi sambhavet //
[4.40ab]	tataś cāprāpyakāritvād yad bauddhaiḥ śrotracakṣuṣoḥ /
[4.40cd]	lakṣaṇāvyāptisiddhyarthaṃ saṃyogo neti kīrtyate //
[4.41ab]	prāpyagrahaṇapakṣe hi sāntarāgrahaṇaṃ kila /
[4.41cd]	adhiṣṭānādhikaś cārtho na gṛhyeta tvagādivat //
[4.42ab]	vyāpāramātravācitvād aviruddhaṃ tad atra naḥ /
[4.42cd]	yadi vārthārjavasthānaṃ samprayogo 'tra varṇyate //
[4.43ab]	yogyatālakṣaṇo vācyaḥ saṃyogaḥ kāryalakṣitaḥ /
[4.43cd]	sāṃkhyādīn vā vinirjitya prāptipakṣo 'tra dūṣyatām //
[4.44ab]	tayoś ca prāpyakāritvam indriyatvāt tvagādivat /
[4.44cd]	ke cit tayoḥ śarīrāc ca bahirvṛttiṃ pracakṣate //
[4.45ab]	cikitsādiprayogaś ca yo 'dhiṣṭhāne prayujyate /
[4.45cd]	so 'pi tasyaiva saṃskāra ādheyasyopakārakaḥ //
[4.46ab]	taddeśaś cāpi saṃskāraḥ sarvavyāptyartha ucyate /
[4.46cd]	cakṣurādyupakāraś ca pādādāv api dṛśyate //
[4.47ab]	tasmān naikāntataḥ śakyaṃ saṃskārāt tatra vartanam /
[4.47cd]	bahirvṛttis tayoś ceṣṭā pṛthvagrā santatāpi ca //
[4.48ab]	adhiṣṭhānādhikaṃ tena gṛhyate yatra yādṛśam /
[4.48cd]	pṛthutvaṃ vṛttibhāge syād, dūre 'pi grahaṇaṃ tathā //
[4.49ab]	dīpaprabhā yathā tasmin vinaśyati vinaśyati /
[4.49cd]	tathā bahirgatāpy eṣā mūlacchedād vinaśyati //
[4.50ab]	adhiṣṭhānapidhāne tu saty apy ucchinnayatnayā /
[4.50cd]	tayārtho 'nupanītatvād ātmanā nānubhūyate //
[4.51ab]	vicchinna iti buddhiḥ syād adhiṣṭhānam apekṣya ca /
[4.51cd]	śabde tv ādhikyavicchedau bhrāntyaivoktāv asambhavāt //
[4.52ab]	puruṣendriyaśabdau ca vyavadhānena kalpitau /
[4.52cd]	puruṣo laukiko vā syād yo vāsmin sādhayiṣyate //
[4.53ab]	vikriyā jñānarūpāsya na nityatve virotsyate /
[4.53cd]	buddhijanmeti cāpy āha jāyamānapramāṇatām //
[4.54ab]	vyāpāraḥ kārakāṇāṃ hi dṛṣṭo janmātirekataḥ /
[4.54cd]	pramāṇe 'pi tathā mā bhūd iti janma vivakṣyate //
[4.55ab]	na hi tat kṣaṇam apy āste, jāyate vāpramātmakam /
[4.55cd]	yenārthagrahaṇe paścād vyāpriyetendriyādivat //
[4.56ab]	tena janmaiva viṣaye buddher vyāpāra iṣyate /
[4.56cd]	tad eva ca pramārūpaṃ tadvatī karaṇaṃ ca dhīḥ //
[4.57ab]	janma cāvyatirekeṇa bhāṣyakāreṇa varṇitam /
[4.57cd]	tac ca bhūtabhaviṣyattvāt kṛtaṃ buddher viśeṣaṇam //
[4.58ab]	yadāpy aulūkyasiddhāntāt samavāyasya janmatā /
[4.58cd]	buddhis tatrendriyādhīnā tena pratyakṣamaśnute //
[4.59ab]	pramāṇaphalabhāvaś ca yayeṣṭaṃ parikalpyatām /
[4.59cd]	sarvathāpy animittatvaṃ vidyamānopalambhanāt //
[4.60ab]	yadvendriyaṃ pramāṇaṃ syāt tasya vārthena saṅgatiḥ /
[4.60cd]	manaso vendriyair yoga ātmanā sarva eva vā //
[4.61ab]	tadā jñānaṃ phalam, tatra vyāpārāc ca pramāṇatā /
[4.61cd]	vyāpāro na yadā teṣāṃ tadā notpadyate phalam //
[4.62ab]	na ca sarvātmanākṣeṇa sambandho 'rthasya vidyate /
[4.62cd]	yena sarvārthabodhaḥ syāt tatpramāṇābhidhāyinām //
[4.63ab]	prāptimātraṃ hi sambandho nendriyasyābhyupeyate /
[4.63cd]	mā bhūt kāraṇamātreṇa tvacā rūpāvadhāraṇam //
[4.64ab]	yathā pramāṇaniṣpattau yogyatvād indriyārthayoḥ /
[4.64cd]	niyatā saṅgatir hetuḥ phale 'py evaṃ bhaviṣyati //
[4.65ab]	yogasya dvyāśrayatve 'pi bhavatyanyatarāśrayaḥ /
[4.65cd]	vyapadeśaḥ, atha vāpy akṣaṃ tatrāsādhāraṇaṃ bhavet //
[4.66ab]	saṃyoge tv ātmamanasoḥ syāc ced viṣayabhinnatā /
[4.66cd]	pramāṇaphalayoḥ, nāsau, arthe hi vyāpṛtaṃ dvayam //
[4.67ab]	athāpy āśraya iṣṭas te na yogād viṣayāntaram /
[4.67cd]	ātmasthatvena vijñānaṃ na bhinnaviṣayaṃ tataḥ //
[4.68ab]	prakṛṣṭasādhanatvāc ca pratyāsatteḥ sa eva naḥ /
[4.68cd]	karaṇaṃ tena nānyatra kārake syāt pramāṇatā //
[4.69ab]	pramāṇe sarvasaṃyoge doṣo naiko 'pi vidyate /
[4.69cd]	pramāṇaṃ tv indriyaṃ yasya tasyaiko viṣayaḥ sphuṭaḥ //
[4.70ab]	pramāṇaphalate buddhyor viśeṣaṇaviśeṣyayoḥ /
[4.70cd]	yadā tadāpi pūrvoktā bhinnārthatvanirākriyā //
[4.71ab]	viśeṣaṇe tu boddhavye yadālocanamātrakam /
[4.71cd]	prasūte niścayaṃ paścāt tasya prāmāṇyakalpanā //
[4.72ab]	niścayas tu phalaṃ tatra, nāsāv ālocite tadā /
[4.72cd]	tadā naiva pramāṇatvaṃ syād arthānavadhāraṇāt //
[4.73ab]	hānādibuddhiphalatā pramāṇaṃ ced viśeṣyadhīḥ /
[4.73cd]	upakārādisaṃsmṛtyā vyavāyaś cet, iyaṃ phalam //
[4.74ab]	viṣayaikatvam icchaṃs tu yaḥ pramāṇaṃ phalaṃ vadet /
[4.74cd]	sādhyasādhanayor bhedo laukikas tena bādhitaḥ //
[4.75ab]	chedane khadiraprāpte palāśe na cchidā yathā /
[4.75cd]	tathaiva paraśor loke cchidayā saha naikatā //
[4.76ab]	bhavate bhedahānena rucitā viṣayaikatā /
[4.76cd]	tattyāgena parebhyas tu bhedo rucim upāgataḥ //
[4.77ab]	karaṇatvopacāras tu phale cet kalpyate tvayā /
[4.77cd]	kathañ cid viṣayaikatvaṃ parair vā kiṃ na kalpyate //
[4.78ab]	paricchedaphalatvena vṛttasyānantarasya naḥ /
[4.78cd]	pramāṇatvaṃ bhavej jñāne pramāṇe tu paraṃ phalam //
[4.79ab]	svasaṃvittiphalatvaṃ tu tanniṣedhān na yujyate /
[4.79cd]	pramāṇe viṣayākāre bhinnārthatvān na yujyate //
[4.80ab]	svākāraś ca svasaṃvittiṃ muktvā nānyaḥ pratīyate /
[4.80cd]	prāmāṇyaṃ yasya kalpyeta svasaṃvittiphalaṃ prati //
[4.81ab]	svākārasya paricchedo na cākārāntarād vinā /
[4.81cd]	tasyāpy evaṃ tathā ca syān nākārāntaḥ kadā cana //
[4.82ab]	na cāsañcetitaḥ sattāṃ svākāraḥ pratipadyate /
[4.82cd]	grāhye ca viṣayākāre grāhako 'nyo na labhyate //
[4.83ab]	manasas tv indriyatvena pratyakṣā dhīḥ sukhādiṣu /
[4.83cd]	manasā samprayukto hi tāny ātmā pratipadyate //
[4.84ab]	sambaddhaṃ vartamānaṃ ca grahyate cakṣurādinā /
[4.84cd]	sāmānyaṃ vā viśeṣo vā grāhyaṃ nāto 'tra kalpyate //
[4.85ab]	lakṣaṇaṃ yac ca yair uktaṃ pratyakṣe laukike sati /
[4.85cd]	vidyamānopalambhitvāt sarvasyaivānimittatā //
[4.86ab]	nirvikalpakapakṣe tu sutarām animittatā /
[4.86cd]	sādhyasādhanasambandho nāvikalpya hi gṛhyate //
[4.87ab]	kathaṃ pratyakṣapūrvatvam anumānādi no bhavet /
[4.87cd]	yadā smṛtyasamarthatvān nirvikalpendriyasya dhīḥ //
[4.88ab]	na cāvikalpya liṅgasya liṅgisambandhayos tathā /
[4.88cd]	gṛhītiḥ, upamāne 'pi sādṛśyagrahaṇāt smṛteḥ //
[4.89ab]	arthāpattiḥ punaḥ prāyo nānyadṛṣṭe 'rtha iṣyate /
[4.89cd]	pravartate ca yaṃ dṛṣṭvā so 'py arthaḥ savikalpakaḥ //
[4.90ab]	yatra cānumitaṃ liṅgaṃ sūryagatyādi liṅgi ca /
[4.90cd]	tatra pratyakṣapūrvatvaṃ katham adhyavasīyate //
[4.91ab]	pratyakṣāvagate cārthe kutas teṣāṃ pramāṇatā /
[4.91cd]	tair yadā sa pratīyeta tadā nākṣasya gocaraḥ //
[4.92ab]	atha kasya cid arthasya jñānāt tatpūrvatā bhavet /
[4.92cd]	tadārthasya bhaviṣyattvaṃ na syād ajñānakāraṇam //
[4.93ab]	vartamāne hi kasmiṃś cid vijñāte 'rthe 'kṣabuddhibhiḥ /
[4.93cd]	liṅgād avidyamāno 'pi dharmo gamyeta tais tadā //
[4.94ab]	pratyakṣeṇa gṛhītvā ca varṇān vede 'pi gṛhyate /
[4.94cd]	prameyam iti so 'pi syāt tatpūrvatvād akāraṇam //
[4.95ab]	ke cit tatpūrvakatvaṃ tu hetur naiveti manvate /
[4.95cd]	tatpūrvakatvād yat tāvat prāmāṇyaṃ tadasambhavaḥ //
[4.96ab]	pratyakṣeṇa gṛhītvā ca, liṅgādyanyatamaṃ dhruvam /
[4.96cd]	pravṛttir anumānāder na ca dharme 'sti tādṛśam //
[4.97ab]	anumānānumānāder na cāpy astīha sambhavaḥ /
[4.97cd]	sambandhaliṅgiliṅgānāṃ pūrvasiddher asambhavāt //
[4.98ab]	sattā ca nānumānena kasya cit pratipadyate /
[4.98cd]	dharmeṇānyad viśeṣyaṃ cet, pakṣo 'siddhaviśeṣaṇaḥ //
[4.99ab]	tasmād adṛṣṭapūrvatvāt kena cid vastunā saha /
[4.99cd]	dharmasya nānumeyatvam asādhāraṇavastuvat //
[4.100ab]	adṛṣṭasadṛśatvāc ca svyaṃ cānupalambhanāt /
[4.100cd]	dharmasya nopameyatvam asādhāraṇavad bhavet //
[4.101ab]	nanv arthāpattir evaṃ syāj jagadvaicitryadarśanāt /
[4.101cd]	sukhiduḥkhādibhedo hi nādṛṣṭāt kāraṇād ṛte //
[4.102ab]	dṛṣṭasya vyabhicāritvāt tadabhāve 'pi sambhavāt /
[4.102cd]	sevāvyayanatulyatve dṛṣṭā ca phalabhinnatā //
[4.103ab]	syād evaṃ yadi śakyeta svābhāvikanivāraṇā /
[4.103cd]	karmaśakteś ca vaicitrye hetur anyo bhaved yadi //
[4.104ab]	yathā ca phalavaicitrye karmaṇāṃ śaktatā svataḥ /
[4.104cd]	tathā ca citratā loke svabhāvād upapatsyate //
[4.105ab]	adharme dharmarūpe vā hy avibhakte phalaṃ prati /
[4.105cd]	kim apy astīti vijñānaṃ narāṇāṃ kvopayujyate //
[4.106ab]	kiṃ nu yāgād ito dukhaṃ hiṃsādeḥ kiṃ sukhodbhavaḥ /
[4.106cd]	svargaputrādibhedaś ca kīdṛśāt karmabhedataḥ //
[4.107ab]	iti yāvad avijñānaṃ tāvan naiva pravartate /
[4.107cd]	pravṛttyaṅgaṃ ca yajjñānaṃ tasya mūlaṃ pratīkṣyate //
[4.108ab]	tasmāt siddhe 'pi sāmānye viśeṣo nāgamād ṛte /
[4.108cd]	viśeṣasya tu jijñāsā sūtrakāreṇa sūtritā //
[4.109ab]	gamyamāne viśeṣe ca tadantarbhāvakāritaḥ /
[4.109cd]	sāmānyapratyayo 'pi syāc chāstrād evety akāraṇam //
[4.110ab]	yathārthāpattir evaṃ ca nānumānopameṣyate /
[4.110cd]	śāstraṃ cet tadapekṣeta tasyaiva syāt pramāṇatā //
[4.111ab]	pratyakṣāgrahaṇaṃ yat tu liṅgāder avikalpanāt /
[4.111cd]	tan na, iṣṭatvād vikalpasyāpy artharūpopakāriṇaḥ //
[4.112ab]	asti hy ālocanā jñānaṃ prathamaṃ nirvikapakam /
[4.112cd]	bālamūkādivijñānasadṛśaṃ śuddhavastujam //
[4.113ab]	na viśeṣo na sāmānyaṃ tadānīmanubhūyate /
[4.113cd]	tayor ādhārabhūtā tu, vyaktir evāvasīyate //
[4.114ab]	mahāsāmānyam anyais tu dravyaṃ sad iti cocyate /
[4.114cd]	sāmānyaviṣayatvaṃ ca pratyakṣasyaivam āśritam //
[4.115ab]	viśeṣās tu pratīyante savikalpakabuddhibhiḥ /
[4.115cd]	te ca ke cit pratidravyaṃ ke cid bahuṣu saṃśritāḥ //
[4.116ab]	tān akalpayad utpannaṃ vyāvṛttānugatātmanā /
[4.116cd]	gavyaśve copajātaṃ tu pratyakṣaṃ na viśiṣyate //
[4.117ab]	tad ayuktam, pratidravyaṃ bhinnarūpopalambhanāt /
[4.117cd]	na hy ākhyātum aśakyatvād bhedo nāstīti gamyate //
[4.118ab]	nirvikalpakabodhe 'pi dvyātmakasyāpi vastunaḥ /
[4.118cd]	grahaṇam, lakṣaṇākhyeyaṃ jñātrā śuddhaṃ tu gṛhyate //
[4.119ab]	na cāsādhāraṇatvena paravyāvṛttyakalpanāt /
[4.119cd]	viśeṣānugamākḷpteḥ sāmānyam iti nāpi tat //
[4.120ab]	tataḥ paraṃ punarvastudharmair jātyādibhir yayā /
[4.120cd]	buddhyāvasīyate sāpi pratyakṣatvena sammatā //
[4.121ab]	karaṇaṃ cendriyaṃ buddher na tatra jñānam āhitam /
[4.121cd]	tataḥ smṛtyasamarthatvād vikalpo 'to na vāryate //
[4.122ab]	ātmany eva sthitaṃ jñānam, sa hi boddhātra gamyate /
[4.122cd]	smaraṇe cāsya sāmarthyaṃ sandhānādau ca vidyate //
[4.123ab]	tenendriyārthasambandhe vicyamāne smarann api /
[4.123cd]	vikalpayan svadharmeṇa vastu pratyakṣavān naraḥ //
[4.124ab]	tac caitadindriyādhīnam iti tair vyapadiśyate /
[4.124cd]	tadasambandhajātaṃ tu naiva pratyakṣam iṣyate //
[4.125ab]	punaḥ punarvikalpe 'pi satī jātiḥ pratīyate /
[4.125cd]	tatsambandhānusāreṇa sarvaṃ pratyakṣam iṣyate //
[4.126ab]	na hi praviṣṭamātrāṇām uṣṇād garbhagṛhādiṣu /
[4.126cd]	arthā na pratibhāntīti gṛhyante nendriyaiḥ punaḥ //
[4.127ab]	yathā tv ābhāsamātreṇa pūrvaṃ jñātvā svarūpataḥ /
[4.127cd]	paścāt tatrāvabudhyante tathā jātyādidharmataḥ //
[4.128ab]	yadi tv ālocya saṃmīlya netre kaś cid vikalpayet /
[4.128cd]	na syāt pratyakṣatā tasya sambandhānanusārataḥ //
[4.129ab]	asambaddhavikalpe 'pi tulyam ātmādi kāraṇam /
[4.129cd]	tenāsādhāraṇatvaṃ syād atrākṣasyaiva kalpane //
[4.130ab]	nirvikalpakabodhe 'pi nākṣaṃ kevalakāraṇam /
[4.130cd]	tatpāramparyajāte vā rūḍhiḥ syāt paṅkajādivat //
[4.131ab]	animittaiva vā rūḍhiḥ sutarāṃ savikalpakam /
[4.131cd]	pratyakṣaṃ sammataṃ loke na tathā nirvikalpakam //
[4.132ab]	vṛddhaprayogagamyāś ca śabdārthāḥ sarva eva naḥ /
[4.132cd]	tena yatra prayukto 'yaṃ na tasmād apanīyate //
[4.133ab]	siddhānugamamātraṃ hi kartuṃ yuktaṃ parīkṣakaiḥ /
[4.133cd]	na sarvalokasiddhasya lakṣaṇena nivartanam //
[4.134ab]	kalpanāyāḥ svasaṃvittāv indriyādhīnatā katham /
[4.134cd]	manas tatrendriyaṃ cet syād gotvādāv api tatsamam //
[4.135ab]	svasaṃvittau tad iṣṭaṃ cet, loko na hy evam icchati /
[4.135cd]	tasmād rūḍhatvam eṣṭavyaṃ pāribhāṣikatāpi vā //
[4.136ab]	manasas tv indriyatvena sudhaduḥkhādibuddhiṣu /
[4.136cd]	yathā pratyakṣataivaṃ nas tadadhīnā bhaviṣyati //
[4.137ab]	tadadhīnatvasāmye 'pi kalpanāpoḍhaśabdanāt /
[4.137cd]	pratyakṣaṃ kiñ cid eveṣṭaṃ yathā tatra tathaiva naḥ //
[4.138ab]	liṅgādyabhāvataś cāpi nānumānādidhīr iyam /
[4.138cd]	bādhakapratyayāsattvān nāprāmāṇyaṃ ca yujyate //
[4.139ab]	na ca parvamadṛṣṭatvāt smṛtitvam upapadyate /
[4.139cd]	tasmāt pratyakṣam evedam, vyavahāras tathaiva ca //
[4.140ab]	jātyādyarthāntaraṃ yasmād atadrūpe 'pi vastuni /
[4.140cd]	bhavaty adhyasya dhīs tasmān mṛgatṛṣṇādibhiḥ samā //
[4.141ab]	naitadaśvādibuddhīnām adhyāropādyasambhavāt /
[4.141cd]	sthitaṃ naiva hi jātyādeḥ paratvaṃ vyaktito hi naḥ //
[4.142ab]	yadi hy ekāntato bhinnaṃ viśeṣyāt syād viśeṣaṇam /
[4.142cd]	svānurūpāṃ sadā buddhiṃ viśeṣye janayet katham //
[4.143ab]	sphaṭikādau tu lākṣādisvarūpā yā matir bhavet /
[4.143cd]	avyutpannasya sā mithyā vyutpannānāṃ hi bhedadhīḥ //
[4.144ab]	na tu jātyādinirmuktaṃ vastu dṛṣṭaṃ kadā cana /
[4.144cd]	tadvimokena vā tāni lākṣādisphaṭikādivat //
[4.145ab]	tatrāpi cen na dṛśyeta bhedaḥ kaiś cit kadā cana /
[4.145cd]	raktādibuddhisamyaktvaṃ vinivāryeta kena vā //
[4.146ab]	na cāpy ayutasiddhānāṃ sambandhitvena kalpanā /
[4.146cd]	nāniṣpannasya sambandhaḥ, niṣpattau yutasiddhatā //
[4.147ab]	tathā ca sati sambandhe hetuḥ kaś cin na vidyate /
[4.147cd]	tasmāc cāpi na sambandhaḥ padārthānāṃ pratīyate //
[4.148ab]	samavāyaviyogāc ca viśleṣaḥ syāt parasparam /
[4.148cd]	tatkḷptāvavyavasthā syāt tasya tasyānyasaṅgateḥ //
[4.149ab]	atha tasyātmarūpatvān nānyasambandhakalpanā /
[4.149cd]	abhedāt samavāyo 'stu svarūpaṃ dharmadharmiṇoḥ //
[4.150ab]	na hi sa vyatiriktaḥ san sambandhaṃ pratipadyate /
[4.150cd]	tasmiṃs tābhyām abhinne tu na nānātvaṃ tayor bhavet //
[4.151ab]	nanu dharmātirekeṇa dharmiṇo 'nupalambhanāt /
[4.151cd]	tatsaṅghamātra evāyaṃ gavādiḥ syād vanādivat //
[4.152ab]	āvirbhāvatirobhāvadharmakeṣv anuyāyi yat /
[4.152cd]	taddharmi yatra vā jñānaṃ prāgdharmagrahaṇād bhavet //
[4.153ab]	ato jātyādirūpeṇa dharmi yad gṛhyate naiḥ /
[4.153cd]	pārarūpyaṃ na tasyāstīty aprāmāṇyaṃ na yujyate //
[4.154ab]	yasyāpi vyatirekaḥ syād dharmebhyo dharmiṇaḥ sphuṭaḥ /
[4.154cd]	nityaṃ tasyāpi tādrūpyān na mithyātvaṃ prasajyate //
[4.155ab]	yo hy asadrūpasaṃvedyaḥ saṃvedyetān yathā punaḥ /
[4.155cd]	sa mithyā na tu tenaiva yo nityam avagamyate //
[4.156ab]	na cānekendriyagrāhyaṃ bhinnatāṃ pratipadyate /
[4.156cd]	mā bhūd bhinnaśarīrasthagrāhyatvād bhinnarūpatā //
[4.157ab]	jātyabhedād abhedaś cet, indriyatvena tatsamam /
[4.157cd]	tulyabuddher ato bhinnā na sattendriyabhedataḥ //
[4.158ab]	buddhibhedāc ca naikatvaṃ rūpādīnāṃ prasajyate /
[4.158cd]	ekānekatvam iṣṭaṃ vā sattārūpādirūpataḥ //
[4.159ab]	kva cic ca saṅkarān nākṣam ekam ity avasīyate /
[4.159cd]	dārḍhyadaurbalyabhedena vyavasthāpi yataḥ kva cit //
[4.160ab]	yathā hi manasaḥ sārdhaṃ rūpādau cakṣurādinā /
[4.160cd]	pravṛttiḥ sukhaduḥkhādau kevalasyaiva dṛśyate //
[4.161ab]	na kva cit saṅkarābhāvāt sarvatraiva nivartate /
[4.161cd]	kva cic ca saṅkaraṃ dṛṣṭvā saṅkaro 'nyatra kalpyate //
[4.162ab]	śrotrāder upaghāte 'pi śabdādismṛtidarśanāt /
[4.162cd]	vartamānasya cājñānād vyavasthā sampratīyate //
[4.163ab]	ekaṃ yadi bhaved akṣaṃ sarvair gṛhyeta vā na vā /
[4.163cd]	kalpyate śaktibhedaś cet, śaktir evendriyaṃ bhavet //
[4.164ab]	śṛṇuyād badhiraḥ śabdaṃ saṅkare cakṣurādinā /
[4.164cd]	manaso vā svatantratve vartamānārthabuddhiṣu //
[4.165ab]	na smared badhiraḥ śabdaṃ śrotraṃ cet smṛtikāraṇam /
[4.165cd]	smṛtivad vā bhaved asya vartamānārthadhīr api //
[4.166ab]	smṛtiś ca na bhavet paścād gṛhṇīyāt tan na cen manaḥ /
[4.166cd]	śrotragrahaṇavelāyām, na cāsarvā smṛtir bhavet //
[4.167ab]	bodhātmakatayā puṃsaḥ sarvatra grahaṇaṃ bhavet /
[4.167cd]	yugapadviṣaye 'py asya karaṇāpekṣitā na cet //
[4.168ab]	tasmāj jñānānusāreṇa vyavasthāsaṅkarau kva cit /
[4.168cd]	grāhyagrāhakaśaktibhyaḥ kāryadvāreṇa kalpitau //
[4.169ab]	cakṣūrūpādibhedas tu pañcadhaiva vyavasthitaḥ /
[4.169cd]	tena nīlādibhede 'pi nendriyānantyakalpanā //
[4.170ab]	tasmāt pañcabhir apy akṣair bodhaḥ sattāguṇatvayoḥ /
[4.170cd]	dravyamūrtau punardvābhyāṃ rūpādāv ekaśaḥ sthitaḥ //
[4.171ab]	nanu jātyādirūpe 'pi śabdābhedopacārataḥ /
[4.171cd]	pravartamānā mithya syād buddhī rūpeṣu buddhivat //
[4.172ab]	na śabdābhedarūpeṇa buddhir artheṣu jāyate /
[4.172cd]	prāk śabdād yādṛśī buddhiḥ śabdād api hi tādṛśī //
[4.173ab]	nanu gotvādirūpeṇa gavākārādibuddhayaḥ /
[4.173cd]	na prāk śabdārthasambandhajñānāt santi kadā cana //
[4.174ab]	jātyādes tatsvarūpaṃ ced aśabdajño 'pi lakṣayet /
[4.174cd]	anvayavyatirekābhyāṃ śabdarūpatvaniścayaḥ //
[4.175ab]	yathā rūpādayo bhinnāḥ prāk śabdāt svātmanaiva tu /
[4.175cd]	gamyante tadvad evaitat saṃjñitvaṃ kevalaṃ param //
[4.176ab]	na cāvikalpitaḥ śabdād iti vācyo na gṛhyate /
[4.176cd]	tenāgṛhītaśabdo 'pi gotvādīn pratipadyate //
[4.177ab]	śrutisaṃsparśabodhe 'pi gotvādīn pratipadyate /
[4.177cd]	vivekād arthaśabdānāṃ cakṣuḥ śrotradhiyā kṛtāt //
[4.178ab]	anantadharmake dharmiṇy ekadharmāvadhāraṇe /
[4.178cd]	śabdo 'bhyupāyamātraṃ syān nātmādhyāropakāraṇam //
[4.179ab]	na copeye 'bhyupāyasya rūpādhyāsaḥ prasajyate /
[4.179cd]	na hi dīpendriyādīnāṃ rūpādhyāropa iṣyate //
[4.180ab]	nityaṃ yadi ca gotvādi śabdarūpeṇa gṛhyate /
[4.180cd]	rūpāntaraṃ na dṛṣṭaṃ ced bhedādhyāsau kuto nvimau //
[4.181ab]	yady abhedo na mithyātvam, bhedaś cet syāt svarūpataḥ /
[4.181cd]	nādhyāropaprasaṅgaḥ syād bhrāntyā tv adhyāsakalpanā //
[4.182ab]	śabdenaiva ca nirdeśo gṛhīte 'rthe 'vakalpate /
[4.182cd]	gaur ity eva ca nirdeśo vācyatadbuddhivādinām //
[4.183ab]	nirdeśatulyatāyāṃ ca śrotrā vaktṛsvarūpatā /
[4.183cd]	śabdajñānaprameyeṣu vijñānasyāvasīyate //
[4.184ab]	bhrāntihetusamānatve 'py upāyatvānmatiśrutī /
[4.184cd]	manyate 'rthe samadhyaste nārthādhyāsaṃ tayoḥ punaḥ //
[4.185ab]	gotve sāsnādimadrūpāṅgādirūpābhidhāyake /
[4.185cd]	nirākārobhayajñāne saṃvittiḥ paramārthataḥ //
[4.186ab]	yadi cābhedarūpeṇa śabdenārthaḥ pratīyate /
[4.186cd]	ekarūpatvam akṣādau devanādeḥ prasajyate //
[4.187ab]	syād anakṣanivṛtyā cet, na prāk śabdāt pratīyate /
[4.187cd]	gavādiṣv api tulyaṃ cet, nekarūpasya darśanāt //
[4.188ab]	traye bibhītakādīnāṃ naikadharmānvayo 'sti hi /
[4.188cd]	śabdaḥ sādhāraṇas teṣāṃ jātiśabdād vilakṣaṇaḥ //
[4.189ab]	parasparavibhinnaṃ tu jñāyate 'trākṛtitrayam /
[4.189cd]	tadadhyāse na yujyeta tadrūpasyāvibhāgataḥ //
[4.190ab]	bhinnāḥ syur akṣaśabdāś cet, nārthe saṃśayadarśanāt /
[4.190cd]	na sāmānyād ṛte sa syād, rūpābhedaś ca gamyate //
[4.191ab]	bhavatyādau ca bhinne 'pi nāmākhyātatvasaṃjñayā /
[4.191cd]	rūpaikatvena cādhyāse tulyārthatvaṃ prasajyate //
[4.192ab]	śabdaniṣpattyabhedāc ca tiṅantārthasya sādhyatā /
[4.192cd]	katham, kathaṃ ca mūrtārtho vācake mūrtivarjite //
[4.193ab]	gavāśvaśuklaśabdāder vācyarūpānapekṣaṇe /
[4.193cd]	vācakatvavyavasthānaṃ kathaṃ jātiguṇādiṣu //
[4.194ab]	vṛkṣaplakṣādiśabdānāṃ tulye bhede ghaṭādibhiḥ /
[4.194cd]	viśeṣaṇaviśeṣyatvaṃ katham arthānapekṣayā //
[4.195ab]	sāmānādhikaraṇyaṃ ca na syad vācakabuddhivat /
[4.195cd]	ekatra copasaṃhāro na buddhyor nirvikalpake //
[4.196ab]	vastumātre sa ced evaṃ sarveṣām ekavācyatā /
[4.196cd]	bhaved gavādiśabdānāṃ sarvair vastu hi gamyate //
[4.197ab]	na cāsādhāraṇe bhede nīlotpalam itīṣyate /
[4.197cd]	na hi śabdapravṛttiḥ syād anyatrānyatra ceṣyate //
[4.198ab]	na ca nīlotpalaṃ nāma vastvekaṃ kiñ cid iṣyate /
[4.198cd]	śabdārthayor yato bhedo gamyate 'vayavānugaḥ //
[4.199ab]	śabdadvayasya cādhyāsaḥ paryāyeṣv api dṛśyate /
[4.199cd]	ekādhikaraṇās tena syus te nīlotpalādivat //
[4.200ab]	na cānavagate pūrvaṃ padam arthe prayujyate /
[4.200cd]	tatra sambandhavelāyāṃ kīdṛśo 'rthaḥ pratīyate //
[4.201ab]	tadānīṃ nārtharūpe hi śabdarūpasya sambhavaḥ /
[4.201cd]	na cāsādhāraṇāṃśena sambandhānugamaḥ kva cit //
[4.202ab]	tatra pūrvānapekṣatve yadyātmādhyāsaśaktatā /
[4.202cd]	śabdasya prathame 'pi syāc chravaṇe 'dhyastarūpatā //
[4.203ab]	mama vācyānabhijñatvān na bhavet smaraṇaṃ tataḥ /
[4.203cd]	bhavatas tv artharūpasya vācakeṣv api darśanāt //
[4.204ab]	yathā tv ajñātaśabdānāṃ vācye taddhīr na jāyate /
[4.204cd]	tathaivājñātavācyānām upalabdhe 'pi vācake //
[4.205ab]	tasmān nātīva vācyānāṃ vācakādhīnatā bhavet /
[4.205cd]	smārakatvāc ca teṣv eva pāratantryaṃ pratīyate //
[4.206ab]	tena sambandhavelāyām arthātmā yo 'vasīyate /
[4.206cd]	śabdād api sa eveti nārtharūpaṃ praṇaśyati //
[4.207ab]	pravṛttau vā nivṛttau vā yāṃ śabdaḥ kurute matim /
[4.207cd]	tādātmyaṃ tasya śabdasya na kathañ cit pratīyate //
[4.208ab]	karahastādiśabdebhyaḥ śabdarūpasya bhedataḥ /
[4.208cd]	bhinno 'rthaḥ sampratīyeta tadadhyāropakalpane //
[4.209ab]	ātmādhyāsas tu sādṛśyād uparāgāc ca dṛśyate /
[4.209cd]	na tāvad arthasādṛśyaṃ śabdasyeha pratīyate //
[4.210ab]	na cānurāgaḥ śabdena bhinnadeśasya yujyate /
[4.210cd]	dūrasthapratibimbaṃ ca nārūpasya pratīyate //
[4.211ab]	śabdasarvagatatvena yadyarthaprāptir ucyate /
[4.211cd]	sarvārthānāṃ bhavec chabdaiḥ sarvair evānurañjanam //
[4.212ab]	na ca bhinnendriyagrāhyaṃ kiñ cid asty anurāgakṛt /
[4.212cd]	na hi lākṣānurakte 'pi sphaṭike dhīs tvagādibhiḥ //
[4.213ab]	anumānāgamau mithyā syātāmadhyāsakalpane /
[4.213cd]	nirūpaṇasya mithyātvāt sarvābhāvaḥ prasajyate //
[4.214ab]	tathās tv iti yadi brūyāt, mithyā svavacane sati /
[4.214cd]	katham evaṃ vaded artho nānṛtād dhi pratīyate //
[4.215ab]	śūnyavādottarāccāpi yathārthaṃ buddhiśabdayoḥ /
[4.215cd]	pravṛttir na tu tat tantram artharūpaṃ kadā cana //
[4.216ab]	tasmāt prāg api ye śabdād bhirnnaikatvādibuddhibhiḥ /
[4.216cd]	gṛhyante sarvadā teṣāṃ paramārthastitā bhavet //
[4.217ab]	śabdābhyupāyake 'py arthe tadabhāve ca yady api /
[4.217cd]	arthabuddhir na jāyeta nārthe rūpaṃ praṇaśyati //
[4.218ab]	cakṣurāder abhāve hi rūpādyātmā na gṛhyate /
[4.218cd]	svarūpanāśo rūpādes tāvanmātreṇa neṣyate //
[4.219ab]	sambandhasya ca nityatvān nārethasya syād arūpatā /
[4.219cd]	yugapanna hi sarveṣām anyākārārthavedanam //
[4.220ab]	tadākāre 'pi tadvac ced, dvaye sati parīkṣyatām /
[4.220cd]	kiṃ nv arthasyātathābhāvo grahītuḥ kiṃ nv aśaktatā //
[4.221ab]	sadasadbhāvayor arthe virodhitvād asambhavaḥ /
[4.221cd]	grahītṛbhedāc chaktatvam aśaktatvaṃ ca yujyate //
[4.222ab]	yathāndhānandhayoḥ pārśve rūpasyety abhidhāsyate /
[4.222cd]	tenārthe dhvanyupāyasya tadhīrnānyasya jāyate //
[4.223ab]	devadattādiśabde tu sambandhādyatvadarśanāt /
[4.223cd]	arthasyānityatāyāṃ ca tādrūpyasyāpy anityatā //
[4.224ab]	tatrāpy autpattikī śaktis tadrūpapratyayaṃ prati /
[4.224cd]	grāhyagrāhakayor iṣṭā niyogasya tv anityatā //
[4.225ab]	tatra sarvair atādrūpyaṃ prāṅniyogāt pratīyate /
[4.225cd]	teneṣṭam eva mithyātvaṃ kaiś cid adhyāsakalpane //
[4.226ab]	yadā tu yādṛśaḥ piṇḍaḥ pūrvaṃ śabdāt pratīyate /
[4.226cd]	tādṛśasmaraṇe hetuḥ śabdas tatra yathārthatā //
[4.227ab]	niyogāt parato vāpi śabdena vyajyatām iyam /
[4.227cd]	tadgrāhyaśaktir arthasya, pārarūpyaṃ na tāvatā //
[4.228ab]	sarvākāraparicchedyaśakte 'rthe vācake 'pi vā /
[4.228cd]	sarvākārārthavijñānasamarthe niyamaḥ kṛtaḥ //
[4.229ab]	tatra śabdārthasambandhaṃ pramātuḥ smarato 'pi yā /
[4.229cd]	buddhiḥ pūrvagṛhītārthasandhānād upajāyate //
[4.230ab]	cakṣuṣā sannikṛṣṭe 'rthe nāpratyakṣam asau bhavet /
[4.230cd]	viviktā eva te 'py arthāḥ smṛtipratyakṣagocarāḥ //
[4.231ab]	smaryete śabdasambandhau mā bhūt pratyakṣatā tayoḥ /
[4.231cd]	tadapratyakṣabhāvena na tv arthasyāpi vāryate //
[4.232ab]	gṛhītam api gotvādi smṛtispṛṣṭaṃ ca yady api /
[4.232cd]	tathāpi vyatirekeṇa pūrvabodhāt pratīyate //
[4.233ab]	vyaktikālādibhedena tatrāsty avasaro miteḥ /
[4.233cd]	yaḥ pūrvāvagato 'ṃśo 'tra sa na nāma pramīyate //
[4.234ab]	idānīn tanam astitvaṃ na hi pūrvadhiyā gatam /
[4.234cd]	na hi smaraṇato yatprāk tat pratyakṣam itīdṛśam //
[4.235ab]	vacanaṃ rājakīyaṃ vā vaidikaṃ vāpi vidyate /
[4.235cd]	na cāpi smaraṇāt paścād indriyasya pravartanam //
[4.236ab]	vāryate kena cin nātastat tadānīṃ praduṣyati /
[4.236cd]	tenendriyārthasambandhāt prāgūrdhvaṃ vāpi yatsmṛteḥ //
[4.237ab]	vijñānaṃ jāyate sarvaṃ pratyakṣam iti gamyatām /
[4.237cd]	vimanaskā yadā ke cit sambaddham api cendriyaiḥ //
[4.238ab]	na budhyante tathā cānye sādṛśyādivimohitāḥ /
[4.238cd]	tatra yo 'rthaṃ vivekena kauśalāt sadṛśeṣv api //
[4.239ab]	sūkṣmaṃ vāpi prapadyeta tasya bhrāntirnaṃ tāvatā /
[4.239cd]	yathā ṣaḍjādibhedena gāne laukikavaidike //
[4.240ab]	vivekenāvagacchanti yeṣāṃ tatsaṃskṛtā matiḥ /
[4.240cd]	gānamātraṃ vijānanti tatrānadhikṛtās tu ye //
[4.241ab]	tadajñānān na mithyātvaṃ vaktuṃ śakyaṃ vivekinām /
[4.241cd]	te hi ṣaḍjādiśabdebhyo vināpy eṣaṃ viviktatām //
[4.242ab]	yathāvadadhigacchanti, tadvad gotvādivas tv api /
[4.242cd]	saṅkīrṇam arthamātraṃ tu budhyante 'bhyāsarvajitāḥ //
[4.243ab]	vivekaṃ pratipadyante ye śabdasmṛtisaṃskṛtāḥ /
[4.243cd]	yathā rūpādimatyarthe yasyaivāsti yadindriyam //
[4.244ab]	sa tanmātraṃ gṛhītvānyan na gṛhṇātyanumānataḥ /
[4.244cd]	tathā vivekahetūnāṃ yadā yaṃ pratipadyate //
[4.245ab]	tadupeye tadā jñānaṃ vartate tadanugrahāt /
[4.245cd]	tena yāvat pramātāṇāṃ vivekopāyadarśanam //
[4.246ab]	na syāt tāvad bhavet teṣāṃ vijñānaṃ nirvikalpakam /
[4.246cd]	tasmād yatra prakalpyeta vastu vastvantarātmanā //
[4.247ab]	pramāṇābhāsatā tatra na svadharmavikalpane /
[4.247cd]	pratyakṣatvam ataḥ siddhaṃ sāmānyasya tathaiva ca //
[4.248ab]	sambandhasyeti tat pūrvam anumānādi jāyate /
[4.248cd]	sarvaṃ cāpy anumānādi pratyakṣe nirvikalpake //
[4.249ab]	na pravartata ity etadanumāne 'bhidhāsyate /
[4.249cd]	nanv evaṃ sati yāpy agner dūrād apy auṣṇyakalpanā //
[4.250ab]	sāpi pratyakṣam eva syād yathā gotvādibuddhayaḥ /
[4.250cd]	pratyāsannataraṃ gotvaṃ pratyakṣatvena sammatam //
[4.251ab]	vijñānaṃ nānyad astīti pratyakṣam idam eva naḥ /
[4.251cd]	tatrāpy akṣair asambandhaṃ manvānasyopajāyate //
[4.252ab]	yadā buddhiḥ, tadā naiva pratyakṣatvena kalpyate /
[4.252cd]	sparśanena tu sambandhe pratyakṣatvena jāyate //
[4.253ab]	tasmād yadindriyaṃ yasya grāhakatvena kalpitam /
[4.253cd]	tenaiva sati sambandhe pratyakṣaṃ nānyathā bhavet //
[4.254ab]	evaṃ samāne 'pi vikalpamārge yatrākṣasambandhaphalānusāraḥ /
[4.254cd]	pratyakṣatā tasya tathā ca loke vināpyado lakṣaṇataḥ prasiddham //
<5 autpattikasūtra>
{5,1 vṛttikāragrantha VKG}
[5,1.1ab]	pratyakṣādau niṣiddhe 'pi nanu lokaprasiddhitaḥ /
[5,1.1cd]	dharmādharmau pramāsyete brāhmaṇādivivekavat //
[5,1.2ab]	dhārmikādhārmikatvābhyāṃ pīḍānugrahakāriṇau /
[5,1.2cd]	prasiddhau hi, tathā cāha pārāśaryo 'tra vastuni //
[5,1.3ab]	idaṃ puṇyam idaṃ pāpam ity etasmin padadvaye /
[5,1.3cd]	ācaṇḍālaṃ manuṣyāṇām alpaṃ śāstraprayojanam //
[5,1.4ab]	nirmūlāsambhavād atra pramāṇaiḥ saiva mṛgyate /
[5,1.4cd]	kutaḥ punaḥ pravṛtteti, pratyakṣādi tu vāritam //
[5,1.5ab]	na caitāni parityajya pṛthag loke pramāṇatā /
[5,1.5cd]	saṃsāramocakādeś ca hiṃsā puṇyatvasammatā //
[5,1.6ab]	na paścāt puṇyam icchanti ke cid evaṃ vigānataḥ /
[5,1.6cd]	mlecchāryāṇāṃ prasiddhatvaṃ na dharmasyopapadyate //
[5,1.7ab]	na cāryāṇāṃ viśeṣo 'sti yāvacchāstram anāśritam /
[5,1.7cd]	tanmūlārthaprasiddhis tu tatprāmāṇye sthite bhavet //
[5,1.8ab]	tasmād abhāvaktrasthau dharmādarmau na śaknuyāt /
[5,1.8cd]	codanā cet samuddhartuṃ grastau tenaiva paśyatām //
[5,1.9ab]	upadeśo hi bhavati jñānaṃ tasyeti yojyate /
[5,1.9cd]	jñāyate yena tajjñānam ekādhikaraṇatvataḥ //
[5,1.10ab]	autpattikagirā doṣaḥ kāraṇasya nivāryate /
[5,1.10cd]	abādho 'nyatirekeṇa, svatas tena pramāṇatā //
[5,1.11ab]	sarvasyānupalabdhe 'rthe prāmāṇyaṃ smṛtir anyathā /
[5,1.11cd]	codanā copadeśaś ca vidhiś caikārthavācinaḥ //
[5,1.12ab]	vākyāntare samarthe 'pi kimarthaṃ vidhir āśritaḥ /
[5,1.12cd]	sādhyasādhanasambandhaḥ sarvākhyāteṣu vidyate //
[5,1.13ab]	sarvavākyeṣu cākhyātaṃ tenākāṅkṣānivartanāt /
[5,1.13cd]	pravṛttisiddhir icchātaḥ, pratiṣedhāt tu varjanam //
[5,1.14ab]	vidhāvanāśrite sādhyaḥ puruṣārtho na labhyate /
[5,1.14cd]	śrutasvargādibādhena dhātvarthaḥ sādhyatāṃ vrajet //
[5,1.15ab]	vidhau tu tam atikramya svargādeḥ sādhyateṣyate /
[5,1.15cd]	tatsādhanasya dharmatvam evaṃ sati ca labhyate //
[5,1.16ab]	svapratyayāntarāpekṣā syād anāptanaroktiṣu /
[5,1.16cd]	āptoktiṣu narāpekṣā nobhayaṃ codanāsu naḥ //
<5.2>
[5,1.17ab]	ādiśabdo makārāntaḥ, luki kleśena saṅgatiḥ /
[5,1.17cd]	nañadhyāhriyate sūtre, saṅkarāt paricodanā //
[5,1.18ab]	pramāṇalakṣaṇājñānād vyabhicārāt parīkṣaṇam /
[5,1.18cd]	naitat pratyakṣam ityevamaparīkṣopasaṃhṛtā //
[5,1.19ab]	tatrānyasyāyathārthatvaṃ pratyakṣe tu yathārthatā /
[5,1.19cd]	yadābhāsaṃ hi vijñānaṃ tatsaṃyoge tad iṣyate //
[5,1.20ab]	sampūrṇaṃ lakṣaṇaṃ hy etat, tatsator vyatyayaḥ kṛtaḥ /
[5,1.20cd]	śobhanārthas tu sacchabdaḥ, yad vākhyāhārakalpanā //
[5,1.21ab]	arthāpattyetareṣāṃ ca pratyakṣābhāsalakṣaṇam /
[5,1.21cd]	bādhakajñānalābho hi pūrvābādhe na sambhavet //
[5,1.22ab]	sa cāstīti, avabodhatve sati nānyonyasaṃśrayam /
[5,1.22cd]	na cānāgatabādhe ca pūrveṇātmā hi labhyate //
[5,1.23ab]	nimittadoṣabodhena paścād yatrāpy abādhanam /
[5,1.23cd]	bhavaty eva hi tatrāpi narāntaraviparyayaḥ //
[5,1.24ab]	sarveṣāṃ sarvadā yatra dhīḥ syāt tatra na bādhanam /
[5,1.24cd]	na hi kāraṇaduṣṭatvabuddhis tatra balīyasī //
[5,1.25ab]	jātyādiṣu yadā jātā buddhiḥ paścād asambhavāt /
[5,1.25cd]	nāśyate yuktibhis tatra vyaktam anyonyasaṃśrayam //
[5,1.26ab]	svataḥ prāmāṇyataś cātra nirṇayo 'stitvabodhanāt /
[5,1.26cd]	tadrūpapratyayotpattes tadasadvādinām api //
{5,3 nirālambanavāda NAV}
[5,3.1ab]	pramāṇatvāpramāṇatve puṇyapāpādi tatphalam /
[5,3.1cd]	vidhyarthavādamantrārthanāmadheyādikalpanā //
[5,3.2ab]	sarveṣu lakṣaṇeṣv evaṃ svapramāṇagaṇaiḥ sthitiḥ /
[5,3.2cd]	vacanavyaktibhedena pūrvasiddhāntapakṣatā //
[5,3.3ab]	karmabhyaḥ phalasambandhaḥ pāralaukyaihalaukike /
[5,3.3cd]	sarvam ityādy ayuktaṃ syād arthaśūnyāsu buddhiṣu //
[5,3.4ab]	tasmād dharmārthibhiḥ pūrvaṃ pramāṇair lokasammataiḥ /
[5,3.4cd]	arthasya sadasadbhāve yatnaḥ kāryaḥ kriyāṃ prati //
[5,3.5ab]	yadā saṃvṛtisatyena sarvam etat prakalpyate /
[5,3.5cd]	jñānamātre 'pi kasmād vo vṛthāgraho 'rthakalpane //
[5,3.6ab]	saṃvṛter na tu satyatvaṃ satyabhedaḥ kuto 'nvayam /
[5,3.6cd]	satyā cet saṃvṛtiḥ keyaṃ mṛṣā cet satyatā katham //
[5,3.7ab]	satyatvaṃ na ca sāmānyaṃ mṛṣārthaparamārthayoḥ /
[5,3.7cd]	virodhāt, na hi vṛkṣatvaṃ sāmānyaṃ vṛkṣasiṃhayoḥ //
[5,3.8ab]	tulyārthatve 'pi tenaiṣāṃ mithyāsaṃvṛtiśabdayoḥ /
[5,3.8cd]	vañcanārtha upanyāso lālāvaktrāsavādivat //
[5,3.9ab]	nāstikyaparihārārthaṃ saṃvṛtiḥ, kalpaneti ca /
[5,3.9cd]	kalpanāpi tv abhinnasya naiva nirvastuke bhavet //
[5,3.10ab]	tasmād yan nāsti nāsty eva, yat tv asti paramārthataḥ /
[5,3.10cd]	tat satyam anyanmithyeti, na satyadvayakalpanā //
[5,3.11ab]	svapnādibhogavac cāpi yopabhogatvakalpanā /
[5,3.11cd]	tannivṛttyartham eveha paramārthe kaś cit pravartate //
[5,3.12ab]	na hi svapnasukhādyarthaṃ dharme kaś cit pravartate /
[5,3.12cd]	yādṛcchikatvāt svapnasya tūṣṇīmāsyeta paṇḍitaiḥ //
[5,3.13ab]	paramārthaphalāvāptim icchadbhis tena yatnataḥ /
[5,3.13cd]	pratipattir vidhātavyā yuktibhir bāhyavastuṣu //
[5,3.14ab]	tatrārthaśūnyaṃ vijñānaṃ yogācārāḥ samāśritāḥ /
[5,3.14cd]	tasyāpy abhāvam icchanti ye mādhyamikavādinaḥ //
[5,3.15ab]	tatra bāhyārthaśūnyatvaṃ tulyaṃ tāvad dvayor api /
[5,3.15cd]	nivṛttyāsya tato jñāne tadvat saṃvṛtikalpanā //
[5,3.16ab]	tasmāt sādhāraṇatvena tanmūlatvena cāpy ayam /
[5,3.16cd]	bāhyārthasadasadbhāve yatno bhāṣyakṛtā kṛtāḥ //
[5,3.17ab]	bāhyārthāpahnave 'dvaitam ekārthasya parīkṣaṇāt /
[5,3.17cd]	pramāṇam āśritaś caikas tatrāstāṃ yaḥ prameyataḥ //
[5,3.18ab]	pramāṇasthas tu mūlatvād ihedānīṃ parīkṣyate /
[5,3.18cd]	prastutaḥ sa dvidhā cātra prathamaṃ tv anumānataḥ //
[5,3.19ab]	pratyakṣabādhane cokte paścāt tacchaktyavekṣaṇāt /
[5,3.19cd]	tatrānumānamāhedaṃ nanv iti, asya ca saṅgatiḥ //
[5,3.20ab]	tatsamprayogajaṃ nāma pratyakṣam iti bhāṣitam /
[5,3.20cd]	tatrendriyārthasambandhabhedo na paramārthataḥ //
[5,3.21ab]	kalpitaḥ samprayogas tu svapnādāv api vidyate /
[5,3.21cd]	tadatadyogajanyasya vibhāgas tena durlabhaḥ //
[5,3.22ab]	mithyātvaṃ yad dvidhaivoktaṃ nāyathety atra cocyate /
[5,3.22cd]	sarvasyaiva ca mithyātve kiṃ viśiṣyābhidhīyate //
[5,3.23ab]	stambhādipratyayo mithyā pratyayatvāt tathā hi yaḥ /
[5,3.23cd]	pratyayaḥ sa mṛṣā dṛṣṭaḥ svapnādipratyayo yathā //
[5,3.24ab]	siddhasādhanabhāvo 'ṃśe dṛṣṭāntābhāva eva ca /
[5,3.24cd]	mā bhūtām evaśabdaś ca vyartho 'śeṣaprasādhane //
[5,3.25ab]	sarva eveti tenātra jāgradbuddhiparigrahaḥ /
[5,3.25cd]	svāṃśābhyupagamāc cāpi bāhyagrāhyanivāraṇam //
[5,3.26ab]	pratyayasyeti sādhyāṃśavyāptahetunidarśanam /
[5,3.26cd]	hetuś copanyenātra jāgrato 'pīti darśataḥ //
[5,3.27ab]	vipakṣābhāvataś cātra vyatireko na kathyate /
[5,3.27cd]	sāmānyasya ca hetutvāt kasmāt pakṣaikadeśatā //
[5,3.28ab]	jāgrajjñāne viśeṣo 'yaṃ yataḥ supariniścayaḥ /
[5,3.28cd]	bāhyālambanasambandho na prasiddhaḥ paraṃ prati //
[5,3.29ab]	tasmād yad bhāṣyakāreṇa dattam uttam atra tu /
[5,3.29cd]	vikalpasamatā vā syād vaidharmyasamatāpi vā //
[5,3.30ab]	dṛṣṭatvāt pūrvapakṣasya jātyukti kaiś cid āśritā /
[5,3.30cd]	pratijñādoṣam evāhuḥ ke cit pratyakṣabādhanam //
[5,3.31ab]	śakṣyāmo yadi vispaṣṭaṃ svāṃśagrāhyanivāraṇam /
[5,3.31cd]	tadā te śuddha eva syāt pakṣo grāhyanivāraṇaḥ //
[5,3.32ab]	pratyakṣādeś ca viṣayo bāhya evāvatiṣṭhate /
[5,3.32cd]	tanniṣedhakṛtas tasya tair bhavet pakṣabādhanam //
[5,3.33ab]	suniścayena caiteṣāṃ bādhakapratyayād ṛte /
[5,3.33cd]	pramāṇābhāsatā nāstīty etasmāt katyate balam //
[5,3.34ab]	duṣṭajñānagṛhītāpratiṣedho hi yujyate /
[5,3.34cd]	gṛhītamātrabādhe tu svapakṣo 'pi na sidhyati //
[5,3.35ab]	agrāhyatvāc ca bhedena viśeṣaṇaviśeṣyayoḥ /
[5,3.35cd]	aprasiddhobhayatvaṃ vā vācyam anyatarasya vā //
[5,3.36ab]	vaktṛśrotroś ca yajjñānaṃ viśeṣaṇviśeṣyayoḥ /
[5,3.36cd]	tannirālambanatvena svavāgbādho dvyor api //
[5,3.37ab]	sambhavo na ca bhedasya viśeṣaṇaviśeṣyayoḥ /
[5,3.37cd]	tasmān nirūpaṇaṃ nāsti pratijñārthasya śobhanam //
[5,3.38ab]	nirālambanatā nāma na kiñ cid vastu gamyate /
[5,3.38cd]	tena yadvyatirekādau praśno naivopapadyate //
[5,3.39ab]	yady avastu kathaṃ tv asmāṃs tvaṃ bodhayitum icchasi /
[5,3.39cd]	budhyase vā svabuddhyā tvam, kalpitā tv atha sādhyate //
[5,3.40ab]	asataḥ kalpanā kīdṛk, kḷptau vastu prasajyate /
[5,3.40cd]	katham iṣṭam abhāve ced, vastu so 'pīti vakṣyate //
[5,3.41ab]	tathā pratyaya ity eṣa karma bhāvādi vā bhavet /
[5,3.41cd]	bhāvādiṣu virodhaḥ syāt karma cet siddhasādhanam //
[5,3.42ab]	pratyāyyasya hi rūpāder nirālambanateṣyate /
[5,3.42cd]	avijñānātmakatvena kiñ cin nālambate hy asau //
[5,3.43ab]	kartṛtve karaṇatve vā pakṣatvaṃ śabdayor api /
[5,3.43cd]	tannirālambanatvena pakṣābhāvaḥ prasajyate //
[5,3.44ab]	pratyāyyena ca bhinnena vinā kartrādyasambhavaḥ /
[5,3.44cd]	pratyaye tannimitte vā bādhaḥ svavacanena te //
[5,3.45ab]	athāpi rūḍhirūpeṇa pratyayaḥ syāt tathāpi tu /
[5,3.45cd]	grāhakaṃ vastu siddhaṃ naḥ pratyayo 'nyasya vastunaḥ //
[5,3.46ab]	tam abhyupetya pakṣaś ced abhyupetaṃ virudhyate /
[5,3.46cd]	viśeṣyasyāprasiddhaś ca tava, asmākam atādṛśe //
[5,3.47ab]	ātmadharmasvatantratvakalpane 'pi tathā bhavet /
[5,3.47cd]	na ca pratyayamātratvaṃ kiñ cid asty anirūpaṇāt //
[5,3.48ab]	śabdārthamātrarūpeṇa yathānyeṣāṃ nirūpaṇam /
[5,3.48cd]	tathā ca bhavato na syād vācyabhedamanicchataḥ //
[5,3.49ab]	nirālambanatā cāpi sarvathā yadi sādhyate /
[5,3.49cd]	viśeṣaṇāprasiddhiś ca dṛṣṭāntaś ca na vidyate //
[5,3.50ab]	kena cic cet prakāreṇa nirālambanatocyate /
[5,3.50cd]	rasajñānasya rūpādiśūnyatvāt siddhasādhanam //
[5,3.51ab]	atha buddhir yadākārā tadālambanavāraṇam /
[5,3.51cd]	svākārasyābhyupetatvāt tadabhāvo virudhyate //
[5,3.52ab]	bāhyānālambanatve 'pi bāhya ity agraho yadi /
[5,3.52cd]	stambhādau naiva tadbuddhir ityevaṃ siddhasādhanam //
[5,3.53ab]	atha stambhādirūpeṇa nirālambanatocyate /
[5,3.53cd]	saṃvedanasya dṛṣṭatvāt tadvirodhaḥ prasajyate //
[5,3.54ab]	dvicandrādiṣu tulyaś cet, nendriyāprāptito hi naḥ /
[5,3.54cd]	tatrānālambanoktiḥ syān nārthasaṃvittyabhāvataḥ //
[5,3.55ab]	sarvatrārthendriyāṇāṃ naḥ saṃyogasadasattayā /
[5,3.55cd]	saṃvittau vidyamānāyāṃ sadasadgrāhikā sthitiḥ //
[5,3.56ab]	bhavatas tv indriyādīnām abhāvād grahaṇād ṛte /
[5,3.56cd]	nālambanasya hetuḥ syān niṣedho 'to na yujyate //
[5,3.57ab]	bahirbhāvāprasiddhatvāt tenānālambanā matiḥ /
[5,3.57cd]	kathañ cit sādhyate naiṣa pakṣo hi jñāyate tadā //
[5,3.58ab]	yathānyabodhanāśakter nāprasiddhe viśeṣaṇe /
[5,3.58cd]	pakṣasiddhis tathaiva syād viśeṣaṇaviśeṣaṇe //
[5,3.59ab]	nāprasiddhe padārthe hi vākyārthaḥ sampratīyate /
[5,3.59cd]	tatpūrvakatvāt pakṣaś ca vākyārthaḥ sthāpayiṣyate //
[5,3.60ab]	paryudāse niṣedhe vā vyatiriktasya vastunaḥ /
[5,3.60cd]	prameyatvādyabhedena jagataḥ siddhasādhanam //
[5,3.61ab]	yadi cātyantabhedena nirālambanatocyate /
[5,3.61cd]	kathañ cic ced virudhyeta prākpakṣaḥ kalpitena //
[5,3.62ab]	vastvādyākārataś cāpi dhīr nirālambaneṣyate /
[5,3.62cd]	grāhakāc ced abhinnatvaṃ śaktibhedo virudhyate //
[5,3.63ab]	nirālambanabuddheś ca yady utpattiḥ prasādhyate /
[5,3.63cd]	dṛṣṭatvāt seṣyate 'smābhir bāhyagrāhyavivarjitā //
[5,3.64ab]	samyaktvaṃ punar etasyās tvaṃ necchasi kathañ cana /
[5,3.64cd]	ātmāṃśe 'vasitā hy eṣā mṛgatṛṣṇādibuddhivat //
[5,3.65ab]	caitrādipratyayānāṃ ca nirālambanatā yadi /
[5,3.65cd]	dharmabhūtā na gṛhyeta sādhanotthitayā dhiyā //
[5,3.66ab]	tato viṣayanānātvāt pratiyogyanirākṛtā /
[5,3.66cd]	rūpāt sālambanaprāptiḥ satī kena nivāryate //
[5,3.67ab]	yadi pratyayaśabdo 'pi pratyayatvena gṛhyate /
[5,3.67cd]	saṃvittyālambanatvaṃ ca vāryate, siddhasādhanam //
[5,3.68ab]	buddhyutpādanaśaktiś ced vāryā, sādhayaṃ na sidhyati /
[5,3.68cd]	sādhanasya prayogo 'tra bodhakatvād vinā na te //
[5,3.69ab]	na cābhidhāstyasambandhād ṛte bhedāc ca nāsty asau /
[5,3.69cd]	na cāsau tadgataṃ bhedaṃ bodhayantya dhiyā vinā //
[5,3.70ab]	prāśnikair agṛhīte ca vākyasyāvayave pṛthak /
[5,3.70cd]	pakṣe hetau ca dṛṣṭānte vādini prativādini //
[5,3.71ab]	sādhanasyāprayogaḥ syād abhyupetyocyate yadi /
[5,3.71cd]	pūrvābhyupagamenaiva pratijñā bādhyate tataḥ //
[5,3.72ab]	dharmādharmādibhede ca nāsiddhe paramārthataḥ /
[5,3.72cd]	śiṣyātmanoś ca dharmāder upadeśo 'vakalpate //
[5,3.73ab]	tadanuṣṭhānato buddher iṣṭo bhedaḥ, sphuṭaṃ ca taiḥ /
[5,3.73cd]	sūtrāntare 'bhyupetatvād bhaved āgamabādhanam //
[5,3.74ab]	sarvalokaprasiddhyā ca pakṣabādho 'tra te dhruvam /
[5,3.74cd]	kṛtsnasādhanabuddhiś ca yadi mithyeṣyate tataḥ //
[5,3.75ab]	sarvābhāvo yatheṣṭaṃ vā nyūnatā vābhidhīyate /
[5,3.75cd]	teṣāṃ sālambanatve vā tair anaikāntiko bhavet //
[5,3.76ab]	tadanyasya pratijñā cet, tadanyapratyayo mṛṣā /
[5,3.76cd]	tanmithyātvaprasaṅge ca sarvaṃ pūrva na sidhyati //
[5,3.77ab]	stambhādisādhanajñānabhedo na hi tathā bhavet /
[5,3.77cd]	yāvad yāvat pratijñeyaṃ tadaṅgasya pratīyate //
[5,3.78ab]	tāvat tāvat pareṣāṃ syān mithyātvād anyabādhanam /
[5,3.78cd]	viruddhāvyabhicāritvaṃ bādho vāpy anumānataḥ //
[5,3.79ab]	itthaṃ sarveṣu pakṣeṣu vaktavyaṃ pratisādhanam /
[5,3.79cd]	bāhyārthālambanā buddhir iti samyak ca dhīr iyam //
[5,3.80ab]	bādhakāpetabuddhitvād yathā svapnādibādhadhīḥ /
[5,3.80cd]	sāpi mithyeti ced brūyāt, svapnādīnām abādhanāt //
[5,3.81ab]	tasmāt sādharmyadṛṣṭānto bhavataḥ sādhane na hi /
[5,3.81cd]	vijñānāstitvabhinnatvakṣaṇikatvādidhīs tathā //
[5,3.82ab]	samyak ced abhyupeyeta tadānaikāntiko bhavet /
[5,3.82cd]	tanmithyābhyupapattau ca pakṣabādhaḥ prasajyate //
[5,3.83ab]	tathā ca baddham uktādivyavasthā na prakalpate /
[5,3.83cd]	tataś ca mokṣayatnasya vaiphalyaṃ vaḥ prasajyate //
[5,3.84ab]	vikalpotpadyamānā ca jñānāstitvādidhīr yadi /
[5,3.84cd]	mṛṣeṣṭā, na ca dṛṣṭātra pramāṇāntarato gatiḥ //
[5,3.85ab]	pramāṇābhāvatas tena jñānāstitvādi durlabham /
[5,3.85cd]	sarvaṃ cāpy asmadādīnāṃ mithyā jñānaṃ vikalpanāt //
[5,3.86ab]	sānnidhyaviprakṛṣṭatve sattvāsattve ca durlabhe /
[5,3.86cd]	mithyājñānāviśeṣe 'pi sāṃkhyādiparivarjanāt //
[5,3.87ab]	bauddhadarśana ekasmin pakṣapāto na yujyate /
[5,3.87cd]	mṛṣātvaṃ yadi buddheḥ syād bādhaḥ kiṃ nopalabhyate //
[5,3.88ab]	bādhād vināpi tac cet syād vyavasthā na prakalpate /
[5,3.88cd]	pratiyogini dṛṣṭe ca jāgrajjñāne mṛṣā bhavet //
[5,3.89ab]	svapnādibuddhir asmākaṃ tava bhedo 'pi kiṅkṛtaḥ /
[5,3.89cd]	na cānyat pratiyogyasti jāgrajjñānasya śobhanam //
[5,3.90ab]	yaddarśanena mithyātvaṃ stambhādipratyayo vrajet /
[5,3.90cd]	svapnādipratiyogitvaṃ sarvalokaprasiddhitaḥ //
[5,3.91ab]	tadīyadharmavaidharmyād bādhakapratyayo yathā /
[5,3.91cd]	yogināṃ jāyate buddhir bādhikā pratiyoginī //
[5,3.92ab]	jāgratstambhādibuddhīnāṃ tataḥ svapnāditulyatā /
[5,3.92cd]	prāptānāṃ tām avasthāṃ ca sarvaprāṇabhṛtām api //
[5,3.93ab]	bādho 'yaṃ bhavitā tena siddhā sapratiyogitā /
[5,3.93cd]	iha janmani keṣāñ cin na tāvad upalabhyate //
[5,3.94ab]	yogyavasthāgatānāṃ tu na vidmaḥ kiṃ bhaviṣyati /
[5,3.94cd]	yogināṃ cāsmādīyānāṃ tvaduktapratiyoginī //
[5,3.95ab]	tvaduktiviparītā vā bādhabuddhir bhaviṣyati /
[5,3.95cd]	īdṛktve yogibuddhīnāṃ dṛṣṭānto na tavāsti ca //
[5,3.96ab]	dṛṣṭāntas tv asmādīnāṃ yo gṛhītaḥ sa vidyate /
[5,3.96cd]	atha stambhādibuddhīnāṃ vadet sapratiyogitām //
[5,3.97ab]	bādhyatvaṃ cāpi buddhitvān mṛgatṛṣṇādibuddhivat /
[5,3.97cd]	iṣṭaṃ sapratiyogitvaṃ mṛgatṛṣṇādibuddhibhiḥ //
[5,3.98ab]	tadātmanā ca bādhyatvaṃ grāhyāntaratayāpi ca /
[5,3.98cd]	bādhakaiś cāpy anekāntaḥ, tadanyatve ca pūrvavat //
[5,3.99ab]	mithyādhīpratiyogitvaṃ svapnādāv iva te bhavet /
[5,3.99cd]	rāgādikṣayayogitvanimittādhigatis tathā //
[5,3.100ab]	yāvān viśeṣa iṣṭaś cet sarvābhāvād viruddhatā /
[5,3.100cd]	mahājanasya vā bādhādivānīmbādhabuddhivat //
[5,3.101ab]	vācyo 'numānabādho vā yadi vā pratisādhanam /
[5,3.101cd]	pūrvasādhanadoṣāś ca sandheyāḥ, tasya cādhunā //
[5,3.102ab]	sādhyābhedād avācyatvād hetor nobhayasiddhatā /
[5,3.102cd]	pratyayatvaṃ ca, sāmānyaṃ bhinnābhinnaṃ na vidyate //
[5,3.103ab]	bhavato 'tyantabhinnaṃ ca matpakṣe 'pi kathañ cana /
[5,3.103cd]	sārūpyānyanivṛttī ca netyetat sādhayiṣyate //
[5,3.104ab]	tasmād dhetur na sāmānyam asti siddhaṃ dvayor api /
[5,3.104cd]	viśeṣayoś ca hetutvaṃ pakṣatattulyasaṃsthayoḥ //
[5,3.105ab]	na syād anvayahīnatvād ataddharmatayāpi ca /
[5,3.105cd]	na cārthahīnā tadbuddhir hetutvena bhaviṣyati //
[5,3.106ab]	āśrayāsiddhitā coktā viśeṣyasyāprasiddhitaḥ /
[5,3.106cd]	tathā hetor viruddhatvaṃ dṛṣṭānte sādhyahīnatā //
[5,3.107ab]	viśeṣaṇāprasiddhatvavikalpenaiva bodhite /
[5,3.107cd]	svapnādipratyaye bāhyaṃ sarvathā na hi neṣyate //
[5,3.108ab]	sarvatrālambanaṃ bāhyaṃ deśakālānyathātmakam /
[5,3.108cd]	janmany ekatra bhinne vā tathā kālāntare 'pi vā //
[5,3.109ab]	taddeśo vānyadeśo vā svapnajñānasya gocaraḥ /
[5,3.109cd]	alātacakre 'lātaṃ syāc chīghrabhramaṇasaṃskṛtam //
[5,3.110ab]	gandharvanagare 'bhrāṇi pūrvadṛṣṭaṃ gṛhādi ca /
[5,3.110cd]	pūrvānubhūtatoyaṃ ca raśmitaptoṣaraṃ tathā //
[5,3.111ab]	mṛgatoyasya vijñāne kāraṇatvena kalpyate /
[5,3.111cd]	dravyāntare viṣāṇaṃ ca śaśasyātmā ca kāraṇam //
[5,3.112ab]	śaśaśṛṅgadhiyaḥ, mauṇḍyaṃ niṣedhe śiraso 'sya ca /
[5,3.112cd]	vastvantarair asaṃsṛṣṭaḥ padārthaḥ śūnyatādhiyaḥ //
[5,3.113ab]	kāraṇatvaṃ padārthānām asadvākyārthakalpane /
[5,3.113cd]	atyantānanubhūto 'pi baddhyā yo 'rthaḥ prakalpyate //
[5,3.114ab]	tasyotpattau kathañ cit syuḥ pṛthivyādīni kāraṇam /
[5,3.114cd]	eṣa pratyakṣadharmaś ca vartamānārthataiva yā //
[5,3.115ab]	sannikṛṣṭārthavṛttiś ca na tu jñānāntareṣv iyam /
[5,3.115cd]	katham utpādayej jñānaṃ tatrāsaṃścet, kuto nviyam //
[5,3.116ab]	arthasyāvidyamānasya vijñānotpattyaśaktatā /
[5,3.116cd]	bāhyālambanatāyāṃ nau vivādo 'rthasya saṃnidhiḥ //
[5,3.117ab]	yadi nāsti, kim evaṃ syād asmatpakṣanivartanam /
[5,3.117cd]	tasmād yadanyathāsantam anyathā pratipadyate //
[5,3.118ab]	tannirālambanaṃ jñānam, abhāvālambanaṃ ca tat /
[5,3.118cd]	bhāvāntaram abhāvo 'nyo na kaś cid anirūpaṇāt //
[5,3.119ab]	bhavatā dvayamatyetad durnirūpaṃ sahetukam /
[5,3.119cd]	pratijñādoṣavac cāpi yojyā hetor viruddhatā //
[5,3.120ab]	samastavyastadharmādisvarūpādiviparyayāt /
[5,3.120cd]	dṛṣṭāntadoṣāḥ sarve ca yojyāḥ, na hy ekavastuni //
[5,3.121ab]	tava sādhyāṃśahetvaṃśavyāptadharmādisambhavaḥ /
[5,3.121cd]	ke cid vaidharmyadṛṣṭānto nāstīty apy anuyuñjate //
[5,3.122ab]	tadabhāvād avṛtteś ca nāsty atrāvasaras tava /
[5,3.122cd]	vidhirūpapratijñāyām etad vaktuṃ hi śakyate //
[5,3.123ab]	tatrāvastuvipakṣe 'pi prayogasya hi sambhavaḥ /
[5,3.123cd]	yasminn anityatā nāsti kāryatāpi na vidyate //
[5,3.124ab]	tasmin, yathā khapuṣpādāv iti śakyaṃ hi bhāṣitum /
[5,3.124cd]	atra tv avastusādhyatvaṃ vastunaś ca vipakṣatā //
[5,3.125ab]	tena syād vyatireko 'sya vācyaḥ, yaś cāpi darśayet /
[5,3.125cd]	pratiṣedhadvayāt tena vidhir eva pradarśitaḥ //
[5,3.126ab]	na ca śakyo vidhir vaktuṃ vastuny asati kena cit /
[5,3.126cd]	evaṃ sthite ca sarvajñaniṣedhādāv iyaṃ gatiḥ //
[5,3.127ab]	pratyakṣāder asāmarthyaṃ tadīyasyāsmadādivat /
[5,3.127cd]	vaidharmyāsambhave 'py etadanye tv āhur adūṣaṇam //
[5,3.128ab]	vinaiva tatprayogeṇa hetur aikāntiko yataḥ /
[5,3.128cd]	sarvathā sadupāyānāṃ vādamārgaḥ pravartate //
[5,3.129ab]	adhikāro 'nupāyatvān na vāde śūnyavādinaḥ /
[5,3.129cd]	nanu sarvaṃ bhavatsiddhaṃ mayedaṃ sādhanaṃ kṛtam //
[5,3.130ab]	kimarthaṃ tadasiddhyā tvaṃ vikalpyātrātthadūṣaṇam /
[5,3.130cd]	vipralipsur ivāhaivaṃ kimarthaṃ nyāyavid bhavān //
[5,3.131ab]	nāśrauṣīḥ sādhanatvaṃ kiṃ prasiddhasya dvayor api /
[5,3.131cd]	yo 'pi tāvat parāsiddhaḥ svayaṃ siddho 'bhidhīyate //
[5,3.132ab]	bhavet tatra pratīkāraḥ svato 'siddhe tu kā kriyā /
[5,3.132cd]	taṃ sādhayan virundhyād dhi pūrvābhyupagataṃ naraḥ //
[5,3.133ab]	asādhite tu sādhyo 'rtho na tena pratipadyate /
[5,3.133cd]	parāsiddho na paryāptaḥ pareṣāṃ pratipattaye //
[5,3.134ab]	tenāsādhanatā yuktā, svato 'siddhe tu kiṅkṛtā /
[5,3.134cd]	dvayoḥ siddhasya hetutvaṃ nādṛṣṭāyopadiśyate //
[5,3.135ab]	pratyeṣyanti svasiddhena sādhanena svayaṃ yataḥ /
[5,3.135cd]	vadet katham asiddhaṃ cet, ityanenāpi kiṃ tava //
[5,3.136ab]	gṛhītam agṛhītaṃ vā sādhyaṃ vā sādhanāpi vā /
[5,3.136cd]	mayocyate cet tv asiddhaṃ kiṃ tvaṃ na pratipadyase //
[5,3.137ab]	yatra syāt puruṣādhīnā buddhis tatredam ucyate /
[5,3.137cd]	kuto 'sya pūrvavijñānam ityatretanna yujyate //
[5,3.138ab]	yadi caivaṃ bhaved atra pratijñāmātra eva hi /
[5,3.138cd]	maddoṣājñānamātreṇa pratipattir bhavet tava //
[5,3.139ab]	yatas tu sādhanāpekṣā tenāsyaiva pramāṇatā /
[5,3.139cd]	tatsmṛtyutpattimātre tu vākyavyāpāra iṣyate //
[5,3.140ab]	tasmād yathaiva sādhyāṃśavyāptahetunidarśanāt /
[5,3.140cd]	sādhyaṃ gṛhṇan na vaktāram apekṣeta tathā bhavān //
[5,3.141ab]	yac cāpi bhavato jñānaṃ pratyakādiḥ kim atra te /
[5,3.141cd]	matprasiddhāsti yuktir vā sādhyaṃ vātra yathecchasi //
[5,3.142ab]	tasmān na viduṣām etaduttaṃ yujyate yataḥ /
[5,3.142cd]	tava hetur asiddho 'yaṃ mama tena na sādhanam //
[5,3.143ab]	satyaṃ yadi mamaivātra pratipattiḥ phalaṃ bhavet /
[5,3.143cd]	tadā tvadaprasiddhe 'pi hetau māṃ prati hetutā //
[5,3.144ab]	yadā tu jñānamātratvapratipattau bhavān mayā /
[5,3.144cd]	pṛṣṭaḥ ko hetur atreti tadaivaṃ nopapadyate //
[5,3.145ab]	svayaṃ na hy agṛhītena matprasiddhena vā bhavān /
[5,3.145cd]	hetunā sādhyam etat tu pratipannaḥ kathañ cana //
[5,3.146ab]	na ca vyāpriyate 'nyatra vacanaṃ prāśnikān prati /
[5,3.146cd]	svaniścayāya yo hetus tasyaiva pratipādanāt //
[5,3.147ab]	matprasiddhatvam etasya kutaś cāvagataṃ tvayā /
[5,3.147cd]	kathaṃ cetthaṃ vivakṣā te svayam artham ajānataḥ //
[5,3.148ab]	mayi jijñāsamāne 'pi buddhipūrvābhidhāyinaḥ /
[5,3.148cd]	iti jñātvā ca vo vṛddhair bhāṣitobhayasiddhatā //
[5,3.149ab]	tena yadvanmamaitena tvamadhitsasi hetunā /
[5,3.149cd]	sādhyajñānam, tathaivāham ajñānaṃ tava dūṣaṇaiḥ //
[5,3.150ab]	yathaiva ca bhavānīdṛk sādhyam uktvāsya sādhanam /
[5,3.150cd]	sādhyānurūpam ajñātvā vihataḥ pratipādanāt //
[5,3.151ab]	tathaiva pratipādyo 'pi tādṛksādhyabubhutsayā /
[5,3.151cd]	manvānaḥ sādhanaṃ duṣṭaṃ tataḥ sādhyaṃ na budhyate //
[5,3.152ab]	saṃvittyā sādhanaṃ matvā tatsadbhāve dṛḍhe sthite /
[5,3.152cd]	sādhyasyāsambhavād eva tvaduktaṃ nāvabudhyate //
[5,3.153ab]	tenāśeyaṃ na kartavyā mohād api mayerite /
[5,3.153cd]	sādhane sādhanaṃ jñātvā para evāvabhotsyate //
[5,3.154ab]	vispaṣṭaś cākṣapādokto virodho hetusādhyayoḥ /
[5,3.154cd]	yamadṛṣṭvā parair uktam adūṣaṇam idaṃ kila //
[5,3.155ab]	nanu lokaprasiddhena pūrvam etena hetunā /
[5,3.155cd]	sādhyasiddhir mamāpy āsīt paramārtho 'sya nāstitā //
[5,3.156ab]	yo 'dhunā paramārthena nāstītyevaṃ prakāśate /
[5,3.156cd]	kathaṃ pūrvam asāv āsīd asaṃścet sādhanaṃ katham //
[5,3.157ab]	sādhanaṃ ced avaśyaṃ ca paramārthāstitā bhavet /
[5,3.157cd]	siddhir nāparamārthena paramārthasya yujyate //
[5,3.158ab]	na dṛṣṭā śaśaśṛṅgādeḥ samyagjñānādihetutā /
[5,3.158cd]	bāṣpādināpy adhūmena mithyā vahnyādibodhanam //
[5,3.159ab]	tasmād asatyahetor yā paramārthe matis tava /
[5,3.159cd]	sāpy asatyā na satyaṃ hi satyābhāsena gamyate //
[5,3.160ab]	ye 'pi rekhādayo dṛṣṭā varṇānāṃ pratipādakāḥ /
[5,3.160cd]	na te svenāpi rūpeṇa paramārthatvavarjitāḥ //
[5,3.161ab]	varṇātmanā na satyāś cet, sarvabhāveṣv ayaṃ vidhiḥ /
[5,3.161cd]	padārthāntararūpeṇa na satyaṃ kiñ cid iṣyate //
[5,3.162ab]	svarūpe vidyamāne tu yad apy evaṃ prakāśate /
[5,3.162cd]	svarūpābhāvakḷptau tu na satyaṃ nāpy asatyatā //
[5,3.163ab]	hetvādīnāṃ tu bhavataḥ svarūpeṇāpy asatyatā /
[5,3.163cd]	tena bāṣpādivat teṣām upāyatvam, na lekhyavat //
[5,3.164ab]	upāyānāṃ svarūpaṃ hi saṃvṛttyātmakam eva naḥ /
[5,3.164cd]	tathā ca satyateṣṭaiva svarūpāsatyatā katham //
[5,3.165ab]	saṃvṛtyā yat svarūpaṃ hi tadvāṅmātranibandhanam /
[5,3.165cd]	hetutvaṃ paramārthasya pratipattuṃ na śaknuyāt //
[5,3.166ab]	paramāthāc ca lokasya na bhede hetur asti te /
[5,3.166cd]	laukikopāyagamyasya kena syāt paramārthatā //
[5,3.167ab]	nanv asty api bāhye 'rthe buddhyārūḍhe na sidhyati /
[5,3.167cd]	vāsanāśabdabhedotthavikalpapravibhāgataḥ //
[5,3.168ab]	nyāyavidbhir idaṃ coktaṃ dharmādau buddhim āśrite /
[5,3.168cd]	vyavahāro 'numānādeḥ kalpyate na bahiḥsthite //
[5,3.169ab]	astīdaṃ vacanaṃ teṣām idaṃ tatra parīkṣyatām /
[5,3.169cd]	bhedo 'sataḥ kathaṃ hi syād buddhiśabdayoḥ //
[5,3.170ab]	nirvastuke kathañ cin nu prasavo buddhiśabdayoḥ /
[5,3.170cd]	śabdabhedo 'pi bhavatas tadabhāvān na sidhyati //
[5,3.171ab]	yadi vā vidyamāno 'pi bhedo buddhiprakalpitaḥ /
[5,3.171cd]	sādhyasādhanadharmāder vyavahārāya kalpyate //
[5,3.172ab]	tato bhavatprayukte 'smin sādhane yāvad ucyate /
[5,3.172cd]	sarvatrotpadyate buddhir iti dūṣaṇatā bhavet //
[5,3.173ab]	yaś ca mantras tv ayokto 'yaṃ dharmyādau buddhim āśrite /
[5,3.173cd]	na bāhyāpekṣayā sa syād asiddhyādau mayerite //
[5,3.174ab]	buddhiprakḷptisidhiś ca bhavatāṃ vyavahāriṇam /
[5,3.174cd]	maduktaṃ dūṣaṇaṃ siddhaṃ tvaduktaṃ tu na sādhanam //
[5,3.175ab]	bāhyārthavyavahāritvāj jñānotpāde sthite 'pi naḥ /
[5,3.175cd]	kathañ cin na hi kalpyeta vyavahāro 'rthavarjitaḥ //
[5,3.176ab]	nanu yadvanmayā hetur neṣyate dūṣaṇaṃ tathā /
[5,3.176cd]	tena me dūṣaṇābhāvād aduṣṭaṃ sādhanaṃ bhavet //
[5,3.177ab]	nedānīṃ dūṣaṇaiḥ kāryam, sādhanābhāvato yadi /
[5,3.177cd]	tvayaivāsmadabhipretā svapakṣāsiddhir āśritā //
[5,3.178ab]	na cāsti vāsanābhedo nimittāsambhavāt tava /
[5,3.178cd]	jñānabhedo nimittaṃ cet, tasya bhedaḥ kathaṃ punaḥ //
[5,3.179ab]	vāsanābhedataś cet syāt, prāptam anyonyasaṃśrayam /
[5,3.179cd]	svacchasya jñānarūpasya na hi bhedaḥ svato 'sti te //
[5,3.180ab]	pramāṇaṃ vāsanāstitve bhede vāpi na vidyate /
[5,3.180cd]	kuryād grāhakabhedaṃ sā grāhyabhedas tu kiṅkutaḥ //
[5,3.181ab]	saṃvittyā jāyamānā hi smṛtimātraṃ karoty asau /
[5,3.181cd]	kṣaṇikeṣu ca cit teṣu vināśe ca niranvaye //
[5,3.182ab]	vāsyavāsakayoś caivam asāhityān na vāsanā /
[5,3.182cd]	pūrvakṣaṇair anutpanno vāsyate nottaraḥ kṣaṇaḥ //
[5,3.183ab]	uttareṇa vinaṣṭatvān na ca pūrvasya vāsanā /
[5,3.183cd]	sāhitye 'pi tayor naiva sambandho 'stīty avāsanā //
[5,3.184ab]	kṣaṇikatvād dvyasyāpi vyāpāro na parasparam /
[5,3.184cd]	vinaśyac ca kathaṃ vastu vāsyate 'nyena naśyatā //
[5,3.185ab]	avasthitā hi vāsyante bhāvābhāvair avasthitaiḥ /
[5,3.185cd]	avasthito hi pūrvasmād bhidyate nottaro yadi //
[5,3.186ab]	pūrvavad vāsanā tatra na syād evāviśeṣataḥ /
[5,3.186cd]	bhaṅgure pūrvasādṛśyād bhinnatvāc cāsti vāsanā //
[5,3.187ab]	naitad asty anurūpaṃ tu kṣaṇikatve dhiyāṃ tava /
[5,3.187cd]	pūrvajñānaṃ tv anutpannaṃ kāryaṃ nārabhate kvacit //
[5,3.188ab]	na vinaṣṭaṃ, na tasyāsti niṣpannasya kṣaṇaṃ sthitiḥ /
[5,3.188cd]	tenotpannavinaṣṭatvān nāsty ārambhakṣaṇo 'pi hi //
[5,3.189ab]	niranvayavinaṣṭatvād ānurūpyaṃ kutaḥ punaḥ /
[5,3.189cd]	na tadīyosti kaś cic ca dharma uttarabuddhiṣu //
[5,3.190ab]	samānadharmatāṃ muktvā nānurūpyaṃ ca vidyate /
[5,3.190cd]	yadi syād ānurūpyāc ca vāsanā godhiyo yadā //
[5,3.191ab]	hastibuddhir bhavet tatra vailakṣaṇyān na vāsanā /
[5,3.191cd]	tataḥ paraṃ ca gojñānaṃ nirmūlatvān na sambhavet //
[5,3.192ab]	sarvaṃ vilakṣaṇaṃ jñānaṃ na syād eva vilakṣaṇāt /
[5,3.192cd]	bāhyārthānugrahābhāvāt pārārthyenāvaśīkṛtāḥ //
[5,3.193ab]	niranvayavināśinyaḥ kuryuḥ kāryaṃ kathaṃ kramāt /
[5,3.193cd]	vināśe kāraṇasyeṣṭaḥ kāryārambhaś ca nānyathā //
[5,3.194ab]	tataiva jñānanāśena vinaṣṭāḥ sarvavāsanāḥ /
[5,3.194cd]	tena sarvābhya etābhyaḥ sarvākāraṃ yadutthitam //
[5,3.195ab]	jñānam ekakṣaṇenaiva vināśaṃ gantum arhati /
[5,3.195cd]	yady āśrayavināśe 'pi śaktyanāśo 'bhyupeyate //
[5,3.196ab]	kṣaṇikatvaṃ ca hīyeta na cārambho 'nyathā bhavet /
[5,3.196cd]	vāsanānāṃ pravāho 'pi yadi jñānapravāhavat //
[5,3.197ab]	vāsanātas tato jñānaṃ na syāt tasmāc ca vāsanā /
[5,3.197cd]	kuryātāṃ tulyam evaite nānyonyaṃ tu kadā cana //
[5,3.198ab]	nānyo vilakṣaṇo hetur yenānyādṛk phalaṃ bhavet /
[5,3.198cd]	tasmāt saṃvṛtisatyaiṣā kalpitā nāsti tattvataḥ //
[5,3.199ab]	na cedṛśena bhavena kāryam utpadyate kva cit /
[5,3.199cd]	yasya tv avasthito jñātā jñānābhyāsena yujyate //
[5,3.200ab]	sa tasya vāsanādhāro vāsanāpi sa eva vā /
[5,3.200cd]	kusume bījapūrāder yallākṣādyupasicyate /
[5,3.200ef]	tadrūpasyaiva saṃkrāntiḥ phale tasya, ity avāsanā //
[5,3.201ab]	yuktyānupetām asatīṃ prakalpya yadvāsanām arthanirākriyeyam //
[5,3.202cd]	āsthānivṛttyarthamavādi bauddhair grāhaṃ gatās tatra kathañ cid anye //
{5,4 śunyavāda SNV}
[5,4.1ab]	evam ukte 'numānasya jñānam āśritya dūṣaṇe /
[5,4.1cd]	jñānapravṛttyaśaktyā tu paraḥ pratyavatiṣṭhate //
[5,4.2ab]	yat tāvanmanyamānena pratyakṣaṃ bhavatocyate /
[5,4.2cd]	dūṣaṇaṃ tadvirodhādi tadidānīṃ parīkṣyatām //
[5,4.3ab]	pravartituṃ hi kiṃ śaktaṃ stambhādyarthe bahiḥ sthite /
[5,4.3cd]	atha vātmāṃśa evaitat grāhye kṣīṇaṃ na vastuni //
[5,4.4ab]	tad yady etena bāhyo 'rtho gṛhyate dūṣaṇaṃ tataḥ /
[5,4.4cd]	tvaduktaṃ sarvam ātmāṃśe grāhye tannopapadyate //
[5,4.5ab]	tatra tāvad idaṃ siddhaṃ sarvaprāṇabhṛtām api /
[5,4.5cd]	grāhyataṃ nīlapītādidīrghādyākāravastunaḥ //
[5,4.6ab]	na cāpy ākārabhedena jñānajñeyāvadhāraṇā /
[5,4.6cd]	na cānyataradharmatvaṃ vispaṣṭaṃ tatra gṛhyate //
[5,4.7ab]	gṛhyamāṇasya cāstitvaṃ nāgrāhyasyāpramāṇakam /
[5,4.7cd]	tasmād ākāravad vastu grāhyatvād vidyate dhruvam //
[5,4.8ab]	ataḥ parīkṣamāṇānāṃ jñānam ākāravad yadi /
[5,4.8cd]	tanmātre ca pramā kṣīṇā tato nāsty arthakalpanā //
[5,4.9ab]	yadi vākāravattā syād bāhyasyaiveha vastunaḥ /
[5,4.9cd]	tad asti gṛhyamāṇatvāt tatsiddhaivāsti dhīr api //
[5,4.10ab]	kiṃ tāvad atra yuktaṃ syāj jñānam ākāravat, kutaḥ /
[5,4.10cd]	ekam ākāravad vastu grāhyam ity adhyagīṣmahi //
[5,4.11ab]	tad yady ākāravānartho bāhyaḥ kalpyate tasya ca /
[5,4.11cd]	grāhyatvam anyathā na syād iti grāhakakalpanā //
[5,4.12ab]	tenākāravataḥ kḷptād grāhyād ākāravarjitam /
[5,4.12cd]	vastvantaraṃ prakalpyaṃ syād grāhakaṃ niṣpramāṇakam //
[5,4.13ab]	tasyākalpanam icchaṃś ced arthe grāhakatāṃ vadeḥ /
[5,4.13cd]	saṃjñāmātre visaṃvadaḥ sidddhā tv ekārthakalpanā //
[5,4.14ab]	grāhyagrāhakayor aikyaṃ sarvathā pratipādyate /
[5,4.14cd]	bāhyābhyantararūpaś ca parikalpyo mṛṣeṣyate //
[5,4.15ab]	matpakṣe yady api svaccho jñānātmā paramārthataḥ /
[5,4.15cd]	tathāpy anādau saṃsāre pūrvajñānaprasūtibhiḥ //
[5,4.16ab]	citrābhiś citrahetutvād vāsanābhir upaplavāt /
[5,4.16cd]	svānurūpyeṇa nīlādi grāhyagrāhakarūṣitam //
[5,4.17ab]	pravibhaktam ivotpannaṃ nānyam artham apekṣate /
[5,4.17cd]	anyonyahetutā caiva jñānaśaktyor anādikā //
[5,4.18ab]	anekakalpanāyāś ca jyāyasī hy ekakalpanā /
[5,4.18cd]	śaktimātrasya bhedaś ca vastubhedād viśiṣyate //
[5,4.19ab]	tasmād ubhayasiddhatvāj jñānasyākārakalpanā /
[5,4.19cd]	jyāyasī, bhavatas tv arthaṃ kalpayitvā bhaved iyam //
[5,4.20ab]	tadasiddhāvaśaktatvāt, tenaivaṃ viprakṛṣṭatā /
[5,4.20cd]	pratyāsannaṃ ca, sambaddhaṃ grāhyaṃ mama bhaviṣyati //
[5,4.21ab]	itaś cākāravajjñānam, yasmāt tadvat prakāśakam /
[5,4.21cd]	svayamprakāśahīnasya bāhyasyopāsanaṃ matam //
[5,4.22ab]	na cāgrhīte jñānākhye prakāśyo 'rtho 'vadhāryate /
[5,4.22cd]	tadadhīnaprakāśatvād dīpābhāse yathā ghaṭaḥ //
[5,4.23ab]	utpanneṣv api cārtheṣu prakāśābhāvataḥ kva cit /
[5,4.23cd]	pratibandhakayogād vā saṃvittir nopajāyate //
[5,4.24ab]	jñānasyotpadyamānasya pratibandho na kaś cana /
[5,4.24cd]	na cāprakāśarūpatvaṃ yenāsyāgrahaṇaṃ bhavet //
[5,4.25ab]	prāk cārthagrahaṇādiṣṭā tasyotpattis tadaiva ca /
[5,4.25cd]	saṃvedanaṃ bhaved asya, na cet kālāntare 'pi na //
[5,4.26ab]	kiṃ hi tasya bhaved ūrdhvaṃ prāk ca nāsīn na yena tat /
[5,4.26cd]	pūrvaṃ gṛhītaṃ paścāt ca gṛhītam iti bhāṣyate  //
[5,4.27ab]	jñānāntarasya cotpattiṃ prakāśo na pratīkṣate /
[5,4.27cd]	tasya tasyāpi cānyena saṃvittāvasthitir bhavet //
[5,4.28ab]	jñānapṛṣṭena yo 'py ūrdhvam arthābhāve 'pi /
[5,4.28cd]	parāmarśo 'rthorūpasya sa kathaṃ vopapadyate //
[5,4.29ab]	tadrūpamārthamālikhya yadi dhīrnopajāyate /
[5,4.29cd]	bhūtakāle ca yadyarthas tatpūrvaṃ nopalakṣitaḥ //
[5,4.30ab]	vaktāraś cāpi dṛśyante varttamānārthabuddhiṣu /
[5,4.30cd]	nīlo 'rtho 'yaṃ yato me 'tra tadrūpā jāyate matiḥ //
[5,4.31ab]	tasmāt pūrvagṛhītāsu buddhiṣv arthopalmbhanam /
[5,4.31cd]	na copalabdhir astīhi nirākārāsu buddhiṣu //
[5,4.32ab]	vivekabuddhyabhāvāc ca, sākārasya ca darśanāt /
[5,4.32cd]	ākāravattayā bodho jñānasyaiva prasajyate //
[5,4.33ab]	na hy evaṃ kalpanā śakyā nirākārād ito matiḥ /
[5,4.33cd]	gṛhyate 'rthas tataḥ paścāt sākāraḥ sampratīyate //
[5,4.34ab]	ākāravattvabhedo hi jñātvā śakyeta bhāṣitum /
[5,4.34cd]	prāgbuddhigrahaṇād arthe saṃvittir neti sādhitam //
[5,4.35ab]	na cārthākāra evāyaṃ jñānārūḍhaḥ pratīyate /
[5,4.35cd]	na hi so 'ntaḥpraveśāya paryāpto nārthahānaye //
[5,4.36ab]	itthambhāve pramāṇaṃ ca tasya vaktuṃ na śakyate /
[5,4.36cd]	tadīyapratibimbatvam etasmād eva neṣyate //
[5,4.37ab]	niścandre bimbarūpaṃ hi dṛṣṭaṃ yena divā jalam /
[5,4.37cd]	sa rātrau khe ca taṃ dṛṣṭvā jānāti pratibimbatām //
[5,4.38ab]	vijñāne na kadā cit tu prāṅ nirākāradarśanam /
[5,4.38cd]	bāhye vākāravattādhīr yenaivaṃ kalpanā bhavet //
[5,4.39ab]	śabdagandharasānāṃ ca kīdṛśī pratibimbatā /
[5,4.39cd]	jñāne ca gṛhyamāṇasya kathaṃ syād arthadharmatā //
[5,4.40ab]	bāhyābhyantaradeśatvān na cārthajñānayor mithaḥ /
[5,4.40cd]	samparko 'sti yato mohādavivekamatir bhavet //
[5,4.41ab]	asammūḍhasya cādṛṣṭe na sammohaprakalpanā /
[5,4.41cd]	kalpyamāne 'tha vāpy evaṃ tad dvayor avatiṣṭhate //
[5,4.42ab]	saṃsargadhama ākāras tasmād eva na yujyate /
[5,4.42cd]	deśabhedād asaṃsargaḥ, mūrāmūrtatayā tathā //
[5,4.43ab]	tailokyena prasaṅgāc ca saṃsargo naikakālatā /
[5,4.43cd]	na cāpy ārjavataḥ sthānaṃ jñāne nārthasya vidyate //
[5,4.44ab]	sarvathā kalpanāyāṃ ca cakṣuṣāpi rasādayaḥ /
[5,4.44cd]	gṛhyeran sarvabhāvānāmaṇvākārāś ca tadgatāḥ //
[5,4.45ab]	na cāpi viṣayatvena sthāne saṃsargakalpanā /
[5,4.45cd]	viṣayatvaṃ hi kīdṛk syāt prāgākāropalambhanāt //
[5,4.46ab]	na hy asañcetito bhāvo viṣayatvena kalpyate /
[5,4.46cd]	viṣayatvāt tadākāra ākārād viṣayaś ca saḥ //
[5,4.47ab]	dvayor ākāranirmuktaṃ sattvaṃ saṃsṛṣṭatā tathā /
[5,4.47cd]	svarūpataḥ paricchidya vaktum ityādi yujyate //
[5,4.48ab]	na cāpy asyeha sadbhāvaḥ prāg gṛhīto na copari /
[5,4.48cd]	na hy ākāravinirmuktaṃ grāhyam astīti bhāṣitam //
[5,4.49ab]	tasmād arthena saṃsargo niṣpramāṇaka eva te /
[5,4.49cd]	jñānavaicitryasiddhyarthaṃ na cāstyarthasya kalpanā //
[5,4.50ab]	tadadhīnaṃ hi vaicitryaṃ kva dṛṣṭaṃ yena kalpyate /
[5,4.50cd]	nirākāreṇa cotpattir vaicitryākārayoḥ katham //
[5,4.51ab]	nirākārāc ca viṣayād buddhyākāro 'tivismayaḥ /
[5,4.51cd]	smṛtisvapnādibodhe ca syād anākāratā tava //
[5,4.52ab]	na hi tatrārthasaṃsargaḥ kevalā vāsanaiva tu /
[5,4.52cd]	hetutvenopapanneti saiva jāgraddhiyām api //
[5,4.53ab]	anvayavyatirekābhyām evaṃ jñānasya gamyate /
[5,4.53cd]	na hi bāhyasya jñānāpeto nidarśyate //
[5,4.54ab]	bāhyāpeto mayā yadvat, tasmāt saṃsargavāgiyam /
[5,4.54cd]	nirākāre 'pi vijñāne vāsanāsv eva yujyate //
[5,4.55ab]	dvayor apy eka ākāra ityetasyāpramāṇatā /
[5,4.55cd]	deśabhedād asaṃsargaḥ, dvayoś cānavadhāraṇāt //
[5,4.56ab]	evam evārthabuddhyoḥ syāt sādṛśyān nāvibhaktatā /
[5,4.56cd]	bhede jñāte hi sādṛśyaṃ nājñāte syāt khapuṣpavat //
[5,4.57ab]	tathā dvicandramāyādāv anyathārthe vyavasthite /
[5,4.57cd]	yā syād ākārasaṃvittir nāsāv arthanibandhanā //
[5,4.58ab]	nakṣatraṃ tārakā tiṣyo dārā ityevamādiṣu /
[5,4.58cd]	naikatrārthe viruddhatvāl liṅgānekatvasambhavaḥ //
[5,4.59ab]	parivrāṭkāmukaśunāṃ kuṇapādimatis tathā /
[5,4.59cd]	dīrghahrasvatvabuddhiś ca hy ekasminn apy apekṣayā //
[5,4.60ab]	ghaṭatvāt pārthavadravyaprameyādimatis tathā /
[5,4.60cd]	yugapadgrāhakāṇāṃ ca na syād aikātmyavattayā //
[5,4.61ab]	nārthe hy ekatra yugapad viruddhākārasambhavaḥ /
[5,4.61cd]	pratyayānāṃ tu bhinnatvād bhavec chaktyanusārataḥ //
[5,4.62ab]	nirapekṣaṃ svarūpeṇa tasmāj jñānaṃ yadākṛti /
[5,4.62cd]	tathārtho na yathārthaṃ tu jñānam utpadyate kva cit //
[5,4.63ab]	itthaṃ vijñānatantratve ko nv arthaṃ kalpayiṣyati /
[5,4.63cd]	dhīranāropitākārā svātmany evopayokṣyate //
[5,4.64ab]	naitad asti, tvayaikaṃ hi grāhyaṃ grāhakam iṣyate /
[5,4.64cd]	na caikasyaivam ātmatve dṛṣṭāntaḥ kaścid asti te //
[5,4.65ab]	agnyādayo ghaṭādīnāṃ prasiddhā ye prakāśakāḥ /
[5,4.65cd]	na te prakāśyarūpā hi prakāśasya, anapekṣaṇāt //
[5,4.66ab]	grāhyatvaṃ tu yadā teṣāṃ tadākṣaṃ grāhakaṃ matam /
[5,4.66cd]	akṣagrahaṇakāle tu grāhikā dhīr bhaviṣyati //
[5,4.67ab]	tasyāṃ tu gṛhyamāṇāyām anyā dhīr grāhikeṣyate /
[5,4.67cd]	nanv ātmā grāhako grāhyo bhavatābhyupagamyate //
[5,4.68ab]	kathañcid dharmarūpeṇa bhinnatvāt pratyayasya tat /
[5,4.68cd]	grāhakatvaṃ bhavet tatra grāhyaṃ dravyādi cātmanaḥ //
[5,4.69ab]	yas tu nātyantabhedo 'tra kva vāsāv iṣyate mayā /
[5,4.69cd]	pratyāsattinimittā tu pratyagātmapravarttitā //
[5,4.70ab]	asmatprayogasambhinnā jñānasyaiva tu kartari /
[5,4.70cd]	bhavantī tatra saṃvittir yujyetāpy ātmakartṛkā //
[5,4.71ab]	na cātra karaṇajñānagrāhakākāravedanam /
[5,4.71cd]	grāhyatvaṃ yena buddheḥ syād abhinnatve 'pi pūrvavat //
[5,4.72ab]	anyarūpāpi saṃvittir yady anyaviṣayeṣyate /
[5,4.72cd]	jñānākārāpi saṃvittiḥ kasmān nārthasya kalpyate //
[5,4.73ab]	abhinnatvaṃ yadā ceṣṭaṃ grāhyagrāhakavastunoḥ /
[5,4.73cd]	tadānyatarasaṃvittau dvyākāraṃ grahaṇaṃ bhavet //
[5,4.74ab]	yadā tu grāhyam ākāraṃ nīlādi pratipadyate /
[5,4.74cd]	na tadā grāhakākārā saṃvittir dṛśyate kva cit //
[5,4.75ab]	tasmād abhinnatā cet syāt tasyāpy anubhavo bhavet /
[5,4.75cd]	grāhyo vā nānubhūyeta grāhakānanubhūtivat //
[5,4.76ab]	grāhakagrahaṇe 'py evaṃ grāhyasaṃvedanaṃ bhavet /
[5,4.76cd]	śuddham eva nirākāraṃ grāhakaṃ saṃvidasti hi //
[5,4.77ab]	grāhyād abhinnatāyā ca sā saṃvittir na yujyate /
[5,4.77cd]	grāhako vā na gṛhyeta tadgrāhyānanubhūtivat //
[5,4.78ab]	yathāvad grāhyasaṃvittau grāhakagrahaṇe 'pi vā /
[5,4.78cd]	grāhyagrāhakasaṃvittir nāsty eva syād dvayor api //
[5,4.79ab]	sa bahirdeśasambaddhaḥ ity anena nirūpyate /
[5,4.79cd]	grāhyākārasya saṃvittir grāhakānubhavād ṛte //
[5,4.80ab]	paraṃ prati hi sādhyatvad arthasyākārasiddhaye /
[5,4.80cd]	bahirdeśena sambandho na hetutvāya kalpate //
[5,4.81ab]	tasmād bahir itīhedaṃ niṣkṛṣṭaṃ grāhakāṃśataḥ /
[5,4.81cd]	saṃvedyaṃ nīlapītādi pratyakṣāder udāhṛtam //
[5,4.82ab]	na pūrvaṃ jñāyate buddhir ityatraitad vadiṣyate /
[5,4.82cd]	grāhakasyaiva saṃvittir lakṣyate grahaṇe kva cit //
[5,4.83ab]	na smarāmi mayā ko 'pi gṛhīto 'rthas tadeti hi /
[5,4.83cd]	smaranti grāhakotpādagrāhyarūpavivarjitam //
[5,4.84ab]	tasmād abhinnatāyāṃ ca grāhye 'pi smaraṇaṃ bhavet /
[5,4.84cd]	grāhakasmṛtinirbhāsāt tatrāpy eṣaiva gṛhyate //
[5,4.85ab]	tadatyantāvinābhāvān naikākāraṃ hi jāyate /
[5,4.85cd]	anvayavyatirekābhyāṃ siddhaivaṃ bhinnatā tayoḥ //
[5,4.86ab]	grāhyāṃśo grāhakāṃśena gṛhyate, grāhakaḥ punaḥ /
[5,4.86cd]	gṛhyeteti na vaktavyam, grāhakāntaravarjanāt //
[5,4.87ab]	grāhyāṃśenāpy aśaktatvān na tasya grahaṇaṃ bhavet /
[5,4.87cd]	grāhakatvena caitasya hīyetaiva dvirūpatā //
[5,4.88ab]	grāhake gṛhyamāṇe ca grāhyamātraprasañjanam /
[5,4.88cd]	na syād ākāra ekaś ced itarasyāpi nāstitā //
[5,4.89ab]	udbhavābhibhavābhyāṃ ca grāhyāgrāhyatvadarśanam /
[5,4.89cd]	yathā dīpaprabhādīnāṃ rūpamātropalambhanam //
[5,4.90ab]	divā cāgneḥ samīpasthaiḥ sparśa evopalabhyate /
[5,4.90cd]	gandhavad dravyavṛttau ca gandhasyaivopalambhanam //
[5,4.91ab]	na guṇāntarasaṃvittir yathātrābhibhavāt, tathā /
[5,4.91cd]	nākārāntarasaṃvittir grāhyagrāhakabuddhiṣu //
[5,4.92ab]	grāhyād ananyabhūto 'pi kaś cin naivopalabhyate /
[5,4.92cd]	nityānityādayo dharmāḥ śabdādigrahaṇe yathā //
[5,4.93ab]	abhedaṃ vābhyupetyāyaṃ prasaṅgo yadi gīyate /
[5,4.93cd]	ekasmin gṛhyamāṇe 'śe na gṛhyetāparaḥ katham //
[5,4.94ab]	tasmād yat syād yadā yogyaṃ tasyaiva grahaṇaṃ tadā /
[5,4.94cd]	dvayaṃ ca tvadupanyastaṃ śaktyabhāvān na gṛhyate //
[5,4.95ab]	kuto 'yam ekavastutve yogyāyogyatvasambhavaḥ /
[5,4.95cd]	udbhavābhibhavātmatvaṃ kathaṃ caikasya kalpitam //
[5,4.96ab]	ekāṃśābhibhave ca syād itarābhibhavo 'pi te /
[5,4.96cd]	tathā tasyābhibhūtatvād grāhyatvaṃ na ca yujyate //
[5,4.97ab]	ayogyatā vikalpyaivam, dṛṣṭāntā ye 'tra kīrtitāḥ /
[5,4.97cd]	rūpādibhedāt tatra syād udbhavābhibhavādyapi //
[5,4.98ab]	yadāpy ekāntato bhedo rūpāder na parasparam /
[5,4.98cd]	tadāpi dravyarūpasya pariṇāmas tathā tathā //
[5,4.99ab]	abhinnatve 'pi na grāhyam iti yac cābravīd bhavān /
[5,4.99cd]	kṛtakatvādidharmāṇāṃ dhībhede 'nanyatā katham //
[5,4.100ab]	na hy anyatpratyayād asti bhinnād grāhyasya bhedakam /
[5,4.100cd]	na ceyattaiva bhedasya deśato mūrtito 'pi vā //
[5,4.101ab]	kāraṇānāṃ hi sambandhaḥ kāryaiḥ kṛtakocyate /
[5,4.101cd]	vibhāgo 'vayavānāṃ ca bhavet kva cid anityatā //
[5,4.102ab]	buddhyāder ātmarūpādisthānaṃ nāśitvam ucyate /
[5,4.102cd]	nityatvaṃ sarvadā sattā, vastutvaṃ saiva kīrtyate //
[5,4.103ab]	pramāṇajñānasambandhaḥ prameyajñeyatocyate /
[5,4.103cd]	sarvatra cātra bhinnatvam asti kena cid ātmanā //
[5,4.104ab]	tasmād yathaiva rūpāder deśabhedādibhir vinā /
[5,4.104cd]	buddhibhedena bhedo 'sti tathaivātra pratīyatām //
[5,4.105ab]	atyantabhinnatāsmābhir naiva kasya cid iṣyate /
[5,4.105cd]	sarvaṃ hi vasturūpeṇa bhidyate na parasparam //
[5,4.106ab]	sarvaṃ ca kṛtakatvādi kriyāhetvādyapekṣayā /
[5,4.106cd]	gṛhyate tadasaṃvittāvabhede 'pi na gṛhyate //
[5,4.107ab]	jñāne naivaṃvidho bhedo nāpekṣānyatra vidyate /
[5,4.107cd]	paraspareṇa cāpekṣā syāc cet, sannihitaś ca saḥ //
[5,4.108ab]	nanu grāhakam ityevaṃ grāhyam ity api vā matiḥ /
[5,4.108cd]	nīlādigrahaṇe nāstīty apekṣā katham ucyate //
[5,4.109ab]	mā bhūd evaṃ tathāpy atra dvyākāre grahaṇaṃ bhavet /
[5,4.109cd]	evaṃ cāgṛhyamāṇe vā jñāne dvyākāratā katham //
[5,4.110ab]	uttarottaravijñānaviśeṣād yā prakalpyate /
[5,4.110cd]	grāhakākārasaṃvittiḥ smaraṇāc cānumānikī //
[5,4.111ab]	ekākāraṃ kila jñānaṃ prathamaṃ yadi kalpyate /
[5,4.111cd]	tatas tadviṣayāpy anyā tadrūpaiva matir bhavet //
[5,4.112ab]	ghaṭavijñānatajjñānaviśeṣo 'to na sidhyati /
[5,4.112cd]	grāhakākārasaṃvittau tv ākārapracayo bhavet //
[5,4.113ab]	jāyate pūrvavijñānaṃ dvyākāraṃ yatra tat punaḥ /
[5,4.113cd]	tasyātmīyaś ca pūrvau ca viṣayasthāvupaplutau //
[5,4.114ab]	preṣv ākāravṛddhyaivaṃ pūrvebhyo bhinnatā, tathā /
[5,4.114cd]	grāhyavat smaraṇāt paścāt saṃvittau grāhakaḥ purā //
[5,4.115ab]	na tāvad evamākārān paśyāmaḥ pracayānvitān /
[5,4.115cd]	viṣayavyapadeśāc ca narte jñānanirūpaṇam //
[5,4.116ab]	tasmāj jñānātmanaikatve grāhyabhedanibandhaḥ /
[5,4.116cd]	saṃvittibhedaḥ siddho 'tra kimākārāntareṇa naḥ //
[5,4.117ab]	nirākāratasāmye 'pi yathākāravatāṃ dhruvam /
[5,4.117cd]	bhedaḥ svābhāvikas tadvajjñānānāṃ kiṃ na sidhyati //
[5,4.118ab]	smṛter uttarakālaṃ cetyetanmithyaiva gīyate /
[5,4.118cd]	tadaiva hy asya saṃvittir arthāpattyopajāyate //
[5,4.119ab]	gṛhītam eva yac coktaṃ tadabhedāt, na tad, yataḥ /
[5,4.119cd]	nāsmabhir vākyavṛttes tvaṃ nimittam anuyujyase //
[5,4.120ab]	grāhyagrāhakataivāsya kena cin nopalabhyate /
[5,4.120cd]	pratyakṣajñānapakṣe ca naiṣā syād ānumānikī //
[5,4.121ab]	ekākāre ca vijñāne yady anyo 'py atra kalpyate /
[5,4.121cd]	sahasrākārataikasya kasmān na parikalpyate //
[5,4.122ab]	grāhyagrāhakayor bhedo nanv asty eva parasparam /
[5,4.122cd]	siddho naḥ pakṣa evaṃ syāt, na, jñānatvād abhedataḥ //
[5,4.123ab]	bhinnābhinnatvam ekasya kuto 'tra parikalpitam /
[5,4.123cd]	tvayā sāṃkhyamatenaivam uktvā buddhasya śāsanam //
[5,4.124ab]	ekaṃ ced grāhakaṃ grāhyaṃ kuto bhinnatvavāgiyam /
[5,4.124cd]	bhinnaṃ cet katham ucyeta tasyaikatvaṃ punas tvayā //
[5,4.125ab]	ekajñānād ananyatvād grāhyagrāhakayor mithaḥ /
[5,4.125cd]	ekatvena bhavej jñānaṃ grāhyaṃ grākam eva vā //
[5,4.126ab]	tatra cānyatarāpāye dvitīyāpāyataḥ punaḥ /
[5,4.126cd]	jñānasyāṃśadvayāsattvān naiḥsvābhāvyād abhāvatā //
[5,4.127ab]	bhinnābhyāṃ vāpy abhinnatvād bhedo jñānātmano bhavet /
[5,4.127cd]	tatsvātmanaḥ, tataś caivaṃ siddhaṃ vastudvayaṃ hi naḥ //
[5,4.128ab]	tayoś ca yadi saṃjñeyaṃ jñānam ity astv arthāpi vā /
[5,4.128cd]	jñānaṃ jñāyata ityartho dhīrbhāve karaṇe 'pi vā //
[5,4.129ab]	sarvathā vastubhedo naḥ siddhaḥ śabdo yathāruci /
[5,4.129cd]	pravartatāṃ na nas tatra kācid vipratipannatā //
[5,4.130ab]	atha saty api bhinnatve grāhyaṃ jñānāntaraṃ bhavet /
[5,4.130cd]	jñānatve tasya kā yuktiḥ, pūrvoktā yadi seṣyate //
[5,4.131ab]	jñānaṃ jñānam itīdaṃ tu na dvayor  anuvartate /
[5,4.131cd]	vyatiriktaṃ ca sāmānyaṃ tvayā nābhyupagamyate //
[5,4.132ab]	vyatireke tayor jñānān na jñānātmakatā bhavet /
[5,4.132cd]	tadrūparahitatve ca  jñānābhāvaḥ prasajyate //
[5,4.133ab]	tābhyāṃ ca tasya sambandhe pratyekaṃ vyatiṣajya ca /
[5,4.133cd]	bhedasāvayavatvādi doṣo vaiśeṣikādivat //
[5,4.134ab]	yathā hi teṣāṃ jātyādau doṣā hy uktāḥ parair amī /
[5,4.134cd]	tathaivaiṣāṃ prasajyante bhinnābhinnārthasaṅgatau //
[5,4.135ab]	tābhyām avyatireke vā bhedaḥ pūrvokta eva te /
[5,4.135cd]	sādṛśyāpohasāmānyakalpanā vārayiṣyate //
[5,4.136ab]	vastvantarasya cābhāvāt tvayāpoho 'pi duṣkaraḥ /
[5,4.136cd]	nājñānaṃ nāma kiñ cit syād apohyaṃ jñānavādinaḥ //
[5,4.137ab]	apoho na hy abhāvasya kathañ cid upapadyate /
[5,4.137cd]	vastvantaram abhāvaḥ syād, apohyatvāc ca vastutā //
[5,4.138ab]	tenājñānanivṛttau hi jñāne 'nyārtha prasajyate /
[5,4.138cd]	kalpitaṃ syād apohyaṃ cet, nātyantāsatyakalpanā //
[5,4.139ab]	buddhir ajñānanirbhāsā tavājñānaṃ prakalitam /
[5,4.139cd]	tataś ca jñānam evaikam apohyatvena sammatam //
[5,4.140ab]	na cātmāpoha evāsti kva cit sāmānyakalpane /
[5,4.140cd]	vṛkṣasya na hy apohyatvaṃ vṛkṣeṇaiva kadā cana //
[5,4.141ab]	apohye caiva vijñāne jñānatvaṃ na bhavet tava /
[5,4.141cd]	vṛkṣatvaṃ na hy apohyeṣu kalaśādiṣu yujyate //
[5,4.142ab]	tataś cājñānam evārtha ity abhinnārthatā bhavet /
[5,4.142cd]	ajñānapratyayaś cāyaṃ kimālambana iṣyate //
[5,4.143ab]	na tāvaj jñānanirmuktam ajñānaṃ grāhyam asti te /
[5,4.143cd]	na ca vastu niṣiddhaṃ tadabhāvaḥ kiṃ na gṛhyate //
[5,4.144ab]	bhāvo na gṛhyate yena tasyābhāveṣu kā kathā /
[5,4.144cd]	svāṃśaparyavasānaṃ ca tulyam atrāpi kāraṇam //
[5,4.145ab]	tena jñānāntaraṃ vā syād grāhyam ātmāṃśa eva vā /
[5,4.145cd]	svarūpaviparītaṃ ca kathaṃ grāhyaṃ pratīyate //
[5,4.146ab]	yathoṣṇe 'nuṣṇadhīr nāsti, jñāne 'py ajñānadhīs tathā /
[5,4.146cd]	tena na jñānamātratve syād apohyaṃ kathañ cana //
[5,4.147ab]	grāhyagrāhakayoś cāto na jñānātmasamānatā /
[5,4.147cd]	tasmād anyataratredaṃ jñānatvaṃ sampratīyate //
[5,4.148ab]	tatrāpy ubhayasiddhatvād grāhakasyeti gamyate /
[5,4.148cd]	vastubhede prasiddhe ca vyapadeśo yathāruci //
[5,4.149ab]	jñānam astūbhayaṃ vārtho grāhako vārtha ucyatām /
[5,4.149cd]	buddhyor ayugapadbhāvān na dvayor mayamānatā //
[5,4.150ab]	kṣaṇikā hītyanenoktam, artho hy ekaḥ prasajyate /
[5,4.150cd]	anyonyanirapekṣatvād yugapac cāpi janmani //
[5,4.151ab]	mānameyatvāstitvam, kriyākārakavarjanāt /
[5,4.151cd]	arthavijñānayor atra yā mitiṃ prati saṅgatiḥ //
[5,4.152ab]	kāryakāraṇabhāvo 'yam, nānyatraivaṃ ca dṛśyate /
[5,4.152cd]	niyamaś ca na labhyeta savyadakṣiṇaśṛṅgavat //
[5,4.153ab]	idaṃ kāryam ayaṃ hetuḥ, dvayaṃ na, anyonyasaṃśrayāt /
[5,4.153cd]	tadbhāvabhāvitāmātraṃ hetuḥ kair naiva varṇyate //
[5,4.154ab]	paurvāparyavinirmuktaṃ kāryakāraṇalakṣaṇam /
[5,4.154cd]	gavāśvasya yathā nāsti paurvāparye 'pi tat tathā //
[5,4.155ab]	yugapajjāyamāne 'pi santatyantaraje kṣaṇe /
[5,4.155cd]	rūpādiṣu ghaṭe yadvat, tasmāt pūrvam avasthite //
[5,4.156ab]	yo yasmāj jāyate paścāt sa tatkāryam itīṣyate /
[5,4.156cd]	hetuhetumatāṃ siddhaṃ yaugapadyanidarśanam //
[5,4.157ab]	yat pradīpaprabhādyuktaṃ sūkṣamaḥ kālo 'sti tatra naḥ /
[5,4.157cd]	durlakṣas tu yathā vedhaḥ padmapattraśate tathā //
[5,4.158ab]	bhāgayor yaugapadyena tathaiva syān nirākriyā /
[5,4.158cd]	na ca śaktyarpaṇadvāraṃ krameṇālambanaṃ bhavet //
[5,4.159ab]	grāhyaṃ tadā hy atītaṃ syāt, tadrūpyaṃ cāpramāṇakam /
[5,4.159cd]	atītvānuviddho hi smṛtyā grāhyo 'nubhūyate //
[5,4.160ab]	tadvad eva bhaved atra, svapne na syāt, viparyayāt /
[5,4.160cd]	tatra hy avartamāno 'pi gṛhyate vartamānavat //
[5,4.161ab]	bādhajñānād idaṃ bhrāntam, na tv atraivaṃ viparyayaḥ /
[5,4.161cd]	tasmāt pratyakṣabuddhīnāṃ nātito viṣayo bhavet //
[5,4.162ab]	atītatvād yathaivāsāṃ vṛtto janmāntareṣu yaḥ /
[5,4.162cd]	tadrūpatvena vā jñānaṃ hetur bhāvivad ucyate //
[5,4.163ab]	atītatve 'pi nārtho 'yaṃ dhr eṣety atra kā pramā /
[5,4.163cd]	atītaṃ yac ca vijñānaṃ grāhyatvena prakalpitam //
[5,4.164ab]	tasmād grāhakarūpaṃ vā grāhyaṃ vobhayathāpi vā /
[5,4.164cd]	grāhyākāratvamātre syād arthaḥ śabdāntareṇa te //
[5,4.165ab]	svakāle cāpy asaṃvitter na syāc chaktyarpaṇaṃ tataḥ /
[5,4.165cd]	yathaivānāgatāj jñānāt santatyantarajād api //
[5,4.166ab]	dṛḍhatvenāpy avijñātāt tathotpannād vinaśyataḥ /
[5,4.166cd]	kevalagrāhakatve tu viṣayatvaṃ na yujyate //
[5,4.167ab]	kimapekṣya ca tasyedaṃ grāhakatvaṃ prakalpyate /
[5,4.167cd]	dvyākāratā nirastaiva, saṃvedyeta tadaiva ca //
[5,4.168ab]	tataś cottaravijñānaṃ na pratīkṣeta bodhakam /
[5,4.168cd]	dvyākārakalpanāyāṃ ca parasyātmāṃśa eva te //
[5,4.169ab]	pramāparyavasānena nātīto viṣayo bhavet /
[5,4.169cd]	pūrvagrāhyasarūpatve grāhakatvaṃ prahīyate //
[5,4.170ab]	grāhakākāramātre syād viṣayo nāsarūpataḥ /
[5,4.170cd]	na ca śaktyarpaṇasyātra vyāpāra upalabhyate //
[5,4.171ab]	śaktyarpaṇasya cābhāvo yuṣmatpakṣe prasādhitaḥ /
[5,4.171cd]	santānāntaravac caiṣāṃ niṣedhyā hetusādhyatā //
[5,4.172ab]	vāsyavāsakabhāvaś ca jñānatvād ekasantatau /
[5,4.172cd]	tasmād yadbhāsakaṃ rūpaṃ tadgrāhyāt tasya bhinnatā //
[5,4.173ab]	tatsaṃvittāv asaṃvitte rasādigrāhakaṃ yathā /
[5,4.173cd]	grāhyaṃ tadgrāhakāc caiva tatparāmṛśatā yataḥ //
[5,4.174ab]	na parāmṛśyate 'vaśyaṃ rasādigrāhakaṃ yathā /
[5,4.174cd]	dvayaṃ paraspareṇaivaṃ bhinnaṃ sādhyaṃ rasādivat //
[5,4.175ab]	aikarūpyeṇa cājñānāt santānāntarabuddhivat /
[5,4.175cd]	jñānaṃ svāṃśaṃ na gṛhṇāti jñānotpatteḥ svaśaktivat //
[5,4.176ab]	grāhyatvapratiṣedhaś ca dvayahīnā hi vāsate /
[5,4.176cd]	caitrajñānaṃ tadudbhūtajñānāṃśagrāhyabodhakam //
[5,4.177ab]	jñānatvān na bhaved yadvat tasya dehāntarodbhavam /
[5,4.177cd]	etayaiva diśā vācyā śaktidvayanirākriyā //
[5,4.178ab]	pramāṇāntarasiddhatvād anyatrānekaśaktitā /
[5,4.178cd]	na tv atra kāraṇaṃ tādṛk śaktibhedakṛdasti te //
[5,4.179ab]	tasmād ubhayasiddhatvāl lāghavād yaḥ parigrahaḥ /
[5,4.179cd]	upāyatvāc ca yat tasya pūrvagrahaṇakalpanam //
[5,4.180ab]	cakṣuradīndriyair atra tadanaikāntikaṃ bhavet /
[5,4.180cd]	yad apy apratibaddhatvād utpattau gṛhyatām iti //
[5,4.181ab]	tatrātmanā na śaktyaṃ tannānyotpattis tadasti vā /
[5,4.181cd]	tenaitat kāraṇābhāvāt tadānīṃ nānubhūyate //
[5,4.182ab]	nānyathā hy arthasadbhāvo dṛṣṭaḥ sannupapadyate /
[5,4.182cd]	jñānaṃ cen netyataḥ paścāt pramāṇam upajāyate //
[5,4.183ab]	na cāpy apratibandhena kevalena graho bhavet /
[5,4.183cd]	viśiṣṭakāraṇābhāve 'py artho naivānubhūyate //
[5,4.184ab]	vyāpṛtaṃ cārthasaṃvittau jñānaṃ nātmānamṛcchati /
[5,4.184cd]	tena prakāśakatve 'pi bodhāyānyat pratīkṣyate //
[5,4.185ab]	īdṛśaṃ vā prakāśatvaṃ tasyārthānubhavātmakam /
[5,4.185cd]	na cātmānubhavo 'sty asyetyātmano na prakāśakam //
[5,4.186ab]	sati prakāśakatve ca vyavasthā dṛśyate yathā /
[5,4.186cd]	rūpādau cakṣurādīnāṃ tathātrāpi bhaviṣyati //
[5,4.187ab]	prakāśakatvaṃ bāhye 'rthe śaktyabhāvāt tu nātmani /
[5,4.187cd]	anyena vānubhāve 'sāv anavasthā prasajyate //
[5,4.188ab]	tatra tatra smṛtiṃ dṛṣṭvā sarvānubhavakalpanā /
[5,4.188cd]	ekena tv anubhūtatve sarvaṃ tatraiva sambhavet //
[5,4.189ab]	tatrāpi smṛtir ity etan na lokānumataṃ vacaḥ /
[5,4.189cd]	na hi vijñānasantānaṃ kaś cit smarati laukikaḥ //
[5,4.190ab]	ghaṭādāv agṛhīte 'rthe yadi tāvad anantaram /
[5,4.190cd]	arthāpattyāv abudhyante vijñānāni punaḥ punaḥ //
[5,4.191ab]	yāvacchramaṃ tataḥ paścāt tāvatyeva smariṣyati /
[5,4.191cd]	tadā tv akalpite 'py evaṃ smṛtivarndhyāsutādivat //
[5,4.192ab]	smṛtibhrāntaś ca yāpy atra paścāj jñāneṣu jāyate /
[5,4.192cd]	tadaivārthasmṛter eṣāṃ tajñānādipramāṇatā //
[5,4.193ab]	yāvacchramaṃ ca tadbuddhis tatprabandhe mahaty api /
[5,4.193cd]	śramād rucyānyasamparkād vicchedo viṣayeṣv iva //
[5,4.194ab]	tatrāpi smṛtir ity eṣāṃ prathame pratyaye yadi /
[5,4.194cd]	tanmātragrahaṇād evaṃ nānavasthā prasajyate //
[5,4.195ab]	smaraṇaṃ tv atha sarveṣu tatsiddhyai grahaṇaṃ tathā /
[5,4.195cd]	pramāṇavattvād āyātaḥ pravāhaḥ kena vāryate //
[5,4.196ab]	atha tānyādyavijñānaviṣayāṇīti kalpyate /
[5,4.196cd]	nottarottarabuddhīnāṃ viśeṣa upapadyate //
[5,4.197ab]	vijñānaviṣayatvaṃ ca yasya sarvāsu buddhiṣu /
[5,4.197cd]	ghaṭavijñāna tajñānaviśeṣas tena durlabhaḥ //
[5,4.198ab]	smaran yathaiva vijñānaṃ nirākāraṃ smaratyayam /
[5,4.198cd]	tathā smaran gṛhītārthaṃ nirākāratayā smaret //
[5,4.199ab]	jñānapṛṣṭena yo 'py ūrdhvaṃ parāmarśo bhavaty asau /
[5,4.199cd]	tasyārtheṣv abhyupāyatvān na tu grāhyatvakāritaḥ //
[5,4.200ab]	pratyāsannatvasambandhau grāhyatvāsambhavāc cyutau /
[5,4.200cd]	viṣayatvena vāpy etau staḥ kiṃ deśāvibhāgataḥ //
[5,4.201ab]	arthākārasya yo 'py ukto mithyājñāneṣv asambhavaḥ /
[5,4.201cd]	dośakālānyathāmātrasambhavaḥ keṣu cit kṛtaḥ //
[5,4.202ab]	pratyakṣād anyavijñānam atītānāgatair api /
[5,4.202cd]	janyate 'rthe bhavantīṣu vāsanāsvasatīṣu vā //
[5,4.203ab]	yaḥ punar nānubhūto 'rtho na vāpy anubhaviṣyate /
[5,4.203cd]	vāsanābhāvatas tatra tavāpy anubhavaḥ katham //
[5,4.204ab]	vināpi vāsanātaś ced buddhir utpadyate tataḥ /
[5,4.204cd]	vāsanāyā nimittatvam abhyupetaṃ virudhyate //
[5,4.205ab]	vāsanā ced bhavet tatra sā ca saṃvittipūrvikā /
[5,4.205cd]	tathā sati ca pūrvatra gṛhītaḥ kvāpy asau dhruvam //
[5,4.206ab]	evaṃ ca naiva vaktavyam atyantābhavanaṃ kva cit /
[5,4.206cd]	anyathānupapatyā hi siddhā janmāntare 'stitā //
[5,4.207ab]	duṣṭatvena ca vijñānam anyathāpi vyavasthitam /
[5,4.207cd]	pṛthivyādiṣu gṛhṇīyād ākāraṃ tannibandhanam //
[5,4.208ab]	tānyapāsya tu naivārthe kva cid ākārakalpanā /
[5,4.208cd]	na jñānaṃ hy anavaṣṭambham ātmānaṃ labdhum arhati //
[5,4.209ab]	vijñānasyaiva vā kāryaṃ yady eṣo 'nye ca kalpitāḥ /
[5,4.209cd]	viśeṣaḥ ko 'tra yenāyam atyantāsannitīṣyate //
[5,4.210ab]	tasmād bhrāntir api tv eṣāṃ kalpayantyartham eva naḥ /
[5,4.210cd]	kalpayatyanyathā santaṃ na tv ātmānaṃ vyavasyati //
[5,4.211ab]	tataś ca bādhakajñānād vācoyuktir iyaṃ bhavet /
[5,4.211cd]	arthe 'nyathāpi saty eṣa dhiyākāraḥ pratīyate //
[5,4.212ab]	dvicandrādimatiṣv evam, tārakādimatau tathā /
[5,4.212cd]	strītvādyanyatra dṛṣṭaṃ syāt, kathañ cid veha sambhavet //
[5,4.213ab]	śabdamātrapratīyā vā, dṛṣṭair vā kaiś cid iṅganāt /
[5,4.213cd]	saṃstyānaprasavasthānair yathā pātañjale mate //
[5,4.214ab]	tena liṅgatrayasyātra sadbhāvaḥ syāt pramāṇavān /
[5,4.214cd]	apekṣābhedataś cātra virodho 'pi na vidyate //
[5,4.215ab]	kuṇapādimatau caivaṃ sārvarūpye vyavasthite /
[5,4.215cd]	vāsanāḥ sahakāriṇyo vyavasthākāradarśane //
[5,4.216ab]	svapratyayānukāro hi bahvākāreṣu vastuṣu /
[5,4.216cd]	nirdhāraṇe bhaved dhetur nāpūrvākārakalpane //
[5,4.217ab]	tathā dīrghaghaṭatvādau bhinnāpekṣānibandhanā /
[5,4.217cd]	ākārabhedasampattir aviruddhā bhaviṣyati //
[5,4.218ab]	nānekākārasaṃvitter nirākāratvakalpanā /
[5,4.218cd]	yuktā, pratītibhedāt tu bahvākāratvasambhavaḥ //
[5,4.219ab]	saṃvitteś ca viruddhānām ekasminn api sambhavaḥ /
[5,4.219cd]	ekākāraṃ bhaved ekam iti neśvarabhāṣitam //
[5,4.220ab]	tathaiva tadupetavyaṃ yad yathaivopalabhyate /
[5,4.220cd]	na cāpy aikāntikaṃ tasya syād ekatvaṃ ca vastunaḥ //
[5,4.221ab]	tasmād deśādisadbhāvanimittaiḥ pratyayaiḥ pṛthak /
[5,4.221cd]	vastvākārāḥ pratīyerann udbhavābhibhavātmakāḥ //
[5,4.222ab]	yugapadgrāhāṇāṃ ca yo yadākāravācinam /
[5,4.222cd]	śabdaṃ smarati tenāsāv ākāraḥ sampratīyate //
[5,4.223ab]	nityaṃ satsu tathā loke rūpādiṣu ghaṭe pṛthak /
[5,4.223cd]	cakṣurādyanurodhena saṃvittir vyavatiṣṭhate //
[5,4.224ab]	evam eva ghaṭatvādau sarvān prati bhavaty api /
[5,4.224cd]	vācakasmṛtibhedena saṃvittir vyavatiṣṭhate //
[5,4.225ab]	tasmād bahiḥ sthito 'py ātmā narāṇāṃ cakṣurādibhiḥ /
[5,4.225cd]	prāpya vāprāpya vā buddher viṣayatvena kalpyate //
[5,4.226ab]	vadanti laukikā yac ca yādṛg jñānaṃ tathā bahiḥ /
[5,4.226cd]	te punar jñānasaṃvittyā tathārthaṃ prati jānate //
[5,4.227ab]	grāhakatvena vijñānaṃ yathārthaṃ naḥ samarpayet /
[5,4.227cd]	tādṛgarthaḥ sa ityevaṃ teṣāṃ vā tadupāyataḥ //
[5,4.228ab]	laiṅgikāsattvam aprāptair etair bāhyārthavādibhiḥ /
[5,4.228cd]	jñānānubhavam utkramya bāhya eva pratīyate //
[5,4.229ab]	yathā loke ca tadbuddhir vācyam evaṃ parīkṣakaiḥ /
[5,4.229cd]	na yādṛgantarākāras tādṛg bāhyo 'vakalpate //
[5,4.230ab]	utpadyamānā gṛhyeta dhīrarthagrahaṇe yadi /
[5,4.230cd]	pūrvapakṣasya kiṃ siddham, kathaṃ cārthāntaraṃ vadet //
[5,4.231ab]	bāhyārthavādinaṃ brūte bhavān kiṃ naivam icchati /
[5,4.231cd]	pratibandho na tasyāsti gṛhṇātyarthāntaraṃ yadā //
[5,4.232ab]	uttaraṃ grahakābhāvāl liṅgābhāvāc ca nāsti naḥ /
[5,4.232cd]	tadā grahaṇam ity etat, anyatarkeṣu cocyate //
[5,4.233ab]	teṣu tarkeṣu vijñānam arthakāle 'vagamyate /
[5,4.233cd]	tathā satyarthanāśaḥ syād ity etadupadiśyate //
[5,4.234ab]	nanv ity etadasambaddhaṃ pareṣṭasyaiva codanāt /
[5,4.234cd]	paurvāpryavibhāgo 'pi prāguktena virudhyate //
[5,4.235ab]	kṣaṇikatvena yuktaṃ syāj jñātatvam atha cet tadā /
[5,4.235cd]	bhūtakālāśrayād brūyād, pṛthoktasya punarvacaḥ //
[5,4.236ab]	atrāpi na svasiddhāntamūce vyājāt parasya tu /
[5,4.236cd]	bhrāntatvād anyathā pakṣaṃ gṛhītveti sma pṛcchati //
[5,4.237ab]	sahotpattyupalabdhā hi jñānasyaikāntataḥ sthitiḥ /
[5,4.237cd]	prāgūrdhvaṃ vārthasaṃvitter yugapad veti cintyate //
[5,4.238ab]	evaṃ cārthasya saṃvitteḥ paścāj jñānāvabodhanam /
[5,4.238cd]	bravītu nūnam etasya paścād utpadyate 'pi tat //
[5,4.239ab]	na caitac chaktyate tasmād utpatter apakarṣaṇam /
[5,4.239cd]	karomi tāvat tatkālā saṃvittir api setsyati //
[5,4.240ab]	prāk ca tadgrahaṇe siddhe bāhyābhyantarayor dhruvam /
[5,4.240cd]	vivekādarśanam, tasmād idam, pūrvaṃ ca coditam //
[5,4.241ab]	yugapad gṛhyamāṇe 'pi nākāro 'rthasya lakṣyate /
[5,4.241cd]	tasmād arthasya saṃvittiḥ pūrvaṃ yatnena sādhyate //
[5,4.242ab]	yas tv etasyottaro granthaḥ prāg evāsau nirūpitaḥ /
[5,4.242cd]	na tv etat sādhanaṃ sākṣāt pūrvaṃ buddher abodhane //
[5,4.243ab]	na parāmṛśyate 'rthātmā jñāto 'py ajñātavad yataḥ /
[5,4.243cd]	tasān na grahaṇaṃ pūrvaṃ buddheḥ kiṃ kena saṅgatam //
[5,4.244ab]	ataḥ pūrvopalabdhyā yo buddhyākāro 'tra vāñchitaḥ /
[5,4.244cd]	tannirākaraṇenaiva phalatvād granthavarṇanā //
[5,4.245ab]	kāmaṃ buddher iti tv etadarthādhīnatvam ucyate /
[5,4.245cd]	na cārtharūpād bhedena dhiyām asti nirūpaṇam //
[5,4.246ab]	pararūpanirūpyaṃ ca na meyaṃ mṛgatoyavat /
[5,4.246cd]	asadgrāhyānusāreṇa jñānasaṃvedyatā tava //
[5,4.247ab]	svacchatvāt tu svarūpasya kalpitā grāhyatā dhiyām /
[5,4.247cd]	vāsanopaplavāt tena na meyaṃ pāramārthikam //
[5,4.248ab]	nimittaniyatatvaṃ tu samānam ubhayor api /
[5,4.248cd]	nijaśaktyanusāritvāj jñānabāhyārthavādinoḥ //
[5,4.249ab]	tantvarthair api kasmād vaḥ kriyate kevalaḥ paṭaḥ /
[5,4.249cd]	nārabhyate ghaṭaḥ kiṃ tair mṛtpiṇḍārthena vā paṭaḥ //
[5,4.250ab]	tantumṛtpiṇḍavijñāne hy anuyojye mate yadi /
[5,4.250cd]	arthaparyanuyogo 'pi tadvad eva prasajyate //
[5,4.251ab]	arthārambhavyavasthā cet sāmarthyaniyamāśrayā /
[5,4.251cd]	jñānārambhavyavasthāyāṃ sāmarthyaṃ kena vāryate //
[5,4.252ab]	tasmād yatrobhayor doṣaḥ parihāro 'pi vā samaḥ /
[5,4.252cd]	naikaḥ paryanuyoktavyas tādṛgarthavicāraṇe //
[5,4.253ab]	deśakālanimittāni vyañjakānyarthavādinaḥ /
[5,4.253cd]	śaktīnāṃ kāraṇasthānāṃ svakāryaniyamaṃ prati //
[5,4.254ab]	śaktayo 'pi ca bhāvānāṃ kāryārthāpattikalpitāḥ /
[5,4.254cd]	prasiddhāḥ pāramārthikyaḥ pratikāryaṃ vyavasthitāḥ //
[5,4.255ab]	bhavatas tu na vijñānād bhinnābhinnā nirūpyate /
[5,4.255cd]	śaktiḥ saṃvṛtisadbhāvam utsṛjya paramārthataḥ //
[5,4.256ab]	vāsanaiva ca yuṣmābhiḥ śaktiśabdena gīyate /
[5,4.256cd]	nimittaniyatatvaṃ ca vāsanāyā yad ucyate //
[5,4.257ab]	tasyāś cāsambhavenaitad apārārthyāc ca durlabham /
[5,4.257cd]	deśakālanimittādi na ca te 'sti niyāmakam //
[5,4.258ab]	matvaitad api cety āha bhāṣyakāraḥ paraṃ prati /
[5,4.258cd]	tasmād aparihāro 'yaṃ tantubhyas te yathā paṭaḥ //
[5,4.259ab]	tathā me tantubuddhibhyaḥ paṭabuddhir itīdṛśaḥ /
[5,4.259cd]	evamādyapramāṇābhyāṃ na tāvad bāhyaśūnyatā //
[5,4.260ab]	āgamasya tu naiveha vyāpāraḥ, ato 'nyathāpi vā /
[5,4.260cd]	nopamā sadṛśābhāvāt, nārthāpattir viparyayāt //
[5,4.261ab]	tasmād abhāvagamyatvaṃ śūnyatāyāḥ sthitaṃ hi naḥ /
[5,4.261cd]	evaṃ pramāṇato 'siddhā yaiḥ prameyāśrayocyate //
[5,4.262cd]	bāhyasyāṇusamūhāder grāhyasyāsambhavekṣaṇāt //
[5,4.263ab]	tairāntarāsambhavato yathoktād jñeyatvam anyasya balād upeyam /
[5,4.263cd]	grāhyā na ceṣṭāḥ paramāṇavo 'taḥ satyaḥ samūhaḥ pratipādanīyaḥ //
[5,4.264ab]	iti bahirviṣayapratipādanād tadabhāvakṛtā matisaṃvṛtiḥ /
[5,4.264cd]	ubhayatattvavidāṃ paramārthataḥ, kṣamam idaṃ dhuri dharmavicāraṇe //
{5,5 anumānapariccheda AMP}
[5,5.1ab]	pratyakṣāvyabhicāritvād evaṃlakṣaṇakaṃ ca yat /
[5,5.1cd]	prasiddham anumānādi na parīkṣyaṃ tad apy ataḥ //
[5,5.2ab]	pramātā jñātasambandhaḥ, ekadeśyatha vocyate /
[5,5.2cd]	karmadhārayapakṣo vā sambandhinyekadeśatā //
[5,5.3ab]	dvayaṃ vā jñātasambandham upalabdhaṃ parasparam /
[5,5.3cd]	tasyaikadeśaśabdābhyām ucyete samudāyinau //
[5,5.4ab]	sambandho vyāptir iṣṭātra liṅgādharmasya liṅginā /
[5,5.4cd]	vyāpyasya gamakatvaṃ ca vyāpakaṃ gamyam iṣyate //
[5,5.5ab]	yo yasya deśakālābhyāṃ samo nyūno 'pi vā bhavet /
[5,5.5cd]	sa vyāpyo vyāpakas tasya samo vābhyadhiko 'pi vā //
[5,5.6ab]	tena vyāpye gṛhīte 'rthe vyāpakas tasya gṛhyate /
[5,5.6cd]	na hy anyathā bhavaty eṣā vyāpyavyāpakatā tayoḥ //
[5,5.7ab]	vyāpakatvagṛhītas tu vyāpyo yady api vastutaḥ /
[5,5.7cd]	ādhikye 'py aviruddhatvād vyāpyaṃ na pratipādayet //
[5,5.8ab]	vispaṣṭaṃ dṛṣṭam etac ca goviṣāṇitvayor mitau /
[5,5.8cd]	vyāpyatvād gamikā gāvo vyāpikā na viṣāṇitā //
[5,5.9ab]	tena yatrāpy ubhau dhrmau vyāpyavyāpakasammatau /
[5,5.9cd]	tatrāpi vyāpyataiva syād aṅgaṃ na vyāpitā miteḥ //
[5,5.10ab]	tena dharmyantareṣv eṣā yasya yenaiva yādṛśī /
[5,5.10cd]	deśe yāvati kāle vā vyāpyatā prāṅ nirūpitā //
[5,5.11ab]	tasya tāvati tādṛk sa dṛṣṭo dharmyantare punaḥ /
[5,5.11cd]	vyāpyāṃśo vyāpakāṃśasya tathaiva pratipādakaḥ //
[5,5.12ab]	bhūyodarśanagamyā ca vyāptiḥ, sāmānyadharmayoḥ /
[5,5.12cd]	jñāyate bhedahānena, kva cic cāpi viśeṣayoḥ //
[5,5.13ab]	kṛttikodayamālakṣya rohiṇyāsattikḷptivat /
[5,5.13cd]	vyāpteś ca dṛśyamānāyāḥ kaś cid dharmaḥ prayojakaḥ //
[5,5.14ab]	asmin saty amunā bhāvyam iti śaktyā nirūpyate /
[5,5.14cd]	anye paraprayuktānāṃ vyāptīnām upajīvakāḥ //
[5,5.15ab]	tair dṛṣṭair api naiveṣṭā vyāpakāṃśāvadhāraṇā /
[5,5.15cd]	ye tu tān api visrabdhaṃ sādhyasiddhyau prayuñjate //
[5,5.16ab]	sulabhaiḥ pratihetvādidoṣair bhrāmyanti te ciram /
[5,5.16cd]	teṣv āgamaviruddhatvaṃ svayaṃ ceṣṭavighātitā //
[5,5.17ab]	alaukikavivādāś ca varṇyas te haitukais tataḥ /
[5,5.17cd]	niṣiddhitvena hiṃsānām adharmatvaṃ prayujyate //
[5,5.18ab]	tadabhāve na tatsiddhir hiṃsātvād aprayojakāt /
[5,5.18cd]	hetudvayaprayukte ca mithyātve sarvabuddhiṣu //
[5,5.19ab]	jñānatvotpattimattvādisādhako naprayojakaḥ /
[5,5.19cd]	traivarṇikaprayuktā ca yāgādeḥ svargahetutā //
[5,5.20ab]	na manuṣyatvamātreṇa śūdrasthena prayujyate /
[5,5.20cd]	kṛtasāvayavatvādiprayuktā ca vināśitā //
[5,5.21ab]	prayatnānantarajñānasadṛśair na prayujyate /
[5,5.21cd]	jātimattvendriyatvādi vastusanmātrabandhanam //
[5,5.22ab]	śadānityatvasiddhyarthaṃ ko vaded yo na tārkikaḥ /
[5,5.22cd]	tasmād ya eva yasyārtho dṛṣṭaḥ sādhanaśaktitaḥ //
[5,5.23ab]	sa eva gamakas tasya na prasaṅgānvito 'pi yaḥ /
[5,5.23cd]	upāttaś caikadeśābhyāṃ dharmy apy atraikadeśatā //
[5,5.24ab]	apārārthye hi dhūmādeḥ svarūpair naikadeśatā /
[5,5.24cd]	sa eva cobhayātamāyaṃ gamyo gamaka eva vā //
[5,5.25ab]	asiddhenaikadeśena gamyaḥ siddhena bodhakaḥ /
[5,5.25cd]	ataḥ pṛthagabhinno vāprayoktāṇāṃ vivakṣaya //
[5,5.26ab]	anityaḥ kṛtako yasmād dhūmavān agnimān iti /
[5,5.26cd]	dharmyabhinnam upādānam, bhedo 'trāgnir itīdṛśe //
[5,5.27ab]	ekadeśaviśiṣṭaś ca dharmyevātrānumīyate /
[5,5.27cd]	na hi tannirapekṣatve sambhavaty anumeyatā //
[5,5.28ab]	na dharmamātraṃ siddhatvāt, tathā dharmī, tathobhayam /
[5,5.28cd]	vyastaṃ vāpi samastaṃ vā svātantryeṇānumīyate //
[5,5.29ab]	ekadeśasya liṅgatvaṃ sādhyenānugamo 'sya ca /
[5,5.29cd]	dvayaṃ ca na syād iṣṭaṃ sat pakṣeṣv eṣu yathākramam //
[5,5.30ab]	anityatvādayo dharmāḥ kṛtakatvādayo na hi /
[5,5.30cd]	dhvaninānugamo naiṣāṃ nobhayasyobhayena vā //
[5,5.31ab]	sambandho 'py anupādānān nāmnā ṣaṣṭhyāpi vā mitau /
[5,5.31cd]	na cāpy anugamas tena liṅgasyeha nidarśyate //
[5,5.32ab]	na cākāradvayaṃ tasya sādhyasādhanabhāg bhavet /
[5,5.32cd]	tasmad arthagṛhītatvānmatubarthasya gamyatā //
[5,5.33ab]	na svāntantryeṇa mantavyā, yathā daṇḍyādiśabdataḥ /
[5,5.33cd]	viśīṣṭārthapratītau syāt sambandho nāntarīyakaḥ //
[5,5.34ab]	viśeṣaṇaviśeṣyatvam āpannau dvāv imāv ataḥ /
[5,5.34cd]	gamyau, aṅgāṅgibhāvas tu kaiś cid iṣṭo vikalpataḥ //
[5,5.35ab]	sarvathā dharmiṇo dharmo dharmeṇa tv avagamyate /
[5,5.35cd]	viśeṣaṇaviśeṣyatve na viśeṣo 'vadhāryate //
[5,5.36ab]	tatrotaraṃ vadanty anye yadi dharmī viśeṣaṇam /
[5,5.36cd]	hetudharmeṇa samandhas tasyāprādhānyataḥ sphuṭaḥ //
[5,5.37ab]	pradhānatvād dhi dharmeṇa sambandho vākyato bhavet /
[5,5.37cd]	tatrāsambhavataḥ paścāt kalpyo 'sau dharminā saha //
[5,5.38ab]	dhvaner ity atha vā vācyam, anvayasya tu darśane /
[5,5.38cd]	bhedopāttasya dharmasya guṇābhāvo na duṣyati //
[5,5.39ab]	agner deśaviśiṣṭatve na caitat pakṣalakṣaṇam /
[5,5.39cd]	viśiṣṭatāsya deśena bhaved evamprakārikā //
[5,5.40ab]	yo 'gniḥ so 'sti kva cid deśe yo dṛṣṭo yatra tatra vā /
[5,5.40cd]	agniḥ pūrvānubhūto vā deśamātreṇa saṅgataḥ //
[5,5.41ab]	yo 'gniḥ so 'nena yukto vā, yo dṛṣṭo 'nena so 'tha vā /
[5,5.41cd]	yo 'yaṃ sa deśamātreṇa yuktaḥ, pūrveṇa vāpy ayam //
[5,5.42ab]	etaddeśaviśiṣṭo vā yo 'yam agnir iti, iha tu /
[5,5.42cd]	pūrvayoḥ siddhasādhyatvaṃ pareṣu syād viruddhatā //
[5,5.43ab]	vyāptir etena deśena sarvāgnīnāṃ na yujyate /
[5,5.43cd]	nāpi pūrvasya, nāpy eṣa vahniḥ sarvair viśiṣyate //
[5,5.44ab]	deśaiḥ, pūrveṇa vāpy asya na deśena viśeṣyatā /
[5,5.44cd]	etaddeśaviśiṣṭo 'yam ity etat kathyate katham //
[5,5.45ab]	yadā deśānapekṣo 'gnir nāyam ity avadhāryate /
[5,5.45cd]	agneḥ pūrvataraṃ cātra deśa evāvadhāryate //
[5,5.46ab]	tajjñānakālabuddhaś ca na deśaḥ syād viśeṣaṇam /
[5,5.46cd]	deśasya parvatādes tu svarūpe pāvakād ṛte //
[5,5.47ab]	gṛhīte 'gniviśiṣṭasya punarjñānaṃ na duṣyati /
[5,5.47cd]	tasmād dharmaviśiṣṭasya dharmiṇaḥ syāt prameyatā //
[5,5.48ab]	sā deśasyāgniyuktasya, dhūmasyānyaiś ca kalpitā /
[5,5.48cd]	nanu śabdavad eva syāl liṅgamyaṃ viśiṣaṇam //
[5,5.49ab]	naivam, na hy atra liṅgasya śaktyanekatvakalpanā /
[5,5.49cd]	na ca tasyānumeyatvam, viśeṣyaś cāvadhāritaḥ //
[5,5.50ab]	viśiṣṭatvena cājñānāt tanmātrasyānumeyatā /
[5,5.50cd]	nanu dhūmaviśeṣyatve hetoḥ pakṣaikadeśatā //
[5,5.51ab]	naitad asti, viśeṣe hi sādhye sāmānyahetutā /
[5,5.51cd]	dhūmatajjānasambandhasmṛtiprāmāṇyakalpane //
[5,5.52ab]	phalena viṣayaikatvaṃ tadvyāpārāt puroditam /
[5,5.52cd]	prameyadhīpramāṇatvaṃ bhāṣyakāras tu manyate //
[5,5.53ab]	pratyakṣāniyamoktaś ca sarvatraivānuṣajyate /
[5,5.53cd]	anumānagṛhītasya tenaiva pratipādanam //
[5,5.54ab]	parebhyo vāñchatā vācyaḥ pūrvapakṣo yathoditaḥ /
[5,5.54cd]	tatra dharmiṇam uddiśya sādhyadharmo vidhīyate //
[5,5.55ab]	niyamas tadvipakṣāc ca kalpyate nāvirodhinaḥ /
[5,5.55cd]	asannikṛṣṭavācā ca dvayam atra jihāsitam //
[5,5.56ab]	tādrūpyeṇa paricchittis tadviparyayato 'pi ca /
[5,5.56cd]	pramitasya pramāṇe hi nāpekṣā jāyate punaḥ //
[5,5.57ab]	tādrūpyeṇa paricchinne pramāṇaṃ niṣphalaṃ param /
[5,5.57cd]	vaiparītyaparicchinne nāvakāśaḥ parasya tu //
[5,5.58ab]	mūle tasya hy anutpanne pūrveṇa viṣayo hṛtaḥ /
[5,5.58cd]	pratyakṣādeś ca ṣaṭkasya yenaivārtho 'vadhāritaḥ //
[5,5.59ab]	tenaivottarabādhaḥ syād, vikalpāder asambhavāt /
[5,5.59cd]	agrāhyatā tu śabdādeḥ pratyakṣeṇa virudhyate //
[5,5.60ab]	teṣām aśrāvaṇatvādi viruddham anumānataḥ /
[5,5.60cd]	na hi śrāvaṇatā nāma pratyakṣeṇāvagamyate //
[5,5.61ab]	sānvayavyatirekābhyāṃ gamyate badhirādiṣu /
[5,5.61cd]	tridhā śabdavirodhaḥ syāt pratijñādivibhāgataḥ //
[5,5.62ab]	pratijñāpūrvasañjalpasarvalokaprasiddhitaḥ /
[5,5.62cd]	yāvajjīvam ahaṃ maunīty uktimātreṇa bādhyate //
[5,5.63ab]	sarvavākyamṛṣātve tu dharmoktyaivātmabādhanam /
[5,5.63cd]	dharmyuktyāhaṃ yato jātaḥ sā vandhyā jananī mama //
[5,5.64ab]	bauddhasya śabdanityatvaṃ pūrvopetena bādhyate /
[5,5.64cd]	candraśabdābhidheyatvaṃ śaśino yo niṣedhati //
[5,5.65ab]	sa sarvalokasiddhena candrajñānena bādhyate /
[5,5.65cd]	jñātagogavayākāraṃ prati yaḥ sādhayed idam //
[5,5.66ab]	na gor gavayasādṛśyaṃ tasya bādhopamānataḥ /
[5,5.66cd]	gehāvagatanāstitvo jīvaṃś caitro yadā bahiḥ //
[5,5.67ab]	nāstīti sādhyate bādhas tatrārthāpattito bhavet /
[5,5.67cd]	agnāvadāhake sādhye śabde cānabhidhāyake //
[5,5.68ab]	śrotrādināstitāyāṃ ca śabdānityatvasādhane /
[5,5.68cd]	śrutārthāpattibādho 'tra yadāptoktinivārite //
[5,5.69ab]	divābhujau niṣidhyeta hetunā rātribhojanam /
[5,5.69cd]	śaśaśṛṅgādisadbhāvavirodho 'nupalabdhitaḥ //
[5,5.70ab]	evaṃ ca dharmasambandhabādhas tāvad udāhṛtaḥ /
[5,5.70cd]	dharmadharmyubhayeṣāṃ ca svarūpasvaviśeṣayoḥ //
[5,5.71ab]	śrutyarthākṣiptayor vākye vācyaḥ sarvapramāṇakaḥ /
[5,5.71cd]	tṛṇādivikriyāhetor agnimaddhimasādhane //
[5,5.72ab]	pratyakṣāvagatāc chaityāt tadviśeṣotthabādhanam /
[5,5.72cd]	adharmo vihito duḥkhaṃ karotyalpam itīha tu //
[5,5.73ab]	vihitatvād adharmasya svarūpasyaiva bādhanam /
[5,5.73cd]	tathā duḥkhanimittatvaṃ viśeṣas tasya bādhyate //
[5,5.74ab]	ayathārthā dhiyaḥ sarvāḥ ity ukte dvayabādhanam /
[5,5.74cd]	svarūpasvaviśeṣābhyām, taddhīmithyātvasādhanāt //
[5,5.75ab]	kṣaṇikātyantamithyātve viśeṣau ca dvayor iha /
[5,5.75cd]	darśanād ekadeśasyety anenaitad vyudasyate //
[5,5.76ab]	yatraikasyobhayor vāpi saṃśayādhīviparyayāḥ /
[5,5.76cd]	śaityān na dāhako bahniś cākṣuṣatvād anityatā //
[5,5.77ab]	śabdasyetyevamādau tu dvayoḥ siddho viparyayaḥ /
[5,5.77cd]	kṛtakatvaguṇatvādau parokte yājñikaṃ prati //
[5,5.78ab]	svokte caivamprakāre syād asiddho 'nyatarasya tu /
[5,5.78cd]	bāṣpādibhāvasandigdho dvayor anyatarasya vā //
[5,5.79ab]	dhūmas tridhāpy asiddhaḥ syāt, evaṃ tāvat svarūpataḥ /
[5,5.79cd]	eta eva prakārāḥ syur āśrayāsiddhikalpane //
[5,5.80ab]	jñāte 'pi hi svarūpeṇa nātaddharme 'sti hetutā /
[5,5.80cd]	sarvatra dṛṣṭakāryatvād ātmā sarvagatas tv iti //
[5,5.81ab]	bauddhaṃ pratyāśrayāsiddhaḥ, laukikādes tu saṃśayaḥ /
[5,5.81cd]	bāṅmātrāsiddhimātreṇa vyavahārāprakalpanāt //
[5,5.82ab]	dvābhyāṃ yo 'sattvato jñātas tadvaco dūṣaṇaṃ matam /
[5,5.82cd]	itarat sādhanaṃ tu syād vādinā yadi sādhyate //
[5,5.83ab]	nirākaraṇasiddhau vā dūṣaṇaṃ prativādinaḥ /
[5,5.83cd]	sandehaviparītatvahetū cātra nirākṛtau //
[5,5.84ab]	jñātasambandhavacanāt, trayaḥ saṃśayahetavaḥ /
[5,5.84cd]	san sādhye tadabhāve vā dvābhyāṃ vyāvṛtta eva ca //
[5,5.85ab]	dvau viruddhārthasambaddhau yāv ekatraikadeśini /
[5,5.85cd]	prameyānityatāmūrtidharmāḥ sādhāraṇā dvayoḥ //
[5,5.86ab]	nityāyatnotthayatnotthānityeṣu dviranityataḥ /
[5,5.86cd]	nityā bhūrgandhavattvena syād asādhāraṇas tvayam //
[5,5.87ab]	niścayaikāṅgavaikalyād eṣa saṃśayakāraṇam /
[5,5.87cd]	sādhāraṇo yathā dṛṣṭo buddhidvayanimittakaḥ //
[5,5.88ab]	viruddhaikānavāpteś ca saṃśaye kāraṇaṃ matam /
[5,5.88cd]	atrāsādhāraṇo nāsti tadabhāvamukhena tu //
[5,5.89ab]	dvayāsattvavirodhāc ca mataḥ saṃśayakāraṇam /
[5,5.89cd]	sandigdhahetutā caiṣāṃ viṣayāpekṣayocyate //
[5,5.90ab]	nirṇayasyāpi hetutvaṃ dṛṣṭaṃ sādhyāntare yataḥ /
[5,5.90cd]	vyavacchedānvayau labdhvā, niṣkriyādāv amūrtivat //
[5,5.91ab]	kṣityekadeśasiddhatve gandhavattvasya hetutā /
[5,5.91cd]	yatrāpratyakṣatā vāyor arūpatvena sādhyate //
[5,5.92ab]	sparśāt pratyakṣatā vāsau viruddhāvyabhicāritā /
[5,5.92cd]	ke cij jātyantaraṃ caināṃ varṇayantyapare punaḥ //
[5,5.93ab]	sādhāraṇatvam aṃśena samastaṃ vāpy ananvayam /
[5,5.93cd]	pratijñā yatra bādhyeta pūrvoktair yasya sādhanaiḥ //
[5,5.94ab]	tat parājayataḥ kāryo nirṇayo bādhavarjanāt /
[5,5.94cd]	kva cit saṃśayahetū yau pratyekatvena lakṣitau //
[5,5.95ab]	saṅghāte nirṇayas tābhyāmūrdhvatākākavattvavat /
[5,5.95cd]	pratyekaṃ saṃhatau vāpi gamakāvavirodhinau //
[5,5.96ab]	tasmād bhinnau viruddhārthau hetū cātra nidarśitau /
[5,5.96cd]	ṣoḍhā viruddhatām āhuś caturddhā vaikadhāpi vā //
[5,5.97ab]	śrutyarthoktasya bādhāyāṃ pratijñārthasya hetunā /
[5,5.97cd]	nityatve kṛtakatvasya dharmabādhād viruddhatā //
[5,5.98ab]	bādho dharmaviśeṣasya yadā tv evaṃ prayujyate /
[5,5.98cd]	arthavacchabdarūpaṃ syāt prāksambandhāvadhāraṇāt //
[5,5.99ab]	vibhaktimattvāt paścādvat svarūpeṇeti cāśrite /
[5,5.99cd]	asvarūpārthayogas tu paścāc chabdasya dṛśyate //
[5,5.100ab]	tena prāg api sambandhād asvarūpārthatā bhavet /
[5,5.100cd]	ihapratyayahetutvād dravyāder vyatiricyate //
[5,5.101ab]	samavāyo yathehāyaṃ ghaṭa ityādisaṅgatiḥ /
[5,5.101cd]	atrāpy asamavāyatvaṃ saṃyogasyeva sidhyati //
[5,5.102ab]	tena dharmisvarūpasya vaiparītyād viruddhatā /
[5,5.102cd]	yac ca sattāvad ekatvaṃ samavāyasya kalpitam //
[5,5.103ab]	tatra saṃyogavadbhedāt syād viśeṣaviruddhatā /
[5,5.103cd]	nityam ātmāstitā kaiś cid yadā sautrāntikaṃ prati //
[5,5.104ab]	sādhyate 'vayavābhāvād vyomavad dvayabādhanam /
[5,5.104cd]	tadobhayaviśeṣasya bādho 'yaṃ sādhyate yadā //
[5,5.105ab]	pārārthyaṃ cakṣurādīnāṃ saṅghātāc chayanādivat /
[5,5.105cd]	śayane saṅghapārārthyaṃ bhautikavyāptahetuke //
[5,5.106ab]	ātmānaṃ prati pārārthyam asiddham iti bādhanam /
[5,5.106cd]	asaṃhataparārthatve dṛṣṭe saṃhatatāpi ca //
[5,5.107ab]	anahaṅkārikatvaṃ ca cakṣurādeḥ prasajyate /
[5,5.107cd]	gamakasyaikadeśasya vyāptir gamyeti bhāṣitum //
[5,5.108ab]	sādhyasādharmyavaidharmyadṛṣṭāntaḥ pratipādyate /
[5,5.108cd]	tatra hetvartham uddiśya sādhyopādānam iṣyate //
[5,5.109ab]	uddeśyo vyāpyate dharmo vyāpakaś cetaro mataḥ /
[5,5.109cd]	yadvṛttayoḥ prāthamyam ity ādyuddeśalakṣaṇam //
[5,5.110ab]	tadvṛttam eva kāraś ca syād upādeyalakṣaṇam /
[5,5.110cd]	vadatyarthaṃ svaśaktyā ca śabdo vaktranapekṣayā //
[5,5.111ab]	sādhyahetutvam arthānāṃ vyāptiśaktyanurodhataḥ /
[5,5.111cd]	tatrājñānād yadā vakta sahacāravivakṣayā //
[5,5.112ab]	viparyayeṇa vā hetau na vyāptatvaṃ vivakṣati /
[5,5.112cd]	vivakṣann api vā śabdaṃ tadyogyaṃ na vaded yadi //
[5,5.113ab]	ghaṭe kṛtakanāśitve nāśivyāptaṃ kṛtena vā /
[5,5.113cd]	na tadeṣṭasya hetutvam, syād aniṣṭasya caiva tat //
[5,5.114ab]	tasmād vyāpyatvarūpeṇa vācyo hetutvasammataḥ /
[5,5.114cd]	yadā samyak prayukte 'pi vākye 'rtho na tathā bhavet //
[5,5.115ab]	sādhyahetūbhayavyāptiśūnyatvāt paramārthataḥ /
[5,5.115cd]	nityo dhvaniramūrttatvāt karmavat paramāṇuvat //
[5,5.116ab]	ghaṭavad vyomavaccāpi, tadasadvādinaṃ prati /
[5,5.116cd]	dharmyasiddhāv api hy evaṃ dṛṣṭāntābhāsatā bhavet //
[5,5.117ab]	tat sadbhāve 'pi ca vyomni dvayayukte 'pi kīrtite /
[5,5.117cd]	karmādyālocanād vyāptir hetor nāstīti varjanam //
[5,5.118ab]	vyāptyā sādharmya ukte ca na vaidharmyam apekṣyate /
[5,5.118cd]	sahabhāvitvadṛṣṭyā tu yadā vyāptiṃ na lakṣayet //
[5,5.119ab]	paraḥ sādharmyadṛṣṭāntāt tac ca nāpekṣate yadā /
[5,5.119cd]	vaktā vā sahabhāvitvaṃ śuddhaṃ tena vaded yadā //
[5,5.120ab]	viparītānvayaṃ vāpi tat samādhitsayā tadā /
[5,5.120cd]	pūrvajñānopamardena vaidharmyeṇeṣṭasādhanam //
[5,5.121ab]	sāhityamātraṃ pūrvoktaṃ hetos tatropayujyate /
[5,5.121cd]	vyāpyavyāpakabhāvo hi bhāvayor yādṛg iṣyate //
[5,5.122ab]	tayor abhāvayos tasmād viparītaḥ pratīyate /
[5,5.122cd]	dhūmabhāve 'gnibhāvena vyāpte 'nagnis tataś cyutaḥ //
[5,5.123ab]	adhūma eva vidyetetyevaṃ vyāpyatvamaśnute /
[5,5.123cd]	tathānagnāvadhūmena vyāpte dhūmas tatacyutaḥ //
[5,5.124ab]	anyatrānavakāśatvād vyāpyate dhruvam agninā /
[5,5.124cd]	vyāpakau tu yadocyete bhāvābhāvau tadā tataḥ //
[5,5.125ab]	naiva vyāpyād vipakṣasya pracyutiḥ kathitā bhavet /
[5,5.125cd]	tasmād dhūmena sādhyatvam agneḥ prārthayate yadā //
[5,5.126ab]	tadānagnir adhūmena vyāpto vācyaḥ, na cānyathā /
[5,5.126cd]	anagnyadhūmasāhitye vyāpter vāpi viparyaye //
[5,5.127ab]	na prastutopakāraḥ syād anyad vāpi prasādhyate /
[5,5.127cd]	yatrāpy arthasya śūnyatvaṃ dvābhyām ekena vā bhavet //
[5,5.128ab]	yad anityaṃ tu tan mūrtam aṇuvad buddhivat khavat /
[5,5.128cd]	sādhyena vyāptisiddhyaiva vyatireko 'tra kathyate //
[5,5.129ab]	yasyāyaṃ nāsty asau hetus tena sādhyena nāpyate /
[5,5.129cd]	tena dṛṣṭe 'pi sāhitye na sarvo gamya iṣyate //
[5,5.130ab]	sahadṛṣṭir na sambandho vyāptir naiva ca tāvatā /
[5,5.130cd]	mūrtānityatvayukte 'pi tasmād aṅgīkṛte ghaṭe //
[5,5.131ab]	karmādau vyāptyabhāvena na dṛṣṭāntatvam iṣyate /
[5,5.131cd]	aśeṣāpekṣitatvāc ca saukaryāc cāpy adarśanāt //
[5,5.132ab]	sādhane yadyapīṣṭo 'tra vyatireko 'numāṃ prati /
[5,5.132cd]	tāvatā na hy anaṅgatvaṃ yuktiḥ śābde hi vakṣyate //
[5,5.133ab]	bodhaprasaṅgo bhedānāṃ na cāvyāpter bhaviṣyati /
[5,5.133cd]	astisāmānyavastveṣu vyāpitā tatra gamyatām //
[5,5.134ab]	ke cit sādharmyadṛṣṭānte vyāptyāpi kathite punaḥ /
[5,5.134cd]	vaidharmyoktim apīcchanti, vyāvṛttiniyamecchayā //
[5,5.135ab]	hetau sādharmyadṛṣṭāntāt sādhyenaivāvadhārite /
[5,5.135cd]	vyāvṛttiḥ sarvataḥ prāptā sādhyābhāve niyamyate //
[5,5.136ab]	tat tu mandaphalaṃ yasmāt pakṣe 'py evaṃ nirūpitam /
[5,5.136cd]	vyāpakābhāvamātraṃ hi vyāpyān nityaṃ nivartate //
[5,5.137ab]	tasmād yathaiva śuklatve paṭasyokte virodhinām /
[5,5.137cd]	nivṛttir na tu dairdhyādes tathātrāpi bhaviṣyati //
[5,5.138ab]	dvaividhyaṃ nopapannaṃ tu yathaiva hy agnidhūmayoḥ /
[5,5.138cd]	pratyakṣadṛṣṭaḥ sambandho gatiprāptyos tathaiva hi //
[5,5.139ab]	āditye 'nupalabdhiś cen na deśe 'py adhunātane /
[5,5.139cd]	kva cit tatropalabdhiś ced devadatte 'pi dṛśyatām //
[5,5.140ab]	yadi dharmyantarāpekṣā tatra sāmānyadṛṣṭatā /
[5,5.140cd]	syād agnidhūmayoḥ saiva, tasmād evaṃ pracakṣate //
[5,5.141ab]	pratyakṣadṛṣṭasambandhaṃ yayor eva viśeṣayoḥ /
[5,5.141cd]	gomayendhanatajjanyaviśeṣādimatiḥ kṛtā //
[5,5.142ab]	taddeśasthena tenaiva gatvā kālāntare 'pi tam /
[5,5.142cd]	yadāgnir budhyate, tasya pūrvabodhāt punaḥ punaḥ //
[5,5.143ab]	sandihyamānasadbhāvavastubodhāt pramāṇatā /
[5,5.143cd]	viśeṣadṛṣṭam etac ca likhitaṃ vindhyavāsinā //
[5,5.144ab]	ākṛtyor eva caiṣeṣṭā vyavacchedena kena cit /
[5,5.144cd]	hetusādhyavyavastheti viśeṣo nopadarśitaḥ //
[5,5.145ab]	agnidhūmāntaratve ca vācye sāmānyato mitau /
[5,5.145cd]	sāmānyadṛṣṭam ekāntād atretyāditya ucyate //
[5,5.146ab]	pratyakṣaviṣayatvaṃ ca sāmānyasya prasādhitam /
[5,5.146cd]	vastutvaṃ ca, atra hetur vā dvayasyāpy abhidhīyate //
[5,5.147ab]	dhūmād agnyanumānasya vastvālambanatā bhavet /
[5,5.147cd]	abhāvānyapramāṇatvāt svārthe śrotrādibuddhivat //
[5,5.148ab]	sāmānyasya ca vastutvaṃ pratyakṣagrāhyatāpi ca /
[5,5.148cd]	abhāvānyaprameyatvād asādhāraṇavastuvat //
[5,5.149ab]	sāmānyaṃ nānumānena vinā yasya pratīyate /
[5,5.149cd]	na ca liṅgavinirmuktam anumānaṃ pravartate //
[5,5.150ab]	asāmānyasya liṅgatvaṃ na ca kena cid iṣyate /
[5,5.150cd]	na cānavagataṃ liṅgaṃ kiñ cid asti prakāśakam //
[5,5.151ab]	tasya vāpy anumānena syād anyena gatiḥ punaḥ /
[5,5.151cd]	tadutpattiś ca liṅgāt syāt sāmānyajñānasaṃhitāt //
[5,5.152ab]	tasya cāpy anumānatvāt bhavel liṅgena codbhavaḥ /
[5,5.152cd]	anumānāntarād eva jñānenaivaṃ ca kalpane //
[5,5.153ab]	liṅgaliṅgyanumānānām ānantyād ekaliṅgini /
[5,5.153cd]	gatir yugasahasreṣu bahuṣv api na vidyate //
[5,5.154ab]	atha sāmānyabhūte 'pi liṅge 'nyasmād gatir bhavet /
[5,5.154cd]	pramāṇād apramāṇād vā, tathā liṅgigatir bhavet //
[5,5.155ab]	evam apy anumānasya nityocchedaḥ prasajyate /
[5,5.155cd]	pramāṇāntaram eva syāt sāmānyasyāvabodhakam //
[5,5.156ab]	apramāṇāvabuddhād vā liṅgāl liṅgini yā matiḥ /
[5,5.156cd]	sāpi mithyā bhaven nityaṃ bāṣpajātāgnibuddhivat //
[5,5.157ab]	nanv apramāṇabhūtāpi sambandhasmṛtir iṣyate /
[5,5.157cd]	yathā liṅgigatau hetus tathā liṅgagatir bhavet //
[5,5.158ab]	tatra yat pūrvavijñānaṃ tasya prāmāṇyam iṣyate /
[5,5.158cd]	tadupasthānamātreṇa smṛteḥ syāc caritārthatā //
[5,5.159ab]	na tu liṅgagatau kiñ cit pramāṇam upapadyate /
[5,5.159cd]	tadabhāvāsmṛtiś cātra na kathañ cit pravartate //
[5,5.160ab]	smārtam etadabhedena vijñānam iti yo vadet /
[5,5.160cd]	tasya vandhyāsute 'py asti nūnaṃ smaraṇaśaktatā //
[5,5.161ab]	na cāsādhāraṇo 'rthātmā sāmānyajñānakāraṇam /
[5,5.161cd]	yasmān nāsyāvinābhāvas tena dṛṣṭaḥ kathañ cana //
[5,5.162ab]	syād vā sambandhadṛṣṭyāsau sāmānyaṃ kṛtakatvavat /
[5,5.162cd]	na hy asādhāraṇaṃ vastu pūrvatreha ca vidyate //
[5,5.163ab]	na cāpy avyapadeśasya vikalparahitasya ca /
[5,5.163cd]	vinā pūrvānusandhānāl liṅgatvam upapadyate //
[5,5.164ab]	kalpyante ca viśeṣā ye te 'py aliṅgam ananvayāt /
[5,5.164cd]	etasmād eva hetoḥ syāt tajñānasyāpy aliṅgatā //
[5,5.165ab]	sāmānyarūpatāyāṃ vā tathaivānavadhāraṇam /
[5,5.165cd]	kva cid vā dṛṣṭasambandhe sarvaḥ pratyāyako bhavet //
[5,5.166ab]	sambandhānubhavo 'vaśyam eṣitavyaś ca liṅganaḥ /
[5,5.166cd]	anumānapravṛttes tu prāg jñānaṃ tatra nāsti te //
[5,5.167ab]	na cāpi vāsanāmātrāl liṅgajñānasya sambhavaḥ /
[5,5.167cd]	liṅgijñānaṃ ca tadvat syāt trirūpāl liṅgato na tat //
[5,5.168ab]	tatrābhāvasya liṅgatvaṃ na cāsāv ānumānikaḥ /
[5,5.168cd]	pramāṇāntaragamyatvāt tatra doṣo na jāyate //
[5,5.169ab]	pratyakṣāvagatāl liṅgād yasya liṅgigatir bhavet /
[5,5.169cd]	tasya nāto 'dhikaṃ kiñ cit prārthanīyaṃ prasajyate //
[5,5.170ab]	yatrāpy anumitāl liṅgāl liṅgini grahaṇaṃ bhavet /
[5,5.170cd]	tatrāpi maulikaṃ liṅgaṃ pratyakṣād eva gamyate //
[5,5.171ab]	liṅgatvaṃ kṛtakatvādau kriyāyāḥ kārakasya vā /
[5,5.171cd]	pratyakṣatvaṃ ca tasyeṣṭam iti dūraṃ na gamyate //
[5,5.172ab]	evaṃ śabdopamānādau sāmānyāśrayatā yataḥ /
[5,5.172cd]	taddaussthityena daussthityaṃ sarvatrātaḥ prasajyate //
[5,5.173ab]	tasmāt pratyakṣapūrvatvaṃ pramāṇāntara iṣyate /
[5,5.173cd]	pratyakṣatvaṃ ca sāmānye nānyathā hi gatir bhavet //
[5,5.174ab]	pratyakṣālambanatvaṃ ca viśeṣasya kathaṃ bhavet /
[5,5.174cd]	yadā vastvantarāpekṣaḥ sāmānyāṃśaḥ sa kīrtyate //
[5,5.175ab]	rūpādayo hi sāmānyaṃ sarve nīlādyapekṣayā /
[5,5.175cd]	svaviśeṣānapekṣyātha nīlādīnāṃ samānatā //
[5,5.176ab]	te cāpi tāvat sāmānyaṃ yāvat syuḥ paramāṇavaḥ /
[5,5.176cd]	dvyaṇukasyāpi yadrūpaṃ tad dhi sādhāraṇaṃ dvayoḥ //
[5,5.177ab]	na cāntyena viśeṣeṇa vyavahāro 'sti kasya cit /
[5,5.177cd]	na ca pratyakṣatā tasya saṅghāte kevalasya vā //
[5,5.178ab]	bhedenāgṛhyamāṇasya nābhedo grāhyatāṃ vrajet /
[5,5.178cd]	na ca bhinneṣv abhinnatvabuddher grāhyatvasambhavaḥ //
[5,5.179ab]	samudāyo na vāpy asti bhavatāṃ na ca sarvadā /
[5,5.179cd]	sarveṣām asatārthena pratyayotpattisambhavaḥ //
[5,5.180ab]	na caikajātiyogena vināsti samudāyatā /
[5,5.180cd]	samudāye 'pi cāṇutvaṃ naiteṣām apagacchati //
[5,5.181ab]	sāmānyam ity adṛśye 'pi tena sāmānya eva naḥ /
[5,5.181cd]	vyāsaṅginī bhavaty eṣā dhīrvināpy ekakalpanāt //
[5,5.182ab]	vyāsajya vartamānasya sāmānyasya yathendriyaiḥ /
[5,5.182cd]	grahaṇaṃ tadvad eva syāt prativyaktiniveśinaḥ //
[5,5.183ab]	mīmāṃsakaiś ca nāvaśyam iṣyante paramāṇavaḥ /
[5,5.183cd]	yadbalenopalabdhasya mithyātvaṃ kalpayed bhavān //
[5,5.184ab]	samūharūpaṃ pratyakṣam adṛśyaiḥ paramāṇubhiḥ /
[5,5.184cd]	yo 'pahnute śaśasyāpi so 'bhāvaṃ śṛṅgato vadet //
[5,5.185ab]	samūhaparamārthatve sthite tatsiddhihetukā /
[5,5.185cd]	yadi nāmāvagamyeta paramāṇvastitā punaḥ //
[5,5.186ab]	tasmād yad gṛhyate vastu yena rūpeṇa sarvadā /
[5,5.186cd]	tat tathaivābhyupetavyaṃ sāmānyam atha vetarat //
[5,5.187ab]	sattādisāmānyam apekṣya sarvaṃ gotvādi sādhāraṇatām upaiti /
[5,5.187cd]	tasmād asādhāraṇam akṣagamyaṃ vadan na sāmānyam apahnuvīta //
[5,5.188ab]	sāmānyarupeṇa na gṛhyate cet, kiṃ vāstyasādhāraṇabuddhir atra /
[5,5.188cd]	yadvastu lokaḥ pratipadyate 'smin dvidhāpi tacchaktyata eva vaktum //
{5,6 śabdapariccheda SBP}
[5,6.1ab]	pratyakṣādiṣu vaktavyaṃ śabdamātrasya lakṣaṇam /
[5,6.1cd]	adatitvariteneha kiṃ śāstrād abhidhīyate //
[5,6.2ab]	sāmānyalakṣaṇaṃ tyaktvā viśeṣasyaiva lakṣaṇam /
[5,6.2cd]	na śakyaṃ kevalaṃ vaktum ito 'py asya na vācyatā //
[5,6.3ab]	yac coktaṃ śabdavijñānād arthe jñānam itīdṛśamū /
[5,6.3cd]	aviśiṣṭaṃ viśiṣṭasya na tacchāstrasya lakṣaṇam //
[5,6.4ab]	pravṛttir vā nivṛttir vā nityena kṛtakena vā /
[5,6.4cd]	puṃsāṃ yenopadiśyeta tacchāstram abhidhīyate //
[5,6.5ab]	svarūpakathanaṃ yat tu kasya cit tatra dṛśyate /
[5,6.5cd]	tadaṅgatvena tasyāpi śāstratvam avagamyate //
[5,6.6ab]	bhāvanāyāṃ samastāyāṃ vākyād evopajāyate /
[5,6.6cd]	pravṛttir vā nivṛttir vā tacchāstraṃ na padād yataḥ //
[5,6.7ab]	aparīkṣāmiṣeṇāpi lakṣaṇāni vadannayam /
[5,6.7cd]	na svatantropayogitvanirapekṣāṇi jalpati //
[5,6.8ab]	tatra yallokavākyasthaṃ kathayecchabdalakṣaṇam /
[5,6.8cd]	vedaṃ vyākhyātukāmasya tannātīvopayujyate //
[5,6.9ab]	pratyakṣādyupayogaṃ tu varṇamātrāditaḥ puraḥ /
[5,6.9cd]	śāstrārthajñānavelāyāṃ matvā tallakṣaṇaṃ kṛtam //
[5,6.10ab]	yat tu gāmānayetyādivākyasthaṃ śabdalakṣaṇam /
[5,6.10cd]	tasya nehopayogo 'sti tasmāc chāstragataṃ kṛtam //
[5,6.11ab]	veśeṣaś ca na sāmānyam antareṇāsti kaś cana /
[5,6.11cd]	tasmāt tam apy udāhṛtya sāmānyaṃ lakṣayet sukham //
[5,6.12ab]	sāmānyarūpam apy etadadhikārād viśiṣyate /
[5,6.12cd]	codanā copadeśaś ca śāstram evety udāhṛtam //
[5,6.13ab]	yathā ca codanāśabdo vaidikyām eva vartate /
[5,6.13cd]	śabdajñānārthavijñānaśabdau śāstre tathā sthitau //
[5,6.14ab]	pratyakṣādyaparīkṣyatve tadantarbhāvahetukam /
[5,6.14cd]	śāstrasyāpy aparīkṣyatvamanayaiva dhiyoditam //
[5,6.15ab]	tatrānumānam evedaṃ bauddhair vaiśeṣikaiḥ śritam /
[5,6.15cd]	bhedaḥ sāṃkhyādibhis tv iṣṭo na tūktaṃ bhedakāraṇam //
[5,6.16ab]	pūrvasaṃskārayuktāntyavarṇavākyādikalpanā /
[5,6.16cd]	vivakṣādi ca dhūmādau nāstīty etena bhinnatā //
[5,6.17ab]	yair uktā tatra vaidharmyavikalpasamajātitā /
[5,6.17cd]	dhūmānityaviṣāṇyādiviśeṣān na hi bhinnatā //
[5,6.18ab]	tailakṣaṇyaparityāgo yāvan na pratipādyate /
[5,6.18cd]	tāvad viśeṣamātreṇa vadato jātitā bhavet //
[5,6.19ab]	yatheṣṭaviniyogena pratītir yāpi śabdataḥ /
[5,6.19cd]	na dhūmāder itīhāpi vyabhicāro 'ṅgavṛttibhiḥ //
[5,6.20ab]	hastasaṃjñādayo ye 'pi yadarthapratipādane /
[5,6.20cd]	bhaveyuḥ kṛtasaṅketāste na liṅgam iti sthitiḥ //
[5,6.21ab]	puruṣākṣiptatayāṃ ca tathaiva vyabhicāritā /
[5,6.21cd]	padavaidikavākyānāṃ na satyavyāpitā bhavet //
[5,6.22ab]	sambandhātubhavaś cāyaṃ so 'nyatrāpi vilakṣaṇaḥ /
[5,6.22cd]	etasmin puruṣāpekṣā deśāpekṣāgnidhūmayoḥ //
[5,6.23ab]	kālādyapekṣayā cānyaḥ, uktā cānyair abhinnatā /
[5,6.23cd]	āptavādāvisaṃvādasāmānyād anumānataḥ //
[5,6.24ab]	na cāpūrvādiśabdānāṃ bhedāt sarvatra bhinnatā /
[5,6.24cd]	na cehāśvādiśabdebhyo bhedas teṣāṃ pratīyate //
[5,6.25ab]	na cāpy ajñātasambandhaṃ padaṃ kiñ cit prakāśakam /
[5,6.25cd]	sambandhān anubhūtyāto na syād ananumānatā //
[5,6.26ab]	tulyākāratayāpy atra śabdajñānārthataddhiyām /
[5,6.26cd]	agnidhūmeṣv adṛṣṭatvān na bhedas tannivāraṇāt //
[5,6.27ab]	pratibimbeṣv anaikānto bimbaṃ yādṛgghi darpaṇe /
[5,6.27cd]	tādṛṅ mukhādi budhyante, na cātrānanumānatā //
[5,6.28ab]	pratyakṣatā tadāpy atra tadānyair vyabhicāritā /
[5,6.28cd]	yatra pādādi bambena gatānām anumīyate //
[5,6.29ab]	ekavākyāt sakṛc coktān nāpy anekasya tatkṣaṇam /
[5,6.29cd]	syād viruddhāviruddhasya bodhād etasya bhinnātā //
[5,6.30ab]	liṅgasyāpi hi tādrūpyaṃ dṛṣṭaṃ hetuviruddhayoḥ /
[5,6.30cd]	virodhān nānumānaṃ cet, syād anāgamatāpi te //
[5,6.31ab]	yatra caikārthatā vākye tatra syād anumānatā /
[5,6.31cd]	sakṛduccarite cāsmin vivakṣaikaiva dṛśyate //
[5,6.32ab]	yas tv anirdhānaṃ ca dhūmādau vyabhicāritam /
[5,6.32cd]	sa liṅge 'py asphuṭe dṛṣṭas tasmān naitena bhidyate //
[5,6.33ab]	dṛṣṭāntānabhidhānaṃ ca dhūmādau vyabhicāritam /
[5,6.33cd]	prasiddhatvād dhi tatrāpi na dṛṣṭānto 'bhidhīyate //
[5,6.34ab]	anabhyas te tv apekṣante śabde sambandhinaḥ smṛtim /
[5,6.34cd]	atra pratyukta ity evaṃ budhyante hi cirāt kva cit //
[5,6.35ab]	paroktā hetavaś cātra nābhedasya nivāritāḥ /
[5,6.35cd]	śabdānumānayor aikyaṃ dhūmād agnyanumānavat //
[5,6.36ab]	anvayavyatirekābhyām ekapratyakṣadarśanāt /
[5,6.36cd]	sambandhapūrvakatvāc ca pratipattir ito yataḥ //
[5,6.37ab]	pratyakṣānyapramāṇatvāt tadadṛṣṭārthabodhanāt /
[5,6.37cd]	sāmānyaviṣayatvāc ca traikālyaviṣayāśrayāt //
[5,6.38ab]	kaiś cin mīmāṃsakair ukto bhedo 'tra viṣayāntarāt /
[5,6.38cd]	pūrvābhyāṃ hy aparicchinne śāstram arthe pravartate //
[5,6.39ab]	tatrāpi nāgamatvaṃ syāt puruṣokte, tathās tu cet /
[5,6.39cd]	pratyayaḥ kin nimitto 'rthe, vaktṛbuddheḥ, kuto nv asau //
[5,6.40ab]	na śabdārthasya sāliṅgaṃ na śabdo 'syāḥ kathañ cana /
[5,6.40cd]	viśeṣo gamyate tābhyāṃ na caitasyānumeyatā //
[5,6.41ab]	tena vaktur abhiprāye pratyakṣādyanirūpite /
[5,6.41cd]	puruṣoktir api śroturāgamatvaṃ prapadyate //
[5,6.42ab]	na cāpy ananumeyatvam āgamārthasya śakyate /
[5,6.42cd]	liṅgaṃ hi śabda evāsya dhūmo 'gner iva kalpyate //
[5,6.43ab]	na cāpy ananumeyavāt pramāṇāntaragamyatā /
[5,6.43cd]	rūpasyāśrāvaṇatvena na hy apratyakṣateṣyate //
[5,6.44ab]	evaṃ sati svayūthyā na ke cin nātiprapañcinaḥ /
[5,6.44cd]	anumānaviśeṣo 'yam īdṛg dharmasya bodhakaḥ //
[5,6.45ab]	bhaviṣyatyartharūpaṃ tu liṅgaṃ dharme nirākṛtam /
[5,6.45cd]	saṃjñānumānatecchā tu na duṣyedāgame 'pi naḥ //
[5,6.46ab]	lakṣaṇena tv abhinnatvaṃ yadi śabdānumānayoḥ /
[5,6.46cd]	vedajñānāpramāṇatvaṃ syād atallakṣaṇatvataḥ //
[5,6.47ab]	āptavādāvisaṃvādasāmānyān nṛvacassu hi /
[5,6.47cd]	lakṣaṇenānumānatvāt prāmāṇyaṃ siddhimṛcchati //
[5,6.48ab]	vede tv āptanarābhāvāt sambandhānubhavād ṛte /
[5,6.48cd]	lakṣaṇaṃ nānumānasyety aprāmāṇyaṃ prasajyate //
[5,6.49ab]	nanv ekadeśasatyatve tasya syād anumānatā /
[5,6.49cd]	vedatvād agnihotrādau vāyukṣepiṣṭhavākyavat //
[5,6.50ab]	nādityayūpe 'naikāntāt, tadvad vā gauṇatā bhavet /
[5,6.50cd]	nātaḥ pratyanumānānām evaṃ pūrvoktayā viśā //
[5,6.51ab]	tasmāl lakṣaṇabhedena yadi śabdapramāṇatā /
[5,6.51cd]	samā loke ca vede ca siddhā vedapramāṇatā //
[5,6.52ab]	tena cāptopadeśatvaṃ na syād āgamalakṣaṇam /
[5,6.52cd]	nāptasya sambhavo vede, loke nāsmāt pramāṇatā //
[5,6.53ab]	purastād varṇitaṃ hy etat, tsmāc chabdena yā matiḥ /
[5,6.53cd]	tasyāḥ svataḥ pramāṇatvaṃ na cet syād doṣadarśanam //
[5,6.54ab]	anumānena caitasya prāmāṇyaṃ kevalaṃ samam /
[5,6.54cd]	pade tāvat kṛto yatnaḥ parair ity atra varṇyate //
[5,6.55ab]	viṣayo 'nyādṛśas tāvad dṛśyate liṅgaśabdayoḥ /
[5,6.55cd]	sāmānyaviṣayatvaṃ ca padasya sthāpayiṣyati //
[5,6.56ab]	dharmādharmaviśiṣṭaś ca liṅgīty etac ca sādhitam /
[5,6.56cd]	na tāvad anumānaṃ hi yāvat tadviṣayaṃ na tat //
[5,6.57ab]	sāmānyād atiriktaṃ tu śābde vākyasya gocaraḥ /
[5,6.57cd]	sāmarthyād anumeyatvād aśrute 'pi padāntare //
[5,6.58ab]	saṃkhyādimān padārthaś cet, na tāvat so 'vyayādiṣu /
[5,6.58cd]	yatrāpi te pratīyante tatra vyakter viśeṣaṇam //
[5,6.59ab]	padāntarābhidheyasya tādarthyāc ca kriyātmanaḥ /
[5,6.59cd]	vākyārthe 'pi padaṃ yatra gomadādi prayujyate //
[5,6.60ab]	saty apy atra viśeṣṭatve siddhatvān naiva pakṣatā /
[5,6.60cd]	tāvān eva hi tatrārtho yaḥ pūrvam avadhāritaḥ //
[5,6.61ab]	bhedabuddheś ca vaiṣamyaṃ prakṛtipratyayārthayoḥ /
[5,6.61cd]	viśeṣaṇaviśeṣyārthasvātantryagrahaṇaṃ na ca //
[5,6.62ab]	viśeṣyapūrvikā tatra buddhiś cātra viparyayaḥ /
[5,6.62cd]	atha śabdo 'rthavattvena pakṣaḥ kasmān na kalpyate //
[5,6.63ab]	pratijñārthaikadeśo hi hetus tatra prasajyate /
[5,6.63cd]	pakṣe dhūmaviśeṣe ca sāmānyaṃ hetur iṣyate //
[5,6.64ab]	śabdatvaṃ gamakaṃ nātra gośabdatvaṃ niṣetsyate /
[5,6.64cd]	vyaktir eva viśiṣyāto hetuś caikā prasajyate //
[5,6.65ab]	bhaved vyañjakabhedāc cet, na tv evaṃ pratyayo 'sti naḥ /
[5,6.65cd]	kathaṃ cāsya viśiṣṭatvaṃ na tāvad deśakālataḥ //
[5,6.66ab]	tatpratītiviśiṣṭaś cet, paraṃ kim anumīyate /
[5,6.66cd]	na pratyāyanaśaktiś ca viśeṣasyānumīyate //
[5,6.67ab]	viśeṣāṇāṃ na śaktir hi saikadeśe 'gnijātivat /
[5,6.67cd]	sāmānyasyaiva śaktatvaṃ pakṣo hetus tad eva ca //
[5,6.68ab]	tasmād arthaviśiṣṭasya na śabdasyānumeyatā /
[5,6.68cd]	kathaṃ ca pakṣadharmatvaṃ śabdasyeha nirūpyate //
[5,6.69ab]	na kriyākartṛsambandhād ṛte sambandhanaṃ kva cit /
[5,6.69cd]	rājā bharttā manuṣyasya tena rājñaḥ sa ucyate //
[5,6.70ab]	vṛkṣas tiṣṭhati śākhāsu tā vā tatreti tasya tāḥ /
[5,6.70cd]	deśe 'gnimati dhūmasya kartṛtvaṃ bhavanaṃ prati //
[5,6.71ab]	kāryakāraṇabhāvādau kriyā sarvatra vidyate /
[5,6.71cd]	na cānavagatākāraḥ sambandho 'stīti gamyate //
[5,6.72ab]	na cāsty asati sambandhe ṣaṣṭhītatpuruṣo 'pi vā /
[5,6.72cd]	tasmān na pakṣadharmo 'yam iti śakyā nirūpaṇā //
[5,6.73ab]	nivṛtte 'nyatra sambandhe ye 'pi tadviṣayātmanā /
[5,6.73cd]	vadeyuḥ pakṣadharmatvaṃ śabdasyānupalabdhivat //
[5,6.74ab]	tair apy etannirūpyaṃ tu śabdas tadviṣayaḥ katham /
[5,6.74cd]	na taddeśādisadbhāvo nābhimukhyādi tasya vā //
[5,6.75ab]	tasmād utpādayaty eṣa yato 'rthaviṣayā matim /
[5,6.75cd]	tena tadviṣayaḥ śabda iti dharmatvakalpanā //
[5,6.76ab]	tatra vācakatāyāṃ ca siddhāyāṃ pakṣadharmatā /
[5,6.76cd]	na pratītyaṅgatāṃ gacchen na caivam anumānatā //
[5,6.77ab]	gamakatāc ca dharmatvaṃ dharmatvād gamako yadi /
[5,6.77cd]	syād anyonyāśrayatvaṃ hi tasmān naiṣāpi kalpanā //
[5,6.78ab]	na cāgṛhītasambandhāḥ svarūpavyatirekataḥ /
[5,6.78cd]	śabdaṃ jānanti yenātra pakṣadharmamatir bhavet //
[5,6.79ab]	na ca svarūpamātreṇa dhūmādeḥ pakṣadharmatā /
[5,6.79cd]	na cāpi pūrvasambandham apekṣyaiṣā prasajyate //
[5,6.80ab]	dhūmavān ayam ity evam apūrvasyāpi jāyate /
[5,6.80cd]	pakṣadharmamatiḥ, tena bhidyetottaralakṣaṇāt //
[5,6.81ab]	na tv atra pūrvasambandhād adhikā pakṣadharmatā /
[5,6.81cd]	na cārthapratyayāt pūrvam ity anaṅgam iyaṃ bhavet //
[5,6.82ab]	na ca dharmī gṛhīto 'tra yena taddharmatā bhavet /
[5,6.82cd]	parvatādir yathā deśaḥ prāgdharmatvāvadhāraṇāt //
[5,6.83ab]	yaś cātra kathyate dharmī prameyo 'sya sa eva naḥ /
[5,6.83cd]	na cānavadhṛte tasmiṃs taddharmatvāvadhāraṇam //
[5,6.84ab]	prāk sa cet pakṣadharmatvād gṛhītaḥ kiṃ tataḥ param /
[5,6.84cd]	paṣadharmādibhir jñātair yena syād anumānitā //
[5,6.85ab]	anvayo na ca śabdasya prameyeṇa nirūpyate /
[5,6.85cd]	vyāpāreṇa hi sarveṣām anvitatvaṃ pratīyate //
[5,6.86ab]	yatra dhūmo 'sti tatrāgner astitvenānvayaḥ sphuṭaḥ /
[5,6.86cd]	na tv evaṃ yatra śabdo 'sti tatrārtho 'stīti niścayaḥ //
[5,6.87ab]	na tāvat tatra deśe 'sau tatkāle vāvagamyate /
[5,6.87cd]	bhaven nityavibhutvāc cet, sarvārtheṣu ca tat samam //
[5,6.88ab]	tena sarvatra dṛṣṭatvād vyatirekasya cāgateḥ /
[5,6.88cd]	sarvaśabdair aśeṣārthapratipattiḥ prasajyate //
[5,6.89ab]	athaivaṃ deśakālābhyām asatyatvaprakalpane /
[5,6.89cd]	vācakapratyayaṃ kaś cid brūyād arthadhiyānvitam //
[5,6.90ab]	naivam apy asti dṛṣṭo hi vināpy arthadhiyā kva cit /
[5,6.90cd]	vācakapratyayo 'smābhir avyutpannanarān prati //
[5,6.91ab]	dvitīyādiprayoge ca bhaved anvayakalpanā /
[5,6.91cd]	śatakṛtvaḥ prayukte 'pi na ca dṛṣṭārthadhīḥ kva cit //
[5,6.92ab]	nanu ye jñātasambandhās teṣāṃ dṛṣṭo 'nvayaḥ sphuṭaḥ /
[5,6.92cd]	yady evam anvayāt pūrvaṃ sambandhaḥ ko 'pi kalpitaḥ //
[5,6.93ab]	nāṅgam arthadhiyām eṣā bhaved anvayakalpanā /
[5,6.93cd]	anvayādhīnajanmatvam anumānasya ca sthitam //
[5,6.94ab]	jñāte pratītisāmarthye tadvaśād eva jāyate /
[5,6.94cd]	paścād anvaya ity eṣa kāraṇaṃ katham ucyate //
[5,6.95ab]	tasmāt tannirapekṣaiva śabdaśaktiḥ pratīyate /
[5,6.95cd]	na ca dhūmānvayāt pūrvaṃ śaktatvam avagamyate //
[5,6.96ab]	vyatireko 'py avijñātād arthāc chabdadhiyau yadi /
[5,6.96cd]	so 'pi paścāt sthitatvena nārthapratyayasādhanam //
[5,6.97ab]	sambandhaṃ yaṃ tu vakṣyāmastasya nirṇayakāraṇam /
[5,6.97cd]	syād anvayo 'tirekaś ca na tv arthādhigamasya tau //
[5,6.98ab]	tasmād ananumānatvaṃ cābde pratyakṣavad bhavet /
[5,6.98cd]	trairūpyarahitatvena tādṛgviṣayavarjanāt //
[5,6.99ab]	sati cāsya pramāṇatve bhedābhedanirūpanā /
[5,6.99cd]	yuktā na tu padajñānāt padārtho 'tra pramīyate //
[5,6.100ab]	padaṃ prayujyamānaṃ hi caturddhārthe prayujyate /
[5,6.100cd]	pratyakṣe ca parokṣe ca jñāte 'jñāte 'pi vā purā //
[5,6.101ab]	tatra yat pūrvavijñāte pratyakṣe ca prayujyate /
[5,6.101cd]	pramite ca prayuktatvād anuvādo 'dhikād vinā //
[5,6.102ab]	adṛṣṭapūrve tv ajñānaṃ sambandhapratyayo 'pi vā /
[5,6.102cd]	sambandho na ca tasyārthaḥ, yo 'rthaḥ sa tv anyagocaraḥ //
[5,6.103ab]	parokṣe 'nanubhūte ca nābhidheye matir bhavet /
[5,6.103cd]	parokṣaś cānubhūtaś ca yas tatra smṛtir iṣyate //
[5,6.104ab]	pramite ca pravṛttatvāt smṛter nāsti pramāṇatā /
[5,6.104cd]	paricchedaphalatvād dhi prāmāṇyam upajāyate //
[5,6.105ab]	tādātvikaparicchedaphalatvena pramāṇatā /
[5,6.105cd]	pratyabhijñānavat kasmāt smṛter api na kalpyate //
[5,6.106ab]	yāvān pūrvaparicchinnas tāvān evāvadhāryate /
[5,6.106cd]	smṛtyā tadanusāreṇa tadāsattve 'sya naiva dhīḥ //
[5,6.107ab]	padam abhyadhikābhāvāt smārakān na viśiṣyate /
[5,6.107cd]	padādhikyaṃ bhavet kiñ cit tatpadasya na gocaraḥ //
[5,6.108ab]	prāṇam anumānaṃ vā yady api syāt padānmitiḥ /
[5,6.108cd]	vākyārthasyāgamārthatvād doṣo nāgamavādinām //
[5,6.109ab]	vākyārthe tu padārthebhyaḥ sambandhānubhavād ṛte /
[5,6.109cd]	buddhir utpadyate tena bhinnā 'sāvakṣabuddhivat //
[5,6.110ab]	vākyādhikaraṇe cāsya hetoḥ siddhir bhaviṣyati /
[5,6.110cd]	sarveṣāṃ ca paroktānāṃ vākyabuddhāvasiddhatā //
[5,6.111ab]	vākyeṣv adṛṣṭeṣv api sārthakeṣu padārthavinmātratayā pratītim /
[5,6.111cd]	dṛṣṭvānumānavyatirekabhītāḥ kliṣṭāḥ padābhedavicāraṇāyām //
{5,7 upamānapariccheda UMP}
[5,7.1ab]	kīdṛggavaya ityevaṃ pṛṣṭo nāgarikair yadi /
[5,7.1cd]	bravītyāraṇyako vākyaṃ yathā gaur gavayas tathā //
[5,7.2ab]	etasminn upamānatvaṃ prasiddhaṃ śabare punaḥ /
[5,7.2cd]	tasyāgamābahirbhāvād anyathaivopavarṇitam //
[5,7.3ab]	puruṣapratyayenaiva tatrārthaḥ sampratīyate /
[5,7.3cd]	tadīyavacanatvena tasmād āgama eva saḥ //
[5,7.4ab]	sadṛśād upajāyeta yā matiḥ sadṛśāntare /
[5,7.4cd]	dhyānādismṛtitulyatvāt sā pramāṇaṃ kathaṃ bhavet //
[5,7.5ab]	deśakālādibhedena yathānyatra viśiṣyate /
[5,7.5cd]	prameyaṃ naivam asty atra nagarasthānusārataḥ //
[5,7.6ab]	śrutātideśavākyānām āraṇye gavaye matiḥ /
[5,7.6cd]	yā sopamānaṃ keṣāñ cid gosādṛśyānurañjitā //
[5,7.7ab]	pratyakṣo gavayas tāvat sādṛśyasmṛtir atra tu /
[5,7.7cd]	nanu sādṛśyayukte 'rthe na smṛtir nendriyād gatiḥ //
[5,7.8ab]	pūrvavākyārthavijñānān nādhikyaṃ gavaye yadi /
[5,7.8cd]	smaraṇād aviśiṣṭatvāt saṅgater na pramāṇatā //
[5,7.9ab]	atha tv adhikatā kā cit pratyakṣādivaśād bhavet /
[5,7.9cd]	yāvaddhīndriyasambandhas tat pratyakṣam iti sthitam //
[5,7.10ab]	syaryamāṇasya cāṃśasya vivedenāpramāṇatā /
[5,7.10cd]	śrutātideśavākyatvaṃ na cātīvopayujyate //
[5,7.11ab]	ye 'pi hy aśrutatadvākyās teṣām api bhavaty ayam /
[5,7.11cd]	pratyakṣadṛṣṭagotvānāṃ vane gavayadarśinām //
[5,7.12ab]	atha saṃjñānusandhānaṃ teṣāṃ nāstīti varṇyate /
[5,7.12cd]	na nāma vastu tat tāvat sarvathā taiḥ pratīyate //
[5,7.13ab]	na ca śabdārthasambandhaḥ prameyo 'tra tadeṣyate /
[5,7.13cd]	sādṛśyāvadhṛte vākye vākyād avagato hy asau //
[5,7.14ab]	na cāsya pratyabhijñānaṃ punarutpadyate vane /
[5,7.14cd]	śaktyor atīndriyatvena smṛtir eva hi seṣyate //
[5,7.15ab]	śabdānuviddhabodhe 'pi pratyakṣam upapāditam /
[5,7.15cd]	tasmāt sādṛśyayuktārthaḥ prameyo 'pūrva ucyatām //
[5,7.16ab]	vyavasāyātmakatvaṃ tu pratyakṣasya yadeṣyate /
[5,7.16cd]	jātyādivat tadā tena sādṛśyaṃ kiṃ na mīyate //
[5,7.17ab]	pratyakṣābhāsam etat tu nirvikalpakavādinām /
[5,7.17cd]	prameyavastvabhāvāc ca nābhipretā pramāṇatā //
[5,7.18ab]	sādṛśyasyāpi vastutvaṃ na śakyam apabādhitum /
[5,7.18cd]	bhūyo 'vayavasāmānyayogo jātyantarasya tat //
[5,7.19ab]	sadṛśāvayavatvaṃ tu yatra padmadalākṣivat /
[5,7.19cd]	tat svāvayavasāmānyabhūmnā teṣā bhaviṣyati //
[5,7.20ab]	evaṃ jātiguṇadravyakriyāśaktisvadharmataḥ /
[5,7.20cd]	ekaikadvitrisāmastyabhedād etasya citratā //
[5,7.21ab]	na dharmā eva sādṛśyaṃ bhūyastā vā tadāśrayā /
[5,7.21cd]	bhūyastvavaddhi jātyādi sadṛśatvena dṛśyate //
[5,7.22ab]	yamayoḥ katham etac ced, dṛṣṭatvāt kim ihocyate /
[5,7.22cd]	kva cid dhi bhūyasām etat kva cid alpīyasām api //
[5,7.23ab]	naitāvatā viśeṣeṇa vastutvaṃ tasya hīyate /
[5,7.23cd]	sāmānyāny api caitāni nāśīnyāśrayanāśataḥ //
[5,7.24ab]	anantāśrayayogāc ca na nāśo 'nyatra vidyate /
[5,7.24cd]	tena sarvaṃ na sāmānyaṃ nityatvena prakalpyate //
[5,7.25ab]	sāmānyānāṃ na vā nāśaḥ kva cid abhyupagamyate /
[5,7.25cd]	sarvasya hy āśrayaḥ kaś cid asti deśāntarādiṣu //
[5,7.26ab]	teṣāṃ bhūyas tayā cedaṃ sādṛśyam atiricyate /
[5,7.26cd]	tāni vyastāni santy evaṃ pratyakṣe 'pi kva cit kva cit //
[5,7.27ab]	sadṛśāvayavatvaṃ tu yatra nāma pratīyate /
[5,7.27cd]	tad apy avayavānāṃ syāt samānavayavāntaraiḥ //
[5,7.28ab]	evaṃ tāvad yato nāsti parābhedaprakalpanā /
[5,7.28cd]	tataḥ paraṃ tu sāmānyaṃ bhavet sādṛśyavarjitam //
[5,7.29ab]	pradhānānāṃ tu sāmānyaṃ yatraikaṃ sampratīyate /
[5,7.29cd]	sa eveti bhavet tatra tadbhede sadṛśatvadhīḥ //
[5,7.30ab]	citrādau yatra sādṛśyaṃ sāmānyaṃ tatra kiṃ bhavet /
[5,7.30cd]	tatrāpi pṛthivīvarṇaviśeṣādisamānatā //
[5,7.31ab]	rūpagandharasānāṃ ca kasya cit tulyatā kva cit /
[5,7.31cd]	nāvaśyaṃ sarvasāmānyāt sādṛśyam upajāyate //
[5,7.32ab]	pṛthivyādiṣu caiteṣāṃ satām eva svabhāvataḥ /
[5,7.32cd]	pariṇāmādibhir vyaktir yathādṛṣṭyavadhāryate //
[5,7.33ab]	na hi śaktyātmanā kiñ cid asajjama prapadyate /
[5,7.33cd]	dharmāṇāṃ na ca nānātvam, asti cāvāntararasthitiḥ //
[5,7.34ab]	vastutve sati cāsyaivaṃ sambandhasya ca cakṣuṣā /
[5,7.34cd]	dvayor ekatra vā dṛṣṭeḥ pratyakṣatvaṃ na vāryate //
[5,7.35ab]	sāmānyavac ca sādṛśyam ekaikatra samāpte /
[5,7.35cd]	pratiyoginyadṛṣṭe 'pi tasmāt tadupapadyate //
[5,7.36ab]	tatra yady api gāṃ smṛtvā tadbhānam upajāyate /
[5,7.36cd]	sannidhergavayasthatvād bhaved indriyagocaraḥ //
[5,7.37ab]	tasmād yat smaryate tat syāt sādṛśyena viśeṣitam /
[5,7.37cd]	prameyam upamānasya sādṛśyaṃ vā tadanvatam //
[5,7.38ab]	pratyakṣeṇāvabuddhe 'pi sādṛśye gavi ca smṛteḥ /
[5,7.38cd]	viśiṣṭasyānyato 'siddher upamānanapramāṇatā //
[5,7.39ab]	pratyakṣe 'pi yathā deśe smaryamāṇe ca pāvake /
[5,7.39cd]	viśiṣṭaviṣayatvena nānumānāpramāṇatā //
[5,7.40ab]	yatra tv asadṛśād eva kalpayitvopajāyate /
[5,7.40cd]	sādṛśyapratyayas tatra tadābhāsatvakalpanā //
[5,7.41ab]	bādhakapratyayāc caiṣā sādṛśyābhāsatā matā /
[5,7.41cd]	yathā palālakūṭasya sādṛśyaṃ kuñjarādinā //
[5,7.42ab]	samīpastho 'pi jānāti sādṛśyaṃ neti tatra hi /
[5,7.42cd]	na bādhyate samīpādau yat tu sādṛśyam eva tat //
[5,7.43ab]	na caitasyānumānatvaṃ pakṣadharmādyasambhavāt /
[5,7.43cd]	prāk prameyasya sādṛśyaṃ na dharmatvena gṛhyate //
[5,7.44ab]	gavaye gṛhyamāṇaṃ ca na gavām anumāpakam /
[5,7.44cd]	pratijñārthaikadeśatvād gogatasya na liṅgatā //
[5,7.45ab]	gavayaś cāpy asambandhān na gor liṅgatvamṛcchati /
[5,7.45cd]	sādṛśyaṃ na ca sarveṇa pūrvaṃ dṛṣṭaṃ tadanvayi //
[5,7.46ab]	ekasminn api dṛṣṭe 'rthe dvitīyaṃ paśyato vane /
[5,7.46cd]	sādṛśyena sahaivāsmiṃs tadaivotpadyate matiḥ //
[5,7.47ab]	śṛṅgitvāder athocyeta sambandhāl liṅgatā gavi /
[5,7.47cd]	na, teṣāṃ gavayajñānavyāpāraṃ pratyupakṣayāt //
[5,7.48ab]	yadi tebhyaḥ pratītiḥ syān niḥsādṛśyaiva sā bhavet /
[5,7.48cd]	na gauḥ śṛṅgādisadṛśī sadṛśī gavayena tu //
[5,7.49ab]	sadṛśapratyayaṃ dṛṣṭvā śṛṅgādipratyayāt param /
[5,7.49cd]	gavayapratyayād eva gojñānam upajāyate //
[5,7.50ab]	sadṛśāvayavatve tu teṣām evopamā bhavet /
[5,7.50cd]	na ca śṛṅgādayo yatra tatra gaur anumīyate //
[5,7.51ab]	itthaṃ cānumimānasya bhrāntajñānaṃ prasajyate /
[5,7.51cd]	nagarasthe tu gojñānaṃ smaraṇān nātivartate //
[5,7.52ab]	bhinnānumānād upameyam uktam, sauryādivākyair asahāyi dṛṣṭam /
[5,7.52cd]	sādṛśyato 'gnyādiyutaṃ kathaṃ nu, pratyāyayed ity upayujyate naḥ //
[5,7.53ab]	pratinidhir api caivaṃ vrīhisādṛśyayogād bhavati tadapacāre yatra nīvārajātau /
[5,7.53cd]	tad api phalam abhīṣṭaṃ lakṣaṇasyopamāyāḥ pratikṛtir api gauṇair bodhyate yatra cānyaiḥ //
[5,7.54ab]	matir api ca tathaiva drāgivotpadyate 'sminn /
[5,7.54cd]	itaraviṣayabodhe 'saty apītthaṃ ca bādhaḥ //
{5,8 arthāpattipariccheda AAP}
[5,8.1ab]	pramāṇaṣaṭkavijñāto yatrārtho nānyathā bhavet /
[5,8.1cd]	adṛṣṭaṃ kalpayed anyaṃ sārthāpattir udāhṛtā //
[5,8.2ab]	dṛṣṭaḥ pañcabhir apy asmād bhedenoktā śrutodbhavā /
[5,8.2cd]	pramāṇagrāhiṇītvena yasmāt pūrvavilakṣaṇā //
[5,8.3ab]	tatra pratyakṣato jñānād dāhād dahanaśaktatā /
[5,8.3cd]	vahner anumitāt sūrye yānāt tacchaktiyogyatā //
[5,8.4ab]	śrutārthāpattir atraiva parastād abhidhāsyate /
[5,8.4cd]	gavayopamitā yā gaus tajjñānagrāhyatā matā //
[5,8.5ab]	abhidhānaprasiddhyartham arthāpattyāvabodhitāt /
[5,8.5cd]	śabde bodhakasāmarthyāt tannityatvaprakalpanam //
[5,8.6ab]	abhidhā nānyathā sidhyed iti vācakaśaktatām /
[5,8.6cd]	arthāpattyāvagamyaivaṃ tadananyagateḥ punaḥ //
[5,8.7ab]	arthāpattyantareṇaiva śabdanityatvaniścayaḥ /
[5,8.7cd]	darśanasya parārthatvād ity asminn abhidhāsyate //
[5,8.8ab]	pramāṇābhāvanirṇītacaitrābhāvaviśeṣitāt /
[5,8.8cd]	gehāc caitrabahirbhāvasiddhir yā tv iha darśitā //
[5,8.9ab]	tām abhāvotthitām anyām arthāpattim udāharet /
[5,8.9cd]	pakṣadoṣeṣu cānyāsāmudāharaṇavistaraḥ //
[5,8.10ab]	abhāvāvagatāc caitrād bahirbhāvasya sūcanam /
[5,8.10cd]	pakṣadharmādyanaṅgatvād bhinnaivāpy anumānataḥ //
[5,8.11ab]	bahirdeśaviśiṣṭe 'rthe deśe vā tadviśeṣite /
[5,8.11cd]	prameye yo gṛhābhāvaḥ pakṣadharmas tv asau katham //
[5,8.12ab]	tadabhāvaviśiṣṭaṃ tu gṛhaṃ dharmo na kasyacit /
[5,8.12cd]	gṛhābhāvaviśiṣṭas tu tadāsau na pratīyate //
[5,8.13ab]	gamyate tu gṛhaṃ tatra na ca caitraḥ pratīyate /
[5,8.13cd]	na cātrādarśanaṃ hetur yathābhāve 'bhidhāsyate //
[5,8.14ab]	tena veśmanyadṛṣṭatvād iti hetur na kalpyate /
[5,8.14cd]	adarśanād abhāve ca prameyasyāvadhārite //
[5,8.15ab]	bahirbhāvamatir nāsau tenādarśanahetukā /
[5,8.15cd]	caitrābhāvasya hetutvaṃ gehe 'bhāvaś ca saṃsthitaḥ //
[5,8.16ab]	pūrvaṃ na cāgṛhītasya dharmiṇaḥ syāt prameyatā /
[5,8.16cd]	na cātra bāhyadeśo vā caitro vā gṛhyate purā //
[5,8.17ab]	nadīpūreṇa yā vṛṣṭir upariṣṭāt pratīyate /
[5,8.17cd]	deśe katham adṛṣṭe tu pakṣadharmatvasambhavaḥ //
[5,8.18ab]	vṛṣṭimatparadeśatvaṃ nadīpuravato 'tra tu /
[5,8.18cd]	deśasya pratipadyante yadvārthāpattir eva sā //
[5,8.19ab]	jīvataś ca gṛhābhāvaḥ pakṣadharmo 'tra kalpyate /
[5,8.19cd]	tatsaṃvittir bahirbhāvaṃ na cābuddhvopajāyate //
[5,8.20ab]	agnimattānapekṣā tu dhūmavattā pratīyate /
[5,8.20cd]	na tadgrahaṇavelāyām agnyadhīnaṃ hi kiñcana //
[5,8.21ab]	gehābhāvas tu yaḥ śuddho vidyamānatvavarjitaḥ /
[5,8.21cd]	sa mṛteṣv api dṛṣṭatvād bahirvṛtter na sādhakaḥ //
[5,8.22ab]	vidyamānatvasaṃsṛṣṭagṛhābhāvadhiyānayā /
[5,8.22cd]	gehād utkālitaś caitro vidyate bahir eva hi //
[5,8.23ab]	gehābhāvatvamātraṃ tu yat svatantraṃ pratīyate /
[5,8.23cd]	na tāvatā bahirbhāvaś caitrasyaivāvadhāryate //
[5,8.24ab]	siddhe sadbhāvavijñāne gehābhāvadhiyātra tu /
[5,8.24cd]	gehād utkālitā sattā bahir evāvatiṣṭhate //
[5,8.25ab]	tenāsya nirapekṣasya vyabhicāro mṛtādinā /
[5,8.25cd]	yasya tv avyabhicāritvaṃ na tato 'nyat pratīyate //
[5,8.26ab]	tasmāt pratyakṣato gehe caitrābhāve hy abhāvataḥ /
[5,8.26cd]	jñāte yat sattvavijñānaṃ tad evedaṃ bahiḥ sthitam //
[5,8.27ab]	pakṣadharmātmalābhāya bahirbhāvaḥ praveśitaḥ /
[5,8.27cd]	tadviśiṣṭo 'numeyaḥ syāt pakṣadharmānvayādibhiḥ //
[5,8.28ab]	pakṣadharmādivijñānaṃ bahiḥ sambodhato yadi /
[5,8.28cd]	taiś ca tadbodhato 'vaśyam anyonyāśrayatā bhavet //
[5,8.29ab]	anyathānupapattau tu prameyānupraveśitā /
[5,8.29cd]	tādrūpyeṇaiva vijñānān na doṣaḥ pratibhāti naḥ //
[5,8.30ab]	avinābhāvitā cātra tadaiva parikalpyate /
[5,8.30cd]	na prāg avadhṛtety evaṃ saty apy eṣā na kāraṇam //
[5,8.31ab]	gṛhābhāvabahirbhāvau na ca dṛṣṭau niyogataḥ /
[5,8.31cd]	sāhitye 'pi pramāṇaṃ ca tayor anyan na vidyate //
[5,8.32ab]	anyathānupapattyaiva hy ekenānyat pratīyate /
[5,8.32cd]	tathā na kalpyate tac cet sāhityaṃ na pratīyate //
[5,8.33ab]	tena sambandhavelāyāṃ sambandhyanyataro dhruvam /
[5,8.33cd]	arthāpattyāvagantavyaḥ paścād asty anumānatā //
[5,8.34ab]	gṛhadvāri sthito yas tu bahirbhāvaṃ prakalpayet /
[5,8.34cd]	yadaikasminn ayaṃ deśe na tadānyatra vidyate //
[5,8.35ab]	tadāpy avidyamānatvaṃ na sarvatra pratīyate /
[5,8.35cd]	na caikadeśe nāstitvād vyāptir hetor bhaviṣyati //
[5,8.36ab]	nanv atrāvidyamānatvaṃ gamyate 'nupalabdhitaḥ /
[5,8.36cd]	sā cāprayatnasādhyatvād ekasthasyaiva sidhyati //
[5,8.37ab]	naitayānupalabdhyātra vastvabhāvaḥ pratīyate /
[5,8.37cd]	taddeśāgamanāt sā hi dūrastheṣv asti satsv api //
[5,8.38ab]	gatvā gatvā tu tān deśān yady artho nopalabhyate /
[5,8.38cd]	tato 'nyakāraṇābhāvād asann ity avagamyate //
[5,8.39ab]	nanu cāgnyādyabhāve 'pi dhūmādivyatirekiṇām /
[5,8.39cd]	taddeśāgamanāt spaṣṭo vyatireko na sidhyati //
[5,8.40ab]	yasya vastvantarābhāvaḥ prameyas tasya duṣyati /
[5,8.40cd]	mama tv adṛṣṭamātreṇa gamakaḥ sahacāriṇaḥ //
[5,8.41ab]	nanv evam itaratrāpi sambandho 'nupalabdhitaḥ /
[5,8.41cd]	caitrābhāvasya bhāvena dṛṣṭatvād upapadyate //
[5,8.42ab]	sāhitye mitadeśatvāt prasiddhe cāgnidhūmayoḥ /
[5,8.42cd]	vyatirekasya cādṛṣṭer gamakatvaṃ prakalpyate //
[5,8.43ab]	iha sāhityam evedam ekasya sahabhāvinaḥ /
[5,8.43cd]	anantadeśavarttitvān na tāvad upapadyate //
[5,8.44ab]	nanu deśāntaraṃ śūnyaṃ caitreṇaivaṃ pratīyate /
[5,8.44cd]	taddeśavyatiriktatvāt samīpasthitadeśavat //
[5,8.45ab]	viruddhāvyabhicāritvaṃ tadvad eva hi gamyate /
[5,8.45cd]	samīpadeśabhinnatvāt caitrādhiṣṭhitadeśavat //
[5,8.46ab]	puruṣasya tu kārtsnyena yad ekatropalambhanam /
[5,8.46cd]	tasyānyathā na siddhiḥ syād ity anyeṣv asya nāstitā //
[5,8.47ab]	tenārthāpattipūrvatvam atra yatra ca kāraṇe /
[5,8.47cd]	kāryādarśanataḥ śakter astitvaṃ sampratīyate //
[5,8.48ab]	kāryasya nanu liṅgatvaṃ na sambandhānapekṣaṇāt /
[5,8.48cd]	dṛṣṭvā sambandhitāṃ caiṣā śaktir gamyeta nānyathā //
[5,8.49ab]	taddarśane tadānīṃ ca pratyakṣāder asambhavāt /
[5,8.49cd]	arthāpatteḥ pramāṇatvaṃ trailakṣaṇyād vinā bhavet //
[5,8.50ab]	anumānād abhinnatvān noktau jayaparājayau /
[5,8.50cd]	vadhyaghātakabhāvena yau sarpanakulādiṣu //
[5,8.51ab]	pīno divā na bhuṅkte cety evamādivacaḥ śrutau /
[5,8.51cd]	rātribhojanavijñānaṃ śrutārthāpattir ucyate //
[5,8.52ab]	tām arthagocarāṃ kecid apare śabdagocarām /
[5,8.52cd]	kalpayanty āgamāc cainām abhinnāṃ pratijānate //
[5,8.53ab]	prāyaśaś cānayā vede vyavahāro vyavasthitaḥ /
[5,8.53cd]	so 'vaidikaḥ prasajyeta yady eṣā bhidyate tataḥ //
[5,8.54ab]	vacanasya śrutasyaiva so 'py arthaḥ kaiścid āśritaḥ /
[5,8.54cd]	tadarthopaplutasyānyair iṣṭo vākyāntarasya tu //
[5,8.55ab]	na tāvac chrūyamāṇasya vacaso 'rtho 'yam iṣyate /
[5,8.55cd]	na hy anekārthatā yuktā vākye vācakatā tathā //
[5,8.56ab]	padārthānvayarūpeṇa vākyārtho hi pratīyate /
[5,8.56cd]	na rātryādipadārthaś ca divāvākyena gamyate //
[5,8.57ab]	na divādipadārthānāṃ saṃsargo rātribhojanam /
[5,8.57cd]	na bhedo yena tadvākyaṃ tasya syāt pratipādakam //
[5,8.58ab]	anyārthavyāpṛtatvāc ca na dvitīyārthakalpanā /
[5,8.58cd]	tasmād vākyāntareṇāyaṃ buddhisthena pratīyate //
[5,8.59ab]	tasya cāgamikatve 'pi yat tad vākyaṃ pratīyate /
[5,8.59cd]	pramāṇaṃ tasya vaktavyaṃ pratyakṣādiṣu yad bhavet //
[5,8.60ab]	na hy anuccārite vākye pratyakṣaṃ tāvad iṣyate /
[5,8.60cd]	nānumānaṃ na cedaṃ hi dṛṣṭaṃ tena saha kvacit //
[5,8.61ab]	yadi tv anupalabdhe 'pi sambandhe liṅgateṣyate /
[5,8.61cd]	taduccāraṇamātreṇa sarvavākyamatir bhavet //
[5,8.62ab]	na cārthāpattigamyāni sarvaiḥ sarvavacāṃsi hi /
[5,8.62cd]	sambaddhāny upalabdhāni yena teṣv anumā bhavet //
[5,8.63ab]	na ca sattānumānena viśeṣo vānumīyate /
[5,8.63cd]	iha vākyaviśeṣasya sattaiva tv avagamyate //
[5,8.64ab]	pūrvasiddhaḥ svatantro 'rthaḥ svatantreṇa viśeṣitaḥ /
[5,8.64cd]	dharmādharmaviśiṣṭo 'tra nānumeyaḥ pratīyate //
[5,8.65ab]	atha śrutasya vākyasya mīyate tadviśiṣṭatā /
[5,8.65cd]	tataḥ pakṣo 'bhyupetaḥ syād aprasiddhaviśeṣaṇaḥ //
[5,8.66ab]	kiñ ca liṅgāntarābhāvād etasya yadi liṅgatā /
[5,8.66cd]	pratijñārthaikadeśatvaṃ padavat te prasajyate //
[5,8.67ab]	tadvad eva nirākāryā vacaso dharmadharmitā /
[5,8.67cd]	nāgṛhīte hi taddharmo gṛhīte nānumeyatā //
[5,8.68ab]	kriyākārakasambandhād ṛte nāsti tu dharmatā /
[5,8.68cd]	avācakatayā caitan na dharmo viṣayātmanā //
[5,8.69ab]	pratīter vācakatvaṃ cet prasaktānekaśaktitā /
[5,8.69cd]	anumāviṣayotthaṃ tu dharmatvaṃ niṣphalaṃ bhavet //
[5,8.70ab]	padārthair api tadvākyaṃ nāsambandhāt pratīyate /
[5,8.70cd]	sāmānyānyanyathāsiddher viśeṣaṃ gamayanti hi //
[5,8.71ab]	na tu vākyāntareṇaiṣāṃ vinā kiñcin na sidhyati /
[5,8.71cd]	na cāpy anyaḥ prakāro 'sti tena vākyena saṅgatau //
[5,8.72ab]	athaitad vāci kalpyeta vākyam anyat tathaiva ca /
[5,8.72cd]	prasaṅgāt tatra dūre 'pi nāsambandhāt pramucyate //
[5,8.73ab]	tataś ca prathamād eva varaṃ jñātum asaṅgatāt /
[5,8.73cd]	anvayavyatirekau ca pratiṣedhyau pade yathā //
[5,8.74ab]	śrutavākyena sādṛśyaṃ nāśrutasyāsti kiñcana /
[5,8.74cd]	tasmād anupamānatvam arthasyāpy anayā diśā //
[5,8.75ab]	upamānatvaliṅgatve vākyaṃ prati nivārite /
[5,8.75cd]	arthe 'pi caivam eva syāt tasmāt pūrveṣv asambhavaḥ //
[5,8.76ab]	ataḥ śrutasya vākyasya yad arthapratipādanam /
[5,8.76cd]	tadātmalābha eva syād vinā nety etad iṣyate //
[5,8.77ab]	etadarthād vinā nāyam ity arthaḥ kiṃ na kalpyate /
[5,8.77cd]	vākyārthavac ca kiṃ nāyam āgamārthaḥ pratīyate //
[5,8.78ab]	savikalpakavijñānaiḥ śabdaḥ pūrvaṃ pratīyate /
[5,8.78cd]	labdhaprayojane vākye paraṃ nāgamikaṃ ca naḥ //
[5,8.79ab]	nanu cāsati sambandhe sati vānavadhārite /
[5,8.79cd]	gamyajñānam idaṃ vākyaṃ prasajyetāpramāṇakam //
[5,8.80ab]	sambandhasya pramāṇatvaṃ sthitaṃ kiñceśvarājñayā /
[5,8.80cd]	pratyakṣasya pramāṇatvaṃ kathaṃ vā saṅgater vinā //
[5,8.81ab]	astīndriyārthasambandhas tatra cen nānapekṣaṇāt /
[5,8.81cd]	na hi pratyakṣavelāyāṃ sarveṇāsau nirūpyate //
[5,8.82ab]	yenāpi tu nirūpyeta paścād anubhavād asau /
[5,8.82cd]	na syād eva pramāṇāṅgam asatā tulya eva saḥ //
[5,8.83ab]	aprāpyakāriṇī yeṣāṃ cakṣuḥśrotre ca te yathā /
[5,8.83cd]	tajjñānasya pramāṇatvam icchanty evaṃ bhaviṣyati //
[5,8.84ab]	tasmād asattve sattve vā sambandhasya yad eva naḥ /
[5,8.84cd]	jāyetābhaṅguraṃ jñānaṃ tasyaiva syāt pramāṇatā //
[5,8.85ab]	na cāpy asyāḥ pramāṇatve kaścid vipratipadyate /
[5,8.85cd]	bhedābhede visaṃvādaḥ kṛtas tatra ca nirṇayaḥ //
[5,8.86ab]	kṛte yatra ca sambandhād buddhir eva na jāyate /
[5,8.86cd]	tatra ki kriyatāṃ so 'pi prāmāṇye naiva kāraṇam //
[5,8.87ab]	smṛtyā śrutir yā parikalpyate 'smin liṅgādibhir yā viniyojikā ca /
[5,8.87cd]	phalādibhir yat paripūraṇaṃ ca sambandhadṛk tatra na kācid asti //
[5,8.88ab]	tat sarvam ityādy asamañjasaṃ syān na cediyaṃ syād anumānato 'nyā /
[5,8.88cd]	evaṃsvabhāvāpy anumānaśabdaṃ labheta ced asti yathepsitaṃ naḥ //
{5,9 abhāvapariccheda ABH}
[5,9.1ab]	pramāṇapañcakaṃ yatra vasturūpe na jāyate /
[5,9.1cd]	vastusattāvabodhārthaṃ tatrābhāvapramāṇatā //
[5,9.2ab]	vastvasaṅkarasiddhiś ca tatprāmāṇyasamāśrayā /
[5,9.2cd]	kṣīre dadhyādi yan nāsti prāgabhāvaḥ sa ucyate //
[5,9.3ab]	nāstitā payaso dadhni pradhvaṃsābhāva iṣyate /
[5,9.3cd]	gavi yo 'śvādyabhāvas tu so 'nyonyābhāva ucyate //
[5,9.4ab]	śiraso 'vayavā nimnā vṛddhikāṭhinyavarjitāḥ /
[5,9.4cd]	śaśaśṛṅgādirūpeṇa so 'tyantābhāva ucyate //
[5,9.5ab]	kṣīre dadhi bhaved evaṃ dadhni kṣīraṃ ghaṭe paṭaḥ /
[5,9.5cd]	śaśe śṛṅgaṃ pṛthivyādau caitanyaṃ mūrtir ātmani //
[5,9.6ab]	apsu gandho rasaś cāgnau vāyau rūpeṇa tau saha /
[5,9.6cd]	vyomni saṃsparśitā te ca na ced asya pramāṇatā //
[5,9.7ab]	na ca syād vyavahāro 'yaṃ kāraṇādivibhāgataḥ /
[5,9.7cd]	prāgabhāvādibhedena nābhāvo bhidyate yadi //
[5,9.8ab]	na cāvastuna ete syur bhedās tenāsya vastutā /
[5,9.8cd]	kāryādīnām abhāvaḥ ko yo 'bhāvaḥ kāraṇāditaḥ //
[5,9.9ab]	yadvānuvṛttivyāvṛttibuddhigrāhyo yatas tv ayam /
[5,9.9cd]	tasmād gavādivad vastu, prameyatvāc ca gamyate //
[5,9.10ab]	na caupacārikatvaṃ vā bhrāntir vāpi yadṛcchayā /
[5,9.10cd]	bhavaty ato na sāmānyaviśeṣātmakatā mṛṣā //
[5,9.11ab]	pratyakṣāder anutpattiḥ pramāṇābhāva ucyate /
[5,9.11cd]	sātmanaḥ pariṇāmo vā vijñānaṃ vākyavastuni //
[5,9.12ab]	svarūpapararūpābhyāṃ nityaṃ sadasadātmake /
[5,9.12cd]	vastuni jñāyate kaiś cid rūpaṃ kiñ cit kadā cana //
[5,9.13ab]	yasya yatra yadodbhūtir jighṛkṣā vopajāyate /
[5,9.13cd]	cetyate 'nubhavas tasy tena ca vyapadiśyate //
[5,9.14ab]	tasyopakārakatvena varttate 'śastadetaraḥ /
[5,9.14cd]	ubhayor api saṃvittāv ubhayānugamo 'sti hi //
[5,9.15ab]	ayam eveti yo hy eṣa bhāve bhavati nirṇayaḥ /
[5,9.15cd]	naiṣa vastvantarābhāvasaṃvittyanugamād ṛte //
[5,9.16ab]	nāstīty api ca saṃvittir na vastvanugamād ṛte /
[5,9.16cd]	jñānaṃ na jāyate kiñ cid upaṣṭambhanavarjitam //
[5,9.17ab]	pratyakṣādyavatāras tu bhāvāṃśo gṛhyate yadā /
[5,9.17cd]	vyāpāras tadanutpatter abhāvāṃśe jighṛkṣite //
[5,9.18ab]	na tāvad indriyair eṣā nāstīty utpadyate matiḥ /
[5,9.18cd]	bhāvāṃśenaiva saṃyogo yogyatvādindriyasya hi //
[5,9.19ab]	nanu bhāvād abhinnatvāt samprayogo 'sti tena ca /
[5,9.19cd]	na hy atyantam abhedo 'sti rūpādivad ihāpi naḥ //
[5,9.20ab]	dharmayor bheda iṣṭo hi dharmyabhede 'pi naḥ sthite /
[5,9.20cd]	udbhavābhibhavātmatvād grahaṇaṃ cāvatiṣṭhate //
[5,9.21ab]	idam eva nimittaṃ ca vivekasya pratīyate /
[5,9.21cd]	bhāvābhāvadhiyor akṣaiḥ sambandho 'kṣānapekṣaṇam //
[5,9.22ab]	rūpāder api bhedaṃ ca ke cid grāhakabhedataḥ /
[5,9.22cd]	varṇayanti yathaikasya puṃsaḥ putrādirūpatām //
[5,9.23ab]	buddhimātrakṛto bhedo rūpādau nityam eva hi /
[5,9.23cd]	na ca deśādyabhinnānāṃ samudāyāvakalanā //
[5,9.24ab]	sadguṇadravyarūpeṇa rūpāder ekateṣyate /
[5,9.24cd]	svarūpāpekṣayā caiṣāṃ parasparavibhinnatā //
[5,9.25ab]	yadi tadvadapekṣātra na syād bhedo 'tra naiva hi /
[5,9.25cd]	sadasadrūpatā buddher bhaved anyataratra naḥ //
[5,9.26ab]	tatsambandhe sad ityevaṃ tadrūpatvaṃ pratīyate /
[5,9.26cd]	nāsty atredam itīdaṃ tu tadasaṃyogahetukam //
[5,9.27ab]	gṛhītvā vastusadbhāvaṃ smṛtvā ca pratiyoginam /
[5,9.27cd]	mānasaṃ nāstitājñānaṃ jāyate 'kṣānapekṣaṇāt //
[5,9.28ab]	svarūpamātraṃ dṛṣṭvāpi paścāt kiñ cit smarann api /
[5,9.28cd]	tatrānyanāstitāṃ pṛṣṭas tadaiva pratipadyate //
[5,9.29ab]	na cāpy atrānumānatvaṃ liṅgābhāvāt pratīyate /
[5,9.29cd]	bhāvāṃśo nanu liṅgaṃ syāt, tadānīṃ nājighṛkṣaṇāt //
[5,9.30ab]	abhāvāvagater janma bhāvāṃśe hy ajighṛkṣite /
[5,9.30cd]	tasmin pratīyamāne tu nābhāve jāyate matiḥ //
[5,9.31ab]	na caiṣa prakṣadharmatvaṃ padavat pratipadyate /
[5,9.31cd]	saha sarvair abhāvaiś ca bhāvo naikāntato gataḥ //
[5,9.32ab]	kva cid bhāve 'pi sadbhāvo jñāto yasya kadā cana /
[5,9.32cd]	tasyābhāvo 'pi tatraiva kadā cid avagamyate //
[5,9.33ab]	yatrāpy adṛṣṭapūrvatvaṃ yadabhāvasya tatra ca /
[5,9.33cd]	tadabhāvamatir dṛṣṭā sambandhe 'kṣānapekṣayā //
[5,9.34ab]	kasya cid yadi bhāvasya syād abhāvena kena cit /
[5,9.34cd]	sambandhadarśanam, tatra sarvamānaṃ prasajyate //
[5,9.35ab]	gṛhīte 'pi ca bhāvāṃśe naivābhāve 'nyavastunaḥ /
[5,9.35cd]	sarvatra matir ityevaṃ vyabhicārād aliṅgatā //
[5,9.36ab]	sambandhe gṛhyamāṇe ca sambandhigrahaṇaṃ dhruvam /
[5,9.36cd]	tatrābhāvamatiḥ kena pramāṇopajāyate //
[5,9.37ab]	tadānīṃ na hi liṅgena sambandhigrahaṇaṃ bhavet /
[5,9.37cd]	tatrāvaśyam abhāvasya pramāṇāntarato gatiḥ //
[5,9.38ab]	pratyakṣāder anutpattir na tu liṅgaṃ bhaviṣyati /
[5,9.38cd]	na viśeṣaṇasambandhas tasyāḥ sāmānyato bhavet //
[5,9.39ab]	na cāpy abhāvasāmānye pramāṇam upajāyate /
[5,9.39cd]	vyabhicārād viśeṣās tu pratīyeran kathaṃ tayā //
[5,9.40ab]	na cānavagataṃ liṅgaṃ gṛhyate ced asāv api /
[5,9.40cd]	abhāvatvād abhāvena gṛhyetānyena hetunā //
[5,9.41ab]	sa cānyena grahītavyo nāgṛhīte hi liṅgatā /
[5,9.41cd]	tadgṛhītir hi liṅgena syād anyenety anantatā //
[5,9.42ab]	liṅgābhāve tathaiva syād anavastheyam ity ataḥ /
[5,9.42cd]	kvāpy asya syāt pramāṇatvaṃ liṅgatvena vinā dhruvam //
[5,9.43ab]	nāstīti dhīḥ phalaṃ caiṣā pratyakṣāder ajanmanaḥ /
[5,9.43cd]	tasyaiva ca pramāṇatvam ānantaryāt pratīyate //
[5,9.44ab]	trilakṣaṇena yā buddhir janyate sānumeṣyate /
[5,9.44cd]	na cānutpattirūpasya kāraṇāpekṣitā kva cit //
[5,9.45ab]	mānaṃ katham abhāvaś cet, prameyaṃ cāsya kīdṛśam /
[5,9.45cd]	meyo yadvadabhavo hi mānam apy evam iṣyatām //
[5,9.46ab]	bhāvātmake tathā meye nābhāvasya pramāṇatā /
[5,9.46cd]	tathābhāvaprameye 'pi na bhāvasya pramāṇatā //
[5,9.47ab]	bhāvātmakasya mānatvaṃ na ca rājājñayā sthitam /
[5,9.47cd]	paricchedaphalatvād dhi prāmāṇyaṃ syād dvayor api //
[5,9.48ab]	yadi cāsya pramāṇatvam abhāvatvena neṣyate /
[5,9.48cd]	vastunaḥ kāraṇatvaṃ hi dṛṣṭam ity abhimānitā //
[5,9.49ab]	na liṅgatvaprameyatve bhavetāṃ tadvad eva hi /
[5,9.49cd]	tathā sati ca pūrvokto vyavahāro na sidhyati //
[5,9.50ab]	pramāṇānām anutpatter nābhāvasyāpi dharmatā /
[5,9.50cd]	yatrābhāvo 'sti tenāsyāḥ sambandho naiva vidyate //
[5,9.51ab]	yo na sannihitas tatra tasya dharmo bhaved iyam /
[5,9.51cd]	na ca tasya prameyatvaṃ dharmadharmitvavarjanāt //
[5,9.52ab]	abhāvena tu sambandho bhavet tadviṣayatvataḥ /
[5,9.52cd]	tajjānād viṣayatvaṃ ca jñāne meyaṃ na vidyate //
[5,9.53ab]	saṃyogasamavāyādisambandho naiva vidyate /
[5,9.53cd]	nāgṛhīte hi dharmatvaṃ gṛhīte siddhasādhanam //
[5,9.54ab]	abhāvaśabdavācyatvāt pratyakṣādeś ca bhidyate /
[5,9.54cd]	pramāṇānām abhāvo hi prameyāṇām abhāvavat //
[5,9.55ab]	abhāvo vā pramāṇena svānurūpeṇa mīyate /
[5,9.55cd]	prameyatvād yathā bhāvas tasmād bhāvātmakāt pṛthak //
[5,9.56ab]	karmāṇi sarvāṇi phalaiḥ samastaiḥ sarvair yathāvac ca yadaṅgakāṇḍaiḥ /
[5,9.56cd]	na saṅgatānīha parasparaṃ ca nāṅgaṃ tadetat prabhavaṃ kratūnām //
[5,9.57ab]	yuktyāgamābhyām iti tarkito 'yaṃ pramāṇaṣaṭkaṃ pravibhajya bhāṣye /
[5,9.57cd]	tato 'dhikaṃ yad dvayam iṣṭam anyair bhedo na tasyety api siddham etat //
[5,9.58ab]	iha bhavati śatādau sambhavādyāsahasrānmatir aviyutabhāvāt sānumānād abhinnā /
[5,9.58cd]	jagati bahu na tathyaṃ nityam aitihyam uktaṃ bhavati tu yadi satyaṃ nāgamād bhidyate tat //
{5,10 citrākṣepavāda CAV}
[5,10.1ab]	paralokaphalāḥ pūrvam ākṣiptāś codanāḥ paraiḥ /
[5,10.1cd]	idānīm aihikākṣepaḥ, sūtrakāreṇa codyate //
[5,10.2ab]	citrāpaśuphalatvādiviṣayāś codaṇā mṛṣā /
[5,10.2cd]	pratyakṣādyadhikāre 'pi tair arthāsaṅgatir yataḥ //
[5,10.3ab]	yadīdṛk tanmṛṣā dṛṣṭaṃ vipralipsor yathā vacaḥ /
[5,10.3cd]	nadītīre phalānīti tatrādṛśyāni tāni cet //
[5,10.4ab]	na vā paśuphalā citrā svakāle tadadānaḥ /
[5,10.4cd]	snānabhujyādivat te 'pi tatsādhyā na bhavanti vā //
[5,10.5ab]	tadutpattāvasadbhāvāt svarge tṛptisukhādivat /
[5,10.5cd]	vaidharmyeṇobhayatrāpi bhavetāṃ sukham ardane //
[5,10.6ab]	ānantaryam ayuktaṃ cet, na sāmarthyāvabodhanāt /
[5,10.6cd]	śabdaikadeśabhūtena tena tat pratipāditam //
[5,10.7ab]	kālāntarānupādānāt karmasvābhāvyato 'pi ca /
[5,10.7cd]	codyamānasya citrāder ānantaryaṃ viśeṣaṇam //
[5,10.8ab]	atra tāvadasaṃvādo virodhaś cottarasya tu /
[5,10.8cd]	svargayānaviruddho hi bhasmībhāvo 'tra dṛśyate //
[5,10.9ab]	yajñāyudhivaco mithyā pratyakṣeṇa virodhataḥ /
[5,10.9cd]	sādharmyeṇa śilāvākyaṃ vaidharmyeṇāptabhāṣitam //
[5,10.10ab]	śarīrād yadi cānyaḥ syān nāsau yajñāyudhī bhavet /
[5,10.10cd]	na cāsya yajamānatvaṃ sadbhāvo 'pi ca durlabhaḥ //
[5,10.11ab]	yadi syād vidhiśabdo 'tra naivādarśanato bhavet /
[5,10.11cd]	viśeṣo 'syeti bhedena nopāttaṃ syād idaṃ tataḥ //
[5,10.12ab]	vidhiśabde bhaviṣyattvaṃ phalasya parikalpya hi /
[5,10.12cd]	virodhaparihāraḥ syād vartamāne 'pi nāsty asau //
[5,10.13ab]	phalaṃ ca na bhaved evaṃ bhasmībhāvād vidhāv api /
[5,10.13cd]	tatsāmarthyena yā cānyā kalpanā tāṃ niṣedhati //
[5,10.14ab]	prāyaś caivamprakāratvam arthavādeṣu dṛśyate /
[5,10.14cd]	mantreṣu ceti te sarve pakṣīkāryāḥ prayatnaḥ //
[5,10.15ab]	evaṃ saty agnihotrādivākyeṣv api mṛṣārthatā /
[5,10.15cd]	vedavākyaikadeśatvāc citrādivacaneṣv api //
{5,11 sambandhākṣepavāda SAV}
[5,11.1ab]	svapakṣasādhanaṃ tāvat na mṛṣā vaidikaṃ vacaḥ /
[5,11.1cd]	svārthe vaktranapekṣatvāt padārthapadabuddhivat //
[5,11.2ab]	tatkṛtaḥ pratyayaḥ samyaṅ nityavākyodbhavatvataḥ /
[5,11.2cd]	vākyabuddhivad eva atra pūrvoktāś cāpi hetavaḥ //
[5,11.3ab]	nityān śabdārthasambandhānāśrityoktena hetunā /
[5,11.3cd]	svataḥ prāmāṇyasiddhyartham aprāmāṇye nir kṛte //
[5,11.4ab]	asambandhodbhavatvena paro mithyātvam abravīt /
[5,11.4cd]	sambandho 'sti ca nityaś cety uktam autpattikādinā //
[5,11.5ab]	mithyā tv asya nirāsārthaṃ tatparair neṣyate dvayam /
[5,11.5cd]	naiva cāsty atra sambandhaḥ kṛtako veti vakṣyate //
[5,11.6ab]	asambhavena śeṣāṇāṃ saṃśleṣaḥ pariśiṣyate /
[5,11.6cd]	asminn eva ca sambandhe pratītir laukiko dhruvā //
[5,11.7ab]	tanniṣedhamataḥ prāha na śabdo 'rthena saṅgataḥ /
[5,11.7cd]	taddeśānantarādṛṣṭer vindhyo himavatā yathā //
[5,11.8ab]	evam artho dvayaṃ vāpi sādhanīyam asaṅgatam /
[5,11.8cd]	kṣuretyādi ca siddhyarthahetor uktam athāparaḥ //
[5,11.9ab]	śaktirūpaṃ gṛhītvāha saṃśleṣo yadi vāryate /
[5,11.9cd]	sambandhasiddhasādhyatvam atha sambandhamātrakam //
[5,11.10ab]	pitāputrādisambandhair anekāntaḥ prasajyate /
[5,11.10cd]	ekabhūmyādisambandhād dṛṣṭānte sādhyahīnatā //
[5,11.11ab]	vācyavācakasambandhaniṣedhe lokabādhanam /
[5,11.11cd]	virodhaś ca svavākyena na hi sambandhavarjitaiḥ //
[5,11.12ab]	pratijñārthaṃ padaiḥ śākyaḥ pratīpādayituṃ paraḥ /
[5,11.12cd]	abhidhānakriyāyāṃ hi karmatvaṃ vācyasaṃśritam //
[5,11.13ab]	śabdānāṃ karaṇatvaṃ vā kartṛtvaṃ vā nirūpitam /
[5,11.13cd]	pratipattāv upādānāt sāhitye ca vivakṣite //
[5,11.14ab]	niyamyate yadekasyāṃ sambandhaḥ so 'rthaśabdayoḥ /
[5,11.14cd]	tatra yady apy asambandhaḥ kārakāṇāṃ parasparam //
[5,11.15ab]	tathāpi yatkriyā tasyām upakāryopakāritā /
[5,11.15cd]	sa kriyāsaṅgateḥ paścāt sambandhaḥ kīrtyate tayoḥ //
[5,11.16ab]	na cātrāpy avinābhāva upayogīti sādhitam /
[5,11.16cd]	saṃjñeti gamakatvaṃ cen na tadaṅgam iyaṃ bhavet //
[5,11.17ab]	gamayantīṃ śrutiṃ dṛṣṭvā kalpyate vyavahārataḥ /
[5,11.17cd]	na caiṣā gamayatyarthaṃ sambandhe 'navadhārite //
[5,11.18ab]	tasmād gamakatā paścād dhūmāder iva jāyate /
[5,11.18cd]	sānaṅgaṃ tadvad eva syād neyaṃ dhūmādibhiḥ samā //
[5,11.19ab]	nirūpite 'vinābhāve tatra tatkāritā hy asau /
[5,11.19cd]	gamakatvena pūrvaṃ ca tatra notpadyate matiḥ //
[5,11.20ab]	iha vācakatāyāḥ prāṅ nāvinābhāvitāmatiḥ /
[5,11.20cd]	yad eva ceha sambandhaṃ vṛddhebhyaḥ pratipadyate //
[5,11.21ab]	tadaiva gamako 'syāyam iti nānyasvarūpataḥ /
[5,11.21cd]	kathayanti kva cit tāvad boddhavyo 'smād ayaṃ tv iti //
[5,11.22ab]	kva cid vācaka ity evaṃ vācyo 'yam iti cocyate /
[5,11.22cd]	kva cid uccaritācchabdād dṛṣṭvārthaviṣayāṃ kriyām //
[5,11.23ab]	keṣāñ cit tatra boddhṛtvam anumānāt pratīyate /
[5,11.23cd]	etenāsmād yataḥ śabdād artho 'yam avadhāritaḥ //
[5,11.24ab]	tena nūnam imau siddhau vācyavācakaśaktikau /
[5,11.24cd]	itthaṃ vācakatā siddhā saṅkīrṇāpi tataḥ param //
[5,11.25ab]	anvayavyatirekābhyāṃ niṣkṛṣṭe 'rthe niyamyate /
[5,11.25cd]	bahujātiguṇadravyakarmabhedāvalamvinaḥ //
[5,11.26ab]	pratyayāt sahasā jātā śrautalākṣaṇikātmakāt /
[5,11.26cd]	na lokaḥ kāranābhāvān nirdhārayitum icchati //
[5,11.27ab]	balābalādisiddhyarthaṃ vākyajñāstu viviñcate /
[5,11.27cd]	kakṣāntaritasāmānyaviśeṣeṣu hi durbalaḥ //
[5,11.28ab]	sāmānyavacanaḥ śabdo jāyate lakṣaṇābālāt /
[5,11.28cd]	tenāvaśyaṃ vivektavyaṃ jāyate lakṣaṇābalāt //
[5,11.29ab]	kiyad vā nityasambandhād abhidheyena lakṣyate /
[5,11.29cd]	tatra prayogabāhulyāt tadviśeṣeṣv asatsv api //
[5,11.30ab]	prayogāt parasāmānye sati vācyaprayogataḥ /
[5,11.30cd]	sāsnādyekārthasambandhigotvamātrasya vācakaḥ //
[5,11.31ab]	gośabda iti vijñānam anvayavyatirekajam /
[5,11.31cd]	tasmād gamakataivādau abhidhāyakatā punaḥ //
[5,11.32ab]	tannimitteti sambandhaḥ saṃjñāsaṃjñitvalakṣaṇaḥ /
[5,11.32cd]	sambandhaniyamo 'yaṃ tu yā 'vinābhāvitocyate //
[5,11.33ab]	sambandhagrahaṇāt pūrva yasmān na gamayaty ataḥ /
[5,11.33cd]	gavāder nābhidhāśaktir devadattapade yathā //
[5,11.34ab]	yathaiva gamakaḥ śabdo vyavahārāt pratīyate /
[5,11.34cd]	tathaiva śaktivijñānaṃ tasyopāyo 'vagamyate //
[5,11.35ab]	svarūpagrahaṇaṃ cāsya yathā vyāpriyate phale /
[5,11.35cd]	tathā sambandhivijñānaṃ nāśaktis tatkṛtā bhavet //
[5,11.36ab]	yatsādhakatamatvena kasya cit kiñ cid ucyate /
[5,11.36cd]	tasyānugrāhakāpekṣā na svaśaktivighātinī //
[5,11.37ab]	na hi tat kāraṇaṃ loke vede vā kiñ cid īdṛśam /
[5,11.37cd]	itikartavyatāsādhye yasya nānugrahe 'rthitā //
[5,11.38ab]	pratyātmaniyatatvāc ca yathaiva karaṇaṃ bhavet /
[5,11.38cd]	bāhyāntaravibhāgena kva cit syād vā vivakṣayā //
[5,11.39ab]	udvigno hy andhakāreṇa kaś cid evaṃ bravīty api /
[5,11.39cd]	kiṃ cakṣuṣā mamaitena dṛṣṭaṃ dīpena yanmayā //
[5,11.40ab]	nityavṛttau tu nāndhānāṃ dṛṣṭir dīpaśatair api /
[5,11.40cd]	rūpādidarśane yasmāt tasmāc cakṣuḥ prakāśakam //
[5,11.41ab]	śarīrātmamanoyogād asādhāraṇātābalāt /
[5,11.41cd]	vijñānāsattibhāvāc ca cakṣuḥ kāraṇam iṣyate //
[5,11.42ab]	tathaivehāpi sambandhajñānam aṅgaṃ prasiddhitaḥ /
[5,11.42cd]	gauravāt karaṇatvena mataṃ cet kena vāryate //
[5,11.43ab]	yathā cakṣur itīdaṃ tu vyabhicāritvam ucyate /
[5,11.43cd]	devadatte 'pi cāvyaktāṃ śaktim icchanti yuktitaḥ //
[5,11.44ab]	prakāśe 'vasthite bāhye nāndho rūpaṃ pratīyate /
[5,11.44cd]	phalānantaryataś cāpi cakṣuḥ karaṇam iṣyate //
[5,11.45ab]	puruṣādhīnavijñānas tebhyaḥ prāganirūpitaḥ /
[5,11.45cd]	yaḥ saṃjñāsaṃjñisambandhaḥ sa ceṣṭaś ced dhruvaṃ kṛtaḥ //
[5,11.46ab]	bhinnadeśādyadhiṣṭhānād yathā rajjughaṭādiṣu /
[5,11.46cd]	samaṃ nāsty anayoḥ kiñ cit tenāsaṅgatatā svataḥ //
{5,12 sphoṭavāda SPH}
[5,12.1ab]	ādhārātmani viñāte sukham ādheyabodhanam /
[5,12.1cd]	tasyaiva tāvat prastāvād atha gaur ity ato 'bravīt //
[5,12.2ab]	pratyakṣe 'pi visaṃvādo yeṣāṃ kaḥ svayam uttaram /
[5,12.2cd]	tebhyo dadyād iti jñātvā vṛddhānāṃ matam abravīt //
[5,12.3ab]	tatrārthapratyayadvāraṃ kṛtaṃ śabdanirūpaṇam /
[5,12.3cd]	yair āsatāṃ tu te tāvat pratyakṣeṇa parīkṣyate //
[5,12.4ab]	pratyakṣaṃ nāsamarthaṃ nastena cārthe 'vadhārite /
[5,12.4cd]	na hetur balavān anyaḥ parīkṣyeta yatas tataḥ //
[5,12.5ab]	tasmāc chrotraparicchinno yady arthaṃ gamayen na vā /
[5,12.5cd]	sarvathā tasya śabdatvaṃ lokasiddhaṃ na hīyate //
[5,12.6ab]	yadi tv arthagatau śaktir na syād asya tataḥ punaḥ /
[5,12.6cd]	vastvantaraṃ prakalpyeta vinā śabdaprasiddhitaḥ //
[5,12.7ab]	agnyādīn gamayanto 'pi śabdā dhūmādayo na hi /
[5,12.7cd]	na vā 'pratyāyakatvāt syād ekavarṇeṣv aśabdatā //
[5,12.8ab]	na ca prāgarthavijñānāś chotragrāhye na śabdadhīḥ /
[5,12.8cd]	na cārthajñānataḥ paścād aśrautre 'pi ca śabdatā //
[5,12.9ab]	parasparānapekṣāś ca śrotrabuddhyā svarūpataḥ /
[5,12.9cd]	varṇā evāvagamyante na pūrvāparavastunī //
[5,12.10ab]	alpīyasāpi yatnena śabdam uccaritaṃ matiḥ /
[5,12.10cd]	yadi vā gṛhṇāti varṇaṃ vā sakalaṃ sphuṭam //
[5,12.11ab]	pṛthaṅ na copalabhyante varṇasyāvayavāḥ kva cit /
[5,12.11cd]	na ca varṇeṣv anusyūtā dṛśyante tantuvat paṭe //
[5,12.12ab]	teṣām anupalabdheś ca na jñātā liṅgasaṅgatiḥ /
[5,12.12cd]	nāgamas tatparaś cāsti nādṛṣṭe copamā kva cit //
[5,12.13ab]	na cāpy anupapattiḥ syād varṇasyāvayavair vinā /
[5,12.13cd]	yathānyāvayavānāṃ hi vināpy avayavāntaraiḥ //
[5,12.14ab]	pratyakṣeṇāvabuddhaś ca varṇo 'vayavavarjitaḥ /
[5,12.14cd]	kiṃ na syād, vyomavac cātra liṅgaṃ tadrahitā matiḥ //
[5,12.15ab]	tadvac cāsyaikabuddhitvād deśabhede 'py abhinnatā /
[5,12.15cd]	nanu bhedamatir na syāt, tavāpy ekatvadhīḥ kutaḥ //
[5,12.16ab]	sāmānyeṣu mamaikā dhīs tadvyaktiṣu ca bhedadhīḥ /
[5,12.16cd]	na hīṣṭaṃ bhedamātraṃ hi na syād ekatvadhīr yataḥ //
[5,12.17ab]	vyaktes tāvan na sāmānyaṃ bhinnarūpaṃ pratīyate /
[5,12.17cd]	varṇeṣv anyatra śabdatvān nānyac ced varṇa eva saḥ //
[5,12.18ab]	sa eveti matir nāpi sādṛśyam, na ca tat kva cit /
[5,12.18cd]	vināvayavasāmānyād varṇeṣv avayavā na ca //
[5,12.19ab]	pratyakṣaviṣayatvāc ca nānyāpoho 'pi yujyate /
[5,12.19cd]	vācakaś cātra liṅgaṃ vā na tadānīṃ pratīyate //
[5,12.20ab]	gakārādiṣu sāmānyaṃ śabdatvaṃ kalpyate yathā /
[5,12.20cd]	gotvaṃ ca śābaleyādau tathaitat kiṃ na kalpyate //
[5,12.21ab]	śābaleyagakāradīn niṣpannān vyaktirūpataḥ /
[5,12.21cd]	sāmānyadhīr na gṛhṇātīty ato jātir apīṣyate //
[5,12.22ab]	na tu drutādibhede 'pi niṣpannā sampratīyate /
[5,12.22cd]	gavyaktyantaravyāvṛttā gavyaktir aparā sphuṭā //
[5,12.23ab]	tenaikatvena varṇasya buddhir ekopajāyate /
[5,12.23cd]	viśeṣabuddhisadbhāvo bhaved vyañjakabhedataḥ //
[5,12.24ab]	yathaiva tava gatvādi gamyamānaṃ drutādibhiḥ /
[5,12.24cd]	viśeṣair api nānekam evaṃ varṇo 'pi no bhavet //
[5,12.25ab]	tvayāpi vyañjakavyaktibhedād bhedo 'bhyupeyate /
[5,12.25cd]	mamāpi vyañjakair nādair bhedabuddhir bhaviṣyati //
[5,12.26ab]	tena yat prārthyate jāte tad varṇād eva labhyate /
[5,12.26cd]	vyaktilabhyaṃ ca nādebhya iti gatvādidhīr yathā //
[5,12.27ab]	kalpayitvāpi tatpaścād vibhutvaikatvanityatāḥ /
[5,12.27cd]	pratyekavṛttitā cāsya bhaveyur mahataḥ śramāt //
[5,12.28ab]	dvayasiddhas tu varṇātmā nityatvādi yathaiva ca /
[5,12.28cd]	kalpitasyeṣyate tadvat siddhasyaivābhyupeyatām //
[5,12.29ab]	pratyekasamavāye ca kleśo naiva bhaviṣyati /
[5,12.29cd]	vyañjaneṣu ca dhībhedo naiva tādṛk pratīyate //
[5,12.30ab]	dṛśyate 'janurāgeṇa bhedo yo nāma, tatra naḥ /
[5,12.30cd]	vivedo 'sty eva na hy eṣa kevalānāṃ pratīyate //
[5,12.31ab]	akṣv apy evaṃ paropādhir drutādipratyayo yathā /
[5,12.31cd]	varṇā ''śritatvād varṇatvavyañjanapratyayo yathā //
[5,12.32ab]	gakāro 'tyantaniṣkṛṣṭagatvādhāro na gamyate /
[5,12.32cd]	gānyabuddhyanirūpyatvāt paraiḥ kalpitagatvavat //
[5,12.33ab]	avastutvena sādhyatvān niṣedhād dhetusādhyayoḥ /
[5,12.33cd]	sapakṣe 'nyatarāsiddhir na doṣāyātra jāyate //
[5,12.34ab]	varṇatvāc cāpi sādhyo 'yaṃ yakārādivad eva ca /
[5,12.34cd]	vyatirekasya cādṛṣṭer nātra dṛṣṭaṃ nirvartakam //
[5,12.35ab]	gotvādivāraṇe tv eva dṛṣṭabādhaḥ sphuṭo bhavet /
[5,12.35cd]	nānyathā hi matis tatra syāt sāmānyaviśeṣayoḥ //
[5,12.36ab]	na cāpy atraikavastutve bhedo vyañjakabhedataḥ /
[5,12.36cd]	na piṇḍavyatirekeṇa vyañjako 'tra dhvanir yathā //
[5,12.37ab]	piṇḍavyaṅgyaiva gotvādir jātir nityaṃ pratīyate /
[5,12.37cd]	tena bhinneṣu piṇḍeṣu jātir ekā pratīyate //
[5,12.38ab]	nanu yasya dvayaṃ śrotraṃ tasya buddhidvayaṃ bhavet /
[5,12.38cd]	bhavato 'tīndriyatvāt tu kathaṃ nādair viśeṣadhīḥ //
[5,12.39ab]	nādena saṃskṛtāc chrotrād yadā śabdaḥ pratīyate /
[5,12.39cd]	tadupaśleṣas tat asya bodhaṃ ke cit pracakṣate //
[5,12.40ab]	naiva vā grahaṇaṃ teṣāṃ śabde buddhis tu tadvaśāt /
[5,12.40cd]	saṃskārānukṛteḥ so 'pi mahatvādyavabudhyate //
[5,12.41ab]	madhuraṃ tiktarūpeṇa śvetaṃ pītatayā tathā /
[5,12.41cd]	gṛhṇanti pittadoṣeṇa viṣayaṃ bhrāntacetasaḥ //
[5,12.42ab]	tathā vegena dhāvanto nāvyārūḍhāś ca gacchataḥ /
[5,12.42cd]	parvatādīn vijānanti bhrameṇa bhramataś ca tān //
[5,12.43ab]	maṇḍūkavasayāktākṣā vaṃśānuragabuddhibhiḥ /
[5,12.43cd]	vyaktyalpatvamahattvābhyāṃ sāmānyaṃ ca tadāśrtayam //
[5,12.44ab]	gṛhṇanti yadvadetāni nimittagrahaṇād vinā /
[5,12.44cd]	vyañjakasthamabudhvaiva vyaṅgye bhrāntir bhaviṣyati //
[5,12.45ab]	varṇāntaratvam evāhuḥ ke cid dīrghapluptādiṣu /
[5,12.45cd]	na hi drutādivat tatra prayoho nāntarīyakaḥ //
[5,12.46ab]	tathā ca sati sāmānyaṃ triṣvatvaṃ kaiś cid iṣyate /
[5,12.46cd]	sāmānyakalpanā tv anyair na yuktety abhidhīyate //
[5,12.47ab]	atvam ity ucyamānaṃ hi na dīrghaplutayor bhavet /
[5,12.47cd]	ātvaṃ na hrasvaplutayos traimātryaṃ na ca pūrvayoḥ //
[5,12.48ab]	sarvasādhāraṇatvena tad vijñātuṃ na śakyate /
[5,12.48cd]	pratyekaṃ śābaleyādirūpe gotvaṃ yathā sphuṭam //
[5,12.49ab]	avarṇakulaśabdo 'pi sthānasāmyād vanādivat /
[5,12.49cd]	samudāyārthavācīti na jātivacano bhavet //
[5,12.50ab]	svato hrasvādibhedas tu nityavāde virudhyate /
[5,12.50cd]	sarvadā yasya sadbhāvaḥ sa kathaṃ mātrikaḥ svayam //
[5,12.51ab]	tasmād uccāraṇaṃ tasya mātrākālaṃ pratīyate /
[5,12.51cd]	dvimātraṃ vā trimātraṃ ā na varṇo mātrikaḥ svayam //
[5,12.52ab]	dīrghāder nanv anaṅgatvaṃ vācakādharmato bhavet /
[5,12.52cd]	itthaṃ pratīyamānāḥ syur varṇā na pratipādakāḥ //
[5,12.53ab]	yādṛśāt pūrvadṛṣṭo 'sāv artho gamyate tādṛśāt /
[5,12.53cd]	bhrāntyā kathaṃ pratītiś cet, nāsāv artham iti prati //
[5,12.54ab]	yathāśvādijavaḥ puṃsāṃ kāryāṅgatvaṃ prakalpayet /
[5,12.54cd]	paradharmo 'pi varṇānāṃ dhvanidharmās tathaiva naḥ //
[5,12.55ab]	nanu dīrghādyanityatvād anityo vācako bhavet /
[5,12.55cd]	ānupūrvīvad evāsya parihāro bhaviṣyati //
[5,12.56ab]	tathodāttādibhedānāṃ saṃskāravaśagā matiḥ /
[5,12.56cd]	teṣāṃ dīrghādivad bhedo na kadā cit pratīyate //
[5,12.57ab]	tatraikavarṇarūpatve bhedo 'pi syād drutādivat /
[5,12.57cd]	nātra varṇāntaravyaktir iva dhvanyantarodbhavaḥ //
[5,12.58ab]	ta eva mṛdutīvratvaśīghratvādisamanvitāḥ /
[5,12.58cd]	abhede cāpi varṇasya dhvanīnāṃ dviprakāratā //
[5,12.59ab]	ke cit svarūpabodhārthāḥ ke cid bodhānuvartinaḥ /
[5,12.59cd]	yugapatkramarūpeṇa saṃskārotpādahetavaḥ //
[5,12.60ab]	tatra dīrghādibodhaḥ syāt pūrveṣāṃ pracayo yadā /
[5,12.60cd]	varṇātmaiva hi kālena tāvatā taiḥ pratīyate //
[5,12.61ab]	yugapatpracitais taiś ca syād udāttādikalpanā /
[5,12.61cd]	pracaye tv itareṣāṃ syād vatibhedo drutādikaḥ //
[5,12.62ab]	varṇātmanyavabuddhe 'pi tadrūpām eva te matim /
[5,12.62cd]	śanair utpādayanti, iti nānyo varṇaḥ pratīyate //
[5,12.63ab]	vyaktyākṛtikṛto bhedo yady apy ekāntato bhavet /
[5,12.63cd]	varṇeṣu jaimineḥ pakṣas tathāpi na virudhyate //
[5,12.64ab]	nityatvayatnaḥ sarvo 'pi gatvādiṣu bhaviṣyati /
[5,12.64cd]	gakārādivacaś caitat teṣv eva na virotsyate //
[5,12.65ab]	vicchinnayatnavyaṅgyaiś ca nityaiḥ sarvagatair api /
[5,12.65cd]	vyatiriktapadārambho varṇair nātropapadyate //
[5,12.66ab]	anārabdhe ca gośabde gośabdatvaṃ kathaṃ bhavet /
[5,12.66cd]	varṇasāmānyavac cāpi na tatkalpanam arhati //
[5,12.67ab]	varṇātmanām abhedāc ca siddhā sāmānyadhīr api /
[5,12.67cd]	samudāyo 'pi tebhyo 'syo vāraṇīyo 'nayā diśā //
[5,12.68ab]	abhedasamudāyas tu teṣāṃ dharmo na duṣyati /
[5,12.68cd]	teṣām asti hi sāmarthyam arthapratyāyanaṃ prati //
[5,12.69ab]	yāvanto yādṛśo ye ca yadarthapratipādane /
[5,12.69cd]	varṇāḥ prajñātasāmarthyāste tathivāvabodhakāḥ //
[5,12.70ab]	teṣāṃ tu guṇabhūtānām arthapratyāyanaṃ prati /
[5,12.70cd]	sāhityam ekakartrādikramaś cāpi vivakṣitaḥ //
[5,12.71ab]	kartraikatve nimitte ca krame sati niyāmakam /
[5,12.71cd]	prayuñjānasya yat pūrvaṃ vṛddhebhyaḥ kramadarśanam //
[5,12.72ab]	yaugapadyaṃ tv aśakyatvān naiva teṣām ihāśritam /
[5,12.72cd]	kartṛbhedaś ca tatra syāt, na caivaṃ dṛśyate 'bhidhā //
[5,12.73ab]	yugapad dṛśyasāmarthyā naiva śaktāḥ krame yathā /
[5,12.73cd]	bhāvās tathā krame śaktā yaugapadye na śaknuyuḥ //
[5,12.74ab]	dṛṣṭaś ca pūrṇamāsādeḥ kramaḥ saṃhatyakāriṇaḥ /
[5,12.74cd]	abhyāsānāṃ ca loke 'pi svādhyāyagrahaṇādiṣu //
[5,12.75ab]	sādhanāditrayāṇāṃ ca vyāpārasyaikakālatā /
[5,12.75cd]	sarvatrāstīti neha syād upālambhaḥ kramaṃ prati //
[5,12.76ab]	niṣpannā eva dṛśyante vyāpārāḥ sarva eva hi /
[5,12.76cd]	sūkṣmā vyāpārabhedās tu dṛśyate na kadā cana //
[5,12.77ab]	ekasādhanasāṃsthāś ca vyāpārāvayavā yadā /
[5,12.77cd]	svarūpato nirīkṣyante yaugapadyam asat tadā //
[5,12.78ab]	kiṃ punar bahavo bhinnā bhinnasādhanasaṃśritāḥ /
[5,12.78cd]	bhaveyur yaugapadyena vyāpārāḥ kramavartinaḥ //
[5,12.79ab]	yadā tv ādyaparispandād prabhṛtyā phalalābhataḥ /
[5,12.79cd]	kriyā pūrvaparībhūtā lakṣyate varttate tadā //
[5,12.80ab]	tenātrāpi vivakṣātaḥ prabhṛtyā 'rthāvabodhanāt /
[5,12.80cd]	sākalyenekṣyamāṇe syād vyāpāre varttamānatā //
[5,12.81ab]	pratyekaṃ ye punas tatra vyāpārās tannirūpaṇam /
[5,12.81cd]	phalāniṣpattito na syān nāstitvaṃ na ca tāvatā //
[5,12.82ab]	phalānumeyatāyāṃ ca vyāpārasya phalaṃ prati /
[5,12.82cd]	kārakāṇāṃ yathāsthānaṃ vyāpāre vartamānatā //
[5,12.83ab]	avaśyam bhāvinī nityaṃ pratyāsattiś ca kasya cit /
[5,12.83cd]	na tāvatā vyapetatvāt itareṣām anaṅgatā //
[5,12.84ab]	dvyantaraikāntaratvena gakārau kārayor dhruvam /
[5,12.84cd]	arthaṃ pratyāyane śaktis tatra sthau gamakau yataḥ //
[5,12.85ab]	yathā visarjanīyasya vyavadhāne na śaktatā /
[5,12.85cd]	tathaivetarayoḥ śaktir ānantarye na vidyate //
[5,12.86ab]	na ca yatraikaśo 'śaktis tatra sarveṣv aśaktatā /
[5,12.86cd]	tathā hy aṅgāni dṛśyante śālyādivahanādiṣu //
[5,12.87ab]	śaktis tatrāsti kā cid dhi vahane sā samṛddhyate /
[5,12.87cd]	saṅghātena tu varṇānāṃ pratyekaṃ kā cidīkṣyate //
[5,12.88ab]	na hy arthāvayavaḥ kaś cit pratyekaṃ taiḥ pratīyate /
[5,12.88cd]	samastasyātha vā kaś cid bodhaleśo 'tra jāyate //
[5,12.89ab]	rathasyāpi tu yat kāryaṃ śālyādivahanaṃ na tat /
[5,12.89cd]	pratyekaṃ dṛśyate kiñ cin manāg api yathehitam //
[5,12.90ab]	atha yatkiñcid ucyeta vahane tad ihāpi naḥ /
[5,12.90cd]	svātmapratyayahetutvaṃ varṇeṣv arthe 'pi vā kva cit //
[5,12.91ab]	yasyānavayavaḥ sphoṭo vyajyate varṇabuddhibhiḥ /
[5,12.91cd]	so 'pi paryanuyogena vaivaitena vimucyate //
[5,12.92ab]	tatrāpi prativarṇaṃ hi padasphoṭo na gamyate /
[5,12.92cd]	na cāvayavaśo vyaktis tadabhāvān na cātra śrīḥ //
[5,12.93ab]	pratyekaṃ cāpy aśaktānāṃ samudāye 'py aśaktayā /
[5,12.93cd]	tatra yaḥ parihāras te sa no 'trāpi bhaviṣyati //
[5,12.94ab]	sadbhāvavyatirekau ca tathāvayavavarjanam /
[5,12.94cd]	tavādhikaṃ bhavet tasmād yatno 'sāv arthabuddhiṣu //
[5,12.95ab]	nānyathānupapattiś ca bhaved arthamatiṃ prati /
[5,12.95cd]	tad evāsyā nimittaṃ syāj jāyate yadanantaram //
[5,12.96ab]	sā ca varṇadvayajñāne 'tīte 'ntyajñānataḥ parā /
[5,12.96cd]	bhavatītīdṛg evāsyā nimittam avakalpate //
[5,12.97ab]	vinā saṃskārakalpena tadanantaravṛttitaḥ /
[5,12.97cd]	kṛtānugrahasāmarthyo varṇo 'ntyaḥ pratipādakaḥ //
[5,12.98ab]	eṣa eva tu saṃskāra iti ke cit pracakṣate /
[5,12.98cd]	adṛṣṭakalpanātītaṃ tāvan mātraṃ hi dṛśyate //
[5,12.99ab]	atha vā vāsanaivāstu saṃskāraḥ, sarva eva hi /
[5,12.99cd]	dṛḍhajñānagṛhīte 'rthe saṃskāro 'stīti manvate //
[5,12.100ab]	tasyārthabuddhihetutve visaṃvādo 'sya nirṇaye /
[5,12.100cd]	tadbhāvabhāvitāhetur anyatreva pratīyate //
[5,12.101ab]	saṃskāre niṣpramāṇe tu pūrvavṛttattvakalpanam /
[5,12.101cd]	niṣpramāṇakam eveti nānugrahaphalaṃ bhavet //
[5,12.102ab]	yady api smṛtihetutvaṃ saṃskārasya vyavasthitam /
[5,12.102cd]	kāryāntareṣu sāmarthyaṃ na tasya pratiṣidhyate //
[5,12.103ab]	tena saṃskārasadbhāvo nānenaivaṃ prakalpyate /
[5,12.103cd]	tasyārthabuddhihetutvam adṛṣṭaṃ kevalaṃ kṛtam //
[5,12.104ab]	śabdapakṣe 'pi tac caitad adṛṣṭatvān na mucyate /
[5,12.104cd]	kāryabodhanaśaktatvaṃ tulyaṃ saṃskāraśabdayoḥ //
[5,12.105ab]	kṣīṇārthāpattir evaṃ ca na sphoṭaṃ parikalpayet /
[5,12.105cd]	saṃskārakalpanā pūrvam avaśyam bhāvinī hi te //
[5,12.106ab]	dhvanibhyo 'py aparas tāvan neṣyetārthamatiṃ prati /
[5,12.106cd]	te vā yady upalabhyeran varṇāḥ pratyakṣato na ca //
[5,12.107ab]	varṇānāṃ yaugapadyena yadi cāvaśyam arthitā /
[5,12.107cd]	nityatvāt sarvadā tat syān na tu kāraṇatā tathā //
[5,12.108ab]	itthaṃ kramagṛhītānāṃ yugapad yātha vā parā /
[5,12.108cd]	sthitiḥ sā kāraṇaṃ tu syān nityam arthadhiyaṃ prati //
[5,12.109ab]	yad vā pratyakṣataḥ pūrvaṃ kramajñāneṣu yat param /
[5,12.109cd]	samastavarṇavijñānaṃ tadarthajñānakāraṇam //
[5,12.110ab]	tatra jñāne ca varṇānāṃ yaugapadyaṃ pratīyate /
[5,12.110cd]	nāvaśyaṃ yaugapadyena pratyakṣasthena tad bhavet //
[5,12.111ab]	citrarūpāṃ cā tāṃ buddhiṃ sadasadvarṇagocarām /
[5,12.111cd]	ke cid āhur yathā varṇo gṛhyate 'ntaḥ pade pade //
[5,12.112ab]	antyavarṇe 'pi vijñāte pūrvasaṃskārakāritam /
[5,12.112cd]	smaraṇaṃ yaugapadyena sarveṣv anye pracakṣate //
[5,12.113ab]	sarveṣu caivam artheṣu mānasaṃ sarvavādinām /
[5,12.113cd]	iṣṭaṃ samuccayajñānaṃ kramajñāneṣu satsv api //
[5,12.114ab]	na cet tadābhyupeyeta kramadṛṣṭeṣu naiva hi /
[5,12.114cd]	śatādirūpaṃ jāyeta tatsamuccayadarśanam //
[5,12.115ab]	tena śrotramanobhyāṃ syāt kramād varṇeṣu yady api /
[5,12.115cd]	pūrvajñānaṃ parastāt tu yugapat smaraṇaṃ bhavet //
[5,12.116ab]	tadārūḍhās tato varṇā na dūre 'rthāvabodhanāt /
[5,12.116cd]	śabdārthamatis tena laukikair abhidhīyate //
[5,12.117ab]	citrabuddhyānayā bhrāntyā varṇebhyo vyatirekataḥ /
[5,12.117cd]	paścād gaur iti vijñānaṃ pratyakṣaṃ kaiś cid iṣyate //
[5,12.118ab]	vailakṣaṇyaṃ tu tasyeṣṭam ekaikajñānataḥ sphuṭam /
[5,12.118cd]	varṇarūpāvabodhāt tu na tadarthāntaraṃ bhavet //
[5,12.119ab]	yadi cārthāntaratvaṃ syād ekaikasmād trayasya tat /
[5,12.119cd]	varṇatrayaparityāge buddhir nānyatra jāyate //
[5,12.120ab]	gaur ity ekamatitvaṃ tu naivāsmābhir nivāryate /
[5,12.120cd]	tadgrāhyaikārthatābhyāṃ ca śabde syād ekatāmatiḥ //
[5,12.121ab]	śaidhyād alpāntaratvāc ca gośabde sābhaved api /
[5,12.121cd]	devadattādiśabdeṣu sphuṭo bhedaḥ pratīyate //
[5,12.122ab]	na gauṇaḥ śabda ity evaṃ granthasambandhanaṃ bhavet /
[5,12.122cd]	asy akṣareṣu hetutvaṃ tatparaṃ vacanaṃ hi tat //
[5,12.123ab]	śabdād iti ca hetutvaṃ pañcamyātrābhidhīyate /
[5,12.123cd]	bhavatpakṣe 'pi caikāntāj jñānena vyavadhir bhavet //
[5,12.124ab]	gauṇo 'nyathā prasiddho vā prayujyetānyathā yadi /
[5,12.124cd]	na cānyādṛṅnimittatvaṃ kasya cit sampratīyate //
[5,12.125ab]	svavyāpāravyavāyo hi sarvasminn eva kārake /
[5,12.125cd]	dṛṣṭo vyāpāra īdṛk tu śabdasyety avyavetatā //
[5,12.126ab]	gakārāder yadā cānyo na loke śabda ucyate /
[5,12.126cd]	tadā tasmāt pratīte 'rthe śabdād iti kathaṃ bhavet //
[5,12.127ab]	śabdajñānādisaṃskāravyaktasphoṭakṛte 'tha vā /
[5,12.127cd]	pratyaye śabdajanyatvam iti gauṇaṃ prasajyate //
[5,12.128ab]	saṃskārajananārthaṃ ca na śabdoccāraṇaṃ matam /
[5,12.128cd]	arthapratītim uddiśya prayuktasya kramādayam //
[5,12.129ab]	tasmāt tādarthyataḥ śabdaḥ phalena vyapadiśyate /
[5,12.129cd]	samuccayāvabodhe tu vyavadhānaṃ na kena cit //
[5,12.130ab]	yadi cāpūrvasaṃskāra itikartavyateṣyate /
[5,12.130cd]	varṇo 'ntyo gamakas tasya śabdatvān mudhyatā bhavet //
[5,12.131ab]	varṇā vā dhvanayo vāpi sphoṭaṃ na padavākyayoḥ /
[5,12.131cd]	vyañjanti vyañjakatvena yathā dīpaprabhādayaḥ //
[5,12.132ab]	sattvād ghaṭādivac ceti sādhanāni yathāruci /
[5,12.132cd]	laukikavyatirekeṇa kalpite 'rthe bhavanti hi //
[5,12.133ab]	nārthasya vācakaḥ sphoṭo varṇebhyo vyatirekataḥ /
[5,12.133cd]	ghaṭāvivat, na dṛṣṭena virodho dharmasiddhitaḥ //
[5,12.134ab]	pratiṣedhet tu yo varṇān tajjñānānantarodbhavān /
[5,12.134cd]	dṛṣṭabādho bhavet tasya śaśicandraniṣedhavat //
[5,12.135ab]	varṇotthā vārthadhīreṣā tajjñānānantarodbhavā /
[5,12.135cd]	yedṛśī sā tadutthā hi dhūmāder iva bahnidhīḥ //
[5,12.136ab]	dīpavad vā gakārādir gavādeḥ pratipādakaḥ /
[5,12.136cd]	dhruvaṃ pratīyamānatvāt, tatpūrvaṃ pratipādanāt //
[5,12.137ab]	varṇātiriktaḥ pratiṣidhyamānaḥ padeṣu mandaṃ phalam ādadhāti /
[5,12.137cd]	kāryāṇi vākyāvayavāśrayāṇi satyāni katuṃ kṛta eṣa yatnaḥ //
{5,13 ākṛtivāda AKV}
[5,13.1ab]	ākṛtivyatirikte 'rthe sambandho nityatāsya ca /
[5,13.1cd]	na sidhyetām iti jñātvā tad vācyatvam ihocyate //
[5,13.2ab]	tatsadbhāvaprasiddhyartham atra tāvat prayatyate /
[5,13.2cd]	vācyatve vakṣyate yuktir vyaktyā saha balābale //
[5,13.3ab]	jātim evākṛtiṃ prāhur vyaktir ākriyate yayā /
[5,13.3cd]	sāmānyaṃ tac ca piṇḍānām ekabuddhinibandhanam //
[5,13.4ab]	tannimittaṃ ca yatkiñcit sāmānyaṃ śabdagocaram /
[5,13.4cd]	sarva evecchatīty evam avirodho 'tra vādinām //
[5,13.5ab]	sarvavastuṣu buddhiś ca vyāvṛttyanugamātmikā /
[5,13.5cd]	jāyate dvyātmatvena vinā sā ca na siddhyati //
[5,13.6ab]	viśeṣamātra iṣṭe ca na sāmānyamatir bhavet /
[5,13.6cd]	sāmānyamātrabodhe tu nirnimittā viśeṣadhīḥ //
[5,13.7ab]	na cāpy anyatarā bhrāntir upacāreṇa ceṣyate /
[5,13.7cd]	dṛḍhatvāt sarvadā buddher bhrāntis tadbhrāntivādinām //
[5,13.8ab]	mukhyayoś cāpy adṛṣṭatvān nopacāreṇa kalpanā /
[5,13.8cd]	bāhyārthaviṣayatvaṃ ca buddhīnāṃ pratipāditam //
[5,13.9ab]	anyonyāpekṣitā nityaṃ syāt sāmānyaviśeṣayoḥ /
[5,13.9cd]	viśeṣāṇāṃ ca sāmānyaṃ te ca tasya bhavanti hi //
[5,13.10ab]	nirviśeṣaṃ na sāmānyaṃ bhavec chaśaviṣāṇavat /
[5,13.10cd]	sāmānyarahitatvāc ca viśeṣās tadvad eva hi //
[5,13.11ab]	tadanātmakarūpeṇa hetū vācyāvimau punaḥ /
[5,13.11cd]	tena tātyantabhedo 'pi syāt sāmānyaviśeṣayoḥ //
[5,13.12ab]	sāmānyabuddhiśaktitvaṃ viśeṣeṣv eva yo vadet /
[5,13.12cd]	vinā vastvantarāt, tena vācyā śaktis tu kīdṛśī //
[5,13.13ab]	grāhyā kiṃ vāpy asambodhā bhinnaikā vā tathaiva ca /
[5,13.13cd]	gṛhyate yadi saikā ca jātir evānyaśabdikā //
[5,13.14ab]	bhaven nirviṣayā buddhir yadi śaktir na gṛhyate /
[5,13.14cd]	na hi sadbhāvamātreṇa viśayaḥ kaś cid iṣyate //
[5,13.15ab]	parasparavibhinnatvād viśeṣā naikabuddhibhiḥ /
[5,13.15cd]	gṛhyante viṣayāsattvāc chaktiś caiṣāṃ na vidyate //
[5,13.16ab]	bhinnatve vāpi śaktīnām ekabuddhir na labhyate /
[5,13.16cd]	viśeṣaśaktyabhede ca tāvanmātramatir bhavet //
[5,13.17ab]	bhinnā viśeṣaśaktibhyaḥ sarvatrānugatāpi ca /
[5,13.17cd]	pratyekaṃ samavetā ca tasmāj jātir apīṣyatām //
[5,13.18ab]	tenātmadharmo bhedānām ekadhīviṣayo 'sti naḥ /
[5,13.18cd]	sāmānyam ākṛtir jātiḥ śaktir vā so 'bhidhīyatām //
[5,13.19ab]	nanu bhinne 'pi sattādau sāmānyam iti jāyate /
[5,13.19cd]	buddhir vināpi sāmānyād anyasmāt sā kathaṃ bhavet //
[5,13.20ab]	vanopanyāsatulyo 'yam upanyāsaḥ kṛtas tvayā /
[5,13.20cd]	bhrāntitvena hi naitasyā bhrāntir gotvādidhīr api //
[5,13.21ab]	śabdāt pūrvaṃ hi sarveṣu gavādāv iva naikadhīḥ /
[5,13.21cd]	vastutvaṃ cātra sāmānyaṃ dharmaṃ ke cit pracakṣate //
[5,13.22ab]	evaṃ tu kalpyamāne syāt sāmānyānām anantatā /
[5,13.22cd]	punas tena sahānyeṣu sāmānyamatir asti hi //
[5,13.23ab]	viśeṣeṣv api vastutvāt sāmānyam iti dhīr bhavet /
[5,13.23cd]	sattādiṣv iva, ttenaitat sāmānyaṃ nopapadyate //
[5,13.24ab]	tasmād ekasya bhinneṣu yā vṛttis tannibandhanaḥ /
[5,13.24cd]	sāmānyaśabdaḥ sattādāv ekadhīkaraṇena vā //
[5,13.25ab]	piṇḍeṣv eva ca sāmānyam, nāntarā gṛhyate yataḥ /
[5,13.25cd]	na hy ākāśavadicchanti sāmānyaṃ nāma kiñ cana //
[5,13.26ab]	yad vā sarvagatatve 'pi vyaktiḥ śaktyanurodhataḥ /
[5,13.26cd]	śaktiḥ kāryānumeyā hi vyaktidarśanahetukā //
[5,13.27ab]	tena yatraiva dṛśyeta vyaktiḥ śaktaṃ tad eva tu /
[5,13.27cd]	tenaiva ca na sarvāsu vyaktiṣv etat pratīyate //
[5,13.28ab]	bhinnatve 'pi hi kāsāñ cic chaktiḥ kāś cid aśaktikāḥ /
[5,13.28cd]	na ca paryanuyogo 'sti vastuśakteḥ kadā cana //
[5,13.29ab]	vahnir dahati nākāśaṃ ko 'tra paryanuyujyatām /
[5,13.29cd]	na cānyā mṛgyate yuktir yathā sandṛśyate tathā //
[5,13.30ab]	na hi yuktyantaraṃ nāstīty etaj jñānam anarthakam /
[5,13.30cd]	dharmaś cāvyabhicāryasya na mṛgya upalakṣaṇe //
[5,13.31ab]	nānumānāvagamyaṃ tat, pratyakṣe lakṣaṇena kim /
[5,13.31cd]	svābhāvikaś ca sambandho jātivyaktyor na hetumān //
[5,13.32ab]	tenaitasya prasiddhyarthaṃ nānyat sāmānyam iṣyate /
[5,13.32cd]	śaktisiddhivadetasya svabhāvo 'tra na vāryate //
[5,13.33ab]	yad vā naimittikatve 'pi tāvanmātrapratīkṣaṇāt /
[5,13.33cd]	viśeṣeṣv eva labdheṣu keṣu cin nānyavāñchanam //
[5,13.34ab]	na vyañjantyapare kasmād, yatas teṣu na dṛśyate /
[5,13.34cd]	tebhyo 'pi na nivṛttyarthaṃ mṛgyo hetuḥ svabhāvataḥ //
[5,13.35ab]	sāmānyaṃ nānyadiṣṭaṃ cet tasya vṛtter niyāmakam /
[5,13.35cd]	gotvenāpi vinā kasmād gobuddhir na niyamyate //
[5,13.36ab]	yathā tulye 'pi bhinnatve keṣu cid vṛttyapekṣitā /
[5,13.36cd]	gotvāder animitte 'pi tathā buddhir bhaviṣyati //
[5,13.37ab]	viṣayeṇa hi buddhīnāṃ vinā notpattir iṣyate /
[5,13.37cd]	viśeṣād anyad icchanti sāmānyaṃ tena tad dhruvam //
[5,13.38ab]	tā hi tena vinotpannā mithyāḥ syur viṣayād ṛte /
[5,13.38cd]	na tv anyena vinā vṛttiḥ sāmānyasyeha duṣyati //
[5,13.39ab]	aniṣyamāṇe sāmānye vṛttiḥ śabdānumānayoḥ /
[5,13.39cd]	naiva syāt, na hi sambandho bhedair ānantyato bhavet //
[5,13.40ab]	anubhūtatayā vāsau puruṣasyopayujyate /
[5,13.40cd]	jātivyaktyos tu sambandhe nānubhūtyā prayojanam //
[5,13.41ab]	siddhe viṣayarūpe ca gotvādāv indriyaiḥ punaḥ /
[5,13.41cd]	arthāpattyupalabdhā syāc chaktir ekā niyāmikā //
[5,13.42ab]	na cātmahetum evāsau siddhaṃ bādhitum arhati /
[5,13.42cd]	śaktiś ca naitayā buddhyā, nendriyaiḥ sā hi gṛhyate //
[5,13.43ab]	sāmānyāntarayogānām aniṣṭhā yā ca varṇyate /
[5,13.43cd]	tayā sāmānyanāśaḥ syāt sa ca dṛṣṭena bādhyate //
[5,13.44ab]	sambandhas tasya hetur vā tadgrahe na ca kāraṇam /
[5,13.44cd]	svarūpato gṛhīte 'rthe paścād etad vikalpyate //
[5,13.45ab]	sāsnādyekārthasambandhi gotvam ity upalakṣaṇam /
[5,13.45cd]	na ca svasamavāyy eva kevalaṃ cihnam iṣyate //
[5,13.46ab]	sāsnādibhyas tu piṇḍasya bhedo nātyantato yadā /
[5,13.46cd]	sāmānyasya ca piṇḍebhyas tadā syād etad uttaram //
[5,13.47ab]	kasmāt sāsnādimatsv eva gotvaṃ yasmāt tadātmakam /
[5,13.47cd]	tādātmyam asya kasmāc cet svabhāvād iti gamyatām //
[5,13.48ab]	upalabdhyanusāreṇa vyavasthāsiddhir īdṛśī /
[5,13.48cd]	svato gotvādibhedas tu na tu vyañjakabhedataḥ //
[5,13.49ab]	sā bhūd drutādivanmithyā, nyañjakasya tu kiṃkṛtaḥ /
[5,13.49cd]	bhedo hastyādipiṇḍebhyaḥ, svataś cet, iha tatsamam //
[5,13.50ab]	vyaṅgyajātiviśeṣāc cet, prāptam anyonyasaṃśrayam /
[5,13.50cd]	tasmāt svābhāviko bhedo jātivyaktyoḥ pratīyate //
[5,13.51ab]	anekānanyavṛttittvān na sāmānyaviśeṣayoḥ /
[5,13.51cd]	ekavastvātmatā yuktā varaṃ tenaupacārikam //
[5,13.52ab]	bhinnebhyaś cāpy abhinnatvād bhedas tat svātmavad bhavet /
[5,13.52cd]	ekasmād vāpy abhinnatvād vyaktyekatvaṃ pratīyate //
[5,13.53ab]	ekānekatvam ekasya tathānyānanyatā katham /
[5,13.53cd]	tat sāmānyaṃ viśeṣaś cety evamādi ca duṣkaram //
[5,13.54ab]	virodhas tāvad ekāntād vaktum atra na yujyate /
[5,13.54cd]	sāmānyānanyavijñāte viśeṣe naikavṛttitā //
[5,13.55ab]	sāmānyānanyavṛttitvaṃ viśeṣātmaikabhāvataḥ /
[5,13.55cd]	evañ ca parihartavyā bhinnābhinnatvakalpanā //
[5,13.56ab]	kena cid dhy ātmanaikatvaṃ nānātvaṃ cāsya kena cit /
[5,13.56cd]	sāmānyasya tu yo bhedaṃ brūte tasya viśeṣataḥ //
[5,13.57ab]	darśayitvābhyupetavyam, viśeṣaikyaṃ ca jātitaḥ /
[5,13.57cd]	yathā kalmāṣavarṇasya yatheṣṭaṃ varṇanigrahaḥ //
[5,13.58ab]	citratvād vastuno 'py evaṃ bhedābhedāvadhāraṇam /
[5,13.58cd]	sāmānyāṃśe tu niṣkṛṣya bhedo yena prasādhyate //
[5,13.59ab]	tasya hetor asiddhatvaṃ siddhaś cet siddhasādhanam /
[5,13.59cd]	bhedebhyo 'nanyarūpeṇa sāmānyaṃ gṛhyate yadā //
[5,13.60ab]	tadāviśeṣamātreṇa vastu pratyavabhāsate /
[5,13.60cd]	tadudbhūtyā ca sāmānyaṃ tadbhāvānuguṇaṃ sthitam //
[5,13.61ab]	sad apy agrāhyarūpatvād asadvat pratibhāti naḥ /
[5,13.61cd]	viśeṣān api sāmānyād yadā bhedena buddhyate //
[5,13.62ab]	tadā sāmānyamātratvam evam eva pratīyate /
[5,13.62cd]	yadā tu śabalaṃ vastu yugapat pratipadyate //
[5,13.63ab]	tadānyān anyabhedādi sarvam eva pralīyate /
[5,13.63cd]	na ca tat tādṛśaṃ kaś cic chabdaḥ śaknoti bhāṣitum //
[5,13.64ab]	sāmānyāṃśān apoddhṛtya padaṃ sarvaṃ pravarttate /
[5,13.64cd]	samastavastvapekṣāṃ ca padārthānām apoddhṛtim //
[5,13.65ab]	ke cid āhur asadrūpam, aṃśatvaṃ tu na vāryate /
[5,13.65cd]	sārūpyam eva sāmānyaṃ piṇḍānāṃ yena kalpyate //
[5,13.66ab]	tena sārūpyaśabdena kiṃ punaḥ pratipadyate /
[5,13.66cd]	samānarūpabhāvaś cej jātiḥ sāsmābhir iṣyate //
[5,13.67ab]	sādṛśyam atha sārūpyaṃ kasya keneti kathyatām /
[5,13.67cd]	na tāvacchālaleyena bāhuleyādayaḥ samāḥ //
[5,13.68ab]	viśeṣarūpataḥ, ye 'pi tatsaṃsthānādibhiḥ samāḥ /
[5,13.68cd]	śābaleya iveti syāt tatra buddhir na gaur iva //
[5,13.69ab]	śābaleyo 'yam iti vā bhrāntyā gaur iti nāsti dhīḥ /
[5,13.69cd]	śābaleyasvarūpaṃ ca na gaur ity avatiṣṭhate //
[5,13.70ab]	tadanyeṣu hi gobuddhir na syāt susadṛśeṣv api /
[5,13.70cd]	dṛśyate sā na cānyatra gorūpaṃ tatra vidyate //
[5,13.71ab]	na cānyo gauḥ prasiddho 'sti tatsādṛśyena dhīr bhāvet /
[5,13.71cd]	na cāpi sa iti jñānaṃ sadṛśeṣv asti sarvadā //
[5,13.72ab]	sarvapuṃsām ato bhrāntir naiṣā bādhakavarjanāt /
[5,13.72cd]	sarvajñānāni mithyā ca prasajyante 'tra kalpane //
[5,13.73ab]	viśeṣagrahaṇābhāvād eva gauḥ kaś ca kathyatām /
[5,13.73cd]	babhūva yady asau pūrvam asmadādes tadagrahāt //
[5,13.74ab]	sādṛśyāvadhṛtir nāstīty ato godhīr na labhyate /
[5,13.74cd]	na cāvayavasāmānyair vinā sādṛśyakalpanā //
[5,13.75ab]	sāmānyapratyayotpādo na viśeṣeṣu jāyate /
[5,13.75cd]	vyaktitaś cātireko 'sya syān na veti vicārite //
[5,13.76ab]	sāmānyam eva sādṛśyaṃ bhaved vā vyaktimātrakam /
[5,13.76cd]	tena nātyantabhinno 'rthaḥ sārūpyam iti varṇitam /
[5,13.76ef]	granthe vindhyanivāsena bhrānteḥ sādṛśyam ucyate //
{5,14 apohavāda APV}
[5,14.1ab]	agonivṛttiḥ sāmānyaṃ vācyaṃ yaiḥ parikalpitam /
[5,14.1cd]	gotvaṃ vastv eva tair uktam ago 'pohagirā sphuṭam //
[5,14.2ab]	bhāvāntaram abhāvo hi purastāt pratipāditaḥ /
[5,14.2cd]	tatrāśvādinivṛttyātmā bhāvaḥ ka iti kathyatām //
[5,14.3ab]	neṣṭo 'sādhāraṇas tāvad viṣayo nirvikalpanāt /
[5,14.3cd]	tathā ca śābaleyādeḥ, asāmānyaprasaṅgataḥ //
[5,14.4ab]	śābaleyādirūpaṃ hi na sāmānyaṃ parasparam /
[5,14.4cd]	na vaikamitareṣāṃ vastatrānantārthatā bhavet //
[5,14.5ab]	na ca sākṣād viśeṣasya te 'pohyā iti yuktimat /
[5,14.5cd]	na śābaleyavijñānam agovyāvṛttibandhanam //
[5,14.6ab]	nivṛttyā bāhuleyādes tadvijñānaṃ pravartate /
[5,14.6cd]	kuryād agonivṛttiṃ cen nāpohetātmavad dhi tān //
[5,14.7ab]	tenāṃśenānapohaś ca svarūpeṇāpy apohanam /
[5,14.7cd]	kalpyate ced virodhaḥ syāt samamākṣepavāraṇe //
[5,14.8ab]	tasmāt prātyātmikai rūpair ago 'poho na yujyate /
[5,14.8cd]	samudāye 'pi naiteṣām agovyāvṛttisambhavaḥ //
[5,14.9ab]	sarvopalabdhau tadbuddhir vyāsajyaivaṃ pravartate /
[5,14.9cd]	na pratyekaṃ bhaved eṣā, na samasteṣv aśaktitaḥ //
[5,14.10ab]	tasmāt sarveṣu yad rūpaṃ pratyekaṃ pariniṣṭhitam /
[5,14.10cd]	gobuddhis tannimittā syād gotvād anyac ca nāsti tat //
[5,14.11ab]	nanu ca prāgabhāvādau sāmānyaṃ vastu neṣyate /
[5,14.11cd]	sattaiva hy atra sāmānyam anutpattyādirūṣitā //
[5,14.12ab]	tām utpattyādyanusyūtāṃ satteti pratijānate /
[5,14.12cd]	anyāpohānuviddhā tu saivābhāvaḥ pratīyate //
[5,14.13ab]	anityatvaṃ vināśākhyakriyāsāmānyam ucyate /
[5,14.13cd]	abrāhmaṇatvaṃ kin tu syād bhinneṣu kṣattriyādiṣu //
[5,14.14ab]	puruṣatvaṃ catuḥsaṃstham, viśeṣeṣu ca nāstidhīḥ /
[5,14.14cd]	sāmānyapratyayaś caiṣu pratyekam upajāyate //
[5,14.15ab]	tenātra brāhmaṇābhāvaḥ sāmānyaṃ syād avastu tat /
[5,14.15cd]	gotvādāv api tenaiva sāmānyapratyayo bhavet //
[5,14.16ab]	kaiś cit tv atraikaśabdatvam akṣādāv iva kalpitam /
[5,14.16cd]	jātitrayasya, naivaṃ tu sambhavatyaghaṭādiṣu //
[5,14.17ab]	nātra hy anantake bhede sādhāraṇyaṃ nirūpyate /
[5,14.17cd]	tasmāt kriyāguṇāḥ ke cid dhetavo 'nanyavartinaḥ //
[5,14.18ab]	puruṣatvaṃ nañā caitad brāhmaṇebhyo nivartitam /
[5,14.18cd]	cāturvarṇyaprasaktaṃ sad gamyate 'rthādibhir yathā //
[5,14.19ab]	yady apy avāntarā nāsti triṣu jātir vyavasthitā /
[5,14.19cd]	nañsāmārthyān naratvaṃ tu tryādhāraṃ sampratīyate //
[5,14.20ab]	śabdasāmarthyabhedena varṇeṣu matibhinnatā /
[5,14.20cd]	puṃstve tricaturādhāre paryudāsasvarūpataḥ //
[5,14.21ab]	dūrāntike kṣaṇe śaktir gṛdhravāyasacakṣuṣoḥ /
[5,14.21cd]	yathā rūpe tathā puṃstve pumabrāhmaṇaśabdayoḥ //
[5,14.22ab]	brāhmaṇavyatiriktārthavṛtti puṃstvam itīdṛśam /
[5,14.22cd]	vākyaṃ yatra pravarteta tatrābrāhmaṇadhīpade //
[5,14.23ab]	pārthivatvādisāmānyam evam evāghaṭādiṣu /
[5,14.23cd]	ghaṭatvādivinirmuktaṃ viṣayaḥ sampratīyate //
[5,14.24ab]	asādhāraṇabhāvāc ca nañā śabdo viśeṣitaḥ /
[5,14.24cd]	tāvanmātreṇa rahite sāmānye vyavatiṣṭhate //
[5,14.25ab]	viśeṣe pratiṣiddhe hi sāmānyaṃ yadanantaram /
[5,14.25cd]	sāmānyākāṅkṣiṇaṃ śabdaṃ niruṇad dhi tadātmani //
[5,14.26ab]	prathamātikrame tasya kāraṇaṃ naiva vidyate /
[5,14.26cd]	brāhmaṇatvād ato 'petaṃ naratvam avaśiṣyate //
[5,14.27ab]	vyudasya brāhmaṇatvaṃ ca nañi jāte viśeṣaṇe /
[5,14.27cd]	naratvodasanaṃ yat tu kalpetāśrutam eva tat //
[5,14.28ab]	tasmād yasyaiva te bhedā niṣiddhyeraṃs tadarthataḥ /
[5,14.28cd]	bhedāntarasthaṃ sāmānyam, loke 'py evaṃ pratīyate //
[5,14.29ab]	prasaṅginyāṃ ca tadbuddhau niṣedho 'rthād apīṣyate /
[5,14.29cd]	tanmātrarahite cārthe sādṛśyāt tanmatir bhavet //
[5,14.30ab]	sādṛśyam eva vā vācyam iṣṭam abrāhmaṇādiṣu /
[5,14.30cd]	tac cāvayavasāmānyād, vināpy etena lakṣyate //
[5,14.31ab]	kva cid vināpi sādṛśyāt sāhacaryādihetukā /
[5,14.31cd]	nañyuktaśabdavṛttiḥ syād yathā vakṣyaty anīkṣaṇe //
[5,14.32ab]	īkṣaṇavyatiriktā hi kriyā tatrāpy apekṣitā /
[5,14.32cd]	pratyāsatter na saṅkalpam atikramya pratīyate //
[5,14.33ab]	nāmadhātvarthayogī ca naiva nañ pratiṣedhakaḥ /
[5,14.33cd]	vadato 'brāhmaṇādharmāv anyamātravirodhinau //
[5,14.34ab]	yatrāpy ākhyātasambandhāt pratiṣedhaḥ pratīyate /
[5,14.34cd]	tatraudāsīnyavastv eva pratipattā 'valambate //
[5,14.35ab]	tasmād vastuny apohāḥ syuḥ, api cāvastukalpane /
[5,14.35cd]	prāgntyebhyo viśeṣebhyo na kiñ cid vastu labhyate //
[5,14.36ab]	na cāntyair vyavahāro 'sti, śakyaṃ naiṣāṃ nirūpaṇam /
[5,14.36cd]	apohaśabdavācyātha śūnyatānyaprakārikā //
[5,14.37ab]	tasyāṃ cāśvādibuddhīnātmāṃśagrahaṇaṃ bhavet /
[5,14.37cd]	tatrānyāpohavācyatvaṃ mudhaivābhyupagamyate //
[5,14.38ab]	sāmānyaṃ vasturūpaṃ hi buddhyākāro bhaviṣyati /
[5,14.38cd]	śabdārtho 'rthānapekṣo hi vṛthāpohaḥ prakalpitaḥ //
[5,14.39ab]	vasturūpā ca sā buddhiḥ śabdārtheṣūpajāyate /
[5,14.39cd]	tena vastv eva kalpeta vācyaṃ buddhyanapohakam //
[5,14.40ab]	asaty api ca bāhye 'rthe vākyārthapratibhā tathā /
[5,14.40cd]	padārthe 'pi tathaiva syāt kim apohaḥ prakalpyate //
[5,14.41ab]	buddhyantarād vyavacchedo na ca buddheḥ pratīyate /
[5,14.41cd]	svarūpotpādamātrāc ca nānyam aṃśaṃ bibharti sā //
[5,14.42ab]	bhinnasāmānyavacanā viśeṣavacanāś ca ye /
[5,14.42cd]	sarve bhaveyuḥ paryāyā yady apohasya vācyatā //
[5,14.43ab]	nanu bhedād apohānāṃ prasaṅgo 'yaṃ na yujyate /
[5,14.43cd]	sāmānyāpohakḷptyā ced vastumātre samaṃ tava //
[5,14.44ab]	bhidyante mama vastutvāt sāmānyāni parasparam /
[5,14.44cd]	asaṅkīrṇasvabhāvāni na caikatvaṃ vitanvate //
[5,14.45ab]	saṃsṛṣṭaikatvanānātvavikalparahitātmanām /
[5,14.45cd]	avastutvād apohānāṃ tva syād bhinnatā katham //
[5,14.46ab]	yadi vā bhidyamānatvād vastvasādhāraṇāṃśavat /
[5,14.46cd]	avastutve tv anānātvāt paryāyatvān na mucyate //
[5,14.47ab]	nanu cāpohyabhedena bhedo 'pohasya setsyati /
[5,14.47cd]	na viśeṣaḥ svatas tasya parataś caupacārikaḥ //
[5,14.48ab]	tenaivādhārabhedenāpy asya bhedo na yujyate /
[5,14.48cd]	na hi sambandhibhedena bhedo vastuny apīṣyate //
[5,14.49ab]	kim utāvastvasaṃsṛṣṭam anyataś cānivartitam /
[5,14.49cd]	anavāptaviśeṣāṃśaṃ yat kim apy anirūpitam //
[5,14.50ab]	tasmād yathaiva bhede 'pi piṇḍānāṃ naiva bhidyate /
[5,14.50cd]	tathaivāpohyabhede 'pi nāneko 'yaṃ bhaviṣyati //
[5,14.51ab]	bhede vā pratipiṇḍaṃ syād ago 'pohaḥ, tathā sati /
[5,14.51cd]	sāmānyaṃ śābaleyāder iti neṣṭaṃ prasidhyati //
[5,14.52ab]	saṃsargiṇo 'pi cādhārā yaṃ na bhindanti rūpataḥ /
[5,14.52cd]	apohyaiḥ sa bahirbhūtair bhidyetety atikalpanā //
[5,14.53ab]	agavyaśvātirekaḥ syād anaśvaś ca gavādhikaḥ /
[5,14.53cd]	śeṣaṃ hastyādyapohyaṃ tu dvayor api na bhidyate //
[5,14.54ab]	tatraikabhedād bhedo 'stu bahvabhedād abhinnatā /
[5,14.54cd]	bhūyasāṃ syāt sadharmatvam ity abhedaḥ prasajyate //
[5,14.55ab]	gauś ca hastyādyapohena nāśvarūpād viśeṣyate /
[5,14.55cd]	karoti tadapohaṃ ced aikarūpyaṃ virudhyate //
[5,14.56ab]	sarvaśabdeṣu caikaikam apohyamatiricyate /
[5,14.56cd]	tatrāsādhāraṇatvena tanmātrāpohyatā bhavet //
[5,14.57ab]	tato 'śvāpoharūpatvāt siṃhādiḥ sarva eva te /
[5,14.57cd]	tannimittam ago 'pohaṃ bibhrad ucyeta gaur iti //
[5,14.58ab]	sarvāpoho yadīṣyeta, sa vaktavyaḥ kathaṃ punaḥ /
[5,14.58cd]	yadi pratyekarūpeṇa nāpohyānantatā bhavet //
[5,14.59ab]	bhinnatvāc cāpy apohyānāṃ bhinno 'pohaḥ prasajyate /
[5,14.59cd]	tatraikasmin bhavet piṇḍe 'nantajātisamanvayaḥ //
[5,14.60ab]	tato gaur iti sāmānyaṃ vācyam ekaṃ na sidhyati /
[5,14.60cd]	jātyantaramatiś caiṣu bhavej jātyantareṣv iva //
[5,14.61ab]	samudāyātmanā nāpi bhaved eṣām apohyatā /
[5,14.61cd]	samudāyo hi naikena vinā dharmeṇa jāyate //
[5,14.62ab]	nāpy ekadeśatā teṣām asti nāpy ekakālatā /
[5,14.62cd]	vyatiriktaś ca saṅghātas teṣāṃ kaś cin na vidyate //
[5,14.63ab]	yadi tv avyatiriktaḥ syād ānanyaṃ tadavasthitam /
[5,14.63cd]	yadi sāmānyarūpeṇa te 'pohyante, na vastutā //
[5,14.64ab]	kathaṃ vā vastv apohyeta, nābhāvo bhāvamṛcchati /
[5,14.64cd]	apohyamāne cābhāve bhāva evāvaśiṣyate //
[5,14.65ab]	apohyabhedakḷptiś ca nābhāvābhedato bhavet /
[5,14.65cd]	tadbhedo 'pohabhedāc cet, prāptam anyonyasaṃśrayam //
[5,14.66ab]	gosāmānyasya bhinnatvād agaur ity eṣa bhidyate /
[5,14.66cd]	agaur ity asya bhedena gosāmānyaṃ ca bhidyate //
[5,14.67ab]	agāvo 'śvādayaś ca syus te 'py abhāvātmakāḥ punaḥ /
[5,14.67cd]	karkādyapekṣayā te 'pi tathety evaṃ na gamyate //
[5,14.68ab]	kim apohyam, kva cāpohaḥ, gopiṇḍeṣv evam eva ca /
[5,14.68cd]	tatra syād dvayam apy etadantyeṣu paramāṇuṣu //
[5,14.69ab]	na cāntyeṣu dvayor asti vyavahāro bhidāṃ prati /
[5,14.69cd]	gavāśvaparamāṇūnāṃ viśeṣaś ca na vidyate //
[5,14.70ab]	svarūpajātisaṃsthānaparimāṇādilakṣaṇaḥ /
[5,14.70cd]	kim apohyaṃ kva cāpohas tatrāpi na viśiṣyate //
[5,14.71ab]	na cāprasiddhasārūpyānapohaviṣayātmanā /
[5,14.71cd]	śaktaḥ kaś cid api jñātuṃ gavādīnaviśeṣataḥ //
[5,14.72ab]	apohyān api cāśvādīnekadharmānvayād ṛte /
[5,14.72cd]	na nirūpayituṃ śaktis tatrāpoho na siddhyati //
[5,14.73ab]	na cānvayavinirmukte pravṛttir liṅgaśabdayoḥ /
[5,14.73cd]	tābhyāṃ ca na vināpoho na cāsādhāraṇe 'nvayaḥ //
[5,14.74ab]	apohaś cāpy aniṣpannaḥ sāhacaryaṃ kva dṛśyatām /
[5,14.74cd]	tasminn adṛśyamāne ca na tayoḥ syāt pramāṇatā //
[5,14.75ab]	na cādarśanamātreṇa tābhyāṃ pratyāyanaṃ bhavet /
[5,14.75cd]	sarvatraiva hy adṛṣṭatvāt pratyāyyaṃ nāvaśiṣyate //
[5,14.76ab]	athāsaty api sārūpye syād apohasya kalpanā /
[5,14.76cd]	gavāśvayor ayaṃ kasmād ago 'poho na kalpyate //
[5,14.77ab]	śābaleyāc ca bhinnatvaṃ bāhuleyāśvayoḥ samam /
[5,14.77cd]	sāmānyaṃ nānyadiṣṭaṃ cet kvāgo 'pohaḥ pravartatām //
[5,14.78ab]	indriyair nāpy ago 'pohaḥ prathamaṃ vyavasīyate /
[5,14.78cd]	nānyatra śabdavṛttiś ca kiṃ dṛṣṭvā sa prayujyatām //
[5,14.79ab]	pūrvoktena prabandhena nānumāpy atra vidyate /
[5,14.79cd]	sambandhānubhāvo 'py asya tena naivopapadyate //
[5,14.80ab]	nivṛttivācinaḥ śabdā na prasiddhāś ca yān prati /
[5,14.80cd]	teṣām agor asiddhatvān na sāmānyanirākriyā //
[5,14.81ab]	agośabdābhidheyatvaṃ gamyatāṃ ca kathaṃ punaḥ /
[5,14.81cd]	na dṛṣṭo yatra gośabdaḥ sambandhānubhavakṣaṇe //
[5,14.82ab]	ekasmāt tarhi gopiṇḍād yadanyat sarvam eva tat /
[5,14.82cd]	bhaved apohyam ity evaṃ na sāmānyasya vācyatā //
[5,14.83ab]	siddhaś cāgaur apohyeta goniṣedhātmakaś ca saḥ /
[5,14.83cd]	tatra gaur eva vaktavyo nañā yaḥ pratiṣidhyate //
[5,14.84ab]	sa ced agonivṛttyātmā bhaved anyonyasaṃśrayaḥ /
[5,14.84cd]	siddhaś ced gaur apohyārthaṃ vṛthāpohaprakalpanā //
[5,14.85ab]	gavyasiddhe tv agaur nāsti tadabhāve ca gauḥ kutaḥ /
[5,14.85cd]	nādhārādheyavṛttyādisambandhaś cāpy abhāvayoḥ //
[5,14.86ab]	na cāsādhāraṇaṃ vastu gamyate 'pohavat tayā /
[5,14.86cd]	kathaṃ vā parikalpyeta sambandho vastvavastunoḥ //
[5,14.87ab]	svarūpasattvamātreṇa na ca kiñ cid viśeṣaṇam /
[5,14.87cd]	svabuddhyā rajyate yena viśeṣyaṃ tad viśeṣaṇam //
[5,14.88ab]	na cāpy aśvādiśabdebho jāyate 'pohabodhanam /
[5,14.88cd]	viśiṣṭabuddhir iṣṭeha na cājñātaviśeṣaṇā //
[5,14.89ab]	na cānyarūpam anyādṛk kuryāj jñānaṃ viśeṣaṇam /
[5,14.89cd]	kathaṃ cānyādṛśe jñāte tad ucyeta viśeṣaṇam //
[5,14.90ab]	athānyathā viśeṣye 'pi syād viśeṣaṇakalpanā /
[5,14.90cd]	tathā sati hi yatkiñcit prasajyeta viśeṣaṇam //
[5,14.91ab]	abhāvarūpagamye ca na viśeṣye 'sti vastutā /
[5,14.91cd]	viśeṣitam apohena vastu vācyaṃ na te 'sty ataḥ //
[5,14.92ab]	yady apy apohanirmukte na vṛttiḥ śabdaliṅgayoḥ /
[5,14.92cd]	yuktā tathāpi buddhis tu jñātur vastvavalambate //
[5,14.93ab]	na cāsādhāraṇaṃ vastu buddhau viparivarttate /
[5,14.93cd]	na cāpi nirvikalpatvāt tasya yuktā viśeṣyatā //
[5,14.94ab]	śabdenāgamyamānaṃ ca viśeṣyam iti sāhasam /
[5,14.94cd]	tena sāmānyam eṣṭavyaṃ viṣayo buddhiśabdayoḥ //
[5,14.95ab]	yadā cāśabdavācyatvān na vyaktīnām apohyatā /
[5,14.95cd]	tadāpohyeta sāmānyaṃ tasyāpohāc ca vastutā //
[5,14.96ab]	nāpohyatvam abhāvānām abhāvābhāvavarjanāt /
[5,14.96cd]	vyakto 'pohāntare 'pohas tasmāt sāmānyavastunaḥ //
[5,14.97ab]	abhāvasya ca yo 'bhāvaḥ sa cet tasmād vilakṣaṇaḥ /
[5,14.97cd]	bhāva eva bhaven no ced gaur agaus te prasajyate //
[5,14.98ab]	yady apy aneṣu śabdeṣu vastunaḥ syād apohyatā /
[5,14.98cd]	sacchabdasya tv abhāvākhyān nāpohyaṃ bhinnam iṣyate //
[5,14.99ab]	tatrāsato 'pi bhāvatvam itikleśo mahān bhavet /
[5,14.99cd]	tadasiddhau na sattāsti na cāsattā prasidhyati //
[5,14.100ab]	na cāpi vāsanābhedād bhedaḥ sadrūpatāpi vā /
[5,14.100cd]	apohānāṃ prakalpyeta, na hy avastuni vāsanā //
[5,14.101ab]	smṛtiṃ muktvā na cāsty asyāḥ śaktiyogaḥ kriyāntare /
[5,14.101cd]	tasmān nānyādṛśe sārthe karoty anyādṛśīṃ matim //
[5,14.102ab]	bhavadbhiḥ śabdabhedo 'pi tannimitto na labhyate /
[5,14.102cd]	na hy asādhāraṇaḥ śabdo vācakaḥ prāgadṛṣṭitaḥ //
[5,14.103ab]	bhinnatvāc cāpi naivaikā vāsanā taiḥ prakalpyate /
[5,14.103cd]	na cāsti śabdavastv ekaṃ vāsanāṃ yat kariṣyati //
[5,14.104ab]	tatra śabdāntarāpohe sāmānye parikalpite /
[5,14.104cd]	tathaivāvasturūpatvāc chabdabhedo na kalpyate //
[5,14.105ab]	vācakānāṃ yathā caivaṃ vācyavācakayor mithaḥ /
[5,14.105cd]	na cāpy apohyabhedena bhedo 'stīty upapāditam //
[5,14.106ab]	nāgṛhītaś ca gamakaḥ śabdāpohaḥ kathañ cana /
[5,14.106cd]	pratyakṣaṃ na ca tacchaktaṃ na ca sto liṅgavācakau //
[5,14.107ab]	yataḥ syād grahaṇaṃ tasya, liṅgādīnāṃ ca kalpane /
[5,14.107cd]	na vyavastheti vācyaivaṃ vinā pratyakṣamūlataḥ //
[5,14.108ab]	na gamyagamakatvaṃ syād avastutvād apohayoḥ /
[5,14.108cd]	bhavatpakṣe, yathā loke khapuṣpaśaśaśṛṅgayoḥ //
[5,14.109ab]	vṛṣṭimeghāsator dṛṣṭvā yady anaikāntikaḥ vadet /
[5,14.109cd]	vastv evātrāpi matpakṣe bhavatpakṣe 'py adaḥ kutaḥ //
[5,14.110ab]	vidhirūpaś ca śabdārtho yena nābhyupagamyate /
[5,14.110cd]	na bhaved vyatireko 'pi tasya tatpūrvako hy asau //
[5,14.111ab]	niṣedhadvayayogitvād asato yāpy abhāvatā /
[5,14.111cd]	savastuke bhavet sāpi na tucche buddhyasambhavāt //
[5,14.112ab]	nanu yuktyānayaivāyaṃ vastunāpi na bhidyate /
[5,14.112cd]	apohas tena doṣo 'tra pūrvokto na bhaviṣyati //
[5,14.113ab]	siddham evaṃ madiṣṭaṃ syāt, naivānyā gatir asti hi /
[5,14.113cd]	abhāve vastubuddhir vā yad vā vastunyabhāvadhīḥ //
[5,14.114ab]	tatrābhāvātmakatve syān nirnimittaiva vastudhīḥ /
[5,14.114cd]	vastuny abhāvabodhas tu sidhyaty anyam apekṣya tu //
[5,14.115ab]	apohamātravācyatvaṃ yadi cābhyupagamyate /
[5,14.115cd]	nīlotpalādiśabdeṣu śabalārthābhidhāyiṣu //
[5,14.116ab]	viśeṣaṇaviśeṣyatvasāmānādhikaraṇyayoḥ /
[5,14.116cd]	na siddhiḥ, na hy anīlatvavyudāse 'nutpalacyutiḥ //
[5,14.117ab]	nāpi tatretaras tasmān na viśeṣyaviśeṣaṇe /
[5,14.117cd]	śabdayor nāpi te syātām abhidheyānapekṣayoḥ //
[5,14.118ab]	sāmānādhikaraṇyaṃ ca na bhinnatvād apohayoḥ /
[5,14.118cd]	arthataś caitad iṣyeta kīdṛśyādheyatā tayoḥ //
[5,14.119ab]	na cāsādhāraṇaṃ vastu gamyate 'nyac ca nāsti te /
[5,14.119cd]	agamyamānam aikārthyaṃ śabdayoḥ kvopayujyate //
[5,14.120ab]	athānyāpohavad vastu vācyam ity abhidhīyate /
[5,14.120cd]	tatrāpi paratantratvād vyāptiḥ śabdena durbalā //
[5,14.121ab]	khaṇḍe bhinnavyapohyatvād yathaiva madhurādibhiḥ /
[5,14.121cd]	śuklādivyāptyabhāvena nākṣepo na viśeṣaṇam //
[5,14.122ab]	tathaivāsadvyudāsāṃśāvacchinnārthāvadhāraṇe /
[5,14.122cd]	nāghaṭādinivṛttyaṃśavyāptiḥ śabdāt pratīyate //
[5,14.123ab]	vyāptiś ced artharūpeṇa sattayaivaṃ hi sā bhavet /
[5,14.123cd]	na ghaṭatvādimān arthaḥ kaś cin na vyāpyate tayā //
[5,14.124ab]	na ca vastutayā vyāptis tayā śabdasya vāryate /
[5,14.124cd]	pratītiṃ prati tulyas tu vyāpāro vastvavastunoḥ //
[5,14.125ab]	nirbhāgo 'pi hi vastvātmā śabdair bhāgena gamyate /
[5,14.125cd]	na hi sacchabdavijñānād ghaṭādyarthaḥ pratīyate //
[5,14.126ab]	tenānākṣepadoṣo 'sti, bhāktadoṣaś ca vidyate /
[5,14.126cd]	viśeṣaṇatvān mukhyatvam apohasya hi jātivat //
[5,14.127ab]	tasmāt tadvati gauṇatvān nābhidheyatvasambhavaḥ /
[5,14.127cd]	avastutvān na mukhyaś cet, na syād evaṃ viśeṣaṇam //
[5,14.128ab]	bhedāś cāpohavantaḥ syus teṣāṃ cāvācyatoditā /
[5,14.128cd]	ānantyavyabhicārābhyām, anyo nāsti tv apohavān //
[5,14.129ab]	nāpohavattvam anyad dhi bhedāpohāntare 'sti te /
[5,14.129cd]	tac cāpi kalpyamānaṃ syād abhāvo bhāva eva vā //
[5,14.130ab]	vastu cej jātir eva syād avastutve 'pi pūrvavat /
[5,14.130cd]	sambandho vaiṣa kalpyeta tasya ceṣṭā na vācyatā //
[5,14.131ab]	na caiko 'pohavān artho vartate 'rthāntare kva cit /
[5,14.131cd]	tasmād api na sāmānyaṃ vācyaṃ na ca viśeṣaṇam //
[5,14.132ab]	nātmanyavidyamānatvād viśeṣo 'pohasūcakaḥ /
[5,14.132cd]	tasmān na tair viśeṣyatvaṃ prakṛṣṭatvena nīlavat //
[5,14.133ab]	arthākṣepo 'pi nāsty eva sandehāl liṅgaliṅgivat /
[5,14.133cd]	na sāmānyātmanāpohas tair vinā na ca siddhyati //
[5,14.134ab]	evam eva tv anākṣepaḥ syād apohena vastunaḥ /
[5,14.134cd]	yataḥ śaśaviṣāṇe 'pi tadapohasya sambhavaḥ //
[5,14.135ab]	liṅgasaṃkhyādisambandho na vāpohasya vidyate /
[5,14.135cd]	vyakter avyapadeśyatvāt taddvāreṇāpi nāsty asau //
[5,14.136ab]	na hy asādhāraṇatvena sāpohenāpi gamyate /
[5,14.136cd]	na cāpy agamyamānasya vastunaḥ syād viśeṣyatā //
[5,14.137ab]	liṅgasaṃkhyādyapohānāṃ nopakāraḥ svarūpataḥ /
[5,14.137cd]	vastunaś copakāryatvaṃ kathaṃ śabdaiḥ pratīyate //
[5,14.138ab]	na vinānupalabdhyā ca syād abhāvamatiḥ kva cit /
[5,14.138cd]	na cābhāvaprameyatvaṃ gotvāder iha gamyate //
[5,14.139ab]	ākhyāteṣu ca nānyasya nivṛttiḥ sampratīyate /
[5,14.139cd]	na paryudāsarūpaṃ hi niṣedhyaṃ tatra vidyate //
[5,14.140ab]	na neti hy ucyamāne 'pi niṣedhasya niṣedhanam /
[5,14.140cd]	pacatīty aniṣiddhaṃ tu svarūpeṇāvatiṣṭhate //
[5,14.141ab]	sādhyatvapratyayaś cātra tathābhūtādirūpaṇam /
[5,14.141cd]	niṣpannatvād apohasya nirnimittaṃ prasajyate //
[5,14.142ab]	vidhyādāv artharāśau ca nānyāpohanidarśanam /
[5,14.142cd]	nañaś cāpi nañā yuktād apohaḥ kīdṛśo bhavet //
[5,14.143ab]	cādīnām api nañyogo naivāstīty anapohanam /
[5,14.143cd]	vākyārtho 'nyanivṛttiś ca vyapadeṣṭuṃ na śakyate //
[5,14.144ab]	ananyāpohaśabdādau vācyaṃ na ca nirūpyate /
[5,14.144cd]	prameyajñeyaśabdāder apohyaṃ kuta eva tu //
[5,14.145ab]	apohyakalpanāyāṃ tu varaṃ vastv eva kalpitam /
[5,14.145cd]	jñānākāraniṣedhāc ca nāntarārthābhidheyatā //
[5,14.146ab]	na cāpy apohyatā, tasmān nāpohas teṣu sidhyati /
[5,14.146cd]	evam ityādiśabdānāṃ na vāpohyaṃ nirūpyate //
[5,14.147ab]	virodhitvena bhedānām apoho yadi kalpyate /
[5,14.147cd]	virodho 'pohatas tatra virodhāc cāpy apohanam //
[5,14.148ab]	na sāmānyāpahāritvaṃ vidhirūpeṇa tatra te /
[5,14.148cd]	palaśādīn apohyāto vṛkṣaṃ harati śiṃśapā //
[5,14.149ab]	sāmānyādyanapohaś ca nāvirodhena kalpyate /
[5,14.149cd]	na hi śabdasvarūpāṇāṃ syād viruddhāviruddhatā //
[5,14.150ab]	na ca vastusvarūpeṇa tasya śabdair asaṅgateḥ /
[5,14.150cd]	prāk śabdavyāpṛter nāpi sāpohānāṃ pratīyate //
[5,14.151ab]	anyenānavabuddhe 'rthe sadā śabdaḥ pravartate /
[5,14.151cd]	sāmānyātmakatā tasya kena rūpeṇa gamyate //
[5,14.152ab]	śabdānurūpataś cet syād anyāpohanirūpaṇam /
[5,14.152cd]	bhinnatvād vṛkṣatarvāder apohaḥ kena vāryate //
[5,14.153ab]	śabdaspṛṣṭer vināpoho na ca liṅgena gamyate /
[5,14.153cd]	na viruddhāviruddhatvaṃ tasya liṅgāc ca sidhyati //
[5,14.154ab]	adṛṣṭatvād vyudāsas tu purastād eva vāritaḥ /
[5,14.154cd]	sāmānyaśabdo bhedena neṣyate vācakātmanā //
[5,14.155ab]	vyudāsas tatra durvāraḥ, kathañ cid dṛṣṭatā punaḥ /
[5,14.155cd]	brāhmaṇe kṣattriyasyāpi paryudāsaḥ prasajyate //
[5,14.156ab]	ākāṅkṣaṇādathātyāgas tulyo dravyakriyādiṣu /
[5,14.156cd]	vṛkṣeṇāto 'napohaḥ syāt tiṣṭhatyāder asaṃśayam //
[5,14.157ab]	puruṣasya tathā rājño vyudāse na viśeṣyatā /
[5,14.157cd]	avyudāsatvapakṣe ca syān nīlotpalatulyatā //
[5,14.158ab]	vṛkṣatvapārthivadravyasajjñeyeṣu yaducyate /
[5,14.158cd]	prātilomyānulomyena vidhau sarvārthabodhanam //
[5,14.159ab]	tadayuktam, na sarvo hi śabdaḥ sarvatra dṛśyate /
[5,14.159cd]	deśāvibhāgato vṛttir netrasyāpi rasādiṣu //
[5,14.160ab]	grāhakatvena vṛttis tu pratijāti vyavasthitā /
[5,14.160cd]	cakṣurādivad evātra saṅkaro na bhaviṣyati //
[5,14.161ab]	nivṛttaceṣṭe śabde ca vyāptyavyāptikṛtaṃ punaḥ /
[5,14.161cd]	sattvāder bodhakatvaṃ syād ekanyūnātirekataḥ //
[5,14.162ab]	tavaiva doṣaḥ syād eṣa viśeṣe yasya varttate /
[5,14.162cd]	sāmānyaśabdaḥ, vācyānāṃ bhedo nāpy asti vastutaḥ //
[5,14.163ab]	api caikatvanityatvapratyekasamavāyitāḥ /
[5,14.163cd]	nirupākhyeṣv apoheṣu kurvato 'sūtrakaḥ paṭaḥ //
[5,14.164ab]	tasmād yeṣv eva śabdeṣu nañyogas teṣu kevalam /
[5,14.164cd]	bhaved anyanivṛttyaṃśaḥ svātmaivānyatra gamyate //
[5,14.165ab]	jñeyārthānyānapohatvaṃ pramāṅgatvāt tvagādivat /
[5,14.165cd]	yenoktaṃ tasya nañyuktaiḥ śabdaiḥ syād vyabhicāritā //
[5,14.166ab]	pakṣīkuryād yadā sarvāṃs tadāthāvītahetubhiḥ /
[5,14.166cd]	anaikānto virodhaś ca sarvalokaprasiddhitaḥ //
[5,14.167ab]	nāpohata itīdaṃ ca kārakatvena ced bhavet /
[5,14.167cd]	kevalāpohabuddher vā tataḥ syāt siddhasādhyatā //
[5,14.168ab]	athānyāpohavatyarthe vṛttir nāstīti sādhyate /
[5,14.168cd]	tataḥ prāk pakṣabādhaḥ syād gotve 'thāśvādyabhāvataḥ //
[5,14.169ab]	sādhyahīnaś ca dṛṣṭāntaś cakṣurādy api tasya hi /
[5,14.169cd]	varttate 'pohavatyeva taṃ yady api na budhyate //
[5,14.170ab]	athānyāpohanirbhāsā na buddhiḥ siddhasādhanam /
[5,14.170cd]	apoharūpam apy etad vastv ity eva hi gamyate //
[5,14.171ab]	athāpohanimittāsya vṛttir arthe niṣidhyate /
[5,14.171cd]	vyatirekāṅgateṣṭatvāt punaḥ prāk pakṣabādhanam //
[5,14.172ab]	anumāne tathā caitad ity anaikāntiko bhavet /
[5,14.172cd]	sandehabādhajātena pratyakṣeṇāpi cetasā //
[5,14.173ab]	viruddhatā ca hetoḥ syāt, śabdaḥ śrotrādivad yataḥ /
[5,14.173cd]	ātmāntaḥ karaṇākāśaiḥ svavācitvaṃ jahāti vāḥ //
[5,14.174ab]	vidhirūpapravṛttir vā śabdo 'pohena varttate /
[5,14.174cd]	anumānāṅgabhūtatvād yathaiva pratiṣedhakaḥ //
[5,14.175ab]	jātiṃ vā na bravīty eṣa vyaktiṃ vā tadviśeṣitām /
[5,14.175cd]	pramāyām aṅgabhūtatvāt tvakśrotrādi yathaiva ca //
[5,14.176ab]	evaṃ sādhanamārgeṇa vācyāvācyanirūpaṇā /
[5,14.176cd]	nāvātiṣṭhata ity atra kathyate lokavartmanā //
{5,15 vanavāda VAV}
[5,15.1ab]	sāsnādibhir viśiṣṭatvam ākṛter ucyate katham /
[5,15.1cd]	yadāvayavisambandhi gotvaṃ nāvayave sthitam //
[5,15.2ab]	ekāvayavisambandhas teṣāṃ gotvena vidyate /
[5,15.2cd]	tenāsādhāraṇatvāt te syur gotvasyopalakṣaṇam //
[5,15.3ab]	piṇḍe sattādijātīnāṃ bahvīnāṃ samavetatā /
[5,15.3cd]	tābhyo viśiṣyate gotvaṃ sāsnādibhir asaṃśayam //
[5,15.4ab]	na caite vyañjakās tasya guṇavad vā viśeṣaṇam /
[5,15.4cd]	tathā hi nāgṛhīteṣu teṣu syād gotvabodhanam //
[5,15.5ab]	teṣāṃ ca vyañjakaiḥ svaiḥ syāt punargrahaṇakalpanā /
[5,15.5cd]	tathā satyanavasthā syāt na syād gotvāvadhāraṇam //
[5,15.6ab]	sarveṣu ca gṛhīteṣu sāsnādiṣu bhavenmatiḥ /
[5,15.6cd]	gotve, na caiṣu sarveṣu yugapad buddhisambhavaḥ //
[5,15.7ab]	tasmāt sadbhāvamātreṇa mahattvādau yathaiva dhīḥ /
[5,15.7cd]	kriyate 'vayavaiḥ piṇḍe tathā jātiguṇādiṣu //
[5,15.8ab]	yady evam agṛhīteṣu teṣu kiṃ sā na jāyate /
[5,15.8cd]	taddeśavyatirekeṇa grāhyaṃ yena na vidyate //
[5,15.9ab]	gṛhyamāṇe tu gotvādau nāntarīyakahetukaḥ /
[5,15.9cd]	sāsnādeḥ kasya cid bodhas taddeśatvena jāyate //
[5,15.10ab]	tadanatyantabhedād vā tadviśiṣṭeti kīrtyate /
[5,15.10cd]	bādhaḥ parānumānasya na pratyakṣeti bodhyate //
[5,15.11ab]	pareṣāṃ sādhanaṃ hy atra nākṛtiḥ piṇḍataḥ pṛthak /
[5,15.11cd]	taddhīhānāv avijñānāt paṅktiyūthavanādivat //
[5,15.12ab]	sarvatra lokasiddhatvān na vācyaṃ sādhanaṃ svayam /
[5,15.12cd]	niṣedhatāṃ pareṣāṃ tu virodhaṃ lokato vadet //
[5,15.13ab]	visaṃvādo na dṛśyeta yadi pratyakṣatākṛteḥ /
[5,15.13cd]	pramāṇe 'pi visaṃvādāt tārkikeṣu kuto nv iyam //
[5,15.14ab]	rūpādāv api teṣāṃ hi pratyakṣatvena sammate /
[5,15.14cd]	vivādaḥ, naiva lokas tu jātau vipratipadyate //
[5,15.15ab]	vyavahārā hi dṛśyante sāmānyārthanibandhanāḥ /
[5,15.15cd]	dadhitakrādidānādau kauṇḍinyabrāhmaṇādiṣu //
[5,15.16ab]	ākṛtir jātir evātra saṃsthānaṃ na prakalpyate /
[5,15.16cd]	na hi vāyvagniśabdādau kiñ cit saṃsthānam iṣyate //
[5,15.17ab]	anyadanyac ca saṃsthānaṃ pratipiṇḍaṃ pratīyate /
[5,15.17cd]	saṃyogātmakatāyāṃ tu vibhāgeṣu vinaśyati //
[5,15.18ab]	atha saṃsthānasāmānyam, aśvādāv api tatsamam /
[5,15.18cd]	na gotvena vinā hy etad vyavacchinnaṃ pratīyate //
[5,15.19ab]	sarvapratikṛtīnāṃ ca saṃsthāne saty apīdṛśe /
[5,15.19cd]	na gotvādimatir dṛṣṭā, tasmāj jātiḥ pṛthak tataḥ //
[5,15.20ab]	rucakādiṣu sāmānyaṃ rucakatvād yudāhṛtam /
[5,15.20cd]	bhinneṣu caiṣu sāmānyaṃ suvarṇatvaṃ pratīyate //
[5,15.21ab]	vardhamānakabhaṅge ca rucakaḥ kriyate yadā /
[5,15.21cd]	tadā pūrvārthinaḥ śokaḥ prītiś cāpy uttarārthinaḥ //
[5,15.22ab]	hemārthinas tu mādhyasthaṃ tasmād vastu trayātmakam /
[5,15.22cd]	notpādasthitibhaṅgānām abhāve syān matitrayam //
[5,15.23ab]	na nāśena vinā śoko notpādena vinā sukham /
[5,15.23cd]	sthityā vinā na mādhyasthyam, tena sāmānyanityatā //
[5,15.24ab]	mudgamāṣatilādau ca yatra bhedo na lakṣyate /
[5,15.24cd]	tatraikabuddhinirgrāhyā jātir indriyagocaraḥ //
[5,15.25ab]	ārād dṛṣṭe ca puruṣe sandeho brāhmaṇādiṣu /
[5,15.25cd]	na syād yadi na gṛhyeta sāmānyaṃ cakṣurādinā //
[5,15.26ab]	tasyopalakṣaṇaṃ cāpi kva cit kena cid iṣyate /
[5,15.26cd]	rūpādīnāṃ viśeṣeṇa deśakālādy apekṣayā //
[5,15.27ab]	suvarṇaṃ bhidyate rūpāt tāmratvāder asaṃśayam /
[5,15.27cd]	tailād ghṛtaṃ vilīnaṃ ca gandhena ca rasena ca //
[5,15.28ab]	bhasmapracchādito vahniḥ sparśanenopalabhyate /
[5,15.28cd]	aśvatvādau ca dūrasthe niścayo jāyate svanaiḥ //
[5,15.29ab]	saṃsthānena ghaṭatvādi brāhmaṇatvādi yonitaḥ /
[5,15.29cd]	kva cid ācārataś cāpi samyag rājānupālitāt //
[5,15.30ab]	pratyekasamavetatvaṃ dṛṣṭatvān na virotsyate /
[5,15.30cd]	tathā saty api nānātvaṃ naikabuddher bhaviṣyati //
[5,15.31ab]	na hi sambandhibhedena svarūpaikatvabādhanam /
[5,15.31cd]	vibhutvāvayavābhāvau pratipādyau ca śabdavat //
[5,15.32ab]	yathā ca vyatirekaiva dṛśyamānā punaḥ punaḥ /
[5,15.32cd]	kālabhede 'py abhinnaiva jātir bhinnāśrayā satī //
[5,15.33ab]	kārtsyāvayavaśo vṛttiḥ praṣṭuṃ jātau na yujyate /
[5,15.33cd]	na hi bhedavinirmukte kārtsnyabhāgavikalpanam //
[5,15.34ab]	tasmād vyaktiṣu jātīnāṃ vṛttir astīti gamyate /
[5,15.34cd]	viśeṣāvasarābhāvāt tanmātraivāvatiṣṭhate //
[5,15.35ab]	yā cāvayavaśo vṛttiḥ sraksūtrādiṣu dṛśyate /
[5,15.35cd]	bhūtakaṇṭhaguṇādeś ca pratipiṇḍaṃ samāptitaḥ //
[5,15.36ab]	tatrāvayavayogitvam avibhutvaṃca kāraṇam /
[5,15.36cd]	ākṛtes tadabhāvena na prasaktamado dvayam //
[5,15.37ab]	na ca dvaividhyam eveti vṛtter asti niyāmakam /
[5,15.37cd]	trividhāpi hi dṛṣṭatvāt sambhaved dvividhā yathā //
[5,15.38ab]	itaratra na dṛṣṭaṃ cet sragādiṣv api tatsamam /
[5,15.38cd]	naiva hy anyonyatulyatvaṃ tayor nāpy anayā saha //
[5,15.39ab]	na hy anyasminn adṛṣṭatvād vahner auṣṇyaṃ praṇaśyati /
[5,15.39cd]	na cānumānagamyeyaṃ vāñched yena nidarśanam //
[5,15.40ab]	svarūpataś ca dṛṣṭāyā vṛtter na pararūpataḥ /
[5,15.40cd]	nirākriyopapadyeta tadviśeṣam apaśyatām //
[5,15.41ab]	aṅgāṅgāsambhavāc cāpi yā pradhānanirākriyā /
[5,15.41cd]	sā 'yuktaiva, anumānena pratyakṣajñānabādhanāt //
[5,15.42ab]	tasmād asambhavo yasya tanmātrasyaiva bādhanam /
[5,15.42cd]	yuktaṃ na tāvatānyo 'pi sambhavan bādham arhati //
[5,15.43ab]	tena vaiśeṣikoktāpi jātiḥ sarvagatā satī /
[5,15.43cd]	vyajyate yatra piṇḍena varṇavat tatra gṛhyate //
[5,15.44ab]	tasmāt piṇḍeṣu gobuddhir ekagotvanibandhanā /
[5,15.44cd]	gavābhāsaikarūpyābhām ekagopiṇḍabuddhivat //
[5,15.45ab]	na śābaleyād gobuddhis tato 'nyālambanāpi vā /
[5,15.45cd]	tadabhāve 'pi sadbhāvād ghaṭe pārthivabuddhivat //
[5,15.46ab]	pratyekasamavetārthaviṣayā vāpi gomatiḥ /
[5,15.46cd]	pratyekaṃ kṛtsnabuddhitvāt pratyekavyaktibuddhivat //
[5,15.47ab]	pratyekasamavetāpi jātir ekaikabuddhitaḥ /
[5,15.47cd]	nañyukteṣv api vākyeṣu brahmaṇādinivartanam //
[5,15.48ab]	na ca sādṛśyaviṣayā godhīs tādrūpyajanmataḥ /
[5,15.48cd]	prāmāṇye sati yadvad dhi pratyabhijñaikavastuni //
[5,15.49ab]	naikarūpamatir gotve mithyā vaktuṃ ca śakyate /
[5,15.49cd]	nātra kāraṇadoṣo 'sti bādhakapratyayo 'pi vā //
[5,15.50ab]	yadā vyaktyatirekeṇa grāhyatvād anyatākṛteḥ /
[5,15.50cd]	vanavannāsty anaikāntāt tatrāsambaddhatā katham //
[5,15.51ab]	sādhanaṃ cen mayocyeta yujyeta vyabhicāritā /
[5,15.51cd]	dūṣaṇatvadhiyā tv etad asambaddhatvam ucyate //
[5,15.52ab]	nāstitvahetor uktaiṣā pratyakṣeṇa viruddhatā /
[5,15.52cd]	parasya sādhanaṃ hy atra yat tat pūrvam udāhṛtam //
[5,15.53ab]	pratyakṣābhāsatā cātra naivāsti vanabuddhivat /
[5,15.53cd]	kasya cin na hi mithyātvāt sarvaṃ mithyety asaṅgatiḥ //
[5,15.54ab]	yathā vanādibuddhīnāṃ mithyātvān na rasādidhīḥ /
[5,15.54cd]	mithyaivaṃ jātibuddhiḥ syād viśeṣo vābhidhīyatām //
[5,15.55ab]	vṛkṣebhyo vyatirekeṇa vane yaikamatir bhavet /
[5,15.55cd]	dūratvadoṣāt tatra syād ākṛtau tu na vidyate //
[5,15.56ab]	sannikṛṣṭasya vṛkṣeṣu buddhyekatvaṃ nivartate /
[5,15.56cd]	kena cit tu prakāreṇa jātibuddhir na naśyati //
[5,15.57ab]	yaikatvadhīr vinā śabdāt saivaṃ tāvan nirākṛtā /
[5,15.57cd]	vanaśabdānuraktā tu madhyasthasyāpi jāyate //
[5,15.58ab]	mithyātvakalpanā tv asyāḥ pratyakṣāder asambhavāt /
[5,15.58cd]	jātiḥ sarvapramāṇais tu tadrūpaivāvagamyate //
[5,15.59ab]	pramāṇāntaradṛṣṭe ca padam arthe prayujyate /
[5,15.59cd]	tasmād dṛṣṭe prayuktasya mithyātvaṃ syād vanādiṣu //
[5,15.60ab]	ke cin nityaṃ vanaikatvaṃ śabdagamyaṃ samāśritāḥ /
[5,15.60cd]	anyaiḥ saṅgatyabhāve 'pi satyaṃ tat syād rasādivat //
[5,15.61ab]	mithyātvaṃ yadasaṅgatyā tadajñāne prasajyate /
[5,15.61cd]	jñāyamānasya doṣas tu na tu kaś cid asaṅgateḥ //
[5,15.62ab]	pramāṇāntaragamye 'rthe padaṃ nityaṃ prayujyate /
[5,15.62cd]	dharmo 'yaṃ na ca sarveṣāṃ padānām abhyupeyate //
[5,15.63ab]	asty eva saṅgatiś cātra vṛkṣā hi bahavo vanam /
[5,15.63cd]	te pramāṇāntarāj jñātāḥ, saṃkhyā caiṣānyavastuni //
[5,15.64ab]	nānekasyaikaśabdyaṃ ced, ekaśeṣavad iṣyatām /
[5,15.64cd]	tatra saṃkhyāvivṛddhiś ced, astu tanmātravarjanam //
[5,15.65ab]	tasmāt sāmānyadṛṣṭena siddhaikatvasya saṅgatiḥ /
[5,15.65cd]	tenānyānavagamyāpi saṃkhyā syāt sūryayānavat //
[5,15.66ab]	ke cid bahutvasāmānyam āhur vṛkṣasthitaṃ vanam /
[5,15.66cd]	tatra caikatvam asty eva, vanatvaṃ vāpi vidyate //
[5,15.67ab]	vināpy ekāśrayatvena yathaivāvayavo tathā /
[5,15.67cd]	asaṃyuktair abhivyaktir dṛṣṭatvān na virotsyate //
[5,15.68ab]	anyatrāpi ca tadbuddheḥ sāmānyaṃ tad abhaviṣyati /
[5,15.68cd]	yathā ca bhramaṇatvādibhaṅgiṣv avayaveṣv api //
[5,15.69ab]	vyaktaṃ nānāśrayatve 'pi gṛhyate vanatā tathā /
[5,15.69cd]	yadvaikakāryahetutvād ekagośabdavad vanam //
[5,15.70ab]	nityaṃ ye vyastavijñātā vṛkṣā neṣṭā hi te vanam /
[5,15.70cd]	yad vā lakṣaṇayaikatvaṃ deśakālakriyādibhiḥ //
[5,15.71ab]	dravyaikatvād vināpīṣṭaṃ paṅktiyūthavanādiṣu /
[5,15.71cd]	vṛkṣāṇāṃ samudāye ca vanadhīr jāyate yathā //
[5,15.72ab]	naivaṃ gosamudāye 'pi gotvadhīr upajāyate /
[5,15.72cd]	yādṛśī vṛkṣadhīs tatra gotvadhīr api tādṛśī //
[5,15.73ab]	vanavan nāpṛthaksiddheḥ samudāyatvakalpanā /
[5,15.73cd]	na ca sāsnādisaṅghātas tadbuddhyālambanaṃ bhavet //
[5,15.74ab]	kṣīṇeṣu piṇḍabuddhyaiṣu tatsāmānye hi gotvadhīḥ /
[5,15.74cd]	tenāvayavyabhāve 'pi sāmānyaṃ vyatiricyate //
[5,15.75ab]	pūrvoktād eva tu nyāyāt sidhyed atrāvayavy api /
[5,15.75cd]	tasyāpy atyantabhinnatvaṃ na syād avayavaiḥ saha //
[5,15.76ab]	vyaktibhyo jātivac caiṣa na niṣkṛṣṭaḥ pratīyate /
[5,15.76cd]	kaiś cid avyatiriktatvaṃ kaiś cic ca vyatiriktatā //
[5,15.77ab]	dūṣitā sādhitā vāpi na ca tatra balābalam /
[5,15.77cd]	kadā cin niścitaṃ kaiś cit tasmān madhyasthatā varam //
[5,15.78ab]	tato 'nyānanyate nasya sto na staś ceti kīrttyate /
[5,15.78cd]	tasmāc citravadevāsya mṛṣā syād ekarūpatā //
[5,15.79ab]	vastvanekatvavādāc ca na sandindhāpramāṇatā /
[5,15.79cd]	jñānaṃ sandihyate yatra tatra na syāt pramāṇatā //
[5,15.80ab]	ihānaikāntikaṃ vastv ityevaṃ jñānaṃ suniścitam /
[5,15.80cd]	niṣkṛṣyāvayavān buddhyā yāvayavyapratītatā //
[5,15.81ab]	buddhisthatvād vināśasya saulūkyasyāpi yujyate /
[5,15.81cd]	vṛttiś cāvayaveṣv asya vyāsajyaiva pratīyate //
[5,15.82ab]	tataḥ kārtsnyādisampraśnaḥ pratyākhyeyo 'tra jātivat /
[5,15.82cd]	sāsnādiguṇahetuś cen nānyasmin gotvadhīr bhavet //
[5,15.83ab]	bhinna eva hi sāsnādiḥ piṇḍāt piṇḍāntareyataḥ /
[5,15.83cd]	na cāvayavasāmānyaṃ pareṣām upapadyate //
[5,15.84ab]	tasmāt sāsnādito 'nyena gotvadhīr upajanyate /
[5,15.84cd]	vanāntareṣa yā buddhir vanam ity upajāyate //
[5,15.85ab]	tasyās tad eva vṛkṣatvaṃ grāhyaṃ bahvāśrayaṃ viduḥ /
[5,15.85cd]	ekatve 'py ākṛter yadvad bahutvaṃ vyaktyapekṣayā //
[5,15.86ab]	bahutve hi tathā vyakter ekatvaṃ jātyapekṣayā /
[5,15.86cd]	ekānekābhidhāne ca śabdā niyataśaktayaḥ //
[5,15.87ab]	ke cid vyaktiṃ tv asaṃkhyākāṃ gamayanty ambarādiṣu /
[5,15.87cd]	eko vrīhiḥ suniṣpannaḥ iti jātiṃ svasaṃkhyayā //
[5,15.88ab]	patnīsannahanādau tu vyaktim ākṛtisaṃkhyayā /
[5,15.88cd]	kapiñjalādijātes tu pratītir vyaktisaṃkhyayā //
[5,15.89ab]	vyaktijātī vadanty anye dravyāvayavasaṃkhyayā /
[5,15.89cd]	asmān iti yathaikasmin pāśānaditir ity api //
[5,15.90ab]	tatra vrīhyādiśabdānāṃ saṃkhyāyogo yathāruci /
[5,15.90cd]	vanadārādiśabdās tu pravartante vyavasthayā //
[5,15.91ab]	jaṅgame sthāvare cārthe yathā yūthavanādayaḥ /
[5,15.91cd]	tatra vyaktau ca jātau ca dārādiś cet prayujyate //
[5,15.92ab]	vyakter avayavānāṃ ca saṃkhyām ādāya vartate /
[5,15.92cd]	vanaśabdaḥ punarvyaktīr jātisaṃkhyāviśeṣitāḥ //
[5,15.93ab]	bahvīrāhātha vā jātiṃ bahuvyaktisamāśrayām /
[5,15.93cd]	evaṃ paṅktyādiśabdānāṃ saṃyogādi viśeṣaṇam //
[5,15.94ab]	sarveṣāṃ kiñ cid astīti na nirālambanaikadhīḥ /
[5,15.94cd]	tulyaṃ pratyakṣayā ''kṛtyā vane yat tadasad yadi //
[5,15.95ab]	vṛkṣās tatra tayā tulyā iti śūnyatvavāditā /
[5,15.95cd]	pratyakṣābhāsagamyatvād vṛkṣebhyo 'nyat tu tadvanam //
[5,15.96ab]	nā''kṛtyā saha tasyāsti sparddhā pratyakṣagamyayā /
[5,15.96cd]	athā''kṛtyā vanaṃ tulyaṃ sadbhāvena prasajyate /
[5,15.96ef]	jātipakṣavimokena vanasiddhāntadūṣaṇam //
[5,15.97ab]	iti nigaditam etallokasiddhaiḥ padārthair vyavahṛtir iha śāstre na svatantrābhyupetaiḥ /
[5,15.97cd]	bhavati ca janadṛṣṭyā jātipaṅktyādibhedo yadi tu na ghaṭate 'sau naiva bādho 'sti kaś cit //
{5,16 sambandhākṣepaparihāra SAP}
[5,16.1ab]	bhavetāṃ nāma śabdārthau yāvetāvuditau tvayā /
[5,16.1cd]	yadarthas tu prayāso 'yaṃ sa sambandho nirūpyatām //
[5,16.2ab]	pūrvam evopadiṣṭaḥ san sambandhaḥ kin tu pṛcchyate /
[5,16.2cd]	svarūpākathanāc caitad uttaraṃ nopapadyate //
[5,16.3ab]	kim auṣadhaṃ jvarasyeti pṛṣṭo yadi vaded idam /
[5,16.3cd]	yenāsau naśyatīty evaṃ kiṃ tena kathitaṃ bhavet //
[5,16.4ab]	tatra ke cid vanty eva pūrvatrāparitoṣataḥ /
[5,16.4cd]	praśnaḥ punarupakrāntaḥ sambandhāntaram icchatā //
[5,16.5ab]	yaḥ saṃjñāsaṃjñisambandhaḥ pratītyuttaro yataḥ /
[5,16.5cd]	sā cānyapūrvikā tasmān nāsya pratyāyanāṅgatā //
[5,16.6ab]	ajānāno 'pi saṃjñātvaṃ sambandhāntaradarśanāt /
[5,16.6cd]	buddhyate 'rthaṃ tataḥ paścāt kaś cit saṃjñeti manyate //
[5,16.7ab]	tam evānyo 'vinābhāvam atra sambandham icchati /
[5,16.7cd]	na hi tasmād vinā śabde jñāte syād arthabodhanam //
[5,16.8ab]	tattvayuktam, na bhāṣye 'sti tādṛksambandhakīrtanam /
[5,16.8cd]	yadi hy etāvatocyeta kiṃ nānuktaḥ pratīyate //
[5,16.9ab]	prayuktaś cāvinābhāvasaṃjñā lokāt tu gamyate /
[5,16.9cd]	saṃjñetyagamyamāne 'pi gamakatvaṃ pratīyate //
[5,16.10ab]	tasmāt sa eva śabdārthacintāvyavahito 'dhunā /
[5,16.10cd]	nityānityavicārārthaṃ sambandhaḥ smāryate punaḥ //
[5,16.11ab]	yacchabde jñāta ity evaṃ śaktir evātra kīrtyate /
[5,16.11cd]	kartṛtvaṃ karaṇatvaṃ vā yat tasyārthābhidhāṃ prati //
[5,16.12ab]	svato naivāsti śaktatvaṃ vācyāvācakayor mithaḥ /
[5,16.12cd]	pratītiḥ samayāt puṃsāṃ bhaved akṣinikocavat //
[5,16.13ab]	samayaḥ pratimartyaṃ yā pratyuccāraṇam eva vā /
[5,16.13cd]	kriyate jagadādau vā sakṛdekena kena cit //
[5,16.14ab]	pratyekaṃ vāpi sambandho bhidyetaiko 'tha vā bhavet /
[5,16.14cd]	ekatve kṛtako na syād, bhinnaś ced bhedadhīr bhavet //
[5,16.15ab]	bhinnatve pratisambandhaṃ śaktiḥ kalpyābhidhā prati /
[5,16.15cd]	ekasmin jñātaśaktau vā nānyenārthamatir bhavet //
[5,16.16ab]	atha yo yasya puṃsaḥ syāt sa tena pratipadyate /
[5,16.16cd]	yasyānekena sambandhaḥ kṛtas tasya kathaṃ bhavet //
[5,16.17ab]	ekārthānāṃ vikalpaś cet, netarātyantabādhanāt /
[5,16.17cd]	samuccayo 'pi naiteṣāṃ vyavahāre 'vagamyate //
[5,16.18ab]	kiñ cid evaikamādāya vyavahāro hi dṛśyate /
[5,16.18cd]	bahubhiḥ kṛtasambandhe na caiko gamako bhavet //
[5,16.19ab]	śabdārthayor abhede 'pi pumbahutve 'pi kartari /
[5,16.19cd]	nāyaṃ veti matir dṛṣṭā vikalpo 'to na yujyate //
[5,16.20ab]	gośabde sakṛdukte ca bhinneṣu pratipattṛṣu /
[5,16.20cd]	vikalpyamāne sambandhe kaś cid budhyeta netare //
[5,16.21ab]	samuccayo nṛbhedāc cet, na, vaktraikyād asambhavāt /
[5,16.21cd]	vaktṛśrotṛdhiyor bhedād vyavahāraś ca duṣyati //
[5,16.22ab]	vaktur anyo hi sambandho buddhau śrotus tathāparaḥ /
[5,16.22cd]	śrotuḥ kartuṃ ca sambandhaṃ vaktā kaṃ pratipadyatām //
[5,16.23ab]	pūrvadṛṣṭo hi yas tena śrotur naiva karoti tam /
[5,16.23cd]	yaṃ karoti navaṃ so 'pi na dṛṣṭaḥ pratipādakaḥ //
[5,16.24ab]	sarvathā śrotṛsiddhiś ced, asiddhaṃ netaro vadet /
[5,16.24cd]	ghaṭādāv api tulyaṃ cet, na, sāmānyaprasiddhitaḥ //
[5,16.25ab]	yady api jñātasāmarthyā vyaktiḥ kartuṃ na śakyate /
[5,16.25cd]	kriyate yā na tasyāś ca śaktiḥ kārye 'vadhāritā //
[5,16.26ab]	tathāpy ākṛtitaḥ siddhā śaktir utpādanādiṣu /
[5,16.26cd]	tasyā na cādimattāsti, sambandhas tvādimāṃs tava //
[5,16.27ab]	yadi tatrāpi sāmānyaṃ nityam abhyupagamyate /
[5,16.27cd]	tathāpy asmanmataṃ siddham, na tu dvyākārasambhavaḥ //
[5,16.28ab]	śaktir eva hi sambandho bhedaś cāsyā na vidyate /
[5,16.28cd]	sā hi kāryānumeyatvāt tadbhedam anuvartate //
[5,16.29ab]	anyathānupapattyā ca śaktisadbhāvakalpanam /
[5,16.29cd]	na caikayaiva siddhe 'rthe bahvīnāṃ kalpaneṣyate //
[5,16.30ab]	sambandhākhyānakāle ca gośabdādāv udīrite /
[5,16.30cd]	ke cit sambandhabuddhyārthaṃ buddhyante nāpare tathā //
[5,16.31ab]	tatra sambandhanāstitve sarvo 'rthaṃ nāvadhārayet /
[5,16.31cd]	astitve sarvabodhaś cet, na kaiś cid anupagrahāt //
[5,16.32ab]	jñāpakatvād dhi sambandhaḥ svātmajñānam apekṣate /
[5,16.32cd]	tenāsau vidyamāno 'pi nāgṛhītaḥ prakāśakaḥ //
[5,16.33ab]	vidyamānasya cārthasya dṛṣṭam agrahaṇaṃ kva cit /
[5,16.33cd]	na tv atyantāsato 'stitvaṃ kāṃś cit pratyupapadyate //
[5,16.34ab]	viruddhau sadasadbhāvau na syātām ekavastuni /
[5,16.34cd]	nanu tulyaṃ virodhitvaṃ jñātājñātatvayor api //
[5,16.35ab]	jñānaṃ hi puruṣādhāraṃ tadbhedān na virotsyate /
[5,16.35cd]	puruṣāntarasaṃsthaṃ ca nājñānaṃ tena bādhyate //
[5,16.36ab]	sambandhādhāratāyāṃ ca virodhaḥ sadasattvayoḥ /
[5,16.36cd]	pratyuktatvāc ca bhedasya tadvaśān nāvirodhitā //
[5,16.37ab]	andhānandhasamīpasthaḥ śuklo 'ndhair nāvagamyate /
[5,16.37cd]	gamyate cetarais tasya sadasattvena tāvatā //
[5,16.38ab]	śaktyaśaktyor narāṇāṃ tu bhedāt tatrāvirodhitā /
[5,16.38cd]	na hy anyo darśanasyāsti sambandhād dhetur atra hi //
[5,16.39ab]	evam evendriyais tulyaṃ vyavahāropalambhanam /
[5,16.39cd]	yeṣāṃ syāt te 'vabhotsyante tato 'rthaṃ netare 'ndhavat //
[5,16.40ab]	ādhānavat sakṛś caitat tantreṇopakariṣyati /
[5,16.40cd]	smaraṇaṃ bhetsyate cāsya vahnipraṇayanādivat //
[5,16.41ab]	sarveṣām anabhijñānāṃ pūrvapūrvaprasiddhitaḥ /
[5,16.41cd]	siddhaḥ sambandha ity evaṃ sambandhādir na vidyate //
[5,16.42ab]	pratyuccāraṇanirvṛttir bhāṣya eva nirākṛtā /
[5,16.42cd]	sargādau ca kriyā nāsti, tādṛkkālo hi neṣyate //
[5,16.43ab]	yadi tv ādau jagat sṛṣṭvā dharmādharmau sasādhanau /
[5,16.43cd]	yathā śabdārthasambandhān vedān kaś cit pravartayet //
[5,16.44ab]	jagaddhitāya vedasya tathā kiñ cin na duṣyati /
[5,16.44cd]	sarvajñavat tu dussādham ity atraitan na saṃśritam //
[5,16.45ab]	yadā sarvam idaṃ nāsīt kvāvasthā tatra gamyatām /
[5,16.45cd]	prajāpateḥ kva vā sthānaṃ kiṃ rūpaṃ ca pratīyatām //
[5,16.46ab]	jñātā ca kas tadā tasya yo janān bodhayiṣyati /
[5,16.46cd]	upalabdher vinā caitat katham adhyavasīyatām //
[5,16.47ab]	pravṛttiḥ katham ādyā ca jagataḥ sampratīyate /
[5,16.47cd]	śarīrāder vinā cāsya katham icchāpi sarjane //
[5,16.48ab]	śarīrādy atha tasya syāt, tasyotpattir na tatkṛtā /
[5,16.48cd]	tadvadanyaprasaṅgo 'pi, nityaṃ yadi tad iṣyate //
[5,16.49ab]	pṛthivyādāv anutpanne kimmayaṃ tatpunarbhavet /
[5,16.49cd]	prāṇināṃ prāyaduḥkhā ca sisṛkṣāsya na yujyate //
[5,16.50ab]	sādhanaṃ cāsya dharmādi tadā kiñ canna vidyate /
[5,16.50cd]	na ca nissādhanaḥ kartā kaś cit sṛjati kiñ cana //
[5,16.51ab]	nādhāreṇa vinā sṛṣṭirūrṇanābher apīṣyate /
[5,16.51cd]	prāṇināṃ bhakṣaṇāc cāpi tasya lālā pravarttate //
[5,16.52ab]	abhāvāc cānukampyānāṃ nānukampāsya jāyate /
[5,16.52cd]	sṛjec ca śubham evaikam anukampāprayojitaḥ //
[5,16.53ab]	athāśubhād vinā sṛṣṭiḥ sthitir vā nopapadyate /
[5,16.53cd]	ātmādhīnābhyupāye hi bhavet kiṃ nāma dṛṣkaram //
[5,16.54ab]	tathā cāpekṣamāṇasya svātantryaṃ pratihanyate /
[5,16.54cd]	jagac cāsṛjatas tasya kiṃ nāmeṣṭaṃ na sidhyati //
[5,16.55ab]	prayojanam anuddiśya na mando 'pi pravartate /
[5,16.55cd]	evam eva pravṛttiś cec caitanyenāsya kiṃ bhavet //
[5,16.56ab]	krīḍārthāyāṃ pravṛttau ca vihanyeta kṛtārthatā /
[5,16.56cd]	bahuvyāpāratāyāṃ ca kleśo bahutaro bhavet //
[5,16.57ab]	saṃhārecchāpi caitasya bhaved apratyayāt punaḥ /
[5,16.57cd]	na cakaiś cid asau jñātuṃ kādā cid api śakyate //
[5,16.58ab]	svarūpeṇopalabdhe 'pi sraṣṭṛtvaṃ nāvagamyate /
[5,16.58cd]	sṛṣṭyādyāḥ praṇino ye ca budhyantāṃ kiṃ nu te tadā //
[5,16.59ab]	kuto vayam ihotpannāḥ iti tāvan na jānate /
[5,16.59cd]	prāgavasthāṃ ca jagataḥ sraṣṭṛtvaṃ ca prajāpateḥ //
[5,16.60ab]	na ca tadvacanenaiṣāṃ pratipattiḥ suniścitā /
[5,16.60cd]	asṛṣṭvāpi hy asau brūyād ātmaiśvaryaprakāśanāt //
[5,16.61ab]	evaṃ vedo 'pi tatpūrvastatsadbhāvādibodhane /
[5,16.61cd]	sāśaṅko na pramāṇaṃ syāt, nityasya vyāpṛtiḥ kutaḥ //
[5,16.62ab]	yadi prāg apy asau tasmād arthādāsīn na tena saḥ /
[5,16.62cd]	sambaddha iti tasyānyas tadartho 'nyaprarocanā //
[5,16.63ab]	stutivākyakṛtaś caiṣa janānāṃ mativibhramaḥ /
[5,16.63cd]	paurvāparyāparāmṛṣṭaḥ śabdo 'nyāṃ kurute matim //
[5,16.64ab]	upākhyānādirūpeṇa vṛttir vedavad eva naḥ /
[5,16.64cd]	dharmādau bhāratādīnāṃ bhrāntis tebhyo 'py ato bhavet //
[5,16.65ab]	ākhyānānupayogitvāt teṣu sarveṣu vidyate /
[5,16.65cd]	stutinindāśrayaḥ kaś cid vedas tac codito 'pi vā //
[5,16.66ab]	vedasyādipravṛttau ca nākṛtatvamatir bhavet /
[5,16.66cd]	pralayeṣu sthitiś cāsya sāśaṅkā syāt prajāpatau //
[5,16.67ab]	kartṛsargavināśānām athānāditvakalpanā /
[5,16.67cd]	saivaṃ yuktāyathedānīṃ bhūtānāṃ dṛśyate kramāt //
[5,16.68ab]	pralaye 'pi pramāṇaṃ naḥ sarvocchedātmake na hi /
[5,16.68cd]	na ca prayojanaṃ tena syāt prajāpatikarmaṇā //
[5,16.69ab]	na ca karmavatāṃ yuktā sthitis tadbhogavarjitā /
[5,16.69cd]	karmāntaraniruddhaṃ hi phalaṃ na syāt kriyāntarāt //
[5,16.70ab]	sarveṣāṃ tu phalāpetaṃ na sthānam upapadyate /
[5,16.70cd]	na cāpy anupabhogo 'sau kasya cit karmaṇaḥ phalam //
[5,16.71ab]	aśeṣakarmanāśe vā punaḥ sṛṣṭir na yujyate /
[5,16.71cd]	karmāṇāṃ vāpy abhivyaktau kiṃ nimittaṃ tadā bhavet //
[5,16.72ab]	īśvarecchā yadīṣyeta, saiva syāl lokakāraṇam /
[5,16.72cd]	īśvarecchāvaśitve hi niṣphalā karmakalpanā //
[5,16.73ab]	na cānimittayā yuktam utpattuṃ hīśvarecchayā /
[5,16.73cd]	yad vā tasyā nimittaṃ yat tad bhūtānāṃ bhaviṣyati //
[5,16.74ab]	sanniveśaviśiṣṭānām utpattiṃ yo gṛhādivat /
[5,16.74cd]	sādhayec cetanādhiṣṭhāṃ dehānāṃ tasya cottaram //
[5,16.75ab]	kasya cid dhetumātratvaṃ yady adhiṣṭhātṛteṣyate /
[5,16.75cd]	karmabhiḥ sarvajīvānāṃ tatsiddheḥ siddhasādhanam //
[5,16.76ab]	icchāpūrvakapakṣe 'pi, tatpūrvatvena karmaṇām /
[5,16.76cd]	icchānantarasiddhis tu dṛṣṭānte 'pi na vidyate //
[5,16.77ab]	anekāntaś ca hetus te taccharīrādinā bhavet /
[5,16.77cd]	utpattimāṃś ca taddeho dehatvād asmadādivat //
[5,16.78ab]	atha tasyāpy adhiṣṭhānaṃ tenaivety avipakṣatā /
[5,16.78cd]	aśarīro hy adhiṣṭhātā nātmā muktātmavad bhavet //
[5,16.79ab]	kumbhakārādyadhiṣṭhānaṃ ghaṭādau yadi ceṣyate /
[5,16.79cd]	neśvarādhiṣṭhitatvaṃ syād, asti cet sādhyahīnatā //
[5,16.80ab]	yathāsiddhe ca dṛṣṭānte bhaved dhetor viruddhatā /
[5,16.80cd]	anīśvaravināśyādikartṛmattvaṃ prasajyate //
[5,16.81ab]	kulālavac ca naitasya vyāpāro yadi kalpate /
[5,16.81cd]	acetanaḥ kathaṃ bhāvas tadicchām anurudhyate //
[5,16.82ab]	tasmān na paramāṇvāder ārambhaḥ syāt tadicchayā /
[5,16.82cd]	puruṣasya ca śuddhasya nāśuddhā vikṛtir bhavet //
[5,16.83ab]	svādhīnatvāc ca dharmādes tena kleśo na yujyate /
[5,16.83cd]	tadvaśena pravṛttau vā vyatirekaḥ prasajyate //
[5,16.84ab]	svayaṃ ca śuddharūpatvād asattvāc cānyavastunaḥ /
[5,16.84cd]	svapnādivadavidyāyāḥ pravṛttis tasya kiṃ kṛtā //
[5,16.85ab]	anyenopaplave 'bhīṣṭe dvaitavādaḥ prasajyate /
[5,16.85cd]	svābhāvikīm avidyāṃ tu nocchettuṃ kaś cid arhati //
[5,16.86ab]	vilakṣaṇopapāte hi naśyet svābhāvikī kva cit /
[5,16.86cd]	na tv ekātmābhyupāyānāṃ hetur asti vilakṣaṇaḥ //
[5,16.87ab]	pumānakartā yeṣāṃ tu teṣām api guṇaiḥ kriyā /
[5,16.87cd]	katham ādau bhavet, tatra karma tāvan na vidyate //
[5,16.88ab]	mithyājñānaṃ na trāsti rāgadveṣādayo 'pi vā /
[5,16.88cd]	manovṛttir hi sarveṣāṃ na cotpannaṃ tadā manaḥ //
[5,16.89ab]	karmaṇāṃ śaktyavasthānāṃ yair uktā bandhahetutā /
[5,16.89cd]	sā na yuktā na kāryaṃ hi śaktisthāt kāraṇād bhavet //
[5,16.90ab]	dadhiśaktir na hi kṣīre dādhikārambham arhati /
[5,16.90cd]	dadhyārambhasya sā hetus tato 'nyā dādhikasya tu //
[5,16.91ab]	kāraṇāc chaktyavasthāc ca yadi kāryaṃ prajāyate /
[5,16.91cd]	bandhaḥ punaḥ prasajyeta phale datte 'pi karmaṇā //
[5,16.92ab]	śaktyavasthatvam eveṣṭaṃ vināśe 'pi hi karmaṇām /
[5,16.92cd]	prāk cāpi śaktisadbhāvād anuṣṭhānaṃ vṛthā bhavet //
[5,16.93ab]	śaktyavasthaṃ ca rāgādi kiṃ neṣṭaṃ bandhakāraṇam /
[5,16.93cd]	karmādattaphalatvāc cet, nāvyaktim api tad vrajet //
[5,16.94ab]	tacchaktyaprayogitvān na jñānaṃ mokṣakāraṇam /
[5,16.94cd]	karmaśaktyā na hi jñānaṃ virodham upagacchati //
[5,16.95ab]	yady apy ajñānajanyatvaṃ karmaṇām avagamyate /
[5,16.95cd]	rāgādivat tathāpy eṣāṃ na jñānena nirākriyā //
[5,16.96ab]	karmakṣayo hi vijñānād ity etac cāpramāṇavat /
[5,16.96cd]	phalasyālpasya vā dānaṃ rājaputrāparādhavat //
[5,16.97ab]	adyatve 'pi hi śaktisthaṃ yadi syāt karmakāraṇam /
[5,16.97cd]	tataḥ pradhānakāle 'pi yujyate kāraṇābhidhā //
[5,16.98ab]	manovṛttir idānīṃ tu hetur nāsti ca sā tadā /
[5,16.98cd]	manasāṃ saṅkarāc cāpi tadā syāt karmasaṅkaraḥ //
[5,16.99ab]	gasmān naiṣo 'dhikārākhyo bandhahetuḥ prakalpate /
[5,16.99cd]	yogyatve 'py adhikārākhye viprayogo na yujyate //
[5,16.100ab]	caitanyaṃ yogyatā puṃsaḥ prakṛtes tadanātmatā /
[5,16.100cd]	bhoktṛbhogyatvayos te ca na tābhyām apagacchataḥ //
[5,16.101ab]	utpattau karmaṇāṃ ceṣṭam ajñānaṃ kāraṇaṃ yadi /
[5,16.101cd]	tannāśāt syād anutpattis teṣāṃ na phalavarjanam //
[5,16.102ab]	jñānaṃ mokṣanimittaṃ ca gamyate nendriyādinā /
[5,16.102cd]	na ca sāṅkhyādivijñānān mokṣo vedena codyate //
[5,16.103ab]	ātmā jñātavya ity etanmokṣārthaṃ na ca coditam /
[5,16.103cd]	karmapravṛttihetutvam ātmajñānasya lakṣyate //
[5,16.104ab]	vijñāte cāsya pārārthye yāpi nāma phalaśrutiḥ /
[5,16.104cd]	sārthavādo bhaved eva na svargādeḥ phalāntaram //
[5,16.105ab]	sukhopabhogarūpaś ca yadi mokṣaḥ prakalpyate /
[5,16.105cd]	svarga eva bhaved eṣa paryāyeṇa, kṣayo ca saḥ //
[5,16.106ab]	na hi kāraṇavat kiñ cid akṣayitvena gamyate /
[5,16.106cd]	tasmāt karmakṣayād eva hetvabhāve na mucyate //
[5,16.107ab]	na hy abhāvātmakaṃ muktvā mokṣanityatvakāraṇam /
[5,16.107cd]	na ca kriyāyāḥ kasyāś cid abhāvaḥ phalam iṣyate //
[5,16.108ab]	tatra jñātātmatattvānāṃ bhogāt pūrvakriyākṣaye /
[5,16.108cd]	uttarapracayāsattvād deho notpadyate punaḥ //
[5,16.109ab]	karmajanyopabhogārthaṃ śarīraṃ na pravartate /
[5,16.109cd]	tadabhāve na kaś cid dhi hetus tatrāvatiṣṭhate //
[5,16.110ab]	mokṣārthī na pravarteta tatra kāmyaniṣiddhyoḥ /
[5,16.110cd]	nityanaimittike kuryāt pratyavāyajihāsayā //
[5,16.111ab]	prārthyamānaṃ phalaṃ jñātaṃ na cānicchor bhaviṣyati /
[5,16.111cd]	ātmajñe caitad astīti tajjñānam upayujyate //
[5,16.112ab]	sargapralayavijñānaṃ samastajagadāśrayam /
[5,16.112cd]	svaśarīravidāṃ puṃsāṃ nādhikyenopayujyate //
[5,16.113ab]	tasmād adyavad evātra sargapralayakalpanā /
[5,16.113cd]	samastakṣayajanmabhyāṃ na sidhyatyapramāṇikā //
[5,16.114ab]	sarvajñavanniṣedhyā ca sraṣṭuḥ sadbhāvakalpanā /
[5,16.114cd]	na ca dharmādṛte tasya bhavel lokād viśiṣṭhatā //
[5,16.115ab]	na cānanuṣṭhito dharmo nānuṣṭhānam ṛte mateḥ /
[5,16.115cd]	na ca vedādṛte sā syād vedo na ca padādibhiḥ //
[5,16.116ab]	tasmāt prāg api sarve 'mī sraṣṭurāsan padādayaḥ /
[5,16.116cd]	syāt tatpūrvakatā cāsya caitanyād asmadādivat //
[5,16.117ab]	evaṃ ye yuktibhiḥ prāhus teṣāṃ durlabham uttaram /
[5,16.117cd]	aneṣyo vyavahāro 'yam anādir vedavādibhiḥ //
[5,16.118ab]	pratyakṣādāv upakṣīṇe yo 'numānena ḍitthavat /
[5,16.118cd]	sambandhitvān niyoktāraṃ gavādāv api kalpayet //
[5,16.119ab]	gavādiśabdasambandhaṃ sarvo 'nyasmāt prapadyate /
[5,16.119cd]	madvat tadvyavahāritvāt tasyaitat pratisādhanam //
[5,16.120ab]	devadattādiśabde 'pi prasaktaivam anāditā /
[5,16.120cd]	sambandhasya, balīyastvād dṛṣṭabādhān nivartate //
[5,16.121ab]	tatrāpi śaktinityatvam, niyogasya tv anityatā /
[5,16.121cd]	tadgatāc cāpy anityatvāc chaktau bhrāntiḥ pravartate //
[5,16.122ab]	gavādiṣu tu na bhrāntir niyogānāditā yataḥ /
[5,16.122cd]	yo yo gṛhītaḥ sarvasmāt pūrvaṃ sambandhadarśanāt //
[5,16.123ab]	siddhaḥ sambandha ity evaṃ sambandhādir na vidyate /
[5,16.123cd]	yadā cāptapraṇītatvāc chabdo 'rthaṃ pratipādayet //
[5,16.124ab]	na svaśaktyā tadāptatvaṃ mitau na smaryate katham /
[5,16.124cd]	yathā bauddhādayo yāvad buddhādyuktaṃ na jānate //
[5,16.125ab]	na tāvat pratipadyante bodhe vākyena saty api /
[5,16.125cd]	samaye kathyamāne 'nyair asmaranto 'pi pāṇinim //
[5,16.126ab]	ādaicaḥ pratipadyante vṛddhiṃ kartuṃ smṛtir vṛthā /
[5,16.126cd]	sūtrasthaḥ pāṇinis tatra svasaṃjñāṃ pratipādayet //
[5,16.127ab]	gauḥ sāsnādimatīty evaṃ vākyaṃ tv atra na vidyate /
[5,16.127cd]	asambandhāc ca sarveṣām evaṃ kartum asambhavaḥ //
[5,16.128ab]	tasmān na pratipattiḥ syāt kathañ cit kartṛvarjitā /
[5,16.128cd]	dṛṣārthavyavahāratvād vṛddhyādau sambhaved api //
[5,16.129ab]	dharmāya niyamo 'trāpi na vinā pāṇiner bhavet /
[5,16.129cd]	ākārānugamo yo hi vṛddhyā syād āśvalāyane //
[5,16.130ab]	nāsāv apāṇinīyatve sādhur ity avagamyate /
[5,16.130cd]	dṛṣṭe bhavatu mā vā bhūt kartṛsampratipannatā //
[5,16.131ab]	vaidido vyavahāras tu na kartṛsmaraṇād ṛte /
[5,16.131cd]	burgeṣu gavi gośabdaprayogo gamyate katham //
[5,16.132ab]	gatvā cet kena cid dṛṣṭaḥ, sambanddhā kiṃ na gacchati /
[5,16.132cd]	īśvaratvād agatiś cāsya na kva cit pratibadhyate //
[5,16.133ab]	bahūnāṃ kāryataś cāpi saṅgānaṃ kena vāryate /
[5,16.133cd]	ekatra kathitaṃ cāpi lokenānyatra nīyate //
[5,16.134ab]	vṛddhyādiva, ato vyākhyā dvitīyaivātra śobhanā /
[5,16.134cd]	kāṃś cit prasiddhasambandhān abhyupetya vaded yadi //
[5,16.135ab]	sambandhakaraṇam, tatra ke siddhā iti durvadam /
[5,16.135cd]	na tāvad anya evāsan śabdā iti hi yuktimat //
[5,16.136ab]	viśeṣo 'dyatanānāṃ ca gavādīnāṃ na dṛśyate /
[5,16.136cd]	śabdārthānāditāṃ muktvā sambandhānādikāraṇam //
[5,16.137ab]	na syād anyad, ato vede sambandhādir na vidyate /
[5,16.137cd]	upāyarahitatvena sambandhakaraṇānumā //
[5,16.138ab]	anākhyānānumānaṃ tu dṛṣṭenaiva viruddhyate /
[5,16.138cd]	buddhānāṃ dṛśyamānā ca pratipattiḥ punaḥ punaḥ //
[5,16.139ab]	upāya iti taddhānirasiddhāvagatiṃ prati /
[5,16.139cd]	hastasaṃjñādyupāyo hi siddho nādyakriyāsu naḥ //
[5,16.140ab]	na hy asau jñātasāmarthyo vinānyair vyavahartṛbhiḥ /
[5,16.140cd]	śabdavṛddhābhidheyāṃś ca pratyakṣeṇātra paśyati //
[5,16.141ab]	śrotuś ca pratipannatvam anumānena ceṣṭayā /
[5,16.141cd]	anyathā 'nupapattyā ca buddhyec chaktiṃ dvayāśritām /
[5,16.141ef]	arthāpattyāvabuddhyante sambandhaṃ tripramāṇakam //
{5,17 citrākṣepaparihāra CAP}
[5,17.1ab]	citrādiniṣphalatve 'pi yaduktaṃ sādhanadvayam /
[5,17.1cd]	tatra hetor asiddhatvam ānantaryaṃ hy acoditam //
[5,17.2ab]	ānantaryaśrutiś cātra sāmārthyād api neṣyate /
[5,17.2cd]	nāviśeṣā phalotpattiḥ karmaṇā nopapadyate //
[5,17.3ab]	karmaṇāṃ cāpi vaicitryād deśakālādyapekṣaṇāt /
[5,17.3cd]	kasya cic cārddhabhuktatvāt karmānyat pratibadhyate //
[5,17.4ab]	tenānantaryaniṣpattiḥ phalasyehāpramāṇikā /
[5,17.4cd]	pratyakṣādivisaṃvādo na śabde doṣamāsajet //
[5,17.5ab]	ānantaryavisaṃvādo nāviśeṣapravartinīm /
[5,17.5cd]	codanāṃ bādhituṃ śaktaḥ sphuṭād viṣayabhedataḥ //
[5,17.6ab]	yā tu mardanasādharmyād ānantaryā 'numā kṛtā /
[5,17.6cd]	bādhyate 'nupalabdhyāsau samānaviṣayā yataḥ //
[5,17.7ab]	dṛṣṭārthasyāpi sevāder āyātam api satphalam /
[5,17.7cd]	utpadyate cireṇaiva pratibandhena kena cit //
[5,17.8ab]	uptamātre na hi vrīhau phalam utpadyate kva cit /
[5,17.8cd]	athāṅkuro 'pi tatra syāt, svargo 'py astīti gamyatām //
[5,17.9ab]	sthūlībhūtaś cireṇaiṣa bhogyatvaṃ pratipadyate /
[5,17.9cd]	sarvasyotpadyamānasya kramaḥ svābhāvikaḥ sthitaḥ //
[5,17.10ab]	anantaraphalatvaṃ tu citrāder yadi sādhyate /
[5,17.10cd]	tataḥ syāt siddhasādhyatvam anyadā na phalaṃ bhavet //
[5,17.11ab]	vyabhicārāc ca sevādeḥ paśvādeḥ sādhanāntaram /
[5,17.11cd]	kim apy adṛṣṭam asty eva tatrānyanniṣpramāṇakam //
[5,17.12ab]	īśvarecchādhikārādiśabdaliṅgādivarjanāt /
[5,17.12cd]	kṛtaṃ kadā cic citrādiśabdena tv avagamyate //
[5,17.13ab]	nirnimittā na cotpattiḥ, na hi sarvāpramāṇatā /
[5,17.13cd]	bodhayan na ca śabdo 'tra prāmāṇyād ativarttate //
[5,17.14ab]	yeṣāṃ tv iha phalāny eva citrādīnīti kalpanā /
[5,17.14cd]	nirnimittaṃ phalaṃ teṣāṃ syād ihākṛtakarmaṇām //
[5,17.15ab]	citrādīnāṃ phalaṃ tāvat kṣīṇaṃ tatraiva janmani /
[5,17.15cd]	na ca svargaphalasyeha kaś cid aṃśo 'nuvartate //
[5,17.16ab]	naiva hy anyaphalaṃ karma sādhayen naḥ phalāntaram /
[5,17.16cd]	gautamīye 'pi taccheṣas tasmāc citrādyapekṣayā //
[5,17.17ab]	svābhāvikatve siddhe ca karmānantarabhāvy api /
[5,17.17cd]	phalaṃ kriyānimittatvaṃ na kathañ cit prapadyate //
[5,17.18ab]	tatra mlecchādivat sarve karmākṛtvāpi vaidikam /
[5,17.18cd]	palaṃ labhanta ity evaṃ naṣṭā vedapramāṇatā //
[5,17.19ab]	anantaraṃ niyogena paśvādi ca bhaved yadi /
[5,17.19cd]	pratyakṣaphalataiva syāt trivṛtpānavirekavat //
[5,17.20ab]	janmāntarānubhūtaṃ ca na smaryata itīdṛśam /
[5,17.20cd]	na bhāṣyaṃ na ca sūtraṃ syād aprāpte śāstram arthavat //
[5,17.21ab]	tasmāt kālāviśeṣeṇa codanārtho yathā sthitaḥ /
[5,17.21cd]	sa tathaivānugantavyo nādhiko niṣpramāṇakaḥ //
[5,17.22ab]	sarveṣāṃ karmavaiguṇyāt phalābhāvaṃ vadanti ye /
[5,17.22cd]	ānantaryam upetyaiva te svābhāvikavādinaḥ //
[5,17.23ab]	svargasyāmuṣmikatvaṃ tu ṣaṣṭhādye sthāpayiṣyate /
[5,17.23cd]	paśvāder niyamābhāvo yogasiddhir itīha tu //
[5,17.24ab]	yadā kadā cid bhavad etad iṣyate phalaṃ hi paśvādi na sāmparāyikam /
[5,17.24cd]	tathā sthitasyaiva hi tasya sādhanaṃ vidhīyate yo 'pi bhṛśaṃ tvarānvitaḥ //
[5,17.25ab]	sādhāraṇaṃ yat tu palaṃ bahūnāṃ svabhāvatas tādṛśaṃ eva ceṣṭam /
[5,17.25cd]	sarvasya vā ''san na tayaiva kāmyaṃ vṛṣṭyādi tac caihikam eva yuktam //
[5,17.26ab]	kamipadam aviśiṣṭaṃ yady api śrūyate vā bhavati phalaviśeṣī nānyathā kāmyate hi /
[5,17.26cd]	phalati yadi ni sarva tat kadā cit tadaiva dhruvam aparam abhuktaṃ karma śāstrīyamās te //
{5,18 ātmavāda ATV}
[5,18.1ab]	sākṣād yady api sambandho nātmano yajñasādhanaiḥ /
[5,18.1cd]	tathāpi lakṣaṇāvṛttyā śarīradvārako bhavet //
[5,18.2ab]	pratyakṣatvaṃ ca dehasthaṃ bhāktam ātmani kalpitam /
[5,18.2cd]	ātmanaḥ svargayānaṃ vā śarīrasyopacaryyate //
[5,18.3ab]	nairātmyenātra cākṣiptāḥ sarvā eva hi codanāḥ /
[5,18.3cd]	sādhyasādhanasambandhas tadukto na hi siddhyati //
[5,18.4ab]	tā hi kartuḥ phalenāhuḥ sambandhaṃ kvāpi janmani /
[5,18.4cd]	na ca vijñānamātratve bhoktṛkartṛtvasambhavaḥ //
[5,18.5ab]	śarīravinipātāc ca paraṃ nānyad yadeṣyate /
[5,18.5cd]	adattaphalaiṣṭyādau tadā tadvacanaṃ mṛṣā //
[5,18.6ab]	tasmād vedapramāṇārtham ātmātra pratipādyate /
[5,18.6cd]	yady api prakṛtaṃ vākyaṃ vyākhyāyetārthavādataḥ //
[5,18.7ab]	śarīrendriyabuddhibhyo vyatiriktatvam ātmanaḥ /
[5,18.7cd]	nityatvaṃ ceṣyate, śeṣaṃ śarīrādi vinaśyate //
[5,18.8ab]	nityaḥ kartṛtvabhoktṛtve pratipanno 'pi san yadā /
[5,18.8cd]	na karmaphalasambandhaṃ bhogakāle 'vabudhyate //
[5,18.9ab]	mayā yat tu kṛtaṃ karma tasyedaṃ bhujyate phalam /
[5,18.9cd]	śubhāśubhaṃ mayaiveti tadā ko 'sya raso bhavet //
[5,18.10ab]	aprāmṛśyamāne hi svakarmapratyaye phale /
[5,18.10cd]	na viśeṣo bhavet kaś cit svaparātmopabhogayoḥ //
[5,18.11ab]	kurvann apy aśubhaṃ karma tenaivaṃ cintayen naraḥ /
[5,18.11cd]	na smariṣyāmi bhoge 'ham iti naitad vivarjayet //
[5,18.12ab]	tatra nityatvapakṣe 'pi kṛtanāśākṛtāgamau /
[5,18.12cd]	phalatas tulyarūpau ced vṛthā tatpratipādanam //
[5,18.13ab]	naiṣa doṣaḥ, na bhoge hi smṛtir na upayujyate /
[5,18.13cd]	na pravṛtir nivṛttir vā bhogakāle smṛter bhavet //
[5,18.14ab]	tadaṅgaṃ yaḥ parāmarśas tadastitvaṃ ca mṛgyate /
[5,18.14cd]	prāk pravṛttes tu so 'sty eva viduṣāṃ śāstrataḥ sphuṭaḥ //
[5,18.15ab]	paścād api ca śāstrajñā vimṛśanty eva ke cana /
[5,18.15cd]	teṣām evādhikāraś ca mā bhūd aviduṣāṃ tu saḥ //
[5,18.16ab]	parāmarśaś ca sarvatra nāsti sarvapramāṇakaḥ /
[5,18.16cd]	na cānyenāparāmṛṣṭe syād anyasyāpramāṇatā //
[5,18.17ab]	nāvabudhyeta yas tv evaṃ mamāsmāt karmaṇaḥ phalam /
[5,18.17cd]	bhaviṣyatīty avidvattvād daivād evātra na kriyā //
[5,18.18ab]	aparāmṛśyamāne 'pi svāpakāle sukhāśraye /
[5,18.18cd]	sambhoge mṛduśayyādau prākpravṛttiś ca dṛśyate //
[5,18.19ab]	bhogakāle 'nusandadhyāt phalaṃ yadi tu kaś cana /
[5,18.19cd]	rathādikarmavad yāge śāstraṃ syād aprakalpakam //
[5,18.20ab]	tava nityavibhutvābhyām ātmāno niṣkriyā yadi /
[5,18.20cd]	sukhaduḥkhāvikāryāś ca kīdṛśo kartṛbhoktṛtā //
[5,18.21ab]	atha kartṛtvavelāyāṃ duḥkhādeś cāpi janmani /
[5,18.21cd]	prāgrūpād anyathātvaṃ syān nityatāsya virudhyate //
[5,18.22ab]	nānityaśabdavācyatvam ātmano vinivāryate /
[5,18.22cd]	vikriyāmātravācitve na hy ucchedo 'sya tāvatā //
[5,18.23ab]	syātām atyantanāśe 'sya kṛtanāśākṛtāgamau /
[5,18.23cd]	na tv avasthāntaraprāptau loke bālayuvādivat //
[5,18.24ab]	avasthāntarabhāvyetat phalaṃ mama śubhāśubham /
[5,18.24cd]	iti jñātvānutiṣṭhaṃś ca  vijahac ceṣṭate janaḥ //
[5,18.25ab]	anavasthāntaraprāptir dṛśyate na ca kasya cit /
[5,18.25cd]	anucchedāt tu nānyatvaṃ bhoktur loko 'vagacchati //
[5,18.26ab]	sukhaduḥkhādyavasthāś ca gacchann api naro mama /
[5,18.26cd]	caitanyadravyasattādirūpaṃ naiva vimuñcati //
[5,18.27ab]	duḥkhinaḥ sukhyavasthāyāṃ naśyeyuḥ sarva eva te /
[5,18.27cd]	duḥkhitvaṃ cānuvarteta vināśe vikriyātmake //
[5,18.28ab]	tasmād ubhayahānena vyāvṛttyanugamātmakaḥ /
[5,18.28cd]	puruṣo 'bhyupagantavyaḥ kuṇḍalādiṣu svarṇatvat //
[5,18.29ab]	na ca kartṛtvabhoktṛtve puṃso 'vasthāsam āśrite /
[5,18.29cd]	tenāvasthāvatas tattvāt karttaivāpnoti tatphalam //
[5,18.30ab]	na cāvasthāntarotpāde pūrvātyantaṃ vinaśyati /
[5,18.30cd]	uttarānuguṇatvāt tu sāmānyātmani līyate //
[5,18.31ab]	svarūpeṇa hy avasthānām anyonyasya virodhitā /
[5,18.31cd]	aviruddhas tu sarvāsu sāmānyātmā pravartate //
[5,18.32ab]	nairātmyavādapakṣe tu pūrvam evāvabudhyate /
[5,18.32cd]	madvināśāt phalaṃ nasyānmatto 'nyasyātha vā bhavet //
[5,18.33ab]	iti naiva pravṛttiḥ syān na ca vedapramāṇatā /
[5,18.33cd]	janmānare 'bhyupete 'pi jñānamātrātmavādinām //
[5,18.34ab]	jñānānāṃ kṣaṇikatvād dhi kartṛbhoktranyatā bhavet /
[5,18.34cd]	niṣkriyatvāvibhutvābhyāṃ na ca dehāntarāśritiḥ //
[5,18.35ab]	kartā ya eva santāno nanu bhoktā sa eva naḥ /
[5,18.35cd]	vijñānakṣaṇabhedas tu tvadavasthāntaraiḥ samaḥ //
[5,18.36ab]	kartṛtvam eva duḥsādhaṃ dīrghakāleṣu karmasu /
[5,18.36cd]	satsu jñānasahastreṣu kulakalpopamaṃ hi tat //
[5,18.37ab]	vyatirikto hi santāno yadi nābhyupagamyate /
[5,18.37cd]	santāninām anityatvāt kartā kaś cin na labhyate //
[5,18.38ab]	bhoktur atyantabhedāc ca prasajyetākṛtāgamaḥ /
[5,18.38cd]	kṛtanāśaṃ tu na brūmaḥ kṛtaṃ naiva hi kena cit //
[5,18.39ab]	santānānanyatāyāṃ tu vācoyuktyantareṇa te /
[5,18.39cd]	tatra coktam, na cāvastu santānaḥ kartṛtāṃ vrajet //
[5,18.40ab]	santānakṣaṇikatve ca tad eva, akṣaṇikas tv atha /
[5,18.40cd]	siddhāntahāniḥ, evaṃ ca so 'pi dravyāntaraṃ bhavet //
[5,18.41ab]	ekā cāvyatiriktā ca  santānibhyo 'tha santatiḥ /
[5,18.41cd]	bhedābhedau prasaṅktavyau grāhyagrāhakayor yathā //
[5,18.42ab]	tasmād atyantabhedo vā kathañ cid vāpi bhinnatā /
[5,18.42cd]	santānasyety ayaṃ cātmā syād vaiśeṣikasāṃkhyayoḥ //
[5,18.43ab]	santāno 'yaṃ sa eveti na tv abhedād vinā bhavet /
[5,18.43cd]	vāyudopādisantāne vāyutvādir na bhidyate //
[5,18.44ab]	jñānatvenāpy abhinnatvaṃ śūnyavāde nirākṛtam /
[5,18.44cd]	tathaiva karmabhir veṣṭā phalārthaṃ cittavāsanā //
[5,18.45ab]	na cātra vāsanākālaṃ kiñ cic cittam avasthitam /
[5,18.45cd]	avastutvāc ca santānaḥ karmabhinaiva vāsyate //
[5,18.46ab]	tatpāramparyajāte 'pi bhuñjāne karmaṇaḥ phalam /
[5,18.46cd]	tādātmyena vinā spaṣṭau kṛtanāśākṛtāgamau //
[5,18.47ab]	santānāntarajebhyaś ca yo hetuphalabhāvataḥ /
[5,18.47cd]	viśeṣaḥ so 'pi dussādhaḥ, parihāro na cānayoḥ //
[5,18.48ab]	tasminn asaty api brūyāḥ parihāraṃ tvam anyathā /
[5,18.48cd]	samānapṛthivīvāsajñānatvādyaviśeṣataḥ //
[5,18.49ab]	samāna iti nāpy etadekatvānugamād vinā /
[5,18.49cd]	tena yaccittajaṃ tasya santāna iti vo mṛṣā //
[5,18.50ab]	na hi yacchabdatacchabdau vartete bhinnavastuni /
[5,18.50cd]	tenaikātmakataiṣṭavyā tatsantānātmavādibhiḥ //
[5,18.51ab]	nanv anyatvaṃ vidanto 'pi putrādiphalasiddhaye /
[5,18.51cd]	pravartante yathā tadvajjñānasantānino 'pi naḥ //
[5,18.52ab]	anyatve ca samāne 'pi yathā vaṃśāntarodbhavāḥ /
[5,18.52cd]	na labhante phalaṃ tadvat santānāntarajāḥ kṣaṇāḥ //
[5,18.53ab]	na tāvad buddhir atraivam, api cātmaphalecchayā /
[5,18.53cd]	putrādibharaṇe vṛttiḥ syāt tad apy atra nāsti te //
[5,18.54ab]	phalāntaram anuddiśya na ca putrādi bibhrati /
[5,18.54cd]	vinaṣṭasya tu nātmīyasantānabharaṇāt phalam //
[5,18.55ab]	yas tv anenaiva mārgeṇa phalāntaram apīcchati /
[5,18.55cd]	svasantānyantarair bhogyaṃ tatsantānāny upakārakam //
[5,18.56ab]	anavasthedṛśī tasya svopabhogād ṛte bhavet /
[5,18.56cd]	naiva hy anyo 'pi santānī kaś cit tasyātmavanmataḥ //
[5,18.57ab]	yāvad yāvac ca dūrasthe santānini phalaṃ bhavet /
[5,18.57cd]	tāvat tāvac ca tannaśyet sutarāṃ viprakarṣataḥ //
[5,18.58ab]	bharaṇaṃ yadapatyānāṃ tiryagādiṣu dṛśyate /
[5,18.58cd]	ajñānaṃ śaraṇaṃ tatra prājñānāṃ tu na yujyate //
[5,18.59ab]	dehāntare ca buddhīnāṃ sañcāro nopapadyate /
[5,18.59cd]	pūrvadehād bahir bhāvo na ca tāsāṃ pratīyate //
[5,18.60ab]	vāyunā preryamāṇaṃ hi jvālādyanyatra sañcaret /
[5,18.60cd]	buddheḥ kāraṇadeśāt tu preraṇaṃ nāsti kena cit //
[5,18.61ab]	amūrtatvāt svayaṃ nāsāvutplutyā 'nyatra gacchati /
[5,18.61cd]	jīvaddehe 'pi tenāsyā gamanaṃ nopapadyate //
[5,18.62ab]	antarābhavadehas tu niṣiddho vindhyavāsinā /
[5,18.62cd]	tadastitve pramāṇaṃ hi na kiñ cid avagamyate //
[5,18.63ab]	sahasā jāyate tac ca sahasaiva vinaśyati /
[5,18.63cd]	sūkṣmarūpādiyuktaṃ cety utprekṣāmātram eva tat //
[5,18.64ab]	saty api jñānasañcāras tatra syān niṣpramāṇakaḥ /
[5,18.64cd]	tena cānyaśarīreṣu punarnikṣepakalpanā //
[5,18.65ab]	kalalādiṣu vijñānam astīty etac ca sāhasam /
[5,18.65cd]	asañjātendriyatvād dhi na tatrārtho 'vagamyate //
[5,18.66ab]	na cārthāvagater anyad rūpaṃ jñānasya yujyate /
[5,18.66cd]	mūrcchādāv api tenāsya sadbhāvo nopapadyate //
[5,18.67ab]	na cāpi śaktirūpeṇa tadā dhīr avatiṣṭhate /
[5,18.67cd]	nirāśrayatvāc chaktīnāṃ sthitir na hy avakalpate //
[5,18.68ab]	yadi bhūtendriyādhārā jñānaśaktir bhavet tataḥ /
[5,18.68cd]	tac caitanyaṃ prasajyeta na ca janmāntaraṃ bhavet //
[5,18.69ab]	pariṇāmavivekādyaiḥ śaktyabhivyaktyanugrahāt /
[5,18.69cd]	tebhya eva bhaved buddhir na buddhyantarapūrvikā //
[5,18.70ab]	tathaivottarakāle 'pi pūrvabuddher yad ucyate /
[5,18.70cd]	buddhyantaraprasūtatvaṃ dṛṣṭānto 'tra na vidyate //
[5,18.71ab]	athādhāravinirmuktā śaktiḥ syāt kalalādiṣu /
[5,18.71cd]	paścād vijñānasiddhyartham ātmā śaktyabhidho bhavet //
[5,18.72ab]	śaktyādhāraprakḷptau vā nātmano 'nyaḥ prakalpyate /
[5,18.72cd]	jvālābudbudavad vṛttir na cādhārād dhiyām //
[5,18.73ab]	jñānaśaktisvabhāvo 'to nityaḥ sarvagataḥ pumān /
[5,18.73cd]	dehāntarakṣamaḥ kalpyaḥ so 'gacchann eva yokṣyate //
[5,18.74ab]	yajamānatvam apy ātmā sakriyatvāt prapadyate /
[5,18.74cd]	na parispanda evaikaḥ kriyā naḥ kaṇabhojivat //
[5,18.75ab]	na ca svasamavetaiva kartṛbhiḥ kriyate kriyā /
[5,18.75cd]	kriyā dhātvarthamātraṃ syād anyādhāre 'pi kartṛtā //
[5,18.76ab]	sattājñānādirūpāṇāṃ kartā tāvat svayaṃ pumān /
[5,18.76cd]	yo 'pi bhūtaparispandas tatrādhiṣṭānato bhavet //
[5,18.77ab]	taduddeśapravṛtteś ca yā yā dehendriyaiḥ kriyā /
[5,18.77cd]	kriyate puruṣeṇaiva sā sā sarvā kṛtocyate //
[5,18.78ab]	naiva hy eṣāṃ pravṛttiḥ syāt puruṣeṇāparigrahe /
[5,18.78cd]	asvātantryād ato naiṣāṃ parispande 'pi kartṛtā //
[5,18.79ab]	tatkarmopārjitaiś cetaiḥ kriyamāṇeṣu karmasu /
[5,18.79cd]	kartṛtā yajamānānām ṛtvikparaśukarmavat //
[5,18.80ab]	yathā parikrayāmnānād ṛtvigdvārā kriyeṣyate /
[5,18.80cd]	gamanādividhes tadvad bhūtadvāratvam āśritam //
[5,18.81ab]	krayo yathātmano nāsti gamanādi tathaiva hi /
[5,18.81cd]	vidhīyate ca tenātra paradvārāsya kartṛtā //
[5,18.82ab]	yathā vā devadattasya cchedane kāṣṭhasaṃśrite /
[5,18.82cd]	kartṛtvam evaṃ puṃsaḥ syāc charīragamanādiṣu //
[5,18.83ab]	vyāpārāntaratas tatra kartṛtvaṃ ced ihāpi naḥ /
[5,18.83cd]	saṅkalpasattvavattvābhyāṃ pumāniṣṭaḥ prayojakaḥ //
[5,18.84ab]	sādhāraṇyena kartṛtvaṃ sattvavattvena karmasu /
[5,18.84cd]	saṅkalpanaiḥ punarbhedāt pratikarmāsya kartṛtā //
[5,18.85ab]	na ca sarvatra tulyatvaṃ syāt prayojakakarmaṇām /
[5,18.85cd]	calanena hy asiṃ yoddhā prayuṅkte cchedanaṃ prati //
[5,18.86ab]	senāpatis tu vācaiva bhṛtyānāṃ viniyojakaḥ /
[5,18.86cd]	rājā sannidhimātreṇa viniyuṅkte kadā cana //
[5,18.87ab]	tasmād acalato 'pi syāc calane kartṛtātmanaḥ /
[5,18.87cd]	yathaivābhidyamānasya devadattasya bhettṛtā //
[5,18.88ab]	karmāntarair yadā dānaṃ svavyāpāraḥ sa eva vā /
[5,18.88cd]	bhūtakriyāsu puṃsaḥ syāt, tāni bhūtāntaraiḥ punaḥ //
[5,18.89ab]	tāni bhūtāntarebhyaś cety evamādir na vidyate /
[5,18.89cd]	karmakṣayāt tv anātmīyaiḥ kṛtaṃ karma na limpati //
[5,18.90ab]	anvārambhaṇamānādāvaudumbaryādivarttini /
[5,18.90cd]	svarūpāsambhavād yaṣṭuḥ śarīreṇaiva kartṛtā //
[5,18.91ab]	tasmād yathākṛtau śāstraṃ pravṛttaṃ vyaktim āśrayet /
[5,18.91cd]	tathā puṃsi pravṛttasya bhūtendriyasamāśrayaḥ //
[5,18.92ab]	parair abhigatān pūrvam ātmahetun nirasyati /
[5,18.92cd]	nety etāvad avacchedyam, vidharmāṇa ime yataḥ //
[5,18.93ab]	athāvasthāntaraṃ tatra tathā mṛtyur apīṣyatām /
[5,18.94ab]	etāvan iha bhedaḥ syāc charīre dṛḍha eva yā /
[5,18.94cd]	prāṇādyapagatis tatra nimittaṃ na pratīyate //
[5,18.95ab]	guṇo dravyavināśād vā vināśam upagacchati /
[5,18.95cd]	guṇāntaropapātād vā tasmād utkṛtya nāśyate //
[5,18.96ab]	na tāvat tad dvayaṃ mṛtyau sarvasyaivopalabhyate /
[5,18.96cd]	avinaṣṭaśarīrasya prāṇādiś cāpagacchati //
[5,18.97ab]	tasmān na dehadharmatvaṃ prāṇāder iti gamyate /
[5,18.97cd]	tasmin dṛṣṭe 'py asadbhāvāt sragvilepanagandhavat //
[5,18.98ab]	bahirvṛttitvam apy asti prāṇāder iti gamyate /
[5,18.98cd]	parendriyaiḥ, sukhādis tu nāntaratvāt pratīyate //
[5,18.99ab]	prahṛṣṭavadanatvādiliṅgagamyaṃ sadaiva hi /
[5,18.99cd]	antaḥsthiter na dṛṣṭiś cet, pāṭite 'py anupagrahāt //
[5,18.100ab]	antaḥśarīre rūpādi pāṭitasyopalabhyate /
[5,18.100cd]	na sukhādiḥ, ago 'syāsau na manobuddhivad guṇaḥ //
[5,18.101ab]	guṇatvād āśritatvaṃ hi sukhādeḥ syād rasādivat /
[5,18.101cd]	ya āśritaḥ sa ātmā, iti bruvāṇasyaitaduttaram //
[5,18.102ab]	puṇānāṃ paratantratvāt guṇavān anumīyate /
[5,18.102cd]	siddhe guṇatve tat tv asmān pratyasiddhaṃ sukhādiṣu //
[5,18.103ab]	bhedena kim upanyastā tulyanyāyecchayā smṛtiḥ /
[5,18.103cd]	ubhayaṃ na hy adṛṣṭe 'rthe vāsanātaś ca siddhyati //
[5,18.104ab]	upalabdhimanāśritya smṛtyaivecchopajāyate /
[5,18.104cd]	upalabdhisamāno 'syāḥ kartā naikāntato bhavet //
[5,18.105ab]	upalabdhyanusāreṇa smṛtyātmā punar iṣyate /
[5,18.105cd]	samānas tena kartāsti tadarthaṃ punar ucyate //
[5,18.106ab]	tatrāpi tu samānāyāṃ santatau vāsanā yataḥ /
[5,18.106cd]	tasmāt saty api bhinnatve smaraṇaṃ vyavatiṣṭate //
[5,18.107ab]	hetuṣv evaṃ parokteṣu pratiṣiddheṣu samprati /
[5,18.107cd]	ahampratyayavijñeyaḥ svayamātmopapādyate //
[5,18.108ab]	ahaṃ yāmīty ahaṃśabdaḥ śarīrārthaḥ prayujyate /
[5,18.108cd]	gantṛtvāt tasya, na hy ātmā gamanaṃ pratipadyate //
[5,18.109ab]	smaraṇapratyabhijñāne bhavetāṃ vāsanāvaśāt /
[5,18.109cd]	anyārthaviṣaye, jñātuḥ pratyabhijñā tu durlabhā //
[5,18.110ab]	ahaṃ vedmīty ahaṃ buddhir jñātāram adhigacchati /
[5,18.110cd]	tatra syād jñātṛvijñānaṃ tadādhāro 'tha vā pumān //
[5,18.111ab]	kṛtaṃ bhūtendriyāṇāṃ ca caitanyapratiṣedhanam /
[5,18.111cd]	samastavyastasaṅghātavivekapariṇāminām //
[5,18.112ab]	sāṅkhyādibhiḥ, aśuddhatvāt saṅghātāt sanniveśataḥ /
[5,18.112cd]	mṛtavac ca śarīratvād bhūtatvād bāhyabhūtavat //
[5,18.113ab]	cetanatve hi sarveṣāṃ na sambandhaḥ parasparam /
[5,18.113cd]	samatvāt, ekacaitanye 'nyasyāṅgatvaṃ virudhyate //
[5,18.114ab]	saṅghātasanniveśau ca na staḥ pārārthyavarjitau /
[5,18.114cd]	bhoktā ca cetanaḥ kaś cid astīty atrāviruddhatā //
[5,18.115ab]	yadi syād jñānamātraṃ ca kṣaṇikaṃ jñātṛ tatra vaḥ /
[5,18.115cd]	na bhavet pratyabhijñānaṃ pūrvajñātari samprati //
[5,18.116ab]	jñātavān aham evedaṃ puredānīṃ ca vedmy aham /
[5,18.116cd]	tasya jñānakṣaṇaḥ ko nu viṣayaḥ parikalpyatām //
[5,18.117ab]	pūrvavṛtte hi viṣaye jñātavān iti sambhavet /
[5,18.117cd]	jānāmīti na satyaṃ syān nedānīṃ vetty asau tataḥ //
[5,18.118ab]	yadīdānīntano grāhyo jānāmīty upapadyate /
[5,18.118cd]	jñātavān ity ado 'satyaṃ naivājñāsīdayaṃ yataḥ //
[5,18.119ab]	ubhayagrāhyatāṃ tu dvayam apy anṛtaṃ bhavet /
[5,18.119cd]	na hy etau jñātavantau vā jānīto vādhunā punaḥ //
[5,18.120ab]	santāno na ca tadgrāhyo dvairūpyasyāsambhavāt /
[5,18.120cd]	jñātavān na hy asau pūrvam avastutvān na vādhunā //
[5,18.121ab]	sāmānyaṃ na ca kiñ cit te jñātṛ pūrvāparakṣaṇe /
[5,18.121cd]	sādṛśyāt pratyabhijñā cen na syād asadṛśeṣu sā //
[5,18.122ab]	gām ahaṃ jñātavān pūrvam aśvaṃ jānāmy ahaṃ punaḥ /
[5,18.122cd]	atha jñātṛtvasāmānyaṃ tat syād dehāntareṣv api //
[5,18.123ab]	tatra sarveṇa vijñāte bhaved aham iti smṛtiḥ /
[5,18.123cd]	ekasantānaje cāpi sa iti syāt kṣaṇe matiḥ //
[5,18.124ab]	yathā dehāntarajñāne ghaṭādau vā bahiḥ sthite /
[5,18.124cd]	jñātari pratyabhijñāṃ ca vāsanā kartum arhati //
[5,18.125ab]	nātasmin sa iti jñānaṃ na hy asau bhrāntikāraṇam /
[5,18.125cd]	na cāhampratyayo bhrāntir iṣṭo bādhakavarjanāt //
[5,18.126ab]	jñātur anyaś ca viṣayas tasya na syāt svabhāvataḥ /
[5,18.126cd]	ahaṃ pratyayavijñeyo jñātā naḥ sarvadaiva hi //
[5,18.127ab]	guruḥ sthūlaḥ kṛśo vāham iti dehe 'pi yā matiḥ /
[5,18.127cd]	bhrāntiḥ sā, bhedarūpaṃ hi guru me tad itīṣyate //
[5,18.128ab]	idaṃ mamedṛśaṃ cakṣurmano me bhrāntam ity api /
[5,18.128cd]	indriyeṣv api bhedena vyavahāraś ca dṛśyate //
[5,18.129ab]	ajñātṛtvasya siddhatvād virodhād bhedavaty api /
[5,18.129cd]	pratyāsattinimittas tu syād abhedamatir bhramaḥ //
[5,18.130ab]	mamātmeti matibhedavyapadeśena yātmanaḥ /
[5,18.130cd]	tatrāvasthātmanā bhedaṃ jñānasyāśritya kalpanā //
[5,18.131ab]	mametyetasya mukhyārtho nātmano 'nyaḥ pratīyate /
[5,18.131cd]	tenāsau bhedahetuḥ syād, bhedaś ca jñānahetukaḥ //
[5,18.132ab]	ye cehājñātanānātvās teṣāṃ deheṣv ahaṃ matiḥ /
[5,18.132cd]	tatrāpy ātmābhimānenety ahambuddhir dhruvātmani //
[5,18.133ab]	ye tu vijñātanānātvās te deheṣv anahaṃkṛtāḥ /
[5,18.133cd]	jānāmy aham itīdaṃ tu jñānaṃ naiva nivarttate //
[5,18.134ab]	tannivṛttau na teṣāṃ syād dhyānaṃ śiṣyopadeśane /
[5,18.134cd]	pravṛttir dṛśyate sā ca, tenātmā taiḥ pratīyate //
[5,18.135ab]	śāstrādavardhavijñāte yady ahaṃ jñātavān iti /
[5,18.135cd]	nāvagacchet tataḥ sarvaḥ pravartetāditaḥ punaḥ //
[5,18.136ab]	tenāsmāt pratyabhijñānāt sarvalokāvadhāritāt /
[5,18.136cd]	nairātmyavādabādhaḥ syāt, ete ca pratihetavaḥ //
[5,18.137ab]	hyastanāhammatigrāhyo jñātādyāpy anuvarttate /
[5,18.137cd]	ahaṃpratyayagamyatvād idānīntaboddhṛvat //
[5,18.138ab]	eṣa vā hyo bhavej jñātā jñātṛtvāt tat eva vā /
[5,18.138cd]	hyastanajñātṛvat, teṣāṃ pratyayānāṃ ca sādhyatā //
[5,18.139ab]	ekasantānasambandhijñātrahampratyayatvataḥ /
[5,18.139cd]	hyastanādyatanāḥ save tulyārthaś caikabuddhivat //
[5,18.140ab]	vedādevātmanāstitvaṃ yo nāma pratipadyate /
[5,18.140cd]	virodhaṃ vātmanā brūyāt taṃ prati brāhmaṇābhidhā //
[5,18.141ab]	anyathānupapatteś ca vidhinātmanyapekṣite /
[5,18.141cd]	astitvadyotanād etair arthākṣiptasamarthanam //
[5,18.142ab]	śāntāyāṃ vācyaśaktāyām ātmā kena prakāśyate /
[5,18.142cd]	ātmanaiva prakāśyo 'yam ātmā jyotir itīritam //
[5,18.143ab]	agrāhya iti sāmānyāt sarveṇeti pratīyate /
[5,18.143cd]	ātmajyotiṣṭvavacanāt parair ity avatiṣṭhate //
[5,18.144ab]	arthād evārthabuddhir yā sā śuddhaivopamocyate /
[5,18.144cd]	sādṛśyabodhanaṃ śabdair upamānāgamau punaḥ //
[5,18.145ab]	ātmajñānāvinābhūtadṛṣṭaceṣṭānirūpaṇāt /
[5,18.145cd]	pareṣām ātmavijñānam  anumānād udāhṛtam //
[5,18.146ab]	sadasannāśyanāśātmaparikīrtanam ūḍhayā /
[5,18.146cd]	coditaḥ pūrvapakṣo 'yam iti siddhāntam abravīt //
[5,18.147ab]	avināśī svarūpeṇa puruṣo yā tu nāśitā /
[5,18.147cd]	mātrāṇāṃ sā 'dhikārāṇām, bhūtādīnām asaṃjñitā //
[5,18.148ab]	ity āha nāsti kyanirākariṣṇur ātmāstitāṃ bhāṣyakṛdatra yuktyā /
[5,18.148cd]	dṛḍhatvam etadviṣayaś ca bodhaḥ prayāti vedāntaniṣevaṇena //
{6 śabdanityatādhikaraṇa SNA}
[6.1ab]	yady anityatvapakṣe 'pi śabdād artho 'vagamyate /
[6.1cd]	anādir vyavahāraś ca nityatvaṃ kiṃ nu sādhyate //
[6.2ab]	satyam icchanti te 'py evaṃ nyāyas tatra parīkṣyate /
[6.2cd]	na parābhyupagatyaiva prāmāṇyam avatiṣṭhate //
[6.3ab]	yadā hi kṣaṇikaḥ śabdo na śakto 'rthāvadhāraṇe /
[6.3cd]	yuktyāvadhāryate tatra nirmalā vedadhīr bhavet //
[6.4ab]	nirmūlair api vijñānair dṛṣṭārtheṣu bhaved gatiḥ /
[6.4cd]	śrutimātrāśrayatvāt tu dharmo dauḥsthityam āśritaḥ //
[6.5ab]	anādivyavahāratvam ādimad vastusaṃśrayam /
[6.5cd]	pratyākhyeyam, ghaṭatvādijātau vyaktibhramo hi saḥ //
[6.6ab]	sthite kūṭasthanityatve vyavahārasya nityatā /
[6.6cd]	kūṭasthena vinaitena na tasyālambanaṃ bhavet //
[6.7ab]	prasiddhatvād ṛte sarvo vyavahāro hi neṣyate /
[6.7cd]	tasmād vedapramāṇārthaṃ nityatvam iha sādhyate //
[6.8ab]	parasparāvinābhāvād anityakṛtakatvayoḥ /
[6.8cd]	kāraṇaṃ dvayasiddhyarthaṃ kiñ cit kasya cid ucyate //
[6.9ab]	nānādeśāvagamyatvād yugapat tulyabuddhibhiḥ /
[6.9cd]	asmābhiḥ, kṛtakaḥ śabdo bhaved akṣaralekhyavat //
[6.10ab]	yaugapadyopalambhād vā bhedo bhedāc ca kāryatā /
[6.10cd]	avibhutve hi yugapannaiko nānāvagamyate //
[6.11ab]	kārtyena cāvagamyatvād ekadeśe ghaṭādivat /
[6.11cd]	śabdasyāvibhūtā, tasmād anyatāsya mukhāntare //
[6.12ab]	ekaḥ sann ekadeśastho yadaikena prayujyate /
[6.12cd]	tadā vaktrantare na syād ekavaktṛmukhādivat //
[6.13ab]	kāryatve syāt kriyābhedāt phalabhedaḥ pratikriyam /
[6.13cd]	tenaikabuddhiḥ sādṛśyāt sphuṭe 'nyatve 'vakalpate //
[6.14ab]	nityatve tv ekabuddheḥ syān na kiñ cid bhrāntikāraṇam /
[6.14cd]	kāmaṃ deśā iti nyāyāt tac caikatvaṃ viruddhyate //
[6.15ab]	na ca vyañjakabhedena deśabhedopalambhanam /
[6.15cd]	pradīpair bhinnadeśasthair na bhinno vyajyate ghaṭaḥ //
[6.16ab]	vyomānavayavaṃ caiṣāṃ dhvanīnām āśrayo matam /
[6.16cd]	savyaṅgyānām ataḥ sarvair vyaktir ekatra te bhavet //
[6.17ab]	vastvantaravikāryatvāt smṛtisādṛśyasādhitāt /
[6.17cd]	ikārāder anityatvaṃ dadhikṣīraguḍādivat //
[6.18ab]	hetuvṛddhyanusāritvāt kāryatāsya ghaṭādivat /
[6.18cd]	na hi dīpasahasre 'pi vyañjake varddhate ghaṭaḥ //
[6.19ab]	anaikāntikatā tāvaddhetūnām iha kathyate /
[6.19cd]	prayatnānantarā dṛṣṭir nitye 'pi na viruddhyate //
[6.20ab]	tasmāt tatraiva dṛṣṭatvād anyatrādṛṣṭakalpanā /
[6.20cd]	prāgūrdhvānupalabdho ced dhetutvena vivakṣite //
[6.21ab]	jātyaulūkyasya, sāṃkhyasya caitanyenātmavartinā /
[6.21cd]	śākyasyāpi tv anaikāntaḥ kṣaṇikavyatirekibhiḥ //
[6.22ab]	pratisaṃkhyāpratisaṃkhyānirodhavyom abhistribhiḥ /
[6.22cd]	buddhipūrvaṃ vināśe hi pratisaṃkhyānirodhadhīḥ //
[6.23ab]	abuddhipūrvakas teṣāṃ nirodho 'pratisaṃkhyayā /
[6.23cd]	tau ca dvāv apy anāśitvād iṣṭāvakṛtakāv api //
[6.24ab]	āhuḥ svabhāvasiddhaṃ hi te vināśam ahetukam /
[6.24cd]	hetur yasya vināśo 'pi tasya dṛṣṭo 'ṅkurādivat //
[6.25ab]	vināśasya vināśas tu nāsti tasmād akṛtrimaḥ /
[6.25cd]	bhavati hy agnisambandhāt kāṣṭād aṅgārasantatiḥ //
[6.26ab]	mudgarādihatāc cāpi kapālaṃ jāyatte ghaṭāt /
[6.26cd]	svābhāviko vināśas tu jātamātrapratiṣṭitaḥ //
[6.27ab]	sūkṣmaḥ sadṛśasantānadṛtter anupalakṣitaḥ /
[6.27cd]	yadā vilakṣaṇo hetuḥ patet sadṛśasantatau //
[6.28ab]	vilakṣaṇena kāryeṇa sthūlo 'bhivyajyate tadā /
[6.28cd]	tenāsadṛśasantāno hetoḥ sañjāyate yataḥ //
[6.29ab]	tenaivākriyamāṇo 'pi nāśo 'bhivyajyate sphūṭaḥ /
[6.29cd]	sa mudgaraprahārādiprayatnānantarīyakaḥ //
[6.30ab]	yasmād akṛtako dṛṣṭo, hetuḥ syād vyabhicāryataḥ /
[6.30cd]	ākāśam api nityaṃ sad yadā bhūmijalāvṛtam //
[6.31ab]	vyajyate tadapohena svananotsecanādibhiḥ /
[6.31cd]	prayatnānantaraṃ jñānaṃ tadā tatrāpi dṛśyate //
[6.32ab]	tenānaikāntiko hetur yaduktaṃ tatra darśanāt /
[6.32cd]	atha sthagitam apy etad asty evety anumīyate //
[6.33ab]	tirohitānabhivyakteḥ śabdabuddhiprabandhavat /
[6.33cd]	śabdasyaivānavasthānād iti hetuṃ vaded yadi //
[6.34ab]	asthānād ity ayaṃ hetus tadānaikāntiko bhavet /
[6.34cd]	ākāśadhīprabandho hi tadā tasmin na tiṣṭati //
[6.35ab]	tirohitānabhivyakteḥ śabdabuddhiprabandhavat /
[6.35cd]	śabdasyaivānavasthanād iti hetuṃ vaded yadi //
[6.36ab]	asiddha eva vaktavyas tato 'bhivyaktivādinā /
[6.36cd]	tadvyāpārakṛtatve 'pi vyaṅgyair mūlodakādibhiḥ //
[6.37ab]	kutakatve 'pi teṣāṃ hi notpattiḥ khananādinā /
[6.37cd]	na cāccāraṇato 'nyāsti śabdasyotpādikā kriyā //
[6.38ab]	nibandharyasatīty evaṃ viśiṣṭe 'pi, tathaiva naḥ /
[6.38cd]	abandhāḥ syur yaditeṣām abodho hetvabhāvataḥ //
[6.39ab]	vyañjakābhāvataḥ śabde 'py abodho badhirādivat /
[6.39cd]	tasyaiva vā nibandhṛtve bhaved dhetor asiddhatā //
[6.40ab]	atha pūrvāparāsattvaṃ hitus tatrāpy asiddhatā /
[6.40cd]	sann eva sādhānābhāvāc chabdo naivopalabhyate //
[6.41ab]	kṣaṇikaṃ sādhanaṃ cāsya buddhir apy anuvartate /
[6.41cd]	meghāndhakāraśarvaryā vidyujjanitadṛṣṭivat //
[6.42ab]	yathā ghaṭāder dīpādir abhivyañjaka iṣyate /
[6.42cd]	cakṣuṣo'nugrahād evaṃ dhvaniḥ syāc chrītrasaṃskṛteḥ //
[6.43ab]	na ca paryanuyogo 'tra kenākāreṇa saṃskṛtiḥ /
[6.43cd]	utpattāv api tulyatvāc chaktis tatrāpy atīndriyā //
[6.44ab]	nityaṃ kāryānumeyā ca śaktiḥ kim anuyujyate /
[6.44cd]	tadbhāvabhāvitāmātraṃ pramāṇaṃ tatra gamyate //
[6.45ab]	ato 'tīndriyayaivete śaktyā śaktim atīndriyām /
[6.45cd]	indriyasyādadhānāḥ syuḥ śabdābhivyaktihetavaḥ //
[6.46ab]	vyañjako nānyajātiś cet, śrotraṃ śabdasya te katham /
[6.46cd]	pārthivānāṃ ghaṭādīnāṃ pradopādiś ca taijasaḥ //
[6.47ab]	ātmādisamprayoge ca kāryaiḥ syāt tulyajātitā /
[6.47cd]	jātir yā kā cid iṣṭā cet sā no 'trāpi bhaviṣyati //
[6.48ab]	upalabdhinimittāc ca nānyad vyañjakam ucyate /
[6.48cd]	tasmād yathopalabdhatvāt sa jātivyañjako bhavet //
[6.49ab]	tathā tadavinābhāvād vijātīyo bhaviṣyati /
[6.49cd]	vāyavīyānabhijñatvāt tālvādisthābhimānataḥ //
[6.50ab]	anabhivyañjakatvārtham āhoparatayor api /
[6.50cd]	vāyavīradhiyaivoktaṃ na nūnam iti cottaram //
[6.51ab]	abhighātavacas taḥ prāgevaṃ gūḍhadhiyāvubhau /
[6.51cd]	yadi śabdam itīhāpi tredhābhivyaktisambhavaḥ //
[6.52ab]	sā hi syāc chabdasaṃskārādindriyasyobhayasya vā /
[6.52cd]	tatra sarvaiḥ pratīyeta śabdaḥ saṃskriyate yadi //
[6.53ab]	nirbhāgasya vibhor na syād ekadeśe hi saṃskriyā /
[6.53cd]	na cāsyādhārabhedena saṃskāraniyamo bhavet //
[6.54ab]	yataḥ śabdo nirādhāro vyomātmādivad eva ca /
[6.54cd]	athāpy ākāśam ādhāras tatrānavayave 'sati //
[6.55ab]	na syāt pradeśasaṃskāraḥ, kṛtsnaśabdamater api /
[6.55cd]	na hi sāmastyarūpeṇa yāvad vyoma vyavasthitaḥ //
[6.56ab]	śaktyate sakalo boddhum ekadeśena saṃskṛtaḥ /
[6.56cd]	ākāśaśrotrapakṣe ca vibhutvāt prāptitulyatā //
[6.57ab]	dūrabhāve 'pi śabdānām iti jñānaṃ prasajyate /
[6.57cd]	śrotrasya caivam ekatvaṃ sarvaprāṇabhṛtāṃ bhavet //
[6.58ab]	tenaikaśrutivelāyāṃ śṛṇuyuḥ sarva eva te /
[6.58cd]	tasyānavayavatvāc ca na dharmādharmasaṃskṛtaḥ //
[6.59ab]	nabhodeśo bhavec chrotraṃ vyavasthādvayasiddhayate /
[6.59cd]	vaiśeṣikādisiddhānteṣv evaṃ tāvat prasajyate //
[6.60ab]	kāpile 'pi vibhutvena śrotrāder iyam eva dik /
[6.60cd]	sakṛc ca saṃskṛtaṃ śrotraṃ sarvaśabdān prabodhayet //
[6.61ab]	ghaṭāyonmīlitaṃ cakṣuḥ paṭaṃ na hi na budhyate /
[6.61cd]	etad eva prasaṅktavyaṃ viṣayasyāpi saṃskṛtau //
[6.62ab]	samānadeśavartitvāt saṃskāro 'py aviśeṣataḥ /
[6.62cd]	sthiravāyvapanītyā ca saṃskāro 'sya bhavan bhavet //
[6.63ab]	dṛṣṭaṃ vāvaraṇāpāye taddeśānyopalambhanam /
[6.63cd]	saṃskṛtāsaṃskṛtatve ca śabdaikatve na siddhyataḥ //
[6.64ab]	ekāvasthābhyupeto vā sarvair jñāyeta vā na vā /
[6.64cd]	pratyekābhihitā doṣāḥ syur dvayor api saṃskṛtau //
[6.65ab]	tena prādeśikaṃ jñānaṃ na kṛtatvād vinā bhaved /
[6.65cd]	uttaraṃ śrotrasaṃskārād bhāṣyakāreṇa varṇitam //
[6.66ab]	tadbhedāt śrutibhedaś ca pratiśrotṛ vyavasthitaḥ /
[6.66cd]	nāvaśyaṃ śrotram ākāśam asmābhiś cābhyupeyate //
[6.67ab]	na cānavayavaṃ vyoma jainasāṃkhyaniṣedhataḥ /
[6.67cd]	tenākāśaikadeśo vā yad vā vastvantaraṃ bhavet //
[6.68ab]	kāryārthāpattigamyaṃ naḥ śrotraṃ pratinaraṃ sthiram /
[6.68cd]	yady api vyāpi caikaṃ ca tathāpi dhvanisaṃskṛtiḥ //
[6.69ab]	adhiṣṭhāneṣu sā yasya tacchabdaṃ pratipatsyate /
[6.69cd]	athāpīndriyasaṃskāraḥ so 'py adhiṣṭhānadeśataḥ //
[6.70ab]	śabdaṃ na śroṣyati śrotraṃ tenāsaṃskṛtaśaṣkuli /
[6.70cd]	aprāptakarṇadeśatvād dhvaner na śrotrasaṃskriyā //
[6.71ab]	ato 'dhiṣṭhānabhedena saṃskāraniyamasthitiḥ /
[6.71cd]	nanv ekasminn adhiṣṭhāne labdhasaṃskāram indriyam //
[6.72ab]	bodhakaṃ sarvadeheṣu syād ekendriyavādinaḥ /
[6.72cd]	puṃsā dehapradeśeṣu vijñānotpattir iṣyate //
[6.73ab]	tena pradhānavaideśyād viguṇā sā tu saṃskṛtiḥ /
[6.73cd]	niṣpradeśo 'pi cātmā naḥ kārtsnyena ca vidann api //
[6.74ab]	śarīra eva gṛhṇātīty evam ukte na dṛṣyati /
[6.74cd]	ekatve 'pi yathākāśaṃ dravyaiḥ sāvayavaiḥ pṛthak //
[6.75ab]	saṃsargabhedaṃ labhate saṃskārāsaṃskṛto tathā /
[6.75cd]	vyomno 'navayavavyāptisadbhāve 'pi bhuviṣṭhitān //
[6.76ab]	dvyāśrayatvaṃ na saṃsargo ghaṭādīnanurudhyate /
[6.76cd]	bādhiryādivyavasthānam anenaiva ca hetunā //
[6.77ab]	tadevābhogyam anyasya dharmādharmavaśīkṛtam /
[6.77cd]	yathā tatra vasann eva svāmitvād avaropitaḥ //
[6.78ab]	na bhogaṃ labhate tadvadbadhiro 'nyatra śṛṇvati /
[6.78cd]	śrotraśabdāśrayāṇāṃ ca na nāmāvayavāḥ svayam //
[6.79ab]	na caikadeśavṛttitvaṃ tathāpy etan na duṣyati /
[6.79cd]	vyañjakānāṃ hi vāyūnāṃ bhinnāvayavadeśatā //
[6.80ab]	jātibhedaś ca tenaiva saṃskāro vyavatiṣṭhate /
[6.80cd]	anyārthaṃ prerito vāyur yathā'nyaṃ na karotivaḥ //
[6.81ab]	tathānyavarṇaṃ saṃskāraśakto nānyaṃ kariṣyati /
[6.81cd]	anyais tālvādisaṃyogair varṇo nānyo yathaiva te //
[6.82ab]	tathā dhvanyantarākṣepo na dhvanyantarasāribhiḥ /
[6.82cd]	tasmād utpattyabhivyaktyoḥ kāryārthāpattitaḥ samaḥ //
[6.83ab]	sāmarthyabhedaḥ sarvatra, syāt prayatnavivakṣayoḥ /
[6.83cd]	viṣayasyāpi saṃskāre tenaikasyaiva saṃskṛtiḥ //
[6.84ab]	naraiḥ sāmarthyabhedāc ca na sarvair avagamyate /
[6.84cd]	yathaivotpadyamāno 'yaṃ na sarvair avagamyate //
[6.85ab]	digdeśādivibhāgena sarvān prati bhavann api /
[6.85cd]	tathaiva yatsamīpasthair nādaiḥ syād yasya saṃskṛtiḥ //
[6.86ab]	tair eva śrūyate śabdo na dūrasthaiḥ kathañ cana /
[6.86cd]	dvayasaṃskārapakṣe tu mṛṣā doṣadvaye vacaḥ //
[6.87ab]	yenānyataravaikalyāt sarvaiḥ sarvo na gṛhyate /
[6.87cd]	sarvalokaprasiddhāṃ ca vivakṣānusṛtāṃ śrutim //
[6.88ab]	anugacchadibhir ekāntāt kāryo mārgaḥ parokṣakaiḥ /
[6.88cd]	tatra ye tāvad icchanti prāksaṃyogavibhāgataḥ //
[6.89ab]	śabda utpadyate tasmād anyas tatsadṛśaḥ punaḥ /
[6.89cd]	tadanantaradeśe 'nyas tādṛganyas tataḥ paraḥ //
[6.90ab]	vīcītaraṅgavṛttyaivam antyaḥ śrotreṇa gṛhyate /
[6.90cd]	adṛṣṭakalpanā tasmin pakṣe bahvī prasajyate //
[6.91ab]	śabdabhede na tāvan naḥ prajñābhedaḥ pravarttate /
[6.91cd]	ārambhakatvaṃ śabdasya niṣkriyasyāpramāṇakam //
[6.92ab]	deśāntaragataṃ kārya nāmūrtasyābhighnataḥ /
[6.92cd]	deśeyattānimittaṃ ca nārambhaniyamaṃ prati //
[6.93ab]	na ca diṅniyame hetur anuvātagates tathā /
[6.93cd]	sadṛśaṃ vā sajātiṃ vā karotīti ca duṣkaram //
[6.94ab]	ārambhasarvadikkatve na ca hetuḥ pratīyate /
[6.94cd]	niranvayair vinaśyadbhir na cātyantāsatāṃ kriyā //
[6.95ab]	jñānasantānavaccaiṣāṃ santāno nāvakalpate /
[6.95cd]	vegavatsakriyatvābhyāṃ taraṅgāṇāṃ tu yujyate //
[6.96ab]	kāryadeśāntarārambho yāvadvegaṃ ca tatkriyā /
[6.96cd]	ārambhapratibandho 'sya na ca kuḍyādibhibhaṃvet //
[6.97ab]	na hy asūrttasya sadbhāvo sūrtamadhye vihanyate /
[6.97cd]	na ca kuḍyādibhir vyoma nāśyate sāryate 'pi vā //
[6.98ab]	na tirodhīyate tasmāt kuḍyamadhye 'pi tad dhruvam /
[6.98cd]	ākāśaṃ tatra na syāc cet kuḍyasthānaṃ virudhyate //
[6.99ab]	tan madhyāvayavānāṃ ca, na hi tiṣṭhati te ghane /
[6.99cd]	athāvṛtyātmakadravyasaṃyogarahitaṃ nabhaḥ //
[6.100ab]	śabdotpādaṃ bibhartīti tatra nyāyo na kaś cana /
[6.100cd]	anyathāpy upapannatvāt nārthāpattyaitad iṣyate //
[6.101ab]	na pramāṇāntaraṃ ceyaṃ pramāṇadvayavādinām /
[6.101cd]	sambandhānupalabdheś ca nānumānena kalpanā //
[6.102ab]	brūyāt sāmānyadṛṣṭaṃ ced, bhaved dhetor viruddhatā /
[6.102cd]	sajātīyakaraḥ śabdo guṇatvāc cendriyādivat //
[6.103ab]	aśabdārambhakas tadvat syād adeśāntare tathā /
[6.103cd]	yatra hy avayavā deśe paṭādīnāṃ vyavasthitāḥ //
[6.104ab]	tatraiva tadguṇāḥ sarve tadārabdho 'vayavy api /
[6.104cd]	tadguṇāś cāpi taddeśās tenaiṣām ekadeśatā //
[6.105ab]	tadvadādyā pṛthagdeśāḥ śabdāḥ sarve bhavanti hi /
[6.105cd]	śabdaṃ nārabhate śabdaḥ śabdatvād antyaśabdavat //
[6.106ab]	evaṃ vibhāgasaṃyogau tadbhāvād antyayogavat /
[6.106cd]	jainakāpilanirdiṣṭaṃ śabdaśrotrādisarpaṇam //
[6.107ab]	sādhīyo 'smāt, tad apy atra yuktyā naivāvatiṣṭhate /
[6.107cd]	śabdasyāgamanaṃ tāvad adṛṣṭaṃ parikalpitam //
[6.108ab]	mūrtisparśādimattvaṃ ca teṣām abhibhavaḥ satām /
[6.108cd]	tvagagrāhyatvam anye ca bhāgāḥ sūkṣmāḥ prakīrtitāḥ //
[6.109ab]	teṣām adṛśyamānānāṃ kathaṃ ca racanākramaḥ /
[6.109cd]	kīdṛśād racanābhedād varṇabhedaś ca jāyate //
[6.110ab]	dravatvena vinā caiṣāṃ saṃśleṣaḥ kathyate katham /
[6.110cd]	āgacchatāṃ ca viśleṣo na bhaved vāyunā katham //
[6.111ab]	laghavo 'vayavā hy ete nibaddhā na ca kena cit /
[6.111cd]	vṛkṣādyabhihatānāṃ ca viśleṣo loṣṭavad bhavet //
[6.112ab]	ekaśrotrapraveśe ca nānyeṣāṃ syāt punaḥ śrutiḥ /
[6.112cd]	na cāvāntaravarṇānāṃ nānātvasyāsti kāraṇam //
[6.113ab]	na caikasyaiva sarvāsu gamanaṃ dikṣu yujyate /
[6.113cd]	śrotrāgamanapakṣe ca, tan na, vṛttiś ca gacchati //
[6.114ab]	tadadṛṣṭadvayaṃ tasya, dūrasthena ca vikriyā /
[6.114cd]	prāptiḥ sarvagatatvāc cet, tulyā dūragateṣv api //
[6.115ab]	vikriyāvikriye tatra sarvaiḥ syātāṃ na bhedataḥ /
[6.115cd]	asambaddhavikāritvam apīṣṭaṃ tatra pūrvavat //
[6.116ab]	asambandhasamānatve nāsanno hi viśiṣyate /
[6.116cd]	amūrtā śrotravṛttiś ca na mūrtena vihanyate //
[6.117ab]	tatra vyavahitaḥ śabdaḥ kimarthaṃ nopalabhyate /
[6.117cd]	śrtotrasya vikriyāyāṃ ca neyattāyā niyāmakam //
[6.118ab]	nānuvātādibhis tasya vṛtteś ca preraṇaṃ bhavet /
[6.118cd]	anuvātaṃ vihanyeta, prativātaṃ ca sā vrajet //
[6.119ab]	tadgataṃ hy anuvātatvaṃ syān na śabdagataṃ tadā /
[6.119cd]	yeṣāṃ tv aprāpta evāyaṃ śabdaḥ śrotreṇa gṛhyate //
[6.120ab]	teṣām aprāptitulyatvaṃ dūravyavahitādiṣu /
[6.120cd]	tatra dūrasamīpasthagrahaṇāgrahaṇe same //
[6.121ab]	syātāṃ na ca kramo nāpi tīvramandādisambhavaḥ /
[6.121cd]	tasmāc chrotriyadṛṣṭāpi kalpaneyaṃ parīkṣyatām //
[6.122ab]	prayatnābhihato vāyuḥ koṣṭhyo yātītyasaṃśayam /
[6.122cd]	sa saṃyogavibhāgau ca tālvāder anurudhyate //
[6.123ab]	vegavattvāc ca so 'vaśyaṃ yāvad vegaṃ pratiṣṭhate /
[6.123cd]	tasyātmavayavānāṃ ca stimitena ca vāyunā //
[6.124ab]	saṃyogā viprayogāś ca jāyante gamanād dhruvam /
[6.124cd]	karṇavyomani sa prāptaḥ śaktiṃ śrotre niyacchati //
[6.125ab]	tadbhāve śabdabodhāc ca saṃskāro 'dṛṣṭa iṣyate /
[6.125cd]	utpattiśaktivat so 'pīty adhikaṃ no na kiñ cana //
[6.126ab]	tathaiva tadviśeṣo 'pi viśiṣṭagrahaṇād bhavet /
[6.126cd]	śabdotpatter niṣiddhatvād anyathānupapattitaḥ //
[6.127ab]	viśiṣṭasaṃskṛter janma dhvanibhyo 'dhyavasīyate /
[6.127cd]	tadbhāvabhāvitā cātra śaktyastitvā'vavodhinī //
[6.128ab]	śrotraśaktivad eveṣṭā, buddhis tatra hi saṃhṛtā /
[6.128cd]	kuḍyādipratibandho 'pi yujyate mātariśvanaḥ //
[6.129ab]	śrotradeśābhighāte 'pi tena tīvrapravartinā /
[6.129cd]	tasya ca kramavartitvāt kṣayi vegātmasaṃpadaḥ //
[6.130ab]	saṃskārakramatīvratvamandatādinimittatā /
[6.130cd]	imam eva ca saṃskāraṃ śabdagrahaṇakāraṇam //
[6.131ab]	ke cit tu paṇḍitam manyāḥ śrotram ity abhimanvate /
[6.131cd]	saṃjñāsañcāraṇāc caiṣāṃ bahumānaḥ svacetasi //
[6.132ab]	mudhaiṣāṃ bahumāno 'yaṃ vastvanutpādya kiñ cana /
[6.132cd]	dhvanijanyād dhi saṃskārāc chrotraṃ nānyat pradarśitam //
[6.133ab]	taṃ muktvā śrotraśabdena kiṃ dṛṣṭam adhikaṃ ca taiḥ /
[6.133cd]	evañ jātīyakān arthān phalena pratipāditān //
[6.134ab]	lokaḥ saṃskāraśabdena sāmānyenaiva jalpati /
[6.134cd]	śrotraśabdo viśeṣeṇa tatrāvijñātasaṅgatiḥ //
[6.135ab]	siddhaṃ svārthaṃ parityajya nābhidhānena vartate /
[6.135cd]	ādāvaparibhāṣyatvaṃ bhāṣyakāro yadabravīt //
[6.136ab]	padārtheṣu bhavet teṣāṃ tadatikramaṇaṃ phalam /
[6.136cd]	saṃskāravyatirikte ca sarvalokasya vastuni //
[6.137ab]	śrotraśabdaḥ prasiddhaḥ san svāc chandyenāpanīyate /
[6.137cd]	indriyāṇām abhivyaktir garbhasthasyaiva dehinaḥ //
[6.138ab]	prākkāryād āgamaiḥ siddhā tatpradveṣeṇa laṅghyate /
[6.138cd]	na ca śabdārthasambandhaḥ kartuṃ yogyaḥ kathañ cana //
[6.139ab]	kṣaṇikaśrotrapakṣe ca so 'vaśyaṃ kṛtako bhavet /
[6.139cd]	saṃskāre tulyam etac cet, na saṃskārāntarasthiteḥ //
[6.140ab]	saṃskāraśabdavācyā hi ke cid varṣaśatāny api /
[6.140cd]	dhriyante tena tacchabdasambandho na vinaśyati //
[6.141ab]	śrotraśabdaḥ punaḥ pūrva saṃskārād uttaratra tu /
[6.141cd]	ekadeśanibaddhe hi sarvadārthe pratiṣṭhitaḥ //
[6.142ab]	śakyaṃ ca ghriyamāṇatvam indriyatvāt tvagāditvat /
[6.142cd]	vaktuṃ śrotrasya tenātra kṣaṇikotpattyasambhavaḥ //
[6.143ab]	yadi ca dhvanisasamparkāc chrotram evopajāyate /
[6.143cd]	badhirasyāpi tajjanma kimarthaṃ nopalabhyate //
[6.144ab]	yad yasya nāsti tat tasya sutarāṃ jananakṣamam /
[6.144cd]	tasmād apekṣitaṃ śrotraṃ badhirasyāpi jāyatām //
[6.145ab]	saṃskāre 'py aviśiṣṭaṃ cet, nāsāv upahatendriye /
[6.145cd]	śrotramācchāditaṃ doṣaiḥ saṃskartuṃ dhvanayo 'kṣamāḥ //
[6.146ab]	utpadyamānapakṣe tu na kiñ cit pratibandhanam /
[6.146cd]	śrotram ākāśadeśaṃ ca bhautikendriyavādinaḥ //
[6.147ab]	yamāhus tasya sadbhāvaḥ prāgdhvaneḥ kena vāryate /
[6.147cd]	siddhasya ca padārthasya yānyataḥ kāryaṃ yogyatā //
[6.148ab]	saṃskāraśabdavācyatvāt sā yuktyā vāryate kayā /
[6.148cd]	lokāgamaprasiddheṣu padārtheṣv anyathā vacaḥ //
[6.149ab]	tanmudhākhedakāri syād goviṣāṇāśanopamam /
[6.149cd]	yadi tv avaśyaṃ kartavyastārkikoktiviparyayaḥ //
[6.150ab]	tato vedānusāreṇa kāryā dikśrotratāmatiḥ /
[6.150cd]	diśaḥ śrotram iti hy etat pralayeṣv abhidhīyate //
[6.151ab]	tac ca prakṛtigāmitvavacanaṃ cakṣurādivat /
[6.151cd]	sūryam asya tathā cakṣuruktaṃ gamayatād iti //
[6.152ab]	tejaḥ prakṛtivijñānaṃ tathā śrotraṃ digātmakam /
[6.152cd]	dik ca sarvaṃgataukā ca yāvad vyoma vyavasthitā //
[6.153ab]	karṇacchidraparicchannā śrtotram ākāśadeśavat /
[6.153cd]	yāvāṃś ca kaṇabhugnyāyo nabhobhāgaprakalpane //
[6.154ab]	digbhāge tu samasto 'sau, āgamāt tu viśiṣyate /
[6.154cd]	tasmād digdravyabhāgo yaḥ puṇyāpuṇyavaśīkṛtaḥ //
[6.155ab]	karṇacchidraparicchinnaḥ śrotraṃ saṃskriyate ca saḥ /
[6.155cd]	tasmāt svato 'navasthānaṃ parastādity asiddhatā //
[6.156ab]	pratyayasyānavasthānaṃ vyomny api sthagite 'sti naḥ /
[6.156cd]	na ca tasmin vināśitvaṃ dravye 'dravyātmake sati //
[6.157ab]	tatrānumānabuddhiś cet, śabde 'py astīti gamyatām /
[6.157cd]	karoter yac ca karmatvāt kṛtakatvam udāhṛtam //
[6.158ab]	arthas tāvadasiddho 'yam abhidhānam athocyate /
[6.158cd]	tatrāpi vyabhicāritvaṃ tatkriyājanmavādinaḥ //
[6.159ab]	gomayādāvatajjanye 'py eṣa śabdo hi dṛśyate /
[6.159cd]	yathā kathañ cid iṣṭaṃ cet kāryatvaṃ gomayādiṣu //
[6.160ab]	tathāpy ākāśamātratvaṃ kuruṣv ety atra dṛśyate /
[6.160cd]	varaṇābhāvamātratvāt kāryam eveti cet, na tat //
[6.161ab]	bauddhānām api nābhāvaḥ svayaṃsiddho hi janyate /
[6.161cd]	mṛdāṃ deśāntaraprāptir vyāpāraphalam atra hi //
[6.162ab]	anāvṛtyātmakaṃ vyoma nityam eva vyavasthitam /
[6.162cd]	nityasya karaṇābhāvāt prayoge 'sminn athocyate //
[6.163ab]	bhrāntatvaṃ gauṇatā veti śabde 'py evaṃ bhaviṣyati /
[6.163cd]	prāgbhāgo yaḥ surāṣṭrāṇāṃ mālavānāṃ sa dakṣiṇaḥ //
[6.164ab]	prāgbhāgaḥ punar etaṣāṃ teṣām uttarataḥ sthitaḥ /
[6.164cd]	tena sūryoditer deśau bhinnāv ubhayavāsinām //
[6.165ab]	dṛṣṭau saviturekatve 'py ato 'naikāntiko bhavet /
[6.165cd]	paśyanty eke ca yaddeśāv udayās tamayau raveḥ //
[6.166ab]	tāvatyevābhimanyante parastāt tannivāsinaḥ /
[6.166cd]	na ca bhinnā nirīkṣyante tena nādityabhinnatā //
[6.167ab]	madhyāhne sarvaṃ puṃsāṃ syād ekaṃ copari darśanam /
[6.167cd]	yo yo gṛhītaḥ sarvasmāt purataḥ savitekṣyate //
[6.168ab]	tadantarādhikātmā ca bhāti tenāgrataḥ sthitaḥ /
[6.168cd]	viprakṛṣṭāntarāṇāṃ ca stokadeśe 'pi dṛśyate //
[6.169ab]	siddhabhinnāgradeśānāṃ dūradeśasamānatā /
[6.169cd]	tatrāpi viprakṛṣṭasya sannidhyadhyāsakāritā //
[6.170ab]	deśabhrāntir bhavet puṃsāṃ tattaddeśam apaśyatām /
[6.170cd]	śabde tu kiṃnimittaiṣā, tatrāpi vyāpitākṛtā //
[6.171ab]	yo yo gṛhītaḥ sarvasmin deśe śabdo 'pi dṛśyate /
[6.171cd]	na cāsyāvayavāḥ santi yena vartteta bhāgaśaḥ //
[6.172ab]	śabdo varttata ity evam, tatra sarvātmakaś ca saḥ /
[6.172cd]	vyañjakadhvanyadhīnatvāt taddeśe tu sa gṛhyate //
[6.173ab]	na ca dhvanīnāṃ sāmarthyaṃ vyāptuṃ vyoma nirantaram /
[6.173cd]	tenāvicchinnarūpeṇa nāsau sarvatra gṛhyate //
[6.174ab]	dhvanīnāṃ bhinnadeśatvaṃ śrutis tatrānurudhyate /
[6.174cd]	apūritāntarālatvād vicchedaś cāvasīyate //
[6.175ab]	teṣāṃ cālpakadeśatvāc chabdasyāvibhutāmatiḥ /
[6.175cd]	gatimadvegavattvābhyāṃ te cāyānti yato yataḥ //
[6.176ab]	śrotā tatas tataḥ śabdamāyāntam iva manyate /
[6.176cd]	sūryasya bhinnadeśatvaṃ nanv ekena na gṛhyate //
[6.177ab]	na nāma sarvathā tāvad dṛṣṭāsyānekadeśatā /
[6.177cd]	saviśeṣaṇahetuś cet tathāpi vyabhicāritā //
[6.178ab]	dṛśyate bhinnadeśo 'yam ity eko 'pi hi buddhyate /
[6.178cd]	jalapātreṣu caikena nānekaḥ savitekṣyate //
[6.179ab]	yugapat, na ca bhedasya pramāṇaṃ tulyavedanāt /
[6.179cd]	āhaikena nimittena pratipātraṃ pṛthak pṛthak //
[6.180ab]	bhinnāni pratibimbāni jāyante yugapanmama /
[6.180cd]	atra brūmo yadā tāvajjale saureṇa tejasā //
[6.181ab]	sphuratā cākṣuṣaṃ tejaḥ pratisrotaḥ pravarttitam /
[6.181cd]	svadeśa eva gṛhṇāti savitāram anekadhā //
[6.182ab]	bhinnamūrtiṃ yathā pātraṃ tadāsyānekatā kutaḥ /
[6.182cd]	īṣannimīlite 'ṅgulyā yathā cakṣuṣi dṛśyate //
[6.183ab]	pṛthageko 'pi bhinnatvāc cakṣurvṛttes tathaiva naḥ /
[6.183cd]	anye tu codayanty atra pratibimbodayaiṣiṇaḥ //
[6.184ab]	sa eva cet pratīyeta kasmān nopari dṛśyate /
[6.184cd]	kūpādiṣu kuto 'dhastāt pratibimbekṣaṇaṃ bhavet //
[6.185ab]	prāṅmukho darpaṇaṃ paśyan syāc cet pratyaṅmukhaḥ katham /
[6.185cd]	tatraiva bodhayed arthaṃ bahiryātaṃ yadindriyam //
[6.186ab]	tata etad bhaved evaṃ śarīre tat tu bodhakam /
[6.186cd]	apsūryadarśināṃ nityaṃ cakṣurdvedhā pravarttate //
[6.187ab]	ekamūrdhvamadhastāc ca tatrordhvāṃśaprakāśitam /
[6.187cd]	adhiṣṭhānānṛjusthatvān nātmā sūryaṃ prapadyate //
[6.188ab]	pāramparyārpitaṃ santamavāgvṛttyā tu budhyate /
[6.188cd]	ūrdhvavṛttes tadekatvādavāgiva ca manyate //
[6.189ab]	adhastād eva tenārkaḥ, sāntarālaḥ pratīyate /
[6.189cd]	evaṃ prāgbhūtayā vṛttyā pratyagvṛttisamarpitam //
[6.190ab]	budhyamāno mukhaṃ bhrāntyā pratyagity avagacchati /
[6.190cd]	anekadeśavṛttau vā saty api pratibimbake //
[6.191ab]	samānabuddhigamyatvān nānātvaṃ naiva vidyate /
[6.191cd]	vaktṛvaktrapradeśānāṃ bhinnatvād bhinnadeśatā //
[6.192ab]	śrotrāgamanapakṣe syāt taddeśe tv ekadeśatā /
[6.192cd]	adhiṣṭhānābahirvṛtter anyasmin saty apīndriye //
[6.193ab]	taddeśāḥ karṇaśaṣkulyo gṛhyeran gamane sati /
[6.193cd]	iyaṃ tu vaktranekatve śrotraikatve ca kalpanā //
[6.194ab]	vaktaryekatra bhinneṣu śrtotṛṣu syād viparyayaḥ /
[6.194cd]	tatra hi śrotradeśānāṃ bhinnatvād bhinnadeśatā //
[6.195ab]	tadāgame tu vaktrekyādekadeśatvasambhavaḥ /
[6.195cd]	dhvanyāgatyā yadi bhrāntir itaratrāpi sā samā //
[6.196ab]	bhinnavyañjakatālvādideśabhedād bhaviṣyati /
[6.196cd]	sūtreṇa yugapadbhāvaḥ śrotraikatvād udāhṛtaḥ //
[6.197ab]	atas tadanusāreṇa yady apītyādikīrtanam /
[6.197cd]	deśabhedena bhinnatvam ity etac cānumānikam //
[6.198ab]	pratyakṣas tu sa eveti pratyayas tena bādhakaḥ /
[6.198cd]	paryāyeṇa yathā caiko bhinnān deśān vrajann api //
[6.199ab]	devadatto na bhidyeta tathā śabdo na bhidyate /
[6.199cd]	jñātaikatvo yathaivāsau dṛśyamānaḥ punaḥ punaḥ //
[6.200ab]	na bhinnaḥ kālabhedena tathā śabdo na deśataḥ /
[6.200cd]	paryāyād avirodhaś ced, vyāpitvād api dṛśyatām //
[6.201ab]	dṛṣṭasiddhau hi yo dharmaḥ sarvathā so 'bhyupeyate /
[6.201cd]	varṇāntaravikāryatvād iti yoktā vināśitā //
[6.202ab]	ukte ca hetusiddhyartha sādṛśyasmaraṇe punaḥ /
[6.202cd]	tatra smṛter asiddhatvam, na hy evaṃ pāṇiner vacaḥ //
[6.203ab]	ikārapariṇāmena yakāraḥ kriyatām iti /
[6.203cd]	siddhe śabdārthasambandhe tacchāstraṃ hi pravarttate //
[6.204ab]	prayoganiyamārthāya na caivaṃ siddhatā bhavet /
[6.204cd]	bhinnaprasiddhayos tena dadhi dadhyeti śabdayoḥ //
[6.205ab]	ācakṣāṇena sādhutvaṃ dadhītyautsargikaḥ kṛtaḥ /
[6.205cd]	anvākhyātuṃ svarūpeṇa dadhyaśabdaṃ ca veditum //
[6.206ab]	svaśāstre laghubodhārtham ekatvam iva darśitam /
[6.206cd]	tatrāci parataḥ siddhaṃ dadhyaśabdaṃ nivarttayan //
[6.207ab]	dadhīti śāstrataḥ prāptaḥ so 'yaṃ tenaiva vāryate /
[6.207cd]	ikprayogaprasaṅge tu yaṇ sādhur iti gamyate //
[6.208ab]	paramārthas tu naivāsmin vikāro 'bhūt kadā cana /
[6.208cd]	kevalaṃ yat tu sādṛśyaṃ tadanaikāntikīkṛtam //
[6.209ab]	kunde dadhyavikāre 'pi tatsādṛśyaṃ hi dṛśyate /
[6.209cd]	nāsti sarvātmanā taccecchabde 'pi sthānamātrakam //
[6.210ab]	tenaitayor asiddhatvāt mūlahetor asiddhatā /
[6.210cd]	kāraṇānuvidhāyitvaṃ yac cālpatvamahattvayoḥ //
[6.211ab]	tadasiddhaṃ na varṇo hi vardhate na padaṃ kva cit /
[6.211cd]	varṇāntarajanau tāvat tatpadatvaṃ vihanyate //
[6.212ab]	apadaṃ hi bhaved etad yadi vā syāt padāntaram /
[6.212cd]	varṇo 'navayavatvāt tu vṛddhihrāsau na gacchati //
[6.213ab]	vyomādivad ato 'siddhā vṛddhir asya svarūpataḥ /
[6.213cd]	atha tādrūpyavijñānaṃ hetur ity abhidhīyate //
[6.214ab]	tathāpi vyabhicāritvaṃ śabdatve 'pi hi tanmatiḥ /
[6.214cd]	vyaktyalpatvamahattve ca yad yathānuvidhīyate //
[6.215ab]	tathaivānuvidhānārthaṃ dhvanyalpatvamahattvayoḥ /
[6.215cd]	vyaṅgyānāṃ caitadastīti loke 'py aikāntikaṃ na tat //
[6.216ab]	darpaṇālpamahattve 'pi dṛśyate 'nupatanmukham /
[6.216cd]	na syād avyaṅgyatā tasya tatkriyājanyatāpi vā //
[6.217ab]	na cāsyoccāraṇādanyā vidyate janikā kriyā /
[6.217cd]	yathā mahatyāṃ khātāyāṃ mṛdi vyomni mahattvadhīḥ //
[6.218ab]	alpāyām alpadhīr evam atyantākṛtake sati /
[6.218cd]	tenātraivaṃ paropādhiḥ śabdavṛddhau matibhramaḥ //
[6.219ab]	na casyūlatvasūkṣmatve lakṣyete śabdavṛttinī /
[6.219cd]	buddhitīvratvamandatve mahattvālpatvakalpanā //
[6.220ab]	sā ca paṭvī bhavaty eva mahātejaḥprakāśite /
[6.220cd]	mandaprakāśite mandā ghaṭādāv api sarvadā //
[6.221ab]	evaṃ dīrghādayaḥ sarve dhvanidharmā iti sthitam /
[6.221cd]	nādo vāyuguṇas tadvān vāyur vā yadi kalpyate //
[6.222ab]	varṇānāṃ śrotragamyatvān na ca ye śrotragocarāḥ /
[6.222cd]	tatrāvarṇātmakaḥ śabdaḥ śaṅkhādeḥ śrūyate katham //
[6.223ab]	dhvanīnāṃ śrotragamyatvaṃ tasmāt ke cit pracakṣate /
[6.223cd]	mārutapreritās te ca kurvanti śrotrasaṃskṛtim //
[6.224ab]	varṇavyaktau ca dṛṣṭatvāt teṣāṃ nādṛṣṭakalpanā /
[6.224cd]	anye tu varṇayanty atra pūrvoktadhvanivādinaḥ //
[6.225ab]	marutām eva nānātvād ghoṣaśrutyupapādanam /
[6.225cd]	tatra tālvādisaṃyogavibhāgaiḥ preritāḥ sphuṭam //
[6.226ab]	vyañjanti varṇam anye tu śabdatvaṃ sarvavarṇabhāk /
[6.226cd]	varṇasarvagatatvāt tu nāpadyeta nirāśrayam //
[6.227ab]	na ca paryanuyogaḥ syāt kva varṇe vyaktir ity ayam /
[6.227cd]	eta eva ca te pūrvam uktā bodhānuvarttinaḥ //
[6.228ab]	yeṣāṃ pracayanānātvād vṛttibhedaḥ pratīyate /
[6.228cd]	yad vā jātyantaraṃ santu sarvathā kāryahetukam //
[6.229ab]	tvatpakṣavad dhvanīnāṃ naḥ śaktibhedaprakalpanam /
[6.229cd]	darśanasya parārthatvaṃ yadi nāma pratīyate //
[6.230ab]	śabdasya kim ihāyātaṃ yena nityo 'bhyupeyate /
[6.230cd]	anityeṣv api dṛṣṭatvād dvīpajvālāghaṭādiṣu //
[6.231ab]	parārthadarśanatvasya dharmatve 'pi na hetutā /
[6.231cd]	vinā sādharmyadṛṣṭāntād viruddho vā bhaved ayam //
[6.232ab]	nityānām aprayogitvam aṇūnām api daśyate /
[6.232cd]	arthapratyāyanaṃ caiṣa janmanaiva kariṣyati //
[6.233ab]	vināpi sthāsnurūpeṇa saṃyogādīn yathā kriyā /
[6.233cd]	pūrvālocanam etasya bhūtasmṛtyā ca karmavat //
[6.234ab]	tasmān na viniyojyatvāt prāgastitvaṃ ghaṭādivat /
[6.234cd]	prakāśitaṃ yathā cārthaṃ tejasā kena cit purā //
[6.235ab]	na vā bhūyopi buddhyante śabdād api tathā bhavet /
[6.235cd]	darśanasya parārthatve yadasiddhyādi codyate //
[6.236ab]	tatkāṣṭhadahano vahnirabdāhārthaṃ niyujyate /
[6.236cd]	anumānaprayoge hi vaktum ityādi yujyate //
[6.237ab]	arthāpattir iyaṃ coktā pakṣadharmādivarjitā /
[6.237cd]	yadi nāśini nitye vā vināśiny eva vā bhavet //
[6.238ab]	śabde vācakasāmarthyam, tato dūṣaṇam ucyatām /
[6.238cd]	phalavad vyavahārāṅgabhūtārthapratyayāṅgatā //
[6.239ab]	niṣphalatvena śabdasya yogyatvād avadhāryate /
[6.239cd]	parīkṣyamāṇas tenāsya yuktyā nityavināśayoḥ //
[6.240ab]	sa dharmo 'bhyupagantavyo yaḥ pradhānaṃ na bādhate /
[6.240cd]	na hy aṅgāṅgānurodhena pradhānaphalabādhanam //
[6.241ab]	yujyate, nāśipakṣe ca tadekāntāt prasajyate /
[6.241cd]	na hy adṛṣṭārthasambandhaḥ śabdo bhavati vācakaḥ //
[6.242ab]	tathā cet syād apūrvo 'pi sarvaḥ sarvaṃ prakāśayet /
[6.242cd]	sambandhadarśanaṃ cāsya nānityasyopapadyate //
[6.243ab]	sambandhajñānasiddhiś ced dhruvaṃ kālāntarasthitiḥ /
[6.243cd]	anyasmin jñātasambandhe na cānyo vācako bhavet //
[6.244ab]	gośabdejñātasambandhe nāśvaśabdo hi vācakaḥ /
[6.244cd]	athānyo 'pi svabhāvena kaś cid evāvabodhakaḥ //
[6.245ab]	tatrānibandhane na syāt ko 'sāv iti viniścayaḥ /
[6.245cd]	yataḥ pratyaya ity evaṃ vyavahāro 'vakalpate //
[6.246ab]	śrotāṇāṃ syād apītthaṃ tu vaktāṇāṃ nāvakalpate /
[6.246cd]	ajñātvā kam asau śabdam ādāv eva vivakṣati //
[6.247ab]	jānāti ced avaśyaṃ sa pūrvaṃ tenāvadhāritaḥ /
[6.247cd]	tejaḥ pratyakṣaśeṣatvān na tattve 'pi prakāśakam //
[6.248ab]	sadṛśatvāt pratītiś cet, taddvāreṇāpy avācakaḥ /
[6.248cd]	kasya caikasya sādṛśyāt kalpyatāṃ vācako 'paraḥ //
[6.249ab]	adṛṣṭasaṅgatitvena sarveṣāṃ tulyatā yataḥ /
[6.249cd]	arthavān pūrvadṛṣṭaś cet, tasya tāvān kutaḥ kṣaṇaḥ //
[6.250ab]	dvistrir vānupalabdho hi nārthavān sampratīyate /
[6.250cd]	apratītānyaśabdānāṃ tatkāle 'sāv anarthakaḥ //
[6.251ab]	sa evānyaśrutīnāṃ syād arthavān iti vismayaḥ /
[6.251cd]	athāsya vidyamānā 'pi kaiś cid artho na gamyate //
[6.252ab]	tattulyam uttarasyeti kiṃ sādṛśyena vācakaḥ /
[6.252cd]	anarthakatvam asya syād arthānanyaśrutīn prati //
[6.253ab]	pūrvasminn api tatsattvāt sarvānarthakatā bhavet /
[6.253cd]	arthavatsadṛśatvena yo vā śrutavatāṃ mataḥ //
[6.254ab]	mukhyo 'sāvaśrutīnāṃ syāt, tadekatve na yujyate /
[6.254cd]	sambandhākaraṇe yuktis taduktam iti kathyate //
[6.255ab]	śabdānityatvapakṣe 'pi viśeṣeṇa sa duṣkaraḥ /
[6.255cd]	śabdaṃ tāvad anuccārya sambandhakaraṇaṃ kutaḥ //
[6.256ab]	na coccāritaṣṭasya sambandhena prayojanam /
[6.256cd]	tenāsambaddhya naṣṭatvāt pūrvas tāvad anarthakaḥ //
[6.257ab]	uttaro 'kṛtasambandho vijñāyetārthavān katham /
[6.257cd]	śabdoccāraṇasambandhakaraṇavyāvahārikāḥ //
[6.258ab]	kriyāḥ kramasvabhāvatvāt kaḥ kuryād yugapat kva cit /
[6.258cd]	deśakālādibhedānāṃ puṃsā śabdāntaraśruteḥ //
[6.259ab]	pūrvaṃ kṛtrimasambandhe 'py ekaḥ śabdo na sidhyati /
[6.259cd]	sambandhakathane 'py asya syād evaiṣā nirākṛtiḥ //
[6.260ab]	naṣṭāsadvarttamāneṣu nākhyānasya hi sambhavaḥ /
[6.260cd]	arthavān kataraḥ śabdaḥ śroturvaktrā ca kathyatām //
[6.261ab]	yadā pūrvaśrutaṃ śabdaṃ nāsau śaknoti bhāṣitum /
[6.261cd]	na tāvad arthavantaṃ sa bravīti sadṛśaṃ badet //
[6.262ab]	nārthavatsadṛśaḥ śabdaḥ śrotus tatropapadyate /
[6.262cd]	arthavadgrahaṇābhāvāt, na cāsāvarthavān svayam //
[6.263ab]	vaktuḥ śrotṛtvavelāyām etad eva prasajyate /
[6.263cd]	evaṃ ca sarvavaktāṇāṃ na śabdaḥ kvacidarthavān //
[6.264ab]	bhaved yady api sambandhaḥ sargādau kasya cit kṛtaḥ /
[6.264cd]	tasminn abuddhe naiva syād ekasmāt sadṛśe matiḥ //
[6.265ab]	atha tatkālajaiḥ pumbhis tasmin śabde 'vadhārite /
[6.265cd]	pravṛtter anumīyeta tatsādṛśyaparamparā //
[6.266ab]	tatra sambandhamārgeṇa pūrvoktena prasajyate /
[6.266cd]	smāryaṃ tanmūlasādṛśyaṃ tadadhīnārthaniścayāt //
[6.267ab]	vastuny utpattibhinne ca dūrādārabhya kalpitam /
[6.267cd]	stokastokaviśeṣeṇa sādṛśyaṃ viprakṛṣyate //
[6.268ab]	svaravyañjanamātrādibhedāc chabde viśeṣataḥ /
[6.268cd]	śālāmālā 'balāvelāśīletyādiprakalpanāt //
[6.269ab]	sādṛśyāt pratipattau ca bhrāntijñānaṃ prasajyate /
[6.269cd]	dhūme vṛṣṭe 'gnisambandhe bāṣpād iva kṛśānuṣīḥ //
[6.270ab]	evam astv iti cet brūyān naitadbādhakavarjanāt /
[6.270cd]	tāvatā siddham iti cet, śabdābhedo 'pi sidhyati //
[6.271ab]	tathā bhinnam abhinnaṃ vā sādṛśyaṃ vyaktito bhavet /
[6.271cd]	evam ekam anekaṃ vā nityaṃ vānityam eva vā //
[6.272ab]	bhinnatvaikatvanityatve jātir eva prakalpyate /
[6.272cd]	abhedānityanānātve pūrvoktenaiva tulyatā //
[6.273ab]	vyaktyananyat tathaikaṃ ca sādṛśyaṃ nityam iṣyate /
[6.273cd]	vyaktinityatvamāpannaṃ tathā saty asmadohitam //
[6.274ab]	na cāvayavasāmānyarūpā sadṛśatā tava /
[6.274cd]	varṇābhede hi sā sidhyen na cābhedas tvayeṣyate //
[6.275ab]	gośabdatvādigatvādi pūrvam eva nirākṛtam /
[6.275cd]	varṇavyaktaya eva syur nityās tenāvabodhakāḥ //
[6.276ab]	gośabde 'vasthite 'smākaṃ tadaśaktijakāritā /
[6.276cd]	gāvyāder api gobuddhir mūlaśabdānusāriṇī //
[6.277ab]	syāt sādṛśyanimittā ced gauraśabdād api dhruvam /
[6.277cd]	tenāvyāvṛttir iṣṭātra gośabdād eva sā hi dhīḥ //
[6.278ab]	nanv ānupūrvyanityatvād anityo vācako bhavet /
[6.278cd]	padaṃ vācakam iṣṭaṃ hi kramādhīnā ca tanmatiḥ //
[6.279ab]	varṇāḥ sarvagatatvād vo na svataḥ kramavṛttayaḥ /
[6.279cd]	anityadhvanikāryatvāt kramasyāto vināśitā //
[6.280ab]	puruṣādhīnatā cāsya tadvivakṣāvaśād bhavet /
[6.280cd]	varṇānāṃ nityatā tena niṣphalā paramāṇuvat //
[6.281ab]	yathā saty aṇunityatve ghaṭe tadracanātmake /
[6.281cd]	na nityataivaṃ varṇeṣu nityeṣu padanāśitā //
[6.282ab]	na ca kramād vinā varṇā vijñātāḥ pratipādakāḥ /
[6.282cd]	kramasyaiva padatvaṃ vastasmādevaṃ prasajyate //
[6.283ab]	padaṃ varṇātiriktaṃ tu yeṣāṃ syāt kramavarjitam /
[6.283cd]	teṣām evārthavatyeṣā śabdanityatvakalpanā //
[6.284ab]	na tāvad ānupūrvyasya padatvaṃ naḥ prasajyate /
[6.284cd]	na hi vastvantarādhāram etad dṛṣṭaṃ prakāśakam //
[6.285ab]	dvaye saty api tenātra vijñeyo 'rthasya vācakaḥ /
[6.285cd]	varṇāḥ kiṃ nu kramopetāḥ kiṃ nu varṇāśrayaḥ kramaḥ //
[6.286ab]	kramaḥ kramavatām aṅgam iti kiṃ yuktisādhyatā /
[6.286cd]	dharmamātram asau teṣāṃ na vastvantaram iṣyate //
[6.287ab]	itthaṃ pratīyamānāḥ syur varṇās tenāvabodhakāḥ /
[6.287cd]	na ca kramasya kāryatvaṃ pūrvasiddhaparigrahāt //
[6.288ab]	vaktā na hi kramaṃ kañ cid svātantryeṇa prapadyate /
[6.288cd]	yathaivāsya parair uktis tathaivainaṃ vivakṣati //
[6.289ab]	paro 'py evam ataś cāsya, sambandhavadanityatā /
[6.289cd]	tenaivaṃ vyavahārāt syād akauṭasthye 'pi nityatā //
[6.290ab]	yatnataḥ pratiṣedhyā naḥ puruṣāṇāṃ svatantratā /
[6.290cd]	varṇānām api nanv evam akauṭasthye 'pi setsyati //
[6.291ab]	nityeṣu satsu varṇeṣu vyavahārāt kramodayaḥ /
[6.291cd]	ghaṭādiracanā yadvannityeṣu paramāṇuṣu //
[6.292ab]	tadabhāve hi nirmūlā racanā nāvadhāryate /
[6.292cd]	aṇukalpāś ca varṇāṃśā na santīty upapāditam //
[6.293ab]	parair uktān bravīmīti vivakṣā cedṛśī dhruvam /
[6.293cd]	tathā ca nityatāpattiḥ, na cānyaccihnam asti vaḥ //
[6.294ab]	tajjātīyatvasādṛśye niṣiddhe, yat tu sambhavet /
[6.294cd]	śabdatvena sajātitvaṃ tulyaṃ śabdāntareṣu tat //
[6.295ab]	jātyā yathā ghaṭādīnāṃ vyavahāropalakṣaṇam /
[6.295cd]	tathaiva cānupūrvyāder jātidvāreṇa setsyati //
[6.296ab]	tālvādijātayas tāvat sarvapuṃsāṃ vyavasthitāḥ /
[6.296cd]	vaktā tāvad dhvanīṃs tābhir upalakṣya nirasyati //
[6.297ab]	teṣāṃ ca jātayo bhinnāḥ śabdābhivyaktihetavaḥ /
[6.297cd]	yāvadvarṇaṃ pravartante vyaktayo vā tadanvitāḥ //
[6.298ab]	tatra tālvādisaṃyogavibhāgakramapūrvakam /
[6.298cd]	dhvanīnām ānupūrvyaṃ syāj jātyā cobhayanityatā //
[6.299ab]	yathaiva bhramaṇādīnāṃ bhāgair jātyā ca lakṣitaiḥ /
[6.299cd]	kramānuvṛttir evaṃ syāt tālvādidhvanivarṇabhāk //
[6.300ab]	vyaktīnām eva vā saukṣmyāj jātidharmāvadhāraṇam /
[6.300cd]	tadvaśena ca varṇānāṃ vyāpitve 'pi kramagrahaḥ //
[6.301ab]	evaṃ dhvaniguṇān sarvān nityatvena vyavasthitān /
[6.301cd]	varṇā anupatantaḥ syur arthabhedāvabodhinaḥ //
[6.302ab]	ānupūrvī ca varṇānāṃ hrasvadīrghaplutāś ca ye /
[6.302cd]	kālasya pravibhāgās tair jāyante dhvanyupādhayaḥ //
[6.303ab]	kālaś caiko vibhur nityaḥ, pravibhakto 'pi gamyate /
[6.303cd]	varṇavat, sarvabhāveṣu vyajyate kena cit kva cit //
[6.304ab]	varṇeṣu vyajyamānasya tasya pratyāyanāṅgatā /
[6.304cd]	anyatrāpi tu sadbhāvāt tatsvarūpasya nityatā //
[6.305ab]	tasmān na padadharmo 'sti vināśo kaś cid īdṛśaḥ /
[6.305cd]	tena nityaṃ padaṃ siddhaṃ varṇānityatvavādinām //
[6.306ab]	paradharme 'pi cāṅgatvam uktam aśvagajādivat /
[6.306cd]	nityatāyāṃ ca sarveṣām arthapatteḥ pramāṇatā //
[6.307ab]	pade 'navayave cāpi vyañjakaiḥ kramavṛttibhiḥ /
[6.307cd]	puruṣādhīnatāyāṃ ca na prāmāṇyaṃ prasajyate //
[6.308ab]	vākkyeṣu dṛṣṭam etac ca tannirbhāgatvavādinām /
[6.308cd]	anyathānupapattyā tat sarvathā padanityatā //
[6.309ab]	parāthadarśanārthatvaṃ yenāyaṃ pratipadyate /
[6.309cd]	sa dharmo hy anumānāya sambandhāpekṣitocyate //
[6.310ab]	na sādhanaprayogo 'yaṃ sūtrakāreṇa racyate /
[6.310cd]	vṛttikāreṇa cārthas tu yogyo dvābhyāṃ nirūpitaḥ //
[6.311ab]	atrocyate sthiraḥ śabdo dhūmagotvādijātivat /
[6.311cd]	sambandhānubhvāpekṣasāmānyārthāvabodhanāt //
[6.312ab]	anyāpohanasārūpyajātiliṅgatvakalpane /
[6.312cd]	viśeṣāṇām aliṅgatvāt sarvasāmānyanityatā //
[6.313ab]	svavākyādivirodho vā parārthatvena kathyate /
[6.313cd]	pratijñoccāryate sarvā sādhyārthapratipattaye //
[6.314ab]	na cānityā bravīty eṣā svārtham ity upapāditam /
[6.314cd]	tenārthapratyayāpannān nityatvān nāśabādhanam //
[6.315ab]	arthābhidhānasāmarthyam abhyupetya ca sādhayet /
[6.315cd]	pūrvābhyupagatenāpi nāśitvaṃ bādhate paraḥ //
[6.316ab]	arthapratītisāmarthyaiḥ pratiśāstram upāśritaiḥ /
[6.316cd]	āgamenāpi nāśitvaṃ bādhyate sarvavādinām //
[6.317ab]	sarvalokaprasiddhyā ca bādhaḥ pūrvoktayā diśā /
[6.317cd]	anumānavirodho 'pi prāguktenaiva hetunā //
[6.318ab]	pratyakṣeṇa viruddhatvaṃ saṅkhyābhāve 'bhidhāsyate /
[6.318cd]	vaktavyaś caiṣa kaḥ śabdo nāśitvena prasādhyate //
[6.319ab]	triguṇaḥ paudgalo vā 'yam ākāśasyātha vā guṇaḥ /
[6.319cd]	varṇād anyo 'tha nādātmā vāyurūpo 'rthavācakaḥ //
[6.320ab]	padavākyātmakaḥ sphoṭaḥ sārūpyānyanivarttane /
[6.320cd]	eteṣām astv anityatvaṃ nāsmākaṃ teṣu nityatā //
[6.321ab]	aprasiddhaviśeṣyatvam āśrayāsiddhahetutā /
[6.321cd]	athāsmad iṣṭaḥ pakṣaḥ syād dvayam etat samaṃ tava //
[6.322ab]	śabdamātram athocyeta śabdatvaṃ ca tathā sati /
[6.322cd]	anityaṃ tac ca sarveṣāṃ nityam iṣṭaṃ viruddhyate //
[6.323ab]	yatkiñcid iha sāmānyaṃ nityaṃ sarveṇa kalpyate /
[6.323cd]	anityatve hi naitat syād vyaktiṣu kāsu cit //
[6.324ab]	vyaktayaḥ śabdaśabdena na śakyante ca bhāṣitum /
[6.324cd]	tāsāṃ jātyatireke ca pūrvokte eva dūṣaṇe //
[6.325ab]	āśrayān atireke tu jātāv iva virodhitā /
[6.325cd]	aprasiddhaviśeṣyatvaṃ syāt pareṣāṃ ca pūrvavat //
[6.326ab]	anityavaṃ ca nāśitvaṃ yady ātyantikam ucyate /
[6.326cd]	tato 'smān prati pakṣaḥ syād aprasiddhaviśeṣaṇaḥ //
[6.327ab]	yathā kathañ cid iṣṭā ced anityavyapadeśyatā /
[6.327cd]	anabhivyaktyavasthātaḥ sābhivyaktyātmaneṣyate //
[6.328ab]	aikāntikavikalpe ca vyatirekavināśayoḥ /
[6.328cd]	pūrvābhyupagamenāpi virodhaḥ sāṃkhyajainayoḥ //
[6.329ab]	pratyakṣaindriyakatvāder  aulūkyānām asiddhatā /
[6.329cd]	anekaśabdakalpyatvād ādyamadhyabhaveṣu ca //
[6.330ab]	antyaśabde 'pi pakṣe syād āśrayāsiddhatā mama /
[6.330cd]	sarvaśabdeṣu sādhyeṣu hetur avyāpakas tava //
[6.331ab]	sāmānyair vyabhicāraś ca, jātimattve satīti cet /
[6.331cd]	tathāpi, asiddham asmākaṃ tadvattvaṃ vyatiriktayā //
[6.332ab]	ananyayā tu tadvattā tavāsidhetyahetutā /
[6.332cd]	athānuvṛttivyāvṛttihetunā yujyate matup //
[6.333ab]	tathāpy asty eva tadvattā teṣāṃ sāmānyabuddhitaḥ /
[6.333cd]	gotvādiṣv api sāmānyaṃ sāmānyam iti no matiḥ //
[6.334ab]	vyāvarttate viśeṣebhyaḥ seti śabdena tulyatā /
[6.334cd]	nityatvaṃ cānugāmyeṣām anityebhyo nivarttitam //
[6.335ab]	athātra gauṇamithyātve syātām varṇeṣu te same /
[6.335cd]	yogīndriyāvagamyaiś ca vyabhicāro 'ṇubhis tava //
[6.336ab]	nityānām api teṣāṃ hi pratyakṣatvādisambhavaḥ /
[6.336cd]	atha syāt tannivṛttyartham asmadādiviśeṣaṇam //
[6.337ab]	ahaṃpratyayavijñeyair ātmabhirvyabhicāritā /
[6.337cd]	liṅgaśabdādyabhāvena manassaṃyogahetukam //
[6.338ab]	pratyakṣaṃ caitadekāntāt sukhādāv iva kalpyate /
[6.338cd]	bāhyendriyāvagamyatvam atha kuryād viśeṣaṇam //
[6.339ab]	tathāpi vyabhicāryeva jātīnāṃ jātimattayā /
[6.339cd]	ekārthasamavāyena jātir jātimatī hi vaḥ //
[6.340ab]	ādhāratvam athocyeta, nāmūrtā''dhīyate hy asau /
[6.340cd]	samavāyaṃ yadi brūyāḥ, tvadīyaḥ so 'pi vāritaḥ //
[6.341ab]	abhedavṛttiṃ brūyāś cet, jātīnām api seṣyate /
[6.341cd]	kleśaś ca nityavaidharmye kṛto bahuviśeṣaṇaiḥ //
[6.342ab]	svaśabdenaiva tāny uktvā tebhyo 'nyatvaṃ varaṃ kṛtam /
[6.342cd]	evaṃ ca śakyate vaktaṃ nityatāpy ambarādivat //
[6.343ab]	tadbhinnā 'nityavṛkṣādivyatiriktatvahetukā /
[6.343cd]	kevalaindriyakatve 'pi sāṃkhyabauddhaprakalpite //
[6.344ab]	jātyā sādhitayedānīṃ vyabhicāraḥ pratīyate /
[6.344cd]	asiddhe pakṣadharmatve yathaiva prativādinaḥ //
[6.345ab]	na hetur labhyate, tadvadanvayavyatirekayoḥ /
[6.345cd]	tatra yady apy asiddhā syāj jātiḥ sādhanavādinaḥ //
[6.346ab]	tāvat tathāpy ahetutvaṃ yāvat sā na nirākṛtā /
[6.346cd]	kāryā caindriyakatve 'pi kiṃ vastv iti nirūpaṇā //
[6.347ab]	vyaktyananyatvanānātvabhedābhedeṣu ca sphuṭā /
[6.347cd]	tatrāsādhāraṇāsiddha sādhyahīnasapakṣatāḥ //
[6.348ab]	vikalpitānusāreṇa vaktavyā vādyapekṣayā /
[6.348cd]	viruddhāvyabhicāritvaṃ vakṣyamāṇaiś ca hetubhiḥ //
[6.349ab]	kevalākāśavarttitvād aulūkyasya vibhutvavat /
[6.349cd]	tathā ca śrotragamyatvāc chabdatvavad iti sthitiḥ //
[6.350ab]	prāguktena vibhutvena vyomavac cāsya nityatā /
[6.350cd]	sapakṣo 'pi vikalpyo 'tra śrutyarthe sādhyahīnatā //
[6.351ab]	vyaktilakṣaṇapakṣe 'pi jātyanyānanyakalpanā /
[6.351cd]	anyatve dharmyasiddhir no 'nanyatve 'pi parān prati //
[6.352ab]	aviśeṣe 'pi nānityaṃ na nityaṃ vastu tanmama /
[6.352cd]	aṃśo hy etasya jātyākhyo nityo dhvaṃsītaro mataḥ //
[6.353ab]	anityatā vikalpyātra, nāśaś cet sādhyahīnatā /
[6.353cd]	mamānyathā tu bhavatām, ity eṣā dūṣaṇoktidik //
[6.354ab]	sarveṇa śabdarūpaṃ ca vācakaṃ nityam iṣyate /
[6.354cd]	tatsvarūpe vivādas tu varṇās tatra ca sādhitāḥ //
[6.355ab]	sambandhanityatāyāḥ kiṃ śabdādhikaraṇe 'bhidhā /
[6.355cd]	tādarthyāc chabdacintāyāḥ saiva hy atrādhikāritī //
[6.356ab]	yad vā sambandhanityatvadvāreyaṃ śabdanityatā /
[6.356cd]	sādhyate, na vinaṣṭe hi śabde tannityatā bhavet //
[6.357ab]	anityānāṃ hi nityātmā yaḥ sambandhaḥ pratīyate /
[6.357cd]	āśrayāṇām anucchedān na kva cit sa virudhyate //
[6.358ab]	na cānucchedarūpeṇa gośabdānām iha sthitiḥ /
[6.358cd]	na caiṣāṃ gamyate bhedas tenaikasyaiva nityatā //
[6.359ab]	kṛtrimatve ca sambandhas tatprayogāpavarjanāt /
[6.359cd]	tadekavyaktiniṣṭhatvān naiva sārvatriko bhavet //
[6.360ab]	pārthivadravyasattādilāṅgūlatvādisaṅkarāt /
[6.360cd]	vinā prayogabhūyas tvaṃ na syād gotvāvadhāraṇā //
[6.361ab]	tasmād akṛtrimaḥ śabdo na kadā cid vinaṣyati /
[6.361cd]	nityena nityasambandhād ākāśaparamāṇuvat //
[6.362ab]	yad vā sambandhanityatvaṃ sūtre 'smin naiva varṇyate /
[6.362cd]	śabdanityatvamātre 'pi bhāṣyaṃ hy etasya yujyate //
[6.363ab]	sammugdhānekasāmānyaviṣayo hi sakṛcchrutaḥ /
[6.363cd]	niṣkṛṣṭasvārthavācitvaṃ śabdo na pratipadyate //
[6.364ab]	bahubhiḥ śravaṇair eva prāṇitvādīni varjayet /
[6.364cd]	śuklādigamanādīni sāsnālāṅgūlatādi ca //
[6.365ab]	śābaleyādikhaṇḍādivyaktīś ca svanibandhanāḥ /
[6.365cd]	niṣkṛṣṭagotvavācitvaṃ cireṇa pratipadyate //
[6.366ab]	tāvatkālaṃ sthiraṃ cainaṃ kaḥ paścān nāśayiṣyati /
[6.366cd]	anapekṣatvasūtreṇa tac caitat sādhayiṣyate //
[6.367ab]	kriyāvatām abhede hi kriyāvṛttiṣu kṛtvasuc /
[6.367cd]	tatprayogād dhruvaṃ tasya śabdasyāvarttate kriyā //
[6.368ab]	punaḥprayogavijñānaṃ na hi śabdāntare bhavet /
[6.368cd]	tasyāṃ ca śabdasaṃkhyāyām aṣṭāv iti bhavecchrutiḥ //
[6.369ab]	bhuktavanto 'ṣṭakṛtvo 'dya brāhmaṇā iti dṛśyate /
[6.369cd]	dravyabhede 'py anekāntaṃ matvā''ha kim ato yadi //
[6.370ab]	tasmāt tatparihārāya pramāṇāntaram ucyate /
[6.370cd]	pratyabhijñānam etena prayogeṇopalakṣitam //
[6.371ab]	kṛtvasuc cāpi naivāyaṃ vyabhicārīti gamyate /
[6.371cd]	yataḥ prayujyate caikabrāhmaṇatvavivakṣayā //
[6.372ab]	pramāṇaṃ pratyabhijñānaṃ dṛḍhendriyatayocyate /
[6.372cd]	itaro 'siddhatām āha sādṛśyād grāhyadūṣaṇāt //
[6.373ab]	nityaṃ sadṛśa eveti yatra rūḍhā matir bhavet /
[6.373cd]	sa iti pratyabhijñānaṃ bhrāntis tatrāvakalpate //
[6.374ab]	iha nityaṃ sa eveti vijñānaṃ jāyate dṛḍham /
[6.374cd]	tadāstitvādhikatvāc ca prāmāṇyaṃ tasya sādhitam //
[6.375ab]	nityaprasaṅgadvāreṇa spaṣṭayor apy anityayoḥ /
[6.375cd]	pratyabhijñānasadbhāvād anaikāntikatocyate //
[6.376ab]	na pratyakṣe iti tv etadasambaddham ivottaram /
[6.376cd]	yato nātra pareṇoktā pratyakṣatvena nityatā //
[6.377ab]	pratyakṣatvād ghaṭādīnāṃ mā prasāṅkṣīddhi nityatā /
[6.377cd]	atīndriyatvān mā bhuc ca vyomāder apy anityatā //
[6.378ab]	na ca nitye svarūpeṇa tenokte buddhikarmaṇī /
[6.378cd]	yā tv anaikāntikatvoktiḥ sā tathaivāvatiṣṭhate //
[6.379ab]	na tayoḥ pratyabhijñānam etad eva kilocyate /
[6.379cd]	pratyakṣatvaniṣedhena pratyakṣeṇa hi tad bhavet //
[6.380ab]	tena hetor abhāvo 'yaṃ vipakṣānujñayocyate /
[6.380cd]	hetuṃ cāpy abhyanujñāya vipakṣo neti kathyate //
[6.381ab]	sādhyaṃ nityasvarūpaṃ ced etayoḥ pratyabhijñayā /
[6.381cd]	tatrāsambaddhatā vācyā yoktā paṅktivane prati //
[6.382ab]	pratyabhijñānanityatve yāpy eṣānavadhāraṇā /
[6.382cd]	anādarāya, na hy asmāt prakṛtaṃ mama duṣyati //
[6.383ab]	vyaktirūpeṇa vā yena nāśitvaṃ buddhikarmaṇoḥ /
[6.383cd]	na tatra pratyabhijñānaṃ, ghaṭabuddhau hi nāsya dhīḥ //
[6.384ab]	yena tu pratyabhijñānaṃ śaktijātyātmanānayoḥ /
[6.384cd]	tena nityatvam eveṣṭaṃ kathañ cit sarvavādinām //
[6.385ab]	evaṃ tu pratyabhijñānaṃ vācoktaṃ kliṣṭayānayā /
[6.385cd]	na ca śakyaṃ nirākartuṃ sarvalokaprasiddhitaḥ //
[6.386ab]	yena nāma pramāṇena grahaṇaṃ buddhikarmaṇoḥ /
[6.386cd]	tenaiva pratyabhijñānān nityatvaṃ kiṃ na siddhyati //
[6.387ab]	vāṅmātrāt pratyabhijñānaṃ śakyaṃ śabde 'pabhāṣitum /
[6.387cd]	pratyabhijñānapekṣeṇa na pratyakṣeṇa kiñ cana //
[6.388ab]	rūpaśabdāvibhāgāc cety atraitat sādhayiṣyate /
[6.388cd]	pratyakṣanityaṃ karmeti, tenaiṣātropavarṇanā //
[6.389ab]	nāsmābhiḥ pratyabhijñānaṃ nityasādhanam iṣyate /
[6.389cd]	anityavādinas tv eṣā pratyakṣeṇa viruddhatā //
[6.390ab]	tenānaikāntiko nāyaṃ siddhāntāntaradūṣaṇam /
[6.390cd]	dhīkarmasv api kiṃ naivam anityatvaṃ nivāryate //
[6.391ab]	taducyate vināśitvam anumānāt pratīyate /
[6.391cd]	śabde pratyakṣagamye ca tena bādho balīyasā //
[6.392ab]	dhīkarmaṃ pratyabhijñānān nityatā tvānumānikī /
[6.392cd]	tādṛśī nāśitāpīti na syāt tatra balābalam //
[6.393ab]	na hi te iti tenāha, yad vā hetor viśeṣaṇam /
[6.393cd]	pratyakṣam, śrautratā ceyaṃ hetuḥ śabdatvavat kṛtaḥ //
[6.394ab]	yatkarmātīndriyādhāraṃ tadapratyakṣam ucyate /
[6.394cd]	apratyakṣeti buddhiś ca śūnyavāde nirūpitā //
[6.395ab]	pratyakṣadravyavarttinyo dṛśyante yoḥ punaḥ kriyāḥ /
[6.395cd]	tāsāṃ varṇavad eveṣṭaṃ nityatvaṃ pratyabhijñayā //
[6.396ab]	vyañjakābhāvataś cāsāṃ santatānupalabdhitā /
[6.396cd]	yad evotpādakaṃ vaḥ syāt tad eva vyañjakaṃ mama //
[6.397ab]	tava śabdatvakartṛtve nitye api satī yathā /
[6.397cd]	na nityam upalabhyete tathā me buddhikarmaṇī //
[6.398ab]	yathā vā śaktisadbhāve kutaś cit kāraṇād ṛte /
[6.398cd]	na kāryāṇy upajāyante tathābhivyaktir iṣyatām //
[6.399ab]	vyaktibhyo 'nyatayā tāvat karma kleśena kalpyate /
[6.399cd]	punarjātisahasrāṇāṃ tadbhede kliṣṭakalpanā //
[6.400ab]	tata ekatvanityatvapratyekasamavāyitāḥ /
[6.400cd]	vṛttiś ca viprakīrṇeṣu karmabhāgeṣu nāśiṣu //
[6.401ab]	ekatvāc calanādīnāṃ tasmād ekātmikā matiḥ /
[6.401cd]	prayatnāśrayanānātvād buddhibhedaḥ pravarttate //
[6.402ab]	naiva hy atrāpi vicchinnāḥ śābaleyādipiṇḍavat /
[6.402cd]	karmavyaktīr vijānīmaḥ kalpayema dvayaṃ yataḥ //
[6.403ab]	śīghramandādibhede 'pi syāt prayatnādibhedataḥ /
[6.403cd]	vyaktidvāro yathā jāteḥ, vyakter vā janane yathā //
[6.404ab]	buddhīnām api caitanyasvābhāvyāt puruṣasya naḥ /
[6.404cd]	nityatvam ekatā ceṣṭā, bhedas tu viṣayāśrayaḥ //
[6.405ab]	svarūpeṇa yathā vahnir nityaṃ dahanakarmakaḥ /
[6.405cd]	upanītaṃ dahatyarthaṃ dārhya nānyanna cānyathā //
[6.406ab]	yathā vā darpaṇaḥ svaccho yathā ca sphaṭiko 'malaḥ /
[6.406cd]	yadyannidhīyate yogyaṃ tacchāyāṃ pratipadyate //
[6.407ab]	tathaiva nityacaitanyāḥ pumāṃso dehavṛttayaḥ /
[6.407cd]	gṛhṇanti karaṇānītān rūpādīn, dhīr asau matā //
[6.408ab]	tenopanetṛsambandhabhaṅgitvād bhaṅgino matiḥ /
[6.408cd]	nanityaṃ dāhako vahnir dāhyāsannidhinā yathā //
[6.409ab]	tatra bodhātmakatvena pratyabhijñāyate matiḥ /
[6.409cd]	ghaṭahastyādibuddhitvaṃ tadbhedāl lokasammatam //
[6.410ab]	saiveti nocyate buddhir arthabhedānusāribhiḥ /
[6.410cd]	na cāsyāḥ pratyabhijñānam arthabhede 'nupāśrite //
[6.411ab]	etanmanasi kṛtvā''ha nitye eveti bhāṣyakṛt /
[6.411cd]	etayaiva diśā vācyā śuklāder api nityatā //
[6.412ab]	saṃsargamātrabhedena syāt tatrāpi hi bhedadhīḥ /
[6.412cd]	svarūpaṃ tu tad eveti ko jātiṃ kathayiṣyati //
[6.413ab]	kva cid dravyeṇa saṃsargaḥ kva cin na syād guṇāntaraiḥ /
[6.413cd]	śuklādes tena bhinnatvaṃ siddhaṃ bhāsuradhūsaraiḥ //
[6.414ab]	jvālādeḥ kṣaṇikatve 'pi pratyabhijñeti cet, na tat /
[6.414cd]	tatrāpi pratyabhijñeyaṃ sāmānyaṃ nityam eva naḥ //
[6.415ab]	bhedabuddhis tu yatrāṃśe syāt kena cid upādhinā /
[6.415cd]	tatra naḥ pratyabhijñānaṃ bhedabuddhyaiva vāritam //
[6.416ab]	hy astanoccāritas tasmād gośabdo 'dyāpi vidyate /
[6.416cd]	gośabdajñānagamyatvād yathokto 'dyaiṣa gaur iti //
[6.417ab]	hyo vāsīd eṣa gośabdaḥ pūrvoktenaiva hetunā /
[6.417cd]	yad vā gotvābhidhāyitvaṃ vācyo hetur dvayor api //
[6.418ab]	gośabdabuddhyā hy astanyā gośabdo 'yaṃ prakāśitaḥ /
[6.418cd]	gośabdaviṣayatvena yathaivādyaprasūtayā //
[6.419ab]	iyaṃ vā taṃ vijānāti taddhetoḥ pūrvabuddhivat /
[6.419cd]	ubhe vāpy ekaviṣaye bhavetām ekabuddhivat //
[6.420ab]	deśakālādibhinnā vā samastā gotvabuddhayaḥ /
[6.420cd]	ekagośabdajanyāḥ syur godhītvād ekabuddhivat //
[6.421ab]	gośabdabuddhayo 'py evam ekagośabdagocarāḥ /
[6.421cd]	gośabdaviṣayatvena kalpyantām ekabuddhivat //
[6.422ab]	gośabdatvaniṣedhāc ca nātra syāt siddhasādhyatā /
[6.422cd]	ghaṭāder ekatāpattau jātyeṣṭaṃ siddhasādhanam //
[6.423ab]	vyaktīnām ekatārpattiṃ kuryāc ced anayā diśā /
[6.423cd]	tasya dṛṣṭaviruddhatvaṃ vācyaṃ sarvapramāṇakam //
[6.424ab]	ye 'pi sthūlavināśānām anyathānupapattitaḥ /
[6.424cd]	kalpayantyantarā sūkṣmaṃ vināśitvaṃ pratikṣaṇam //
[6.425ab]	te 'pi kṣaṇikanāśitvād adhikāṃ sthūlanāśitām /
[6.425cd]	śabdānām avijānanto na śaktā nāśisādhane //
[6.426ab]	kṣaṇabhaṅgo ghaṭādīnāṃ vāryas tair eva sādhanaiḥ /
[6.426cd]	tathaiva pratyabhijñānād, yāvad dṛṣṭaṃ na bādhate //
[6.427ab]	sādhanaṃ tu bruvāṇasya dīpajvālādidarśanāt /
[6.427cd]	pūrvoktenaiva māgreṇa pratyakṣādiviruddhatā //
[6.428ab]	pūrvakṣaṇavināśe ca kalpyamāne niranvaye /
[6.428cd]	uttarasyānimittatvād utpattir nopapadyate //
[6.429ab]	atyantāsann asau tasminn tāvad vyāpṛtikṣamaḥ /
[6.429cd]	svayaṃ cābhāvadaṣṭatvāt kasmin kāle kariṣyate //
[6.430ab]	nāśotpādasamatve 'pi nairapekṣyāt parasparam /
[6.430cd]	na kāryakāraṇatve staḥ, tadvyāpārānanugrahāt //
[6.431ab]	na hy alabdhātmakaṃ vastu parāṅgatvāya kalpte /
[6.431cd]	na vinaṣṭaṃ, na ca sthānaṃ tasya kāryakṛtikṣamam //
[6.432ab]	jāyamānaṃ ca gandhādi ghaṭarūpe vinaśyati /
[6.432cd]	tatkāryaṃ neṣyate tadvat tathā rūpāntarāṇy api //
[6.433ab]	tasmāt prākkāryaniṣpatter vyāpāro yatra dṛśyate /
[6.433cd]	tad eva kāraṇaṃ tasya na tvānantaryamātrakam //
[6.434ab]	jvālāder api nāśitvaṃ naiva siddhaṃ pratikṣaṇam /
[6.434cd]	laghavo 'vayavās tatra yānti deśāntaraṃ laghu //
[6.435ab]	prabhūtaṃ varttideśe hi tejastiṣṭhati piṇḍitam /
[6.435cd]	tatra yāvad vrajaty ūrdhvaṃ tāvajjvāleti gamyate //
[6.436ab]	tato 'pi yadatikramya yāti tat syāt prabhātmakam /
[6.436cd]	tataḥ paraṃ tu yad yāti tat saukṣmyān nāvadhāryate //
[6.437ab]	uttarāvayavai ruddhe mārge pūrve na yānti ca /
[6.437cd]	yathottare vimuñcanti pūrve yānti tathā tathā //
[6.438ab]	saṃkrāntāv api tenaiṣāṃ tṛṇādau vṛddhyasambhavaḥ /
[6.438cd]	śabde vṛddhyādyabhāvo 'pi dhvaniśaighryeṇa jāyate //
[6.439ab]	śarīre yauvanādyāptiḥ pariṇāmāc ca setsyati /
[6.439cd]	tathā hi sanniveśādi pratyabhijñāyate janaiḥ //
[6.440ab]	tatrānyānanyavṛttīnām anekāntasvabhāvataḥ /
[6.440cd]	utpattisthitināśānāṃ virodhaḥ prāṅnirākṛtaḥ //
[6.441ab]	ekasantānasambandhāt pratyabhijñānakalpanā /
[6.441cd]	jñānasantatimārgeṇa vāryānyatvādyasambhavāt //
[6.442ab]	evaṃ sthitasya śabdasya śrutikālāt kṣaṇāntare /
[6.442cd]	sambhāvyate vināśitvaṃ na bhūyo 'nyena hetunā //
[6.443ab]	yathā śastrādibhir bhedāj jarayā vā paṭādayaḥ /
[6.443cd]	naṅkṣyantītyavagamyante naivaṃ śabde 'sti kāraṇam //
[6.444ab]	śabdo yathā paudgaliko niṣiddhaḥ, syād vāyavīyasya sa eva mārgaḥ /
[6.444cd]	tasmād anirdhāritahetumārgaḥ sarvatra sākṣād bhavatīti nityaḥ //
{7 vākyādhikaraṇa VAA}
[7.1ab]	padārthapadasambandhanityatve sādhite 'pi vaḥ /
[7.1cd]	naiva vedapramāṇatvaṃ vākyārthaṃ prati sidhyati //
[7.2ab]	padāni gamayeyus taṃ pratyekaṃ saṃhatāni vā /
[7.2cd]	vyatirikto 'tha vā śabdaḥ, padārthā vā 'pi pūrvavat //
[7.3ab]	tat pramāṇaṃ smṛtīnāṃ ca tathā sambandhataddhiyām /
[7.3cd]	pratyekaṃ saṃhatatvena tadvad eva vikalpanam //
[7.4ab]	adṛṣṭasaṅgatitvena sarveṣām animittatā /
[7.4cd]	anyaḥ pratīto na hy anyaṃ gamayiṣyaty asaṅgatam //
[7.5ab]	apratītaś ca sambandho nāpy asattvād viśiṣyate /
[7.5cd]	na cā'vijñāyamānasya sadbhāvo 'pi pramāṇavān //
[7.6ab]	vākyavākyārthayor nāpi vastutvam upapadyate /
[7.6cd]	spaṣṭaṃ padatadarthābhyām anyā'nanyā'nirūpaṇāt //
[7.7ab]	na tāvad avagamyete kaiś cit tadvyatirekataḥ /
[7.7cd]	yaugapadyāgṛhīteś ca samudāyau na sidhyataḥ //
[7.8ab]	na sattāyaugapadyasya vyavahārāṅgateṣyate /
[7.8cd]	arvanityatayā mā bhūd viśeṣānavadhāraṇam //
[7.9ab]	jñānānāṃ kramavarttitvād yaugapadye 'py asambhavaḥ /
[7.9cd]	ena tatsamudāyo 'pi na vākyārthaḥ pratīyate //
[7.10ab]	sambandhapūrvakatvaṃ ca vākyavākyārthayoḥ sthitam /
[7.10cd]	svatantreṣu hi vākyatvaṃ kadā cin nopalakṣyate //
[7.11ab]	sambandhaś cānapekṣatvāt kasya cin nāvakalpate /
[7.11cd]	padāni tāvad varṇā vā svarūpair na kadācana //
[7.12ab]	anarthakeṣv adṛṣṭatvād apekṣante parasparam /
[7.12cd]	na cānuccāritaḥ śabdaḥ śaknoty anyam apekṣitum //
[7.13ab]	yaugapadyaṃ tu nāsty eva na coccārya tirohitaḥ /
[7.13cd]	apekṣaṇe 'pi sambandho naiva kaś cit pratīyate //
[7.14ab]	kāryakāraṇasaṃyogasamavāyādilakṣaṇaḥ /
[7.14cd]	ekārthasamavāye 'pi sarveṣāṃ vyomni tulyatā //
[7.15ab]	tatroktānuktayogyāder na viśeṣyeṇa saṅgatiḥ /
[7.15cd]	ekakāryaniyogo 'pi vyaṅgye janye 'tha vā bhavet //
[7.16ab]	vyaṅgyās tāvat pṛthagbhūtāḥ padārthāḥ padabhedataḥ /
[7.16cd]	tathā tadviṣayāpy etair buddhir naikāpi jāyate //
[7.17ab]	yā tu svaviṣayā buddhiḥ pratiśabdam asāv api /
[7.17cd]	na caikajñānajananaṃ bhinnais taiḥ kramavarttibhiḥ //
[7.18ab]	na cāvayavaśo bodhād aikyaṃ vākyatadarthayoḥ /
[7.18cd]	na cāvayavabuddhīnāṃ bhrāntitvaṃ bādhakād ṛte //
[7.19ab]	ekanirbhāgatābuddher asatyāḥ satyatā katham /
[7.19cd]	anurāgavyavacchedau buddhīnāṃ na ca siddhyataḥ //
[7.20ab]	kṣaṇikatvād ato 'rthatvaṃ neṣṭaṃ saṃsargabhedayoḥ /
[7.20cd]	yadi dhriyata gobuddhiḥ śuklabuddhijanikṣaṇe //
[7.21ab]	tato 'nyābhyo nivartteta saṃsṛjyeta tathānayā /
[7.21cd]	saṃsargo na ca buddhīnāṃ saṃyogāder asambhavāt //
[7.22ab]	ekātmavṛttitā tulyā ghaṭahastyādidhīṣv api /
[7.22cd]	tathā nirantarotpattiḥ, nākāṅkṣā vātra śabdavat //
[7.23ab]	kṣaṇikā 'yugapadbhāve kā buddhiḥ kām apekṣate /
[7.23cd]	ata eva viśiṣṭā dhīs tābhir naikopajanyate //
[7.24ab]	yataḥ kalpyeta sarvāsāṃ saṃsargas tadapekṣayā /
[7.24cd]	na ca saṃsargavicchedanirbhāso 'ntaḥ prakalpitaḥ //
[7.25ab]	bāhyābhāso 'rtharūpeṇa pramāṇaṃ svapnavad bhavet /
[7.25cd]	na ca kālatrayopetabāhyārthāsambhave sati //
[7.26ab]	pravartetāpi vijñānaṃ na cāsmin bāhyasambhavaḥ /
[7.26cd]	anutpanne 'pi tenāsminn utpannaparikalpanā //
[7.27ab]	arthasaṃsargadṛṣṭyā vā saṃsargo 'tra prakalpyate /
[7.27cd]	buddhyor na tāvad evaṃ syād viśeṣaṇaviśeṣyatā //
[7.28ab]	tathaiva śabdatadbuddhyor viśeṣotpattyasambhavāt /
[7.28cd]	tāvān eva hi gośabdaḥ śuklaśabde 'pi kīrtite //
[7.29ab]	pūrvasattve 'pi tāvattā tasyaivaṃ taddhiyor api /
[7.29cd]	viśeṣaṇaviśeṣyatvaṃ na syāc chuklatvagotvayoḥ //
[7.30ab]	na tayor anurāgo hi nā'vacchedaḥ parasparam /
[7.30cd]	gotvena na hi śuklatvaṃ gotvaṃ vā tena rajyate //
[7.31ab]	anyonyātmany asadbhāvād vyaktyaṅgatvād dvayor api /
[7.31cd]	vyaktiś ced anurajyeta tābhyāṃ tatrāpi śabdayoḥ //
[7.32ab]	na parasparasambandhaḥ syād atadgocarau hi tau /
[7.32cd]	śabdair anucyamāne hi saty apy ekāśraye 'rthataḥ //
[7.33ab]	śabdānāṃ naiva sambandhaḥ pṛthivīsthagavāśvavat /
[7.33cd]	ekārthasamavāye 'pi rūpāder naiva saṅgatiḥ //
[7.34ab]	na caikavyaktivṛttitve pramāṇaṃ gotvaśuklayoḥ /
[7.34cd]	sambandhād etayos tatra syād ekavyaktikalpanā //
[7.35ab]	tadekatvāc ca sambandha evam anyonyasaṃśrayam /
[7.35cd]	na cātra padam asty anyad yenaikavyaktidhīr bhavet //
[7.36ab]	na cā'syāḥ padavācyatvaṃ, vācyate 'pi na caikatā /
[7.36cd]	gamyamānasya caikatvāt sambandho yadi kalpyate //
[7.37ab]	pārthivatvādyabhedena kiṃ na syād ghaṭavṛkṣayoḥ /
[7.37cd]	śuklaśrutyā na gotvādiḥ kṛṣṇādibhyo nivarttyate //
[7.38ab]	svabhāvato 'vabodhaś ca tadvaśān nā'pasarpati /
[7.38cd]	kṛṣṇādyapohanaṃ vācyaṃ śuklaśabdasya yady api //
[7.39ab]	tathāpi gogatatve 'sya pramāṇaṃ naiva sannidhiḥ /
[7.39cd]	tadviṣaya eveti yāvacchabdena nocyate //
[7.40ab]	tāvat sarvam aśābdaṃ syāt svātantryeṇā'dhyavasyataḥ /
[7.40cd]	sannidher anumīyeta tādṛśaṃ vacanaṃ yadi //
[7.41ab]	punaḥ saṇṇidhyadhīnaiva tasyaitadviṣayā'rthatā /
[7.41cd]	tatrāpi śabdakḷptiś ced anavasthā bhaved iyam //
[7.42ab]	ṣaṭpramāṇā'tiriktatvāt tasmāt sannidhyanāśrayaḥ /
[7.42cd]	sambandhakāraṇaṃ nāpi ṣaṣṭhī gavyupalabhyate //
[7.43ab]	satyām api tu sambandhaḥ śrautas tāvan nirākṛtaḥ /
[7.43cd]	gamyamānasya cārthasya naiva dṛṣṭaṃ viśeṣaṇam //
[7.44ab]	śabdāntarair vibhaktyā vā dhūmo 'yaṃ jvalatītivat /
[7.44cd]	saṃsarge cāpi bhede vā vākyārthe parikalpite //
[7.45ab]	tasya yāvat padārthatvān naikavākyatvasambhavaḥ /
[7.45cd]	padārthavyatirekaś ca nāsti saṃsargabhedayoḥ //
[7.46ab]	na ca vastvantarā''rambhaḥ padārthais tadanugrahāt /
[7.46cd]	na hi jātiguṇaiḥ kiṃ cit kāryamāraśyate bahiḥ //
[7.47ab]	tadabhāve 'vabodhaś ca jāto 'pi svapnavanmṛṣā /
[7.47cd]	satām eva viśeṣāṇāṃ saṃnidher yo 'pi manyate //
[7.48ab]	vākyārthatvam abhivyaktau tasyāpi tadanekatā /
[7.48cd]	prāksattve ca kutas teṣāṃ pramāṇaṃ pratyayair vinā //
[7.49ab]	na caiṣāṃ vastusattvaṃ ca tatpade 'stitvakāraṇaṃ /
[7.49cd]	evam ādyā'ntyasarveṣāṃ pṛthaksaṃghātakalpane //
[7.50ab]	anyonyā'nugrahā'bhāvāt padānāṃ nāsti vākyatā /
[7.50cd]	ādyaṃ yadi padaṃ sarvaiḥ saṃskriyeta viśeṣataḥ //
[7.51ab]	tatas tad eva vākyaṃ syād anyaś ca dyotako gaṇaḥ /
[7.51cd]	evam antyeṣu sarveṣu pṛthagbhūteṣv avasthitam //
[7.52ab]	svatantreṣu hi vākyatvaṃ kathacinnopalakṣitam /
[7.52cd]	sphoṭajātiniṣedhaś ca syāt padasphoṭajātivat //
[7.53ab]	vāryaḥ padakramo vākyaṃ yathā varṇakramaḥ padam /
[7.53cd]	buddhyā na copasaṃhartuḥ kramo niṣkṛṣya śakyate //
[7.54ab]	padāny eva hi tadvanti vartante śrotrabuddhivat /
[7.54cd]	tāvatsv eva padeṣv anyaḥ kramo 'nyaś ca pratīyate //
[7.55ab]	tatra yāvat kramaṃ bhedo vākyārthasya prasajyate /
[7.55cd]	padāntarasya pārārthyādākhyātaṃ yo 'pi manyate //
[7.56ab]	vākyaṃ prādhānyayogena vākyārthaṃ cāpi bhāvanām /
[7.56cd]	tatrāpi na bahirvastu kriyākārakasaṅgatiḥ //
[7.57ab]	na kārakāṇām anyonyaṃ na kriyāṇāṃ pratīyate /
[7.57cd]	ukhāyāmodanaṃ kāṣṭhair devadattaḥ paced iti //
[7.58ab]	dravyāṇāṃ tāvad etasmin na sambandhaḥ parasparam /
[7.58cd]	atyantabhedaniṣpannaṣaṣṭhyabhāvānapekṣaṇaiḥ //
[7.59ab]	tṛtīyādyapahāreṇa sannidher api bādhanāt /
[7.59cd]	kāṣṭhādīnāṃ ca sambandhaḥ kriyayā na svarūpataḥ //
[7.60ab]	ārdrādidharmakaiḥ pākas taiḥ kṛto na hi dṛśyate /
[7.60cd]	śaktiḥ kāraṇam iṣṭhā ced, amūrtā sāpi niṣkriyā //
[7.61ab]	śaktair api ca taiḥ pākas tiṣṭhadbhir naiva sādhyate /
[7.61cd]	jvalanādimukhenātha teṣāṃ pākena saṅgatiḥ //
[7.62ab]	tathāpi karmaṇā kramaṃ na sādhyam iti durbham /
[7.62cd]	bhinnārthasamavetatvān na ca sambandhasambhavaḥ //
[7.63ab]	na cānyakārakotpādye kārakaṃ kārakāntaram /
[7.63cd]	jvalanādīni kurvanti na ca syuḥ pākasādhanam //
[7.64ab]	apākasādhanānāṃ ca kutas tenaikavācyatā /
[7.64cd]	jvalanādigatā pāke śaktiś ced upacaryate //
[7.65ab]	kartṛtvāt tatra kāṣṭhādeḥ karaṇatvādi ca durlabham /
[7.65cd]	mukhyaṃ kārakavaicitryam alabdhaṃ jvalanādiṣu //
[7.66ab]	kathaṃ tu pākavelāyām upacāreṇa labhyate /
[7.66cd]	svavyāpāre ca kāṣṭhādeḥ karaṇatvādyasambhavaḥ //
[7.67ab]	viklidyanti jvalantīti bibhratīti ca darśanāt /
[7.67cd]	na caiṣāṃ pākavelāyāṃ vyāpārāntaram iṣyate //
[7.68ab]	ekaprayogavat, tena kartṛtaiva prasajyate /
[7.68cd]	pacinā cānupātteṣu jvalanādiṣv asaṅgatiḥ //
[7.69ab]	na hi sadbhāvamātreṇa tāni sambandhakāraṇam /
[7.69cd]	na ca śabdāntarair eṣām upādānamataḥ paciḥ //
[7.70ab]	devadattakriyāvācī na syāt kāṣṭhādisaṅgataḥ /
[7.70cd]	sarvavyāpāravācī cet pacir iṣṭas tathā sati //
[7.71ab]	kartṛtvam eva kāṣṭāder āpannaṃ devadattavat /
[7.71cd]	dhātunoktakriye nityaṃ kārake kartṛteṣyate //
[7.72ab]	sarveṣāṃ bhāvanāsāmye na hy anyat kartṛlakṣaṇam /
[7.72cd]	kāṣṭhādīni pacantīti vivakṣā yā ca dṛśyate //
[7.73ab]	sāpi naivopapadyeta yady anyat kartṛlakṣaṇam /
[7.73cd]	ekadhātugṛhītānāṃ na cāsty aṅgapradhānatā //
[7.74ab]	na kārakaṃ tataḥ karttā prādhānyābhihitakriyam /
[7.74cd]	ataḥ samapradhānānām abhidhā sadasattvayoḥ //
[7.75ab]	kva cit kārakavaicitryaṃ kva cid aikyaṃ na yujyate /
[7.75cd]	pratyayenāpi naivātra jvalanādiparigrahaḥ //
[7.76ab]	kartṛmātraṃ tv asau brūyād atha vā tadgatā kriyām /
[7.76cd]	tasmān na pacatīty atra kāṣṭhāder asti saṅgatiḥ //
[7.77ab]	sarvatra na ca dhātvarthaḥ pratyayārthena yujyate /
[7.77cd]	bhāvanā pratyayārtho hi dhātvarthānāṃ ca tāṃ prati //
[7.78ab]	sādhyasādhanayogyānām upādānaṃ ca dhātubhiḥ /
[7.78cd]	sādhyatvaṃ pākam ity evaṃ pākenaiva ca sādhanam //
[7.79ab]	pac ity etena rūpeṇa naiko 'py aṃśaḥ pratīyate /
[7.79cd]	vidhibhāvanayoś caikapratyayagrāhyatākṛtaḥ //
[7.80ab]	dhātvarthāt prathamaṃ tāvat sambandho 'dhyavasīyate /
[7.80cd]	vidhāv avasite tatra kevale bhāvanātmani //
[7.81ab]	paścāt sambadhyamāno 'pi na dhātvartho vidhīyate /
[7.81cd]	vidhyahīnapravṛtteś ca na sa kāryaḥ śruto 'pi san //
[7.82ab]	evaṃ kārakavidhyantavidhānasyāpy asambhavaḥ /
[7.82cd]	vidhyantatvaṃ prayājāder niṣedhavyam asaṅgatam //
[7.83ab]	asambaddhatvam eteṣāṃ vācyaṃ śuklagavādivat /
[7.83cd]	tatrārthalakṣaṇā kā cit sambhaved api saṅgatiḥ //
[7.84ab]	vākyair eva tv asambaddhaiḥ sambandho na prakalpyate /
[7.84cd]	ato 'nyonyāśrayatvaṃ syād ekamūlāprasiddhitaḥ //
[7.85ab]	evam aṃśatrayāsattvāj jāto nirviṣayo vidhiḥ /
[7.85cd]	dhātvarthakārakāṇāṃ tu sākṣān naivaiṣa sidhyati //
[7.86ab]	vidher bhāvanayā rodhāt kartus teṣv apravartanāt /
[7.86cd]	kriyākārakasambandhamūlatvāt sarvasaṅgatiḥ //
[7.87ab]	niṣedhyā tanniṣedhena svasvāmipitṛbandhuṣu /
[7.87cd]	upasarganipātānāṃ kena cin na ca saṅgatiḥ //
[7.88ab]	parasparaṃ tv asiddhaiva svātantryeṇa ca nāmabhiḥ /
[7.88cd]	kriyāviśeṣaṇatvāc ca vinā naivopasargatā //
[7.89ab]	vākyārtho 'sattvabhūtatvād etair na ca viśiṣyate /
[7.89cd]	kriyādvārā'tha kalpyeta sāpi nākārakātmanaḥ //
[7.90ab]	asattvabhūm arthaṃ ca nādhyavasyati kārakam /
[7.90cd]	viśeṣaṇatvam apy eṣāṃ naivārthānanurañjanāt //
[7.91ab]	ānarthakyānyavācitvaviparotaprasādhanāt /
[7.91cd]	pralambate 'yam ityādau teṣāṃ kaś cid arthakaḥ //
[7.92ab]	prāsādādiṣu cānyo 'rtho viparītaḥ pratiṣṭhate /
[7.92cd]	yena svārthāvirodhena viśeṣa upajanyate //
[7.93ab]	viśeṣaṇaṃ tadeveṣṭaṃ na tu yat svārthanāśakam /
[7.93cd]	ābhimukhyordhvagatyādiviśeṣo yo 'vagamyate //
[7.94ab]	tasyāpi kartṛdharmatvān na dhātvarthāṅgateṣyate /
[7.94cd]	kartrā ca saha sambandho nopasargasya vidyate //
[7.95ab]	aṃśatrayātiriktatvān nāpi bhāvanayā saha /
[7.95cd]	pratiṣedhavikalpādeḥ sambandhaś ca virudhyate //
[7.96ab]	anyarūpaparicchedād vāhyavastvarthavādinām /
[7.96cd]	svaśruteḥ prathamaṃ vastu sadbhāvena nirūpitam //
[7.97ab]	kathaṃ nañādibhiḥ paścād abhāvam upanīyate /
[7.97cd]	virodhaś ca tayoḥ śrutyor asti nāstīti śabdavat //
[7.98ab]	vikalpe punarekasya śabdasyaiṣā virodhitā /
[7.98cd]	gavādivac ca naiteṣāṃ svatantrārthāvadhāraṇam //
[7.99ab]	yena tatpūrvakaṃ santaṃ vākyārthaṃ yāyurātmanā /
[7.99cd]	samudāye 'py asiddhatvāt yena vakṣyaty ahetutām //
[7.100ab]	gamyate cet yato 'vocat pratyekāśaktisiddhaye /
[7.100cd]	asambandhāt padārthānām iti pūrvoktayā diśā //
[7.101ab]	sann apy ajñāyamānatvād asann ity abhidhīyate /
[7.101cd]	aikaikaśye padārthānāṃ vākyārthe vyabhicāritā //
[7.102ab]	prāgasiddheḥ samastānām asādhāraṇaduṣṭatā /
[7.102cd]	padārthān eva vākyārthaṃ yaḥ sāmastyena manyate //
[7.103ab]	gaur aśvaḥ puruṣo hastīty atrāpy asya prasajyate /
[7.103cd]	vyastasya yo 'rthaḥ śabdasya na sāmastye jahāti tam //
[7.104ab]	taṃ cojjhati na viśrambhaḥ padārthaṃ prati labhyate /
[7.104cd]	tatra dvitrādisāmānyavijñānaṃ kevalaṃ bhavet //
[7.105ab]	anekaśabdavijñānān na viśeṣāvadhāraṇam /
[7.105cd]	padārthasaṅgate 'rthe ced vākyaṃ sākṣāt pravarttate //
[7.106ab]	padārthasaṃvidas tatra na syād dṛṣṭopakāritā /
[7.106cd]	tenājñātapadārtho 'pi budhyetaiva svabhāvataḥ //
[7.107ab]	tān vānurudhyamānasya kāraṇaṃ syusta eva te /
[7.107cd]	tatra coktam, ato nāsti vākyadhīmūlasambhavaḥ //
[7.108ab]	tataś cārthād bhavel loke, vedārthas tv apramāṇakaḥ /
[7.108cd]	samayāt puruṣāṇāṃ vā guṇavṛddhyādivanmataḥ //
[7.109ab]	niṣkāraṇo 'pi sannartho yājñikaiḥ paribhāṣitaḥ /
[7.109cd]	tatra coktaṃ kathāvat tu saṅghātāt pauruṣeyatā //
[7.110ab]	na cāptaḥ puruṣo 'trāsti, tena vedāpramāṇatā /
[7.110cd]	atrābhidhīyate, yady apy asti mūlāntaraṃ na naḥ //
[7.111ab]	padārthānāṃ tu mūlatvaṃ dṛṣṭaṃ tadbhāvabhāvataḥ /
[7.111cd]	satyaṃ na vācakaṃ vākyaṃ vākyārthasyopapadyate //
[7.112ab]	anyathāpy upapannatvāc chaktis tatrāpramāṇikā /
[7.112cd]	pada eva hi varṇānāṃ śaktiḥ kleśena kalpitā //
[7.113ab]	tirobhāvād iha tv eṣāṃ bhavet kleśatareṇa sā /
[7.113cd]	bahavaś cānusandheyā varṇāś ciratirohitāḥ //
[7.114ab]	padārtheṣūpayuktānāṃ punarvyāpārakalpanā /
[7.114cd]	padārthānāṃ ca sāmarthyaṃ gamyamānam apahnutam //
[7.115ab]	ānantaryād dhi vākyārthas taddhetutvaṃ na muñcati /
[7.115cd]	ekayaiva hi saṃskṛtyā kathaṃ kāryadvayaṃ bhavet //
[7.116ab]	na caiṣāṃ pūrvasaṃskārād anyo 'stīti pratīyate /
[7.116cd]	na cānyavarṇavelāyāṃ teṣv ālocanasambhavaḥ //
[7.117ab]	padatadvācyasambandhabuddhivyavadhibādhanāt /
[7.117cd]	pratyakṣasmṛtirūpāto na teṣv ekāsti vākyadhīḥ //
[7.118ab]	tasmāc ca vākyanirbhāsā vākyaṃ sā dhīr na kalpate /
[7.118cd]	vākyam ity anayā buddhyā na cātmāṃśaḥ pratīyate //
[7.119ab]	na ca vākyārthabuddhyedaṃ śūnyavāde nirūpitam /
[7.119cd]	vākyavākyārthyor aikye bāhyābhyantaravādinām //
[7.120ab]	vicchinnabhāgabuddhīnāṃ mṛṣātvaṃ niṣpramāṇakam /
[7.120cd]	kalpyamāne 'pi naivaṃ ca vastubuddhir nivarttate //
[7.121ab]	teṣv eva ca padārtheṣu prakḷptastokaśaktiṣu /
[7.121cd]	āvāpodvāparacanābhedād vākyeṣv anantā //
[7.122ab]	stokaśaktyupapanne 'rthe bahuśaktyapramāṇatā /
[7.122cd]	vākyatacchaktyanantatve nārthāpattis tato bhavet //
[7.123ab]	na cāvayavabuddhīnāṃ sādṛśyād bhrāntikalpanā /
[7.123cd]	na prasiddhāḥ pṛthagbhūtā mukhyā hy avayavāḥ kva cit //
[7.124ab]	nāvayavyantare yasmāt sarvavākyeṣv abhāgatā /
[7.124cd]	satām avayavānāṃ hi syād vā sadṛśatā na vā //
[7.125ab]	sādṛśyaṃ narasiṃhādau yuktaṃ jātyantare sati /
[7.125cd]	tatra hy avayavāḥ siddhāḥ prāksaṃyogavibhāginaḥ //
[7.126ab]	pāṇyādayo hi vicchinnā dṛśyante nṛśarīrataḥ /
[7.126cd]	deheṣu ca pṛthagbuddhis teṣu sarveṣu jāyate //
[7.127ab]	tatra tatsadṛśatvād vā tatsāmānyena vaikatā /
[7.127cd]	hastādiṣūpapanneti pratyabhijñānasambhavaḥ //
[7.128ab]	tadvad atrāpi sādṛśyaṃ yadi nāmāvadhāryate /
[7.128cd]	siddhe 'vayavasatyatve mṛṣā nirbhāgakalpanā //
[7.129ab]	asatā yat tu sādṛśyam asataḥ parikalpyate /
[7.129cd]	dhruvaṃ śaśaviṣāṇena kharaśṛṅgasya tad bhavet //
[7.130ab]	athāsattvena sādṛśyam atrāpy astīti manyate /
[7.130cd]	sarvatraivaṃ samānatvāt kaś cin nāsadṛśo bhavet //
[7.131ab]	bhāgaś citre 'pi dṛṣṇādir dṛṣṭa eva sadṛktayā /
[7.131cd]	ekadeśaś ca madye 'pi samyaktiktaraseṣu ca //
[7.132ab]	citrabuddhes tu naivāsti pratītir bhāgaśo mama /
[7.132cd]	ākārābhāvataḥ, artho 'tra citraḥ sāvayavaḥ sa ca //
[7.133ab]	tasmān na padavarṇānām asattvāt sadṛśī gatiḥ /
[7.133cd]	vākyasyāpi na sādṛśyaṃ tatrāvayavavarjanāt //
[7.134ab]	syād varṇapadaniṣkṛṣṭir na ca vākyasadṛktayā /
[7.134cd]	tena na syād apoddhāras teṣām ālambanād ṛte //
[7.135ab]	na ca vyañjakabhedo 'pi padavarṇādṛte 'sti te /
[7.135cd]	sūkṣmatvād, aṇukalpānāṃ dhvanīnāṃ parikalpanāt //
[7.136ab]	na ca kāryāntarārambhas tais tādṛgupapadyate /
[7.136cd]	tenāṇumātraśabdāṃśagṛhītiḥ kevalā bhavet //
[7.137ab]	sator api ca nādānāṃ pṛthaktvakramavattvayoḥ /
[7.137cd]	vyaṅgyābhāvena naivaiṣām abhivyaktiḥ prasidhyati //
[7.138ab]	kṛtsnasya yaugapadyena bhaved vāvagatir na vā /
[7.138cd]	naiva prāksakalād vākyād grāhyaṃ kiñ cit tavāsti hi //
[7.139ab]	tad eva sakalaṃ vākyaṃ nyūnam anyadapekṣya ca /
[7.139cd]	tadviruddham, na cābhinne nyūnasākalyakalpanā //
[7.140ab]	pṛthakprasiddhasadbhāvaṃ tripadaṃ ca catuṣpade /
[7.140cd]	nāstīti yadi kalpyeta vṛkṣo na syāt tadā vane //
[7.141ab]	pṛthakprasiddhyamithyātvāt syād vākyāntaratā yadi /
[7.141cd]	vākyāc chabdāntaratvaṃ syāt tathaiva padavarṇayoḥ //
[7.142ab]	tasmād yathā mahāvākye laghūnām anirākriyā /
[7.142cd]	tathaiva padavarṇānāṃ nāsattvaṃ vākyabuddhiṣu //
[7.143ab]	kevalasyāprayogāc cet, mahadarthe laghor api /
[7.143cd]	alpārthe tatprayuktaṃ cet svārthe tadvat padāni naḥ //
[7.144ab]	yady api vyavahāraṅgaṃ na pūrṇaṃ padavarṇayoḥ /
[7.144cd]	tathāpy asty eva sadbhāvas tanmātre prayuyukṣite //
[7.145ab]	padārthamātram eveṣṭaṃ viśeṣe 'vagate kva cit /
[7.145cd]	padaṃ prayuñjate ke cid varṇaṃ vārthasamanvitam //
[7.146ab]	granthādhyayanavelāyāṃ svarūpeṇāvadhāraṇam /
[7.146cd]	pradhānaṃ padavarṇānāṃ vicchinnānām upāśritam //
[7.147ab]	tadā prasiddhasattvānāṃ cottaratrāsti sādhanam /
[7.147cd]	na hi vākyārthabuddhyaiṣāṃ rūpaṃ kiñ cid viruddhyate //
[7.148ab]	yady apy eṣāṃ na sāmarthyaṃ kevalānāṃ tadudgame /
[7.148cd]	aviruddhas tu sadbhāvaḥ kāryāśaktarathāṅgavat //
[7.149ab]	kevalasyāprayogitvaṃ tenānaikāntikīkṛtam /
[7.149cd]	kāryād ṛte 'pi dṛṣṭir yā, sā śabde 'py upapāditā //
[7.150ab]	sadbhāve padavarṇānāṃ bhedo yaḥ paramāṇuvat /
[7.150cd]	sarvābhāvas tataś ceti seyaṃ bālabibhīṣikā //
[7.151ab]	yathā tantvādayaḥ siddhāḥ paramāṇuṣu satsv api /
[7.151cd]	tathā satsv api bhāgeṣu na varṇādi virotsyate //
[7.152ab]	kiñ cit sāvayavaṃ dṛṣṭvā na ca sarvaṃ prasajyate /
[7.152cd]	ghaṭasāvayavatve 'pi na bhāgaḥ paramāṇuṣu //
[7.153ab]	tad atra padavarṇānāṃ  bhedaṃ pratyakṣasādhitam /
[7.153cd]	varṇāṃśānupapattyā kaḥ śaknuyādapabādhitum //
[7.154ab]	asattve ye ca dṛṣṭāntāḥ prakṛtipratyayādayaḥ /
[7.154cd]	asiddhās te, yato loke tatsadbhāvaḥ pratīyate //
[7.155ab]	naiva hi prakriyāmātraṃ śāstrataḥ parikalpyate /
[7.155cd]	pratyakṣaṃ hy eva tadrūpaṃ vācyam apy anyavācyavat //
[7.156ab]	krameṇa hi pratīyete prakṛtipratyayau pade /
[7.156cd]	tadāgame tadartho 'pi svasaṃvedyaḥ krameṇa naḥ //
[7.157ab]	anvayavyatirekābhyām apy artho gamyate tayoḥ /
[7.157cd]	amādyupajanāpāye vṛkṣārtho hy anugamyate //
[7.158ab]	vṛkṣaṃ vṛkṣeṇa cety atra vṛkṣatvaṃ tāvad eva hi /
[7.158cd]	karmatvaṃ hīyate pūrvaṃ karaṇatvaṃ ca jāyate //
[7.159ab]	tathā vṛkṣaṃ ghaṭaṃ ceti karmatvam anugamyate /
[7.159cd]	vṛkṣatvaṃ hīyate 'nyā ca ghaṭadhīrupajāyate //
[7.160ab]	tatra yo 'nveti yaṃ śabdam arthas tasya bhaved asau /
[7.160cd]	anyathānupapattyā hi śaktis tatrāvatiṣṭhate //
[7.161ab]	yat kūpayūpasūpādau samāne 'py upabandhane /
[7.161cd]	nāsty arthānugamaḥ kaś cit tan na śabdo 'parādhyati //
[7.162ab]	nānvayavyatirekābhyām apūrvārthāvadhāraṇam /
[7.162cd]	saṃsṛṣṭe 'vagate 'rthe hi tābhyāṃ śaktir niyamyate //
[7.163ab]	tenānekātmakāc chabdād anekārthāvabodhane /
[7.163cd]	siddhe yadāgame yo 'rthaḥ sa tasyaivāvadhāryate //
[7.164ab]	evaṃ pipīlikāpaṅkte reṇucakrānvaye sati /
[7.164cd]	gajāśvopajanāpāye 'py atādarthyam aśaktitaḥ //
[7.165ab]	asty eva ca gajāśveṣu sāmānyaṃ reṇukāraṇam /
[7.165cd]	dṛḍhaprāṇiviśeṣatvaṃ samastavyastalakṣitam //
[7.166ab]	dṛṣṭā pipīlikāpaṅktiḥ kevalā reṇuvarjitā /
[7.166cd]	hastyādyanvayinī tena na hetutvaṃ prapadyate //
[7.167ab]	prakṛtipratyayādīnāṃ kevalāviniyogataḥ /
[7.167cd]	yathaivārthā na dṛśyante tathā cānartham apy adaḥ //
[7.168ab]	nāmākhyātādisākalyavaikalyānugame sati /
[7.168cd]	tadarthāsambhavo dṛṣṭaḥ padavākyāntarāśrayaḥ //
[7.169ab]	viprāśvaḥ pacate yātaṃ rājahastinyagāditi /
[7.169cd]	tathānyarūpam anyādṛk rājñā dadhy atra gām iti //
[7.170ab]	vipraśabdau kva cid dṛṣṭānupasargārthavācinau /
[7.170cd]	samudāyas tathānyatra brāhmaṇatvāvabodhakaḥ //
[7.171ab]	aśva ity api nāmedam ākhyātaṃ luṅi cedṛśam /
[7.171cd]	ākhyātaṃ pacateśabdaḥ paca te iti vā dvayam //
[7.172ab]	strīdvitvaṃ puṃbahutvaṃ vā te ṣaṣṭhyartha caturthyatha /
[7.172cd]	pacate iti sarvaṃ vā caturthyantaṃ śatuḥ padam //
[7.173ab]	yātaṃ loṇmadhyamadvitvamayātaṃ laṅi vā bhvet /
[7.173cd]	kartṛniṣṭhādvitīyāntaṃ prathamāntaṃ napuṃsakam //
[7.174ab]	rājahastī samāso vā rājaloṇmadhyamo 'pi vā /
[7.174cd]	hastinītyatha saptamyāmatha strīpratyayāntaram //
[7.175ab]	agāditi luṅantaṃ syādago vā pañcamīparaḥ /
[7.175cd]	tānattītyatha vāpy evaṃ kvibanto 'yaṃ samāsabhāk //
[7.176ab]	evamarthavikalpena bhede 'rtho nāvatiṣṭhate /
[7.176cd]	nirbhāge vācake vākye samastādasti nirṇyaḥ //
[7.177ab]	tasmān na yo yam anveti sarvadā tena so 'rthavān /
[7.177cd]	anarthakatvavijñānāt tadrūpe 'pi padāntare //
[7.178ab]	tathā rājārthavān dṛṣṭo rājñety atra ca nāsty asau /
[7.178cd]	dadhi gaur iti nāpīmau vidmo dadhy atra gāmiti //
[7.179ab]	anyasmiñ jñātasambandhe niṣiddho 'nyaś ca vācakaḥ /
[7.179cd]	na ca sarvavikārāṇām ānantyāt saṅgatīkṣaṇam //
[7.180ab]	tasmād anarthakair eva vinā jātiguṇānvayāt /
[7.180cd]	prakṛtipratyayādyantapadabhāgavivarjitaiḥ //
[7.181ab]	vākyair eva viśiṣṭho 'rthaḥ svatantraiḥ pratipādyate /
[7.181cd]	bhāgaśaḥ kathitopāyair aśvakarṇājakarṇavat //
[7.182ab]	atra brūmaḥ padātmā na sarveṣv eteṣu bhidyate /
[7.182cd]	kena cid dhaddharmabhedena jarā rājetivat kramāt //
[7.183ab]	padāvadhāraṇopāyān bahūnicchanti sūrayaḥ /
[7.183cd]	kramanyūnātiriktatvasvaravākyasmṛtiśrutīḥ //
[7.184ab]	śeṣān arthān paricchidya svarūpair vākyagocarān /
[7.184cd]	tatsambandhānurūpārthavācitvenānyanirṇayaḥ //
[7.185ab]	tatrāvadhṛtanāmārthair ākhyātāpekṣaṇena tat /
[7.185cd]	ākhyāte sati nāmatvaṃ bhaved ubhayasambhave //
[7.186ab]	yathā ca puruṣākāre samāne 'py avagamyate /
[7.186cd]	smaraṇād brāhmaṇatvādi prakṛtipratyayānvayāt //
[7.187ab]	tathānvākhyānabhedena prakṛtipratyayādibhiḥ /
[7.187cd]	nāmākhyātavyavasthānaṃ smaraṇenopalakṣyate //
[7.188ab]	aprāptasmṛtyupāyānāṃ viveko 'yaṃ na jāyate /
[7.188cd]	ajñāte pitṛsaṃbandhe tulyo 'sau brāhmaṇādiṣu //
[7.189ab]	tathā śrutyaiva sandigdhaṃ kiñ cin nirṇīyate padam /
[7.189cd]	sāmānādhikaraṇyena prasiddhākhyātanāmabhiḥ //
[7.190ab]	nanv ayaṃ na vibhāgaḥ syāt padajātimanicchataḥ /
[7.190cd]	nāmākhyātamatigrāhyāḥ kathaṃ varṇāsta eva te //
[7.191ab]	kena vā neṣyate jātiḥ padajātacatuṣṭaye /
[7.191cd]	suptiṅkṛttaddhitāḥ santi tathā dhātvādijātayaḥ //
[7.192ab]	padaikye 'py aviruddheyam atyantānatirekiṇī /
[7.192cd]	varṇā eveti cagranthe niṣiddhātyantabhinnatā //
[7.193ab]	bhramaṇatvādivac cāsau vyajyate kramavarttibhiḥ /
[7.193cd]	antyavarṇe 'tha vā vyaktiḥ pūrvasaṃskṛtyapekṣiṇi //
[7.194ab]	yad vā yenaiva dharmeṇa vyaṅktuṃ jātyantaraṃ kṣamāḥ /
[7.194cd]	varṇāḥ svarūpasāmye 'pi tenākhyātādibuddhiṣu //
[7.195ab]	vanapaṅktyādivac caiṣu samudāyeṣv asatsv api /
[7.195cd]	bhinnākhyātādisāmānyavyavahāro bhaviṣyati //
[7.196ab]	dhātupratyayatadvācyasāmānyānām iyaṃ gatiḥ /
[7.196cd]	taddhitākhyātakṛdrūpaṃ nityaṃ hi smaryate janaiḥ //
[7.197ab]	na cānvākhyānamātreṇa kalpitaṃ tacchabādivat /
[7.197cd]	prayujyate hi yadrūpaṃ tadupāye na tiṣṭhati //
[7.198ab]	avadhyagrahaṇaṃ yat tu prakṛtipratyayau prati /
[7.198cd]	anvākhyānavisaṃvādād ity etac ca na duṣyati //
[7.199ab]	tatra hy āptanaroktīnāṃ prāmāṇyam upapadyate /
[7.199cd]	yad vā tulyabalatvena vikalpena matāntaram //
[7.200ab]	prakṛtiḥ pratyayāṃśo vā kaś cit tāvan na bhidyate /
[7.200cd]	śiṣṭe vikaraṇādau tu yatheṣṭāṅgāṅgikalpanā //
[7.201ab]	dhūmādāv api vahnyaṃśo kaś cid aṃśo 'numāpakaḥ /
[7.201cd]	anyaḥ sādhāraṇo yadvat tadvad atra bhaviṣyati //
[7.202ab]	yathā ca nityarūpatvān na tatrāṃśāntaroddhṛtiḥ /
[7.202cd]	tathātrāgamako 'py aṃśo nityatve na vyavasthitaḥ //
[7.203ab]	yatra pratyayalopena prakṛtiḥ syāt kvibantabat /
[7.203cd]	śuddhaḥ prakṛtilopena pratyayo vādhunādivat //
[7.204ab]	tanmātrasya dviśaktitvaṃ tatra śabdasvabhāvataḥ /
[7.204cd]	vākyārthe taddhitāntādipadasāmarthyabhedavat //
[7.205ab]	ekadeśānumānena ke cid āhur dvayārthatām /
[7.205cd]	apare 'rthaikadeśena bruvate 'nyārthalakṣaṇām //
[7.206ab]	tattvayuktaṃ yato nāsti lakṣaṇārūpatā mateḥ /
[7.206cd]	mukhyatvenaiva buddhir naḥ kvibantādiṣu jāyate //
[7.207ab]	lakṣaṇādipravṛttiś ca na śāstreṇānugamyate /
[7.207cd]	tatsaṅkare ca tenaiva vācyavācakanirṇayaḥ //
[7.208ab]	na ca tena sahaitasya vijñātā sahavācitā /
[7.208cd]	lokaprayuktaśabdārtho nopāyatvāc ca mucyate //
[7.209ab]	ākhyātapratyayenāpi sahāsāv upalakṣitaḥ /
[7.209cd]	kāmaṃ tadīyam apy arthaṃ gamayed anumānataḥ //
[7.210ab]	tāvatyaṃśe na kalpyau ca prakṛtipratyayau punaḥ /
[7.210cd]	sa evārthadviśaktitve varaṃ kleśaḥ samāśritaḥ //
[7.211ab]	nirjñātaparimāṇasya smaraṇānugamād vinā /
[7.211cd]	nānātvaṃ kalpayitvāsya kaḥ śaktiṃ kalpayiṣyati //
[7.212ab]	dadhyatreti yadanyādṛkpadaṃ pūrvāvadhāritāt /
[7.212cd]	ke cid āhus tad evedam ajānantaryadūṣitam //
[7.213ab]	pratyabhijñāyate tad dhi sa cārthaḥ sampratīyate /
[7.213cd]	ikāre tu yavijñānamakāraparasaṃhite //
[7.214ab]	atha vātmīyasiddhāntād yakāratve 'sya saty api /
[7.214cd]	dadhivācyārthaṃ sāmarthyaṃ lakṣaṇād avagamyate //
[7.215ab]	tathā hy aśrutadadhyatro lakṣaṇānugamād vinā /
[7.215cd]	vyutpannadadhiśabdo 'pi dadhyatreti na buddhyate //
[7.216ab]	vikārānantyato yas tu sambandhajñaptyasambhavaḥ /
[7.216cd]	lakṣaṇāt tadvidukter vā nātikleśo bhaviṣyati //
[7.217ab]	kiyat padam iti jñānaṃ yat tu tatra na jāyate /
[7.217cd]	svarāntaṃ vyañjanāntaṃ vā na cājñāte 'rthanirṇayaḥ //
[7.218ab]	taducyate padacchede tadapabhraṃśatāṃ vrajet /
[7.218cd]	saṃhitāviṣaye cāsya smaryate sādhuśabdatā //
[7.219ab]	etasmiṃs tu pratīmo 'rtham agṛhītāvadhāv api /
[7.219cd]	tena saty api vicchede pade bhedo 'rthabhedataḥ //
[7.220ab]	jñāyate cāvadhis tatra vyañjanānto na tūcyate /
[7.220cd]	dadhiśabdāvabodhyatvān nityaṃ nityasamāsavat //
[7.221ab]	etena rājarājñādiśabdānāṃ dattam uttaram /
[7.221cd]	kiñ cid aṃśasamānaṃ hi tadarthaṃ tatpadāntaram //
[7.222ab]	yat tu brāhmaṇavastrādau brāhmaṇārtho na gamyate /
[7.222cd]	avadhyantaratas tatra tatpadāntarajṛmbhitam //
[7.223ab]	utsargasyāpavādena bādhaḥ kasya na sammataḥ /
[7.223cd]	tad brāhmapadam utsṛṣṭaṃ bādhyate 'nyāvadhau pade //
[7.224ab]	tattvenāvadhim utkṛṣya yady ucyeta padāntaram /
[7.224cd]	kena svārtho 'sya vāryeta devadattādiśabdavat //
[7.225ab]	evam evāśvakarṇādau samudāyaprasiddhitaḥ /
[7.225cd]	vāryate 'vayavasyārtho vṛkṣādyarthāvadhāraṇāt //
[7.226ab]	arthaprakaraṇādhīnabādhitasvārthayor api /
[7.226cd]	samastavyastayor bhūyaḥ sa evārthaḥ pratīyate //
[7.227ab]	gośuklādipadānāṃ tu samastavyastabhāvinām /
[7.227cd]	svārthahānir na dṛṣṭeti kvānarthakyaṃ bhaviṣyati //
[7.228ab]	padārthānugataś caiṣa vādyārtho gamyate sadā /
[7.228cd]	na viśiṣṭārthatā tasmād vākyasvātantryasādhinī //
[7.229ab]	na vimuñcanti sāmarthyaṃ vākyārtheṣu padāni naḥ /
[7.229cd]	tanmātrāvasiteṣv eṣu padārthebhyaḥ sa gamyate //
[7.230ab]	aśābde cāpi vākyārthai na padārtheṣv aśābdatā /
[7.230cd]	vākyārthasyeva naiteṣāṃ nimittāntarasambhavaḥ //
[7.231ab]	sambaddham eva caite 'rthaṃ gamayantyavinābhuvam /
[7.231cd]	sāmānyaṃ svaviśeṣeṇa vinā na hy upapadyate //
[7.232ab]	na cānumānam eṣā dhīs tanmātreṇa prasajyate /
[7.232cd]	pratijñārthaikadeśatvāt padārthānāṃ hy aliṅgatā //
[7.233ab]	padārthair anurakto 'sau vākyārthaḥ sampratīyate /
[7.233cd]	nātmanā gamayantyenaṃ vinā, dhūmo 'gnimattvavat //
[7.234ab]	pakṣadharmatvam eteṣāṃ vākyārthe na ca gamyate /
[7.234cd]	na hi deśādivat pūrvaṃ niṣpannaḥ sa pratīyate //
[7.235ab]	asattvabhūtamenaṃ hi pratipadyāmahe tataḥ /
[7.235cd]	kriyākārakasaṃsargaviśiṣṭaḥ prāgasau kutaḥ //
[7.236ab]	dharmiṇy anavabuddhe ca na taddharmāvadhāraṇam /
[7.236cd]	na ca prāgbodhakaṃ kiñ cid vākyārthasyopapadyate //
[7.237ab]	avabuddhe tu vākyārthe yadi taddharmatā bhavet /
[7.237cd]	vijñāte 'rthe tataḥ kiṃ nu prameyam avaśiṣyate //
[7.238ab]	anvayaś ca padārthānāṃ na vākyārthair apekṣyate /
[7.238cd]	sarvasminn eva sujñāno bhūtabhāvitirohite //
[7.239ab]	anyavākyārthasambandhajñānāc cānyo na gamyate /
[7.239cd]	anyatvāc ca padārthānām, te cen nānyārthadhīr bhavet //
[7.240ab]	sāmānyadṛṣṭakḷptau vā labhyate na viśeṣadhīḥ /
[7.240cd]	vākyārthāvagatiḥ sarvā tv asādhāraṇagocarā //
[7.241ab]	asambandhapratīteś ca prāmāṇyam upapāditam /
[7.241cd]	sarvalokaprasiddhā ca pratipattir iha sphuṭā //
[7.242ab]	yatra kva cana vijñātān padārthān pratipadya hi /
[7.242cd]	dūradeśādivār tāsu nāptokte dhīr vihanyate //
[7.243ab]	āptavādāvisaṃvādād atra ced anumānatā /
[7.243cd]	nirṇayas tāvatā sidhyed buddhyutpattir na tatkṛtā //
[7.244ab]	anyad eva hi satyatvam āptavādatvahetukam /
[7.244cd]	vākyārthaś cānya eveti jñātaḥ pūrvataraṃ tataḥ //
[7.245ab]	tatra ced āptavādena satyatvam anumīyate /
[7.245cd]	vākyārthapratyayasyātra kathaṃ syād anumānatā //
[7.246ab]	janma tulyaṃ hi buddhīnām āptānāptagirāṃ śrutau /
[7.246cd]	janmādhikopayogī ca nānumāyās trilakṣaṇaḥ //
[7.247ab]	śabdaprāmāṇyanirṇītyai padārthebhyo yatheṣyate /
[7.247cd]	atyantādṛṣṭavākyārthapratipattis tathocyate //
[7.248ab]	bhāvanāvacanas tāvat tāṃ smārayati lokavat /
[7.248cd]	anvayavyatirekābhyāṃ pratyayārthas tu seṣyate //
[7.249ab]	kaiś cit, anyais tu dhātvarthas tatsāmīpyopakārataḥ /
[7.249cd]	aparaiḥ samudāyārthas tata eva hi gamyate //
[7.250ab]	pākādau yan na dṛṣṭāsau bhavatyādau tathaiva ca /
[7.250cd]	vivekaphalamandatvāt pacatyādau yatheṣṭatā //
[7.251ab]	sā sādhyasādhanopāyasāmānyārthāvadhāraṇāt /
[7.251cd]	anyalabhyaṃ viśeṣāṃśaṃ yaṃ kañ cid abhikāṅkṣati //
[7.252ab]	kāmāvagatasādhyatvaḥ svargaḥ kāṅkṣati bhāvanām /
[7.252cd]	tatra sannidhiyogyatvāt sambandhaḥ kalpyate tayoḥ //
[7.253ab]	tataḥ sā kḷptasambandhā sādhanāṃśam apekṣate /
[7.253cd]	dhātvarthāsādhanaṃ kiñ cin nānuṣṭhānaṃ hi siddhyati //
[7.254ab]	dhātuvācyaś ca yāgādir atṛtīyāparo 'pi san /
[7.254cd]	svabhāvād bhāvanāsaktaḥ sādhyaṃ kiñ cid apekṣate //
[7.255ab]	pratyāsattinimitto 'yaṃ sambandhaḥ kalpyate 'nayoḥ /
[7.255cd]	taṃ ca vispaṣṭam ākhyātuṃ yāgeneti prayujyate //
[7.256ab]	yathaupagavaśabdārthaṃ tasyāpatyam itīdṛśāt /
[7.256cd]	kathayanti na caitasmin ṣaṣṭhyantopagusamabhavaḥ //
[7.257ab]	na kevalaṃ tṛtīyaiva karaṇatvaṃ niyacchati /
[7.257cd]	pramāṇāntaragamye 'pi na kiñ cid viruṇaddhi sā //
[7.258ab]	prajñātakaraṇatve vā dhātau saty api neṣyate /
[7.258cd]	aprātipadikatvena tṛtīyā yāgaśabdavat //
[7.259ab]	ato yā śabdasāmarthyalabhyā karaṇatā yajeḥ /
[7.259cd]	kevalasyāprayogitvāt sā yāgeneti kathyate //
[7.260ab]	tathotpannakathaṃbhāvā bhāvanopāyamātrake /
[7.260cd]	upāyo 'pi ca kartavyamātrākāṅkṣī niyamyate //
[7.261ab]	yogyatvasannidhānābhyām anyathānupapattitaḥ /
[7.261cd]	sa ca svavākyalabhyo vā vākyāntaragato 'pi vā //
[7.262ab]	prakṛtipratyayau yadvadapekṣete parasparam /
[7.262cd]	padaṃ padāntaraṃ yadvad vākyaṃ vākyāntaraṃ tathā //
[7.263ab]	karaṇaiḥ sādhyate kiñ cin nopāyarahitaiḥ phalam /
[7.263cd]	prayājādividhānaṃ ca na ca syān niṣprayojanam //
[7.264ab]	prayojanāntarāt tatra pratyāsatter apekṣitaḥ /
[7.264cd]	phalavadbhāvanāṃśasthakaraṇānugraho varam //
[7.265ab]	ekabhāvanayopāttās trayo 'py aṃśāḥ parasparam /
[7.265cd]	upakāryopakāritvaṃ paścādanubhavanti te //
[7.266ab]	bhāvanāpekṣamāṇā hi sādhanaṃ kiṃ phalasya me /
[7.266cd]	sādhanānugraḥ ko vetyanusyūtam apekṣate //
[7.267ab]	ākāṅkṣaivam avicchedasiddhā śuklagavādiṣu /
[7.267cd]	ekakriyāgṛhīteṣu sambandhaś ca parasparam //
[7.268ab]	dravyadvāreṇa caiteṣāṃ viśeṣaṇaviśeṣyatā /
[7.268cd]	itaropakṛtadravyavarttitvāt tatra karmaṇi //
[7.269ab]	dravyāntaram anicchantyā kriyayā ca parigrahāt /
[7.269cd]	ekadravyāśrayaprāptir iti nānyonyasaṃśrayam //
[7.270ab]	parasparānurāgaś ca sutarām upakārakaḥ /
[7.270cd]	arthāc cānyavyavacchedaḥ, sambandho 'to na duṣyati //
[7.271ab]	tatrānaikāntikānekavākyārthopaplave sati /
[7.271cd]	anyonyātmavyavacchedād ekatra sthāpyate matiḥ //
[7.272ab]	ato 'nvayātirekābhyām anumā neyam iṣyate /
[7.272cd]	ekārthaikāntikatvaṃ tadanyathaivātra labhyate //
[7.273ab]	evaṃ padārthavākyārthasaṅghātair upakalpitām /
[7.273cd]	viśiṣṭāṃ bhāvanāṃ prāpya vṛttir vidhiniṣedhayoḥ //
[7.274ab]	yady apy anyair asaṃspṛṣṭāṃ vidhiḥ spṛśati bhāvanām /
[7.274cd]	tathāpy aśaktito nāsau tanmātre paryavasyati //
[7.275ab]	anuṣṭheye hi viṣaye vidhiḥ puṃsāṃ pravartakaḥ /
[7.275cd]	aṃśatrayeṇa cāpūrṇāṃ nānutiṣṭhati bhāvanām //
[7.276ab]	tasmāt prakrāntarūpo 'pi vidhis tāvat pratīkṣate /
[7.276cd]	yāvad yogyatvam āpannā bhāvanānyānapekṣiṇī //
[7.277ab]	upasarganipātānāṃ prayoganiyame sati /
[7.277cd]	arthas tadāgamanyāyāt syāt samāsapadeṣv iva //
[7.278ab]	vācakadyotakatvaṃ tu nātīvātropayujyate /
[7.278cd]	tadbhāvād vācakatvaṃ vā parasyānugrahī 'stu vā //
[7.279ab]	īṣadarthādayas tāvat sākṣān nāmnaiva saṅgatāḥ /
[7.279cd]	aprayuktakriyādvārā viśeṣādhānato 'pare //
[7.280ab]	āpiṅgaḥ pravayāś ceti dvayasyaitannidarśanam /
[7.280cd]	kva cit prakṛṣṭatādīnāṃ bhāvanopanipātinām //
[7.281ab]	itikartavyatātvena pratipattiparigrahau /
[7.281cd]	ekārthasamavāyitvāt kartṛdharmo 'pi bhāvanām //
[7.282ab]	gamiṣyati, na kartṛṇāṃ svarūpe sa hi kīrtyate /
[7.282cd]	ye tv anyārthaṃ viruddhārthadhātuśaktyavalopinaḥ //
[7.283ab]	teṣāṃ tadaṅgataiveṣṭā dhātubhāgasamā hi te /
[7.283cd]	praśabdenopasṛṣṭasya tiṣṭhater gatiśaktatā //
[7.284ab]	na hi praśabdavelāyāṃ gamane jāyate matiḥ /
[7.284cd]	sāmānyataḥ kriyāśaktiḥ kḷptā dhātoḥ puraiva tu //
[7.285ab]	viśeṣa eva tatra syād itarasya dvaye punaḥ /
[7.285cd]	yā ca śaktyantarodbhūtir iyam eva viśeṣyatā //
[7.286ab]	na sāmānyāparityāgī kevalo 'nyair viśeṣyate /
[7.286cd]	ukter viśeṣaṇaṃ kiñ cid ucyamānaviśeṣaṇam //
[7.287ab]	tena śaktyapavādo 'yaṃ bhaved arthāpavādavat /
[7.287cd]	tathaiva jvalanādīnāṃ pākasambandhiteṣyate //
[7.288ab]	itikartavyatāṃśatvāt pāke vā tatphale 'pi vā /
[7.288cd]	odane sādhyamāne hi pākaḥ karaṇam iṣyate //
[7.289ab]	akṛtaḥ so 'pi nāstīti punaḥ karaṇavāñchanam /
[7.289cd]	karaṇaṃ jvalanādīni tasya kāṣṭhādi vā tathā //
[7.290ab]	itikarttavyatākāṅkṣā yāvatkaraṇasaṃśrayā /
[7.290cd]	itikarttavyatāpy anyadapekṣya karaṇaṃ bhavet //
[7.291ab]	jvalanādinimittā 'taḥ kāṣṭhādeḥ pākasaṅgatiḥ /
[7.291cd]	karmaṇaḥ karmasādhyatvaṃ nāsmatpakṣe viruddhyate //
[7.292ab]	anātmasamavetasya nimittaṃ karma hīṣyate /
[7.292cd]	jvalanādisvarūpaṃ ca na kāṣṭhādibharīpsitam //
[7.293ab]	pākaprayojitānāṃ hi tadvṛttir nāntarīyakī /
[7.293cd]	kartṛtve 'pi ca kāṣṭhādeḥ pāke syāt karaṇāditā //
[7.294ab]	āvibhūtānyaśaktitvād ekatve cāpy apekṣayā /
[7.294cd]	jvalanādiṣu sarveṣāṃ svātantryāt kartṛteṣyate //
[7.295ab]	tatsvātantryāvagatyaiva prayuṅkte hi prayojakaḥ /
[7.295cd]	niyuktānāṃ tu tenaiṣāṃ karaṇatvādivācyatā //
[7.296ab]	udbhūtadevadattādivyāpārābhibhavād bhavet /
[7.296cd]	yatra tv abhibhavas teṣāṃ naikenāpi vivakṣyate //
[7.297ab]	kāṣṭhādīni pacantīti prayogas tatra jāyate /
[7.297cd]	ekaśabdagṛhīte 'pi guṇaprādhānyam iṣyate //
[7.298ab]	ākhyātapratyayopāttabhāvanākartṛsaṃkhyavat /
[7.298cd]	tasmād yasya vivakṣyeta pradhānaṃ dhātubhiḥ kriyā //
[7.299ab]	sa kartā guṇabhūtānyavyāpāre karaṇāditā /
[7.299cd]	itikartavyatāṃśena sarveṣāṃ tena saṅgatiḥ //
[7.300ab]	avāntarakriyāyogāt pradhānakriyayā saha /
[7.300cd]	vikalpapratiṣedhāder virodho na ca vastunā //
[7.301ab]	abhāvam eva nañ prāha vartamānādikālikam /
[7.301cd]	nāmadhātvarthayogī ca niṣedho 'nyārthabhāg bhavet //
[7.302ab]	tatra vastvantaronmuktaṃ vastv evānuguṇaṃ ca tat /
[7.302cd]	ākhyātapratyayair yoge nivṛttyarthaḥ pratīyate //
[7.303ab]	tatra cājñātasandigdhaviparītārthavāraṇam /
[7.303cd]	asti nāstīti sandehe pākṣikāstitvabodhanam //
[7.304ab]	nivartyate nañā, yad vā nāstitaivocyate satī /
[7.304cd]	avyutpannasya tatraiva jāyate nāstitāmatiḥ //
[7.305ab]	astitvamāninaḥ saiva vāryate viparītadhīḥ /
[7.305cd]	apūrvābhāvavijñānavirodhāt svayam eva tu //
[7.306ab]	nivartate 'stitābuddhir mṛgatṛṣṇādibuddhivat /
[7.306cd]	tac caitadaniṣedhe 'pi sthāṇvādāv īdṛg eva naḥ //
[7.307ab]	tatrāpy ajñātasandigdhaviparītārthabādhanāt /
[7.307cd]	abhāvasya ca vastutve purastāt pratipāmite //
[7.308ab]	ghaṭāditulyatā tasya, pratiṣedho na cāpy ayam /
[7.308cd]	vidhāyakairasaṃyukto na hi nañ pratiṣedhakaḥ //
[7.309ab]	abhāvakathanaṃ hy etan nāvaśyaṃ prāptipūrvakam /
[7.309cd]	na ca śabdena sadbhāvas tasya cārthasya bodhitaḥ //
[7.310ab]	astitvādyanapekṣaṃ hi sāmānyaṃ tena gamyate /
[7.310cd]	astiśabdaprayogo 'pi tenaivātropapadyate //
[7.311ab]	jāter astitvanāsitve na ca kaś cid vivakṣati /
[7.311cd]	nityatvāl lakṣyamāṇāyā vyaktes te hi viśeṣaṇe //
[7.312ab]	tenātra na virodhitvaṃ śrutyā pūrvoktayā nañaḥ /
[7.312cd]	yatrāpy astīty upādāya prayujyeran nañādayaḥ //
[7.313ab]	tatra tasyāpavādatvāt pūrvajñānopamardanam /
[7.313cd]	astitvaṃ vā sad evātra smaryate pūrvalakṣitam //
[7.314ab]	abhāvottarakālaṃ syād viśeṣe tadvivakṣite /
[7.314cd]	vidhinā yujyate yatra na hanyān na pibediti //
[7.315ab]	tatrābhāvārthatā naiva svayaṃ so ruṇaddhi hi /
[7.315cd]	anyathaiva pravarttante bhāvābhāvadhiyo 'parāḥ //
[7.316ab]	vyavasthitabahirvastuparicchedaphalātmikāḥ /
[7.316cd]	anyathānāgatotpādyabhāvapreraṇavārikā //
[7.317ab]	antaḥsaṅkalpamūlātmā vṛttir vidhiniṣedhayoḥ /
[7.317cd]	vikalpo 'py anayor eva viṣayeṣu pravarttate //
[7.318ab]	prāpteṣu pratiṣedhārtham aprāpteṣu vidhitsayā /
[7.318cd]	yugapac ca viruddhārthapratipatter asambhavaḥ //
[7.319ab]	paryāyeṇa kadā cit tu kā cid vṛttir bhaviṣyati /
[7.319cd]	prāptāprāptavikalpas tu naiveṣṭo lokavedayoḥ //
[7.320ab]	na vikalpārthavācī tu vāśabdo viṣayāntare /
[7.320cd]	sthāṇur vā puruṣo veti yāti tiṣṭhati vety ayam //
[7.321ab]	sandehakathanārthaḥ syān na hi vastu vikalpate /
[7.321cd]	viṣaye bāhya evaivaṃ pratiṣedhādisambhavaḥ //
[7.322ab]	na hi tatsambhavaḥ kaś cid jñāne svarasabhaṅgini /
[7.322cd]	jñānaṃ yat tāvad utpannaṃ nānutpanaṃ tad iṣyate //
[7.323ab]	vināśe 'pi samānatvaṃ satyamithyāvabodhayoḥ /
[7.323cd]	bāhyārthavādinas tvarthe yajjñānaṃ jāyate 'nyathā //
[7.324ab]	tanmithyātvopasaṃkhyānāt pūrvabadhādisambhavaḥ /
[7.324cd]	tatrāpi tu na tadrūpaṃ bādhyate na ca bodhyate //
[7.325ab]	arthajñānādirūpāt tu phalato viprayujyate /
[7.325cd]	pratibhānekadhā puṃsāṃ yady apy artheṣu jāyate //
[7.326ab]	tathāpi bāhya evārthas tasya vākyasya ceṣyate /
[7.326cd]	vākyaprayojanatvena janyatvenātha vā yadi //
[7.327ab]	ucyate pratibhāpy artho na naḥ kiñ cid virudhyate /
[7.327cd]	śabdādyutthāpitair jñānair ātmāṃśagrahaṇākṣamaiḥ //
[7.328ab]	yad bāhyamāpyate vastu sa tvarthaḥ pāramārthikaḥ /
[7.328cd]	pratyakṣavyatiriktaṃ tu vijñānam upavarṇitam //
[7.329ab]	trikālaviṣayaṃ yasmād asannidhiradūṣaṇam /
[7.329cd]	anekākāratā yāpi śūrabhīrudhiyaṃ prati //
[7.330ab]	vāsanānugrahāt soktā kuṇapādimater iva /
[7.330cd]	bhāvanaiva ca vākyārthaḥ, sarvatrākhyātavattayā //
[7.331ab]	anekaguṇajātyādikārakārthānurañjitā /
[7.331cd]	ekayaiva tu buddhyāsau gṛhyate citrarūpayā //
[7.332ab]	padārthā''hitasaṃskāracitrapiṇḍaprasūtayā /
[7.332cd]	padārthapadabuddhīnāṃ saṃsargas tadapekṣayā //
[7.333ab]	padavyavadhinā caiṣāṃ nāsaṃsargo bhaviṣyati /
[7.333cd]	tulyakakṣo hy asambandhī vyavadhāteti kīrtyate //
[7.334ab]	aṅgatvāt tu padair na syād aṅgivyavadhikalpanā /
[7.334cd]	ekasmiṃś ca gṛhīte 'rthe sopāyo 'nyo 'py apekṣyate //
[7.335ab]	apekṣyā ca sarvo 'sau sambandhaṃ pratipadyate /
[7.335cd]	padānām api sambandha evaṃ vākyeṣu sidhyati //
[7.336ab]	padārthapūrvakas tasmād vākyārtho 'yam avasthitaḥ /
[7.336cd]	artharūpam ivāpannaṃ vākyaṃ vākyasya vākyasya gocaraḥ //
[7.337ab]	neṣyate na hy abhedena vṛttir astīti sādhitam /
[7.337cd]	prasaṅgikādi yat kāryaṃ padārthopanibandhanam //
[7.338ab]	ākāṅkṣāviditapraśnau yau ca dṛṣṭau pikādiṣu /
[7.338cd]	asatyaṃ tad, apoddhṛtya na caivaṃ kalpyiṣyati //
[7.339ab]	śaśaśṛṅgādyapoddhṛtya vākyārtho na hi dṛśyate /
[7.339cd]	asatyair gamyamāne 'rthe satyatā nety udāhṛtam //
[7.340ab]	svarūpeṇāsato dṛṣṭaṃ nopāyatvaṃ hi kasya cit /
[7.340cd]	avācakatvaṃ vākyasya tadbhūtānām itīritam //
[7.341ab]	hetuḥ syāt tannimittatm, mūlaṃ vārthasya kathyate /
[7.341cd]	padārthamūlako hy eṣa na bhrāntir iti gamyatām //
[7.342ab]	sākṣād yady api kurvanti padārthapratipādanam /
[7.342cd]	varṇās tathāpi naitasmin paryavasyanti niṣphale //
[7.343ab]	vākyārthamitaye teṣāṃ pravṛttau nāntarīyakam /
[7.343cd]	pāke jvāleva kāṣṭhānāṃ padārthapratipādanam //
[7.344ab]	prayojanatayā caiṣām artham icchanti bhāvanām /
[7.344cd]	kriyārtheneti tenāha samāmnāyaprayojanam //
[7.345ab]	śuklo gaur iti vākyārthavākyayor yadudāhṛtam /
[7.345cd]	sambandhakathanārthaṃ tan na jñeyaṃ pāramārthikam //
[7.346ab]	na hi prayojanāpetaṃ vākyam uccāryate kva cit /
[7.346cd]	prayojanakṣamaṃ nāpi padam ākhyātavarjitam //
[7.347ab]	gaur aśva iti vā śrutyā yad gotvādyavabodhitam /
[7.347cd]	viśeṣe yadi tan na syāt tatra syāc chrutibādhanam //
[7.348ab]	jātivyaktī gṛhītvaiva vayaṃ tu śrutilakṣite /
[7.348cd]	kṛṣṇādi yadi muñcāmaḥ kā śrutis tatra bādhyate //
[7.349ab]	lakṣaṇāto 'pi parato yaḥ sandehaḥ pravarttate /
[7.349cd]	kā nāma pīḍyate tatra śuklaśrutyā nivartate //
[7.350ab]	agṛhṇatas tu śuklatvaṃ śrutis te bādhyatetarām /
[7.350cd]	asya vākyam asambaddhaṃ sarvam evāprayojanam //
[7.351ab]	vākyārtho 'pīti bhāṣyeṇa solluṇṭham abhidhīyate /
[7.351cd]	na sarvatrety anenāpi kva cit sā nety avocata //
[7.352ab]	prakṛtyarthānuraktāyāṃ buddhau nipatatā dhruvam /
[7.352cd]	karmādīnāṃ viśeṣyatvam iti kā vā śrutir bhavet //
[7.353ab]	prakṛtipratyayau nāpi prayujyete ca kevalau /
[7.353cd]	yena yuṣmadabhipretā śrutir labhyeta karhi cit //
[7.354ab]	yatrāpi nāma dṛśyete devalāvadhunādivavat /
[7.354cd]	tatrāpy anyārthasaṃyuktāv iti pūrvaṃ nirūpitam //
[7.355ab]	ayam eva viśeṣaś ca kathyate padavākyayoḥ /
[7.355cd]	arthavadbhāgatulyatve prakṛtipratyayārthataḥ //
[7.356ab]	dṛṣṭā yathā hi sākāṅkṣāḥ padārthāḥ kevalāḥ kva cit /
[7.356cd]	svātantryeṇa gṛhītāś ca viśīṣṭārthāvabodhakāḥ //
[7.357ab]	prakṛtipratyayau naivaṃ kadā cid api lakṣitau /
[7.357cd]	prakṛtyarthānurakto hi pratyayārthaḥ sadeṣyate //
[7.358ab]	paśyataḥ śvetimārūpaṃ hreṣāśabdaṃ ca śṛṇvataḥ /
[7.358cd]	khuranikṣepaśabdaṃ ca śveto 'śvo dhāvatīti dhīḥ //
[7.359ab]	dṛṣṭā vākyavinirmuktā na padārthair vinā kva cit /
[7.359cd]	mānasād ity ato nāsya vākyāgrahaṇam uttaram //
[7.360ab]	mānasenāparādhena padārthān ye na gṛhṇate /
[7.360cd]	te tadvākyaṃ gṛhītvāpi nārthaṃ gṛhṇanti karhi cit //
[7.361ab]	vākyena tena nocyeta vākyārtho 'nyair nirūpaṇāt /
[7.361cd]	tacchrutāv apy abodhād vā palāśeneva vṛkṣatā //
[7.362ab]	varṇā vā na bruvantyenaṃ tatsambandhyarthabodhanāt /
[7.362cd]	sattve 'py agamakatvād vā vṛkṣatvam iva śiṃśapā //
[7.363ab]	padārthā gamayantyetaṃ pratyekaṃ saṃśaye sati /
[7.363cd]	sāmastye nirṇayotpādāt sthāṇumūrddhasthakākavat //
[7.364ab]	tadabhāvāpratīter vā tadgamyo 'yaṃ bhaviṣyati /
[7.364cd]	śrotrābhāvāpratīter hi śrautraṃ śabdaṃ pracakṣate //
[7.365ab]	sambandhākaraṇanyāyād vaktavyā vākyanityatā /
[7.365cd]	saṅghātatvasya vaktavyam īdṛśaṃ pratisādhanam //
[7.366ab]	vedasyādhyayanaṃ sarva gurvadhyayanapūrvakam /
[7.366cd]	vedādhyayanavācyatvād adhunādhyayanaṃ yathā //
[7.367ab]	bhārate 'pi bhaved evaṃ kartṛsmṛtyā tu bādhyate /
[7.367cd]	vede 'pi tatsmṛtir yā tu sārthavādanibandhanā //
[7.368ab]	pāramparyeṇa kartāraṃ nādhyetāraḥ smaranti hi /
[7.368cd]	teṣāmanevamātmatvād bhrāntiḥ seti ca vakṣyate //
[7.369ab]	teṣu ca dhriyamāṇeṣu na mūlāntarakalpanā /
[7.369cd]	tathā hy adyatanasyāpi te kurvantīdṛśīṃ matim //
{8 vedapauruṣeyatādhikaraṇa VPA}
[8.1ab]	vacanāntarasādharmyāt kartuḥ sāmānyasamplave /
[8.1cd]	samākhyayā viśeṣo 'yaṃ kaṭhādiravadhāryate //
[8.2ab]	anapekṣatvasūtre yā rūpāt kṛtakatoditā /
[8.2cd]	vede sā dṛśyate spaṣṭā kṛtakārthābhidhāyini //
[8.3ab]	smṛtiprayojanābhāvāt kartṛmātre 'napekṣite /
[8.3cd]	sāmānyasiddhyapekṣatvān na samākhyā niyāmikā //
[8.4ab]	anyathāpy upapannatvād iyaṃ pravacanādinā /
[8.4cd]	na śaktā kartṛmūlāya, prokte ca smaraṇaṃ sthitam //
[8.5ab]	śrutyāder durbalā cāsau na śaktā tāni bādhitum /
[8.5cd]	aṅgabhūyāṃsamekeyaṃ śabdarāśiṃ na bādhate //
[8.6ab]	kāmaṃ vā nirnimitteyaṃ śākhām ekāṃ vadiṣyati /
[8.6cd]	śrutisāmānyamātraṃ hi nātra daṇḍena vāyate //
[8.7ab]	sati sādhāraṇatve vā sambhavena viśeṣaṇam /
[8.7cd]	yathā vairūpasāmeti sattayaiva pratīyate //
[8.8ab]	avyāsaṅgi ca sarveṣu pravaktṛtvaṃ kaṭhādiṣu /
[8.8cd]	tenaikavyapadeśyatvaṃ lakṣyate ḍitthamātṛvat //
[8.9ab]	anyais tulye 'pi sambandhe yat tair na vyapadiśyatem /
[8.9cd]	na hy eṣa kartṛsaṃskāraḥ pārārthye caika iṣyate //
[8.10ab]	vidyamānanimittaṃ ca kathyate, nāsataḥ kriyā /
[8.10cd]	sādhāraṇaṃ ca tīrthādi kena cid vyapadiśyate //
[8.11ab]	yadi cāpauruṣeyyeṣā nānityapratipādinī /
[8.11cd]	pauruṣeyyās tu satyatvaṃ katham adhyavasīyate //
[8.12ab]	nityam eva nimittaṃ vā kaṭhatvaṃ jātir asti naḥ /
[8.12cd]	kāṭhakādipravṛttyarthaṃ vyāvṛttaṃ caraṇāntarāt //
[8.13ab]	anityārthābhidhāyitvaṃ svayam evaiṣa muñcati /
[8.13cd]	nityānityavikalpena vedastādarthyavarjanāt //
[8.14ab]	nityasya nitya evārthaḥ kṛtakasyāpramāṇatā /
[8.14cd]	unmattavacanatvaṃ tu pūrvam eva nirākṛtam //
[8.15ab]	iti pramāṇatvam idaṃ prasiddhaṃ yuktyeha dharmaṃ prati codanāyāḥ /
[8.15cd]	ataḥ paraṃ tu pravibhajya vedaṃ tredhā tato vakṣyati yasya yo 'rthaḥ //