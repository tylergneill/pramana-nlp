<II. pramāṇasiddhiḥ>

<II.1. pramāṇalakṣaṇa 1–28>

{II.1.a avisamvādi jñānam 1–5}

[02.001ab]pramāṇam avisaṃvādi jñānam arthakriyā-sthitiḥ
[02.001cd]avisaṃvādanaṃ śabde apy abhiprāya-nivedanād
[02.002ab]vaktṛ-vyāpāra-viṣayo yo artho buddhau prakāśate
[02.002cd]prāmāṇyaṃ tatra śabdasya na artha-tattva-nibandhanam
[02.003ab]gṛhīta-grahaṇān na iṣṭaṃ sāṃvṛtaṃ dhī-pramāṇatā
[02.003cd]pravṛttes tat-pradhānatvād heya-upādeya-vastuni
[02.004ab]viṣaya-ākāra-bhedāc ca dhiyo adhigama-bhedataḥ
[02.004cd]bhāvād eva asya tad-bhāve svarūpasya svato gatiḥ
[02.005ab]prāmāṇyaṃ vyavahāreṇa śāstraṃ moha-nivartanam
[02.005cd]ajñāta-artha-prakāśo vā svarūpa-adhigateḥ paraṃ

{II.1.b ajñātārthaprakasakam 6}

[02.006ab]prāptaṃ sāmānya-vijñānam avijñāte svalakṣaṇe
[02.006cd]yaj jñānam ity abhiprāyāt svalakṣaṇa-vicārataḥ

{II.1.c bhagavataḥ prāmāṇyam 7–8}

[02.007ab]tadvat pramāṇaṃ bhagavān abhūta-vinivṛttaye
[02.007cd]bhūta-uktiḥ sādhana-apekṣā tato yuktā pramāṇatā
[02.008ab]nityaṃ pramāṇaṃ na eva asti prāmāṇyād vastu-saṃgateḥ
[02.008cd]jñeya-anityatayā tasyā adhrauvyāt krama-janmanaḥ

{II.1.d iśvarāder aprāmaṇyam 9–28}

[02.009ab]nityād utpatti-viśleṣād apekṣāyā ayogataḥ
[02.009cd]kathaṃcin na upakāryatvād anitye apy apramāṇatā
[02.010ab]sthitvāpravṛtti-saṃsthāna-viśeṣa-arthakriyā-ādiṣu
[02.010cd]iṣṭasiddhir asiddhir vā dṛṣṭānte saṃśayo athavā
[02.011ab]siddhaṃ yādṛg adhiṣṭhātṛ-bhāva-abhāva-anuvṛttimat
[02.011cd]saṃniveśa-ādi tad yuktaṃ asmād yad anumīyate
[02.012ab]vastu-bhede prasiddhasya śabda-sāmānyād abhedinaḥ
[02.012cd]na yuktā anumitiḥ pāṇḍu-dravyād iva hutāśane
[02.013ab]anyathā kumbhakāreṇa mṛd-vikārasya kasyacid
[02.013cd]ghaṭa-ādeḥ karaṇāt sidhyed valmīkasya api tat-kṛtiḥ
[02.014ab]sādhyena anugamāt kārye sāmānyena api sādhane
[02.014cd]sambandhi-bhedād bheda-ukti-doṣaḥ kāryasamo mataḥ
[02.015ab]jāty-antare prasiddhasya śabda-sāmānya-darśanāt
[02.015cd]na yuktaṃ sādhanaṃ gotvāc śabda-ādīnāṃ viṣāṇi-vat
[02.016ab]vivakṣā-paratantratvān na śabdāḥ santi kutra vā
[02.016cd]tad-bhāvād artha-siddhau tu sarvaṃ sarvasya sidhyai
[02.017ab]etena kāpila-ādīnām acaitanya-ādi cintitam
[02.017cd]anitya-ādeś ca caitanyam maraṇāt tvag-apohataḥ
[02.018ab]vastu-svarūpe asiddhe ayaṃ nyāyaḥ siddhe viśeṣaṇam
[02.018cd]abādhakam asiddhāv apy ākāśa-āśraya-vad dhvaneḥ
[02.019ab]asiddhāv api śabdasya siddhe vastuni sidhyati
[02.019cd]aulūkyasya yathā bauddhena uktaṃ mūrtya-ādi-sādhanam
[02.020ab]tasya eva vyabhicāra-ādau śabde apy avyabhicāriṇī
[02.020cd]doṣa-vat sādhanaṃ jñeyaṃ vastuno vastu-siddhitaḥ
[02.021ab]yathā tat kāraṇaṃ vastu tathā eva tad-akāraṇam
[02.021cd]yadā ta kāraṇaṃ kena mataṃ na iṣṭam akāraṇam
[02.022ab]śāstra-oṣadha-abhisambandhāc caitrasya vraṇa-rohaṇe
[02.022cd]asambaddhasya kiṃ sthāṇoḥ kāraṇatvaṃ na kalpyate
[02.023ab]svabhāva-bhedena vinā vyāpāro api na yujyate
[02.023cd]nityasya avyatirekitvāt sāmarthyaṃ ca duranvayam
[02.024ab]yeṣu satsu bhavaty eva yat tebhyo anyasya kalpane
[02.024cd]tad-hetutvena sarvatra hetūnām anavasthitiḥ
[02.025ab]svabhāva-pariṇāmena hetur aṅkura-janmani
[02.025cd]bhūmy-ādis tasya saṃskāre tad-viśeṣasya darśanāt
[02.026ab]yathā viśeṣeṇa vinā viṣaya-indriya-saṃhatiḥ
[02.026cd]buddher hetus tathā idaṃ cen na tatra api viśeṣataḥ
[02.027ab]pṛthak pṛthag aśaktānāṃ svabhāva-atiśaye asati
[02.027cd]saṃhatāv apy asāmarthyaṃ syāt siddho atiśayas tataḥ
[02.028ab]tasmāt pṛthag aśakteṣu yeṣu sambhāvyate guṇaḥ
[02.028cd]saṃhatau hetutā teṣāṃ na īśvara-āder abhedataḥ

<II.2. bhagavān pramāṇa 29>

{II.2.a jñānavattvāt 29–31}

[02.029ab]prāmāṇyaṃ ca parokṣa-artha-jñānaṃ tat sādhanasya ca
[02.029cd]abhāvān na asty anuṣṭhānam iti kecit pracakṣate
[02.030ab]jñānavān mṛgyate kaścit tad-ukta-pratipattaye
[02.030cd]ajñā-upadeśa-karaṇe vipralambhana-śaṅkibhiḥ
[02.031ab]tasmād anuṣṭheya-gataṃ jñānam asya vicāryatām
[02.031cd]kīṭa-saṃkhyā-parijñānaṃ tasya naḥ kva upayujyate

{II.2.b heyopādeyavedakatvāt na tu sarvavedakarvāt 32}

[02.032ab]heya-upādeya-tattvasya hāny-upāyasya vedakaḥ
[02.032cd]yaḥ pramāṇam asāv iṣṭo na tu sarvasya vedakaḥ
[02.033ab]dūraṃ paśyatu vā mā vā tattvam iṣṭaṃ tu paśyatu
[02.033cd]pramāṇaṃ dūra-darśī ced eta gṛdhrān upāsmahe

{II.2.c kāruṇikatvāt pramāṇam 34––131}

[02.034ab]sādhanaṃ karuṇā-abhyāsāt sa buddher deha-saṃśrayāt
[02.034cd]asiddho abhyāsa iti cen na āśraya-pratiṣedhataḥ
[02.035ab]prāṇa-apāna-indriya-dhiyāṃ dehād eva na kevalāt
[02.035cd]sva-jāti-nirapekṣāṇāṃ janma janma-parigrahe
[02.036ab]atiprasaṅgād yad dṛṣṭaṃ pratisandhāna-śaktimat
[02.036cd]kim āsīt tasya yan na asti paścād yena na sandhimat
[02.037ab]na sa kaścit pṛthivy-āder aṃśo yatra na jantavaḥ
[02.037cd]saṃsvedaja-ādyā jāyante sarvaṃ bīja-ātmakaṃ tataḥ
[02.038ab]tat sva-jāty-anapekṣāṇām akṣa-ādīnāṃ samudbhave
[02.038cd]pariṇāmo yathā ekasya syāt sarvasya aviśeṣataḥ
[02.039ab]pratyekam upadhāte api na indriyāṇāṃ mano mateḥ
[02.039cd]upaghāto asti bhaṅge asyās teṣāṃ bhaṅgaś ca dṛśyate
[02.040ab]tasmāt sthity-āśrayo buddher buddhim eva samāśritaḥ
[02.040cd]kaścin nimittam akṣāṇāṃ tasmād akṣāṇi buddhitaḥ
[02.041ab]yādṛśy-ākṣepikā sā āsīt paścād apy astu tādṛśī
[02.041cd]taj-jñānair upakāryatvād uktaṃ kāya-āśritaṃ manaḥ
[02.042ab]yady apy akṣair vinā buddhir na tāny api tayā vinā
[02.042cd]tathā apy anyonya-hetutvaṃ tato apy anyonya-hetuke
[02.043ab]na akramāt kramiṇo bhāvo na apy apekṣā aviśeṣiṇaḥ
[02.043cd]kramād bhāvantī dhīḥ kāyāt kramaṃ tasya api śaṃsati
[02.044ab]pratikṣaṇam apūrvasya pūrvaḥ pūrvaḥ kṣaṇo bhavet
[02.044cd]tasya hetur ato hetur dṛṣṭa eva astu sarvadā
[02.045ab]citta-antarasya sandhāne ko virodho antya-cetasaḥ
[02.045cd]tadvad apy arthataś cittam asandhānaṃ kuto matam
[02.046ab]asiddha-arthaḥ pramāṇena kiṃ siddhānto anugamyate
[02.046cd]hetor vaikalyatas tac cet kiṃ tad eva atra na uditam
[02.047ab]tad-dhī-vad grahaṇa-prāpter mano-jñānaṃ na sa indriyāt
[02.047cd]jñāna-utpādana-sāmarthya-bhedān na sakalād api
[02.048ab]acetanatvān na anyasmād hetv-abhedāt sahasthitiḥ
[02.048cd]akṣa-vad rūpa-rasa-vad artha-dvāreṇa vikriyā
[02.049ab]sattā-upakāriṇī yasya nityaṃ tad-anubandhataḥ
[02.049cd]sa hetuḥ saptamī tasmād utpādād iti ca ucyate
[02.050ab]astu upakārako vā api kadācic citta-santateḥ
[02.050cd]vahny-ādi-vad ghaṭa-ādīnāṃ vinivṛttir na tāvatā
[02.051ab]anivṛtti-prasaṅgaś ca dehe tiṣṭhati cetasaḥ
[02.051cd]tad-bhāve bhāvād vaśyatvāt prāṇa-apānau tato na tat
[02.052ab]preraṇa-ākarṣaṇe vāyoḥ prayatnena vinā kutaḥ
[02.052cd]nirhrāsa-atiśaya-āpattir nirhrāsa-atiśayāt tayoḥ
[02.053ab]tulyaḥ prasaṅgo api tayor na tulyaṃ citta-kāraṇe
[02.053cd]sthity-āvedhakam anyac ca yataḥ kāraṇam iṣyate
[02.054ab]na doṣair viguṇo deho hetur varty-ādi-vad yadi
[02.054cd]mṛte śamīkṛte doṣe punar ujjīvanaṃ bhavet
[02.055ab]nivṛtte apy anale kāṣṭha-vikāra-avinivṛtti-vat
[02.055cd]tasya anivṛttir iti cen na cikitsā-prayogataḥ
[02.056ab]apunarbhāvataḥ kiṃcid vikāra-jananaṃ kvacit
[02.056cd]kiṃcit viparyayād agnir yathā kāṣṭha-suvarṇayoḥ
[02.057ab]ādyasya anyo apy asaṃhāryaḥ pratyāneyas tu yat kṛtaḥ
[02.057cd]vikāraḥ syāt punarbhāvaḥ tasya hemni kharatva-vat
[02.058ab]durlabhatvāt samādhātur asādhyaṃ kiṃcid īritam
[02.058cd]āyuḥ kṣayād vā doṣe tu kevale na asty asādhyatā
[02.059ab]mṛte viṣa-ādi-saṃhārāt tad daṃśac chedato api vā
[02.059cd]vikāra-hetor vigame sa na ucchvasiti kiṃ punaḥ
[02.060ab]upādāna-avikāreṇa na upādeyasya vikriyā
[02.060cd]kartuṃ śakya-avikāreṇa mṛdaḥ kuṇḍa-ādino yathā
[02.061ab]avikṛtya hi yad vastu yaḥ padārtho vikāryate
[02.061cd]upādānaṃ na tat tasya yuktaṃ go-gavaya-ādivat
[02.062ab]cetaḥ-śarīrayor evaṃ tad-hetoḥ kārya-janmanaḥ
[02.062cd]sahakārāt sahasthānam agni-tāmra-dravatva-vat
[02.063ab]anāśrayāt sad-asator na āśrayaḥ sthiti-kāraṇam
[02.063cd]sataś ced āśrayo na asyāḥ sthātur avyatirekataḥ
[02.064ab]vyatireke api tad-hetus tena bhāvasya kiṃ kṛtam
[02.064cd]avināśa-prasaṅgaḥ sa nāśa-hetor mato yadi
[02.065ab]tulyaḥ prasaṅgas tatra api kiṃ punaḥ sthiti-hetunā
[02.065cd]ānāśaka-āgamāt sthānaṃ tataś ced vastu-dharmatā
[02.066ab]nāśasya satya-bādho asāv iti kiṃ sthiti-hetunā
[02.066cd]yathā jala-āder ādhāra iti cet tulyam atra ca
[02.067ab]pratikṣaṇa-vināśe hi bhāvānāṃ bhāva-santateḥ
[02.067cd]tathā utpatteḥ sahetutvād āśrayo ayuktam anyathā
[02.068ab]syād ādhāro jala-ādīnāṃ gamana-pratibandhataḥ
[02.068cd]agatīnāṃ kim ādhārair guṇa-sāmānya-karmaṇām
[02.069ab]etena samavāyaś ca samavāyī ca kāraṇam
[02.069cd]vyavasthitatvaṃ jāty-ādern nirastam anapāśrayāt
[02.070ab]parato bhāva-nāśaś cet tasya kiṃ sthiti-hetunā
[02.070cd]sa vinaśyed vinā apy anyairn na śaktāḥ sthiti-hetavaḥ
[02.071ab]sthitimān sāśrayaḥ sarvaḥ sarva-utpattau ca sāśrayaḥ
[02.071cd]tasmāt sarvasya bhāvasya na vināśaḥ kadācana
[02.072ab]svayaṃ vinaśvara-ātmā cet tasya kaḥ sthāpakaḥ paraḥ
[02.072cd]svayaṃ na naśvara-ātmā cet tasya kaḥ sthāpakaḥ paraḥ
[02.073ab]buddhi-vyāpāra-bhedena nirhrāsa-atiśayāv api
[02.073cd]prajñā-āder bhavato deha-nirhrāsa-atiśayau vinā
[02.074ab]idaṃ dīpa-prabhā-ādīnām āśritānāṃ na vidyate
[02.074cd]syāt tato api viśeṣo asya na citte anupakāriṇi
[02.075ab]rāga-ādi-vṛddhiḥ puṣṭy-ādeḥ kadācit sukha-duḥkhajā
[02.075cd]tayoś ca dhātu-sāmya-āder antararthasya saṃnidheḥ
[02.076ab]etena saṃnipāta-ādeḥ smṛti-bhraṃśa-ādayo gatāḥ
[02.076cd]vikārayati dhīr eva abhyantarartha-viśeṣajā
[02.077ab]śārdūla-śoṇita-ādīnāṃ santāna-atiśaye kvacit
[02.077cd]moha-ādayaḥ sambhavanti śravaṇa-īkṣaṇato yathā
[02.078ab]tasmāt svasya eva saṃskāraṃ niyamena anuvartate
[02.079ab]yathā śruta-ādi-saṃskāraḥ kṛtaś cetasi cetasi
[02.079cd]kālena vyajyate abhedāt syād dehe api tato guṇaḥ
[02.080ab]ananya-sattva-neyasya hīna-sthāna-parigrahaḥ
[02.080cd]ātma-snehavato duḥkha-sukha-tyāga-āpti-vāñchayā
[02.081ab]duḥkhe viparyāsa-matis tṛṣṇā ca ābandha-kāraṇam
[02.081cd]janmino yasya te na sto na sa janma adhigacchati
[02.082ab]gaty-āgatī na dṛṣṭe ced indriyāṇām apāṭavāt
[02.082cd]adṛṣṭir manda-netrasya tanu-dhūma-āgatir yathā
[02.083ab]tanutvān mūrtam api tu kiṃcit kvacid aśaktimat
[02.083cd]jala-vat sūta-vad hemni na adṛṣṭer asad eva vā
[02.084ab]pāṇy-ādi-kampe sarvasya kampa-prāpter virodhinaḥ
[02.084cd]ekasmin karmaṇo ayogāt syāt pṛthak siddhir anyathā
[02.085ab]ekasya ca āvṛttau sarvasya āvṛttiḥ syād anāvṛttau
[02.085cd]dṛśyeta rakte ca ekasmin rāgo araktasya vā gatiḥ
[02.086ab]na asty eka-samudāyo asmād anekatve api pūrvavat
[02.086cd]aviśeṣād aṇutvāc ca na gatiś cen na sidhyati
[02.087ab]aviśeṣo viśiṣṭānām aindriyatvam ato anaṇuḥ
[02.087cd]etena āvaraṇa-ādīnām abhāvaś ca nirākṛtaḥ
[02.088ab]kathaṃ vā sūta-hema-ādi-miśraṃ tapta-upala-ādi vā
[02.088cd]dṛśyaṃ pṛthag aśaktānām akṣa-ādīnāṃ gatiḥ katham
[02.089ab]saṃyogāc cet samāno atra prasaṅgo hema-sūtayoḥ
[02.089cd]dṛśyaḥ saṃyoga iti cet kuto adṛṣṭa-āśraye gatiḥ
[02.090ab]rasa-rūpa-ādi-yogaś ca viruddha upacārataḥ
[02.090cd]iṣṭas/ ced buddhi-bhedo astu paṅktir dīrghā iti vā katham
[02.091ab]saṃkhyā-saṃyoga-karma-āder api tadvat svarūpataḥ
[02.091cd]abhilāpāc ca bhedena rūpaṃ buddhau na bhāsate
[02.092ab]śabda-jñāne vikalpena vastu-bheda-anusāriṇā
[02.092cd]guṇa-ādiṣv iva kalpya-arthe naṣṭa-ajāteṣu vā yathā
[02.093ab]mato yady upacāro atra sa iṣṭo yan nibandhanaḥ
[02.093cd]sa eva sarva-bhāveṣu hetuḥ kiṃ na iṣyate tayoḥ
[02.094ab]upacāro na sarvatra yadi bhinna-viśeṣaṇam
[02.094cd]mukhyam ity eva ca kuto abhinne bhinna-arthatā iti cet
[02.095ab]anartha-antara-hetutve apy aparyāyaḥ sita-ādiṣu
[02.095cd]saṃkhyā-ādi-yoginaḥ śabdās tatra apy artha-antaraṃ yadi
[02.096ab]guṇa-dravya-aviśeṣaḥ syād bhinno vyāvṛtti-bhedataḥ
[02.096cd]syād anartha-antara-arthatve apy akarma-adravya-śabda-vat
[02.097ab]vyatirekī iva yac ca api sūcyate bhāva-vācibhiḥ
[02.097cd]saṃkhyā-ādi-tadvataḥ śabdais tad-dharma-antara-bhedakam
[02.098ab]śrutis tan-mātra-jijñāsor na vā kṣipta-akhilā parā
[02.098cd]bhinnaṃ dharmam iva ācaṣṭe yogo aṅgulyā iti kvacit
[02.099ab]yuktā aṅgulī iti sarveṣām ākṣepād dharmi-vācinī
[02.099cd]khyāta-eka-artha-abhidhāne api tathā vihita-saṃsthitiḥ
[02.100ab]rūpa-ādi-śakti-bhedānām anākṣepeṇa vartate
[02.100cd]tat-samāna-phalā ahetu-vyavacchede ghaṭa-śrutiḥ
[02.101ab]ato na rūpaṃ ghaṭa ity eka-adhikaraṇā śrutiḥ
[02.101cd]bhedo ayam īdṛśo jāti-samudāya-abhidāyinoḥ
[02.102ab]rūpa-ādayo ghaṭasya iti tat-sāmānya-upasarjanāḥ
[02.102cd]tac-śakti-bhedāḥ khyāpyante vācyo anyo apy anayā diśā
[02.103ab]hetutve ca samastānām eka-aṅga-vikale api na
[02.103cd]pratyekam api sāmarthye yugapad bahu-sambhavaḥ
[02.104ab]na anekatvasya tulyatvāt prāṇa-apānau niyāmakau
[02.104cd]ekatve api bahu-vyaktis tad-hetor nitya-saṃnidheḥ
[02.105ab]na aneka-hetur iti cen na aviśeṣāt kramād api
[02.105cd]na eka-prāṇe apy aneka-artha-grahaṇān niyamas tataḥ
[02.106ab]ekayā aneka-vijñāne buddhyā astu sakṛd eva tat
[02.106cd]avirodhāt krameṇa api mā bhūt tad-aviśeṣataḥ
[02.107ab]bahavaḥ kṣaṇikāḥ prāṇā asvajātīyakāḥ kila
[02.107cd]tādṛśām eva cittānāṃ kalpyante yadi kāraṇam
[02.108ab]kramavantaḥ kathaṃ te syuḥ krama-vad hetunā vinā
[02.108cd]pūrva-sva-jāti-hetutve na syād ādyasya sambhavaḥ
[02.109ab]tad hetus tādṛśo na asti sati vā anekatā dhruvam
[02.109cd]prāṇānāṃ bhinna-deśatvāt sakṛj janma dhiyāmataḥ
[02.110ab]yady eka-kāliko aneko apy eka-caitanya-kāraṇam
[02.110cd]ekasya api na vaikalye syān manda-śvasita-ādiṣu
[02.111ab]atha hetur yathābhāvaṃ jñāne api syād viśiṣṭatā
[02.111cd]na hi tat tasya kāryaṃ yady asya bhedān na bhidyate
[02.112ab]vijñānaṃ śakti-niyamād ekam ekasya kāraṇam
[02.112cd]anya-artha-asakti-viguṇe jñāne anartha-antara-grahāt
[02.113ab]śarīrāt sakṛd utpannā dhīḥ sva-jātyā niyamyate
[02.113cd]parataś cet samarthasya dehasya viratiḥ kutaḥ
[02.114ab]anāśrayān nivṛtte syāc śarīre cetasaḥ sthitiḥ
[02.114cd]kevalasya iti cec citta-santānaṃ sthiti-kāraṇam
[02.115ab]tad-hetu-vṛtti-lābhāya na aṅgatāṃ yadi gacchati
[02.115cd]hetur deha-antara-utpattau pañca-āyatanam aihikam
[02.116ab]tad-aṅga-bhāva-hetutva-niṣedhe anupalambhanam
[02.116cd]aniścayakaraṃ proktam indriya-ādy api śeṣavat
[02.117ab]dṛṣṭā ca śaktiḥ pūrveṣām indriyāṇāṃ sva-jātiṣu
[02.117cd]vikāra-darśanāt siddham aparāpara-janma ca
[02.118ab]śarīrād yadi taj-janma prasaṅgaḥ pūrvavad bhavet
[02.118cd]cittāc cet tata eva astu janma deha-antarasya ca
[02.119ab]tasmān na hetu-vaikalyāt sarveṣām antya-cetasām
[02.119cd]asandhir īdṛśaṃ tena śeṣavat sādhanaṃ matam
[02.120ab]abhyāsena viśeṣe api laṅghana-udaka-tāpa-vat
[02.120cd]svabhāva-atikramo mā bhūd iti ced āhitaḥ sa cet
[02.121ab]punar yatnam apekṣeta yadi syāt asthira-āśrayaḥ
[02.121cd]viśeṣo na eva bardheta svabhāvaś ca na tādṛśaḥ
[02.122ab]tatra upayukta-śaktīnāṃ viśeṣa-anuttarān prati
[02.122cd]sādhanānām asāmarthyān nityaṃ ca anāśraya-sthiteḥ
[02.123ab]viśeṣasya asvabhāvatvād vṛddhāv apy āhito yadā
[02.123cd]na apekṣeta punar yatnaṃ yatno anyaḥ syād viśeṣa-kṛt
[02.124ab]kāṣṭha-pārada-hema-āder agny-āder iva cetasi
[02.124cd]abhyāsajāḥ pravartante sva-rasena kṛpā-ādayaḥ
[02.125ab]tasmāt sa teṣām utpannaḥ svabhāvo jāyate guṇaḥ
[02.125cd]tad-uttarottaro yatno viśeṣasya vidhāyakaḥ
[02.126ab]yasmāc ca tulya-jātīya-pūrva-bīja-pravṛddhayaḥ
[02.126cd]kṛpā-ādi-buddhayas tāsāṃ saty abhyāse kutaḥ sthitiḥ
[02.127ab]na ca evaṃ laṅghanād eva laṅghanaṃ bala-yatnayoḥ
[02.127cd]tad-hetvoḥ sthita-śaktitvāl laṅghanasya sthita-ātmatā
[02.128ab]tasya ādau deha-vaiguṇyāt paścād-vad avilaṅghanaṃ
[02.128cd]śanair yatnena vaiguṇye niraste sva-bale sthitiḥ
[02.129ab]kṛpā sva-bīja-prabhavā sva-bīja-prabhavair na cet
[02.129cd]vipakṣair bādhyate cet te prayāty atyanta-sātmatām
[02.130ab]tathā hi mūlam abhyāsaḥ pūrvaḥ pūrvaḥ parasya tu
[02.130cd]kṛpā-vairāgya-bodha-ādeś citta-dharmasya pāṭave
[02.131ab]kṛpā-ātmakatvam abhyāsād ghṛṇā-vairāgya-rāga-vat
[02.131cd]niṣpanna-karuṇā-utkarṣa-para-duḥkha-kṣamer itaḥ

{II.2.d śāstṛtvād bhagavān pramāṇam 132–139}

[02.132ab]dayāvān duḥkha-hāna-artham upāyeṣv abhiyujyate
[02.132cd]parokṣa-upeya-tad-hetos tad-ākhyānaṃ hi duṣkaram
[02.133ab]yukty-āgamābhyāṃ vimṛśan duḥkha-hetuṃ parīkṣate
[02.133cd]tasya anitya-ādi-rūpāṃ ca duḥkhasya eva viśeṣaṇaiḥ
[02.134ab]yatas tathā sthite hetau nivṛttir na iti paśyati
[02.134cd]phalasya hetor hāna-arthaṃ tad-vipakṣaṃ parīkṣate
[02.135ab]sādhyate tad-vipakṣo api heto rūpa-avabodhataḥ
[02.135cd]ātma-ātmīya-graha-kṛtaḥ snehaḥ saṃskāra-gocaraḥ
[02.136ab]hetur virodhī nairātmya-darśanaṃ tasya bādhakam
[02.136cd]bahuśo bahudhā upāyaṃ kālena bahunā asya ca
[02.137ab]gacchanty abhyasyatas tatra guṇa-doṣāḥ prakāśatām
[02.137cd]buddheś ca pāṭavād hetor vāsanātaḥ prahīyate
[02.138ab]padārtha-vṛtteḥ khaṅga-āder viśeṣo ayaṃ mahā-muneḥ
[02.138cd]upāya-abhyāsa eva ayaṃ tādarthyāc śāsanaṃ matam
[02.139ab]niṣpatteḥ prathamaṃ bhāvād hetur uktam idaṃ dvayam
[02.139cd]hetoḥ prahāṇaṃ tri-guṇaṃ sugatatvam aniśrayāt

{II.2.e sugatatvāt bhagavān pramāṇam 140–145}

[02.140ab]duḥkhasya śastaṃ nairātmya-dṛṣṭes tad yuktito api vā
[02.140cd]punar āvṛttir ity uktau janma-doṣa-samudbhavau
[02.141ab]ātma-darśana-bījasya hānād apunarāgamaḥ
[02.141cd]tad-bhūta-bhinna-ātmatayā aśeṣam akleśa-nirjaram
[02.142ab]kāya-vāg-buddhi-vaiguṇyaṃ mārga-ukty-apaṭutā api vā
[02.142cd]aśeṣa-hānam abhyāsād ukty-āder doṣa-saṃkṣayaḥ
[02.143ab]na ity eke vyatireko asya sandigdha-avyabhicāry ataḥ
[02.143cd]akṣayitvaṃ ca doṣāṇāṃ nityatvād anupāyataḥ
[02.144ab]upāyasya aparijñānād iti vā parikalpayet
[02.144cd]hetumattvād viruddhasya hetor abhyāsataḥ kṣayāt
[02.145ab]hetu-svabhāva-jñānena taj-jñānam api sādhyate
[02.145cd]tāyaḥ sva-dṛṣṭa-mārga-uktir vaiphalyād vakti na anṛtam

{II.2.f tāyitvād bhagavān pramāṇam 146–283}

[02.146ab]dayālutvāt parārthaṃ ca sarva-ārambha-abhiyogataḥ
[02.146cd]tataḥ pramāṇaṃ tāyo vā catuḥsatya-prakāśanam
[02.147ab]duḥkhaṃ saṃsāriṇaḥ skandhā rāga-ādeḥ pāṭava-īkṣaṇāt
[02.147cd]abhyāsān na yadṛcchāto ahetor janma-virodhataḥ
[02.148ab]vyabhicārān na vāta-ādi-dharmaḥ prakṛti-saṃkarāt
[02.148cd]adoṣaś cet tad-anyo api dharmaḥ kiṃ tasya na īkṣyate
[02.149ab]na sarva-dharmaḥ sarveṣāṃ sama-rāga-prasaṅgataḥ
[02.149cd]rūpa-ādi-vad adoṣaś cet tulyaṃ tatra api codanam
[02.150ab]ādhipatyaṃ viśiṣṭānāṃ yadi tatra na karmaṇām
[02.150cd]viśeṣe api ca doṣānām aviśeṣād asiddhatā
[02.151ab]na vikārād vikāreṇa sarveṣāṃ na ca sarvajāḥ
[02.151cd]kāraṇe vardhamāne ca kārya-hānirn na yujyate
[02.152ab]tāpa-ādiṣv iva rāga-āder vikāro api sukha-ādi-jaḥ
[02.152cd]vaiṣamyajena duḥkhena rāgasya anudbhavo yadi
[02.153ab]vācyaṃ kena udbhavaḥ sāmyān mada-vṛddhiḥ smaras tataḥ
[02.153cd]rāgī viṣam adoṣo api dṛṣṭaḥ sāmye api na aparaḥ
[02.154ab]kṣayād asṛk-sruto apy anye na eka-strī-niyato madaḥ
[02.154cd]te na ekasyāṃ na tīvraḥ syāt aṅga-rūpa-ādy api iti cet
[02.155ab]na sarveṣām anekāntān na ca apy aniyato bhavet
[02.155cd]aguṇa-grāhiṇo api syād aṅgaṃ so api guṇa-grahaḥ
[02.156ab]yadi sarvā guṇa-grāhī syād hetor aviśeṣataḥ
[02.156cd]yad avastho mato rāgī na dveṣī syāc ca tādṛśaḥ
[02.157ab]tayor asamarūpatvān niyamaś ca atra na īkṣyate
[02.157cd]sajāti-vāsanā-bheda-pratibaddha-pravṛttayaḥ
[02.158ab]yasya rāga-ādayas tasya na ete doṣāḥ prasaṅginaḥ
[02.158cd]etena bhūta-dharmatvaṃ niṣiddhaṃ niśrayasya ca
[02.159ab]niṣedhān na pṛthivy-ādi-niśritā dhavalā-ādayaḥ
[02.159cd]tad-upādāya śabdaś ca hetv-arthaḥ svāśrayeṇa ca
[02.160ab]avinirbhāga-vartitvād āśrayā ayuktam anyathā
[02.160cd]mada-ādi-śakter iva ced vinirbhāgo na vastunaḥ
[02.161ab]śaktir artha-antaraṃ vastu naśyen na āśritam āśraye
[02.161cd]tiṣṭhaty avikale yāti tat-tulyaṃ cen na bhedataḥ
[02.162ab]bhūta-cetanayor bhinna-pratibhāsa-avabodhataḥ
[02.162cd]āvikāraṃ ca kāyasya tulya-rūpaṃ bhaven manaḥ
[02.163ab]rūpa-ādi-vad vikalpasya kā eva artha-paratantratā
[02.163cd]anapekṣya yadā kāyaṃ vāsanā-bodha-kāraṇam
[02.164ab]jñānaṃ syāt kasyacit kiṃcit kadācit tena kiṃcana
[02.164cd]avijñānasya vijñāna-anupādānāc ca sidhyati
[02.165ab]vijñāna-śakti-sambandhād iṣṭaś cet sarva-vastunaḥ
[02.165cd]etat sāṃkhya-paśoḥ ko anyaḥ salajjo vaktum īhate
[02.166ab]adṛṣṭa-pūrvam asti iti tṛṇa-agre kariṇāṃ śatam
[02.166cd]yad rūpaṃ dṛśyatāṃ yātaṃ tad rūpaṃ prāṅ na dṛśyate
[02.167ab]śatadhā viprakīrṇe api hetau tad vidyate katham
[02.167cd]rāga-ādy-aniyamo apūrva-prādurbhāve prasajyate
[02.168ab]bhūta-ātmatā-anatikrānteḥ sarvo rāga-ādimān yadi
[02.168cd]sarvaḥ samāna-rāgaḥ syād bhūta-atiśayato na cet
[02.169ab]bhūtānāṃ prāṇitā-bhede apy ayaṃ bhedo yad āśrayaḥ
[02.169cd]tan nirhrāsa-atiśaya-vat tad-bhāvāt tāni hāpayet
[02.170ab]na ced bhede api rāga-ādi-hetu-tulya-ātmatā-akṣayaḥ
[02.170cd]sarvatra rāgaḥ sadṛśaḥ syād hetoḥ sadṛśā-ātmanaḥ
[02.171ab]na hi go-pratyayasya asti samāna-artha-bhuvaḥ kvacit
[02.171cd]tāratamyaṃ pṛthivy-ādau prāṇitā-āder iha api vā
[02.172ab]auṣṇyasya tāratamye api na anuṣṇo agniḥ kadācana
[02.172cd]tathā iha api iti cen na agner auṣṇyād bheda-niṣedhataḥ
[02.173ab]tāratamya-anubhavino yasya anyasya sato guṇāḥ
[02.173cd]te kvacit pratihanyante tad-bhede dhavalā-ādi-vat
[02.174ab]rūpa-ādi-van na niyamas teṣāṃ bhūta-avibhāgataḥ
[02.174cd]tat-tulyaṃ cen na rāga-ādeḥ saha-utpatti-prasaṅgataḥ
[02.175ab]vikalpya-viṣayatvāc ca viṣayā na niyāmakāḥ
[02.175cd]sabhāga-hetu-virahād rāga-āder niyamo na vā
[02.176ab]sarvadā sarva-buddhīnāṃ janma vā hetu-saṃnidheḥ
[02.176cd]kadācid upalambhāt tad adhruvaṃ doṣa-niśrayāt
[02.177ab]duḥkhaṃ hetu-vaśatvāc ca na ca ātmā na apy adhiṣṭhitam
[02.177cd]na akāraṇam adhiṣṭhātā nityaṃ vā janakaṃ katham
[02.178ab]tasmād anekam ekasmād bhinna-kālaṃ na jāyate
[02.178cd]kārya-anutpādato anyeṣu saṃgateṣv api hetuṣu
[02.179ab]hetv-antara-anumānaṃ syān na etan nityeṣu vidyate
[02.179cd]kādācitkatayā siddhā duḥkhasya asya sahetutā
[02.180ab]nityaṃ sattvam asattvaṃ vā ahetor anya-anapekṣaṇāt
[02.180cd]taikṣṇya-ādīnāṃ yathā na asti kāraṇaṃ kaṇḍaka-ādiṣu
[02.181ab]tathā akāraṇam etat syād iti kecit pracakṣate
[02.181cd]saty eva yasmin yaj janma vikāre vā api vikriyā
[02.182ab]tat tasya kāraṇaṃ prāhus tat teṣām api vidyate
[02.182cd]sparśasya rūpa-hetutvād darśane asti nimittatā
[02.183ab]nityānāṃ pratiṣedhena na īśvara-ādeś ca sambhavaḥ
[02.183cd]asāmarthyād ato hetur bhava-vāñchā-parigrahaḥ
[02.184ab]yasmād deśa-viśeṣasya tat prāpty-āśākṛto nṛṇām
[02.184cd]sā bhava-icchā āpty-anāpti-icchoḥ pravṛttiḥ sukha-duḥkhayoḥ
[02.185ab]yato api prāṇinaḥ kāma-vibhava-icche ca te mate
[02.185cd]sarvatra ca ātma-snehasya hetutvāt sampravartate
[02.186ab]asukhe sukha-saṃjñasya tasmāt tṛṣṇā bhava-āśrayaḥ
[02.186cd]virakta-janma-adṛṣṭer ity ācāryāḥ sampracakṣate
[02.187ab]adeha-rāga-adṛṣṭeś ca dehād rāga-samudbhavaḥ
[02.187cd]nimitta-upagamād iṣṭam upādānaṃ tu vāryate
[02.188ab]imān tu yuktiman vicchan bādhate sva-mataṃ svayam
[02.188cd]janmanā sahabhāvaś cet jātānāṃ rāga-darśanāt
[02.189ab]sabhāga-jāteḥ prāk siddhiḥ kāraṇatve api na uditam
[02.189cd]ajñānam uktā tṛṣṇā eva santāna-preraṇād bhave
[02.190ab]ānantaryān na karma api sati tasminn asambhavāt
[02.190cd]tad anātyantikaṃ hetoḥ pratibandha-ādi-sambhavāt
[02.191ab]saṃsāritvād anirmokṣo na iṣṭatvād aprasiddhitaḥ
[02.191cd]yāvad ātmani na premṇo hāniḥ sa paritasyati
[02.192ab]tāvad duḥkhitam āropya na ca svastho avatiṣṭhate
[02.192cd]mithyā-adhyāropa-hāna-arthaṃ yatno asaty api moktari
[02.193ab]avasthā-vīta-rāgāṇāṃ dayayā karmaṇā api vā
[02.193cd]ākṣipte avinivṛtti-iṣṭeḥ sahakāri-kṣayād alam
[02.194ab]na ākṣeptum aparaṃ karma bhava-tṛṣṇā-vilaṅghinām
[02.194cd]duḥkha-jñāne aviruddhasya pūrva-saṃskāra-vāhinī
[02.195ab]vastu-dharma-udaya-utpattir na sā sattva-anurodhinī
[02.195cd]ātma-antara-samāropād rāgo dharme atad-ātmake
[02.196ab]duḥkha-santāna-saṃsparśa-mātreṇa eva dayā-udayaḥ
[02.196cd]mohaś ca mūlaṃ doṣāṇāṃ sa ca sattva-graho vinā
[02.197ab]tena ādya-hetau na dveṣo na doṣo ataḥ kṛpā matā
[02.197cd]na amuktiḥ pūrva-saṃskāra-kṣaye anya-apratisandhitaḥ
[02.198ab]akṣīṇa-śaktiḥ saṃskāro yeṣāṃ tiṣṭhanti te anaghāḥ
[02.198cd]mandatvāt karuṇāyāś ca na yatnaḥ sthāpane mahān
[02.199ab]tiṣṭhanty eva para-adhīnāḥ yeṣāṃ tu mahatī kṛpā
[02.199cd]satkāyadṛṣṭer vigamād ādya eva abhavo bhavet
[02.200ab]mārge cet sahaja-ahāner na hānau vā bhavaḥ kutaḥ
[02.200cd]sukhī bhave ayaṃ duḥkhī vā mā bhūvam iti tṛṣyataḥ
[02.201ab]yā eva aham iti dhīḥ sā eva sahajaṃ sattva-darśanam
[02.201cd]na hy apaśyann aham iti snihyaty ātmani kaścana
[02.202ab]na ca ātmani vinā premṇā sukha-kāmo abhidhāvati
[02.202cd]duḥkha-utpādasya hetutvaṃ bandho nityasya tat kutaḥ
[02.203ab]aduḥkha-utpāda-hetutvaṃ mokṣo nityasya tat kutaḥ
[02.203cd]anityatvena yo avācyaḥ sa heturn na hi kasyacit
[02.204ab]bandha-mokṣāv avācye api na vidyete kathaṃ ca na
[02.204cd]nityaṃ tam āhur vidvāṃso yaḥ svabhāvo na naśyati
[02.205ab]tyaktvā imāṃ hrepaṇīṃ dṛṣṭim ato nityaḥ sa ucyatām
[02.205cd]ukto mārgasya tad abhyāsād āśrayaḥ parivartate
[02.206ab]sātmye api doṣa-bhāvaś cen mārgavan na avibhutvataḥ
[02.206cd]viṣaya-grahaṇaṃ dharmo vijñānasya yathā asti saḥ
[02.207ab]gṛhyate so asya janako vidyamāna-ātmanā iti ca
[02.207cd]eṣā prakṛtir asyās tan nimitta-antarataḥ skhalat
[02.208ab]vyāvṛttau pratyaya-apekṣam adṛḍhaṃ sarpa-buddhi-vat
[02.208cd]prabhāsvaram idaṃ cittaṃ prakṛtyā āgantavo malāḥ
[02.209ab]tat-prāg apy asamarthānāṃ paścāc śaktiḥ kva tanmaye
[02.209cd]na alaṃ praroḍhum atyantaṃ syandinyām agni-vad bhuvi
[02.210ab]bādhaka-utpatti-sāmarthya-garbhe śakto api vastuni
[02.210cd]nirupadrava-bhūta-artha-svabhāvasya viparyayaiḥ
[02.211ab]na bādhā yatnavattve api buddhes tat pakṣa-pātataḥ
[02.211cd]ātma-graha-eka-yonitvāt kāryakāraṇabhāvataḥ
[02.212ab]rāga-pratighayor bādhā bhede api na parasparam
[02.212cd]moha-avirodhān maitry-āder na atyantaṃ doṣa-nigrahaḥ
[02.213ab]tan-mūlāś ca malāḥ sarve sa ca satkāyadarśanam
[02.213cd]vidyāyāḥ pratipakṣatvāc caittatvena upalabdhitaḥ
[02.214ab]mithyā-upalabdhir ajñāna-yuktes ca anyad ayuktimat
[02.214cd]vyākhyeyo atra virodho yas tad-virodhāc ca tanmayaiḥ
[02.215ab]virodhaḥ śūnyatā-dṛṣṭeḥ sarva-doṣaiḥ prasidhyati
[02.215cd]na akṣayaḥ prāṇi-dharmatvād rūpa-ādi-vad asiddhitaḥ
[02.216ab]sambandhe pratipakṣasya tyāga-saṃsarjanād api
[02.216cd]na kāṭhinya-vad utpattiḥ punar doṣa-virodhinaḥ
[02.217ab]sa ātmatvena anapāyatvād anekāntāc ca bhasma-vat
[02.217cd]yaḥ paśyaty ātmānaṃ tatra aham iti śāśvataḥ snehaḥ
[02.218ab]snehāt sukheṣu tṛṣyati tṛṣṇā doṣāṃs tiraskurute
[02.218cd]guṇa-darśī paritṛṣyan mama iti tat sādhanāny upādatte
[02.219ab]tena ātma-abhiniveśo yāvat tāvat sa saṃsāre
[02.219cd]ātmani sati para-saṃjñā sva-para-vibhāgāt parigraha-dveṣau
[02.220ab]anayoḥ sampratibaddhāḥ sarve doṣāḥ prajāyante
[02.220cd]niyamena ātmani snihyaṃs tadīye na virajyate
[02.221ab]na ca asty ātmani nirdoṣe sneha-apagama-kāraṇam
[02.221cd]snehaḥ sadoṣa iti cet tataḥ kiṃ tasya varjanam
[02.222ab]adūṣite asya viṣaye na śakyaṃ tasya varjanam
[02.222cd]prahāṇir icchā-dveṣa-āder guṇa-doṣa-anubandhinaḥ
[02.223ab]tayor adṛṣṭir viṣaye na tu bāhyeṣu yaḥ kramaḥ
[02.223cd]na hi sneha-guṇāt snehaḥ kiṃ tv artha-guṇa-darśanāt
[02.224ab]kāraṇe avikale tasmin kāryaṃ kena nivāryate
[02.224cd]kā vā sadoṣatā dṛṣṭā snehe duḥkha-samāśrayaḥ
[02.225ab]tathā api na virāgo atra svatva-dṛṣṭer yathā ātmani
[02.225cd]na tair vinā duḥkha-hetur ātmā cet te api tādṛśāḥ
[02.226ab]nirdoṣaṃ dvayam apy evaṃ vairāgyaṃ na dvayos tataḥ
[02.226cd]duḥkha-bhāvanayā asyāc ced ahi-daṣṭa-aṅga-hāni-vat
[02.227ab]ātmīya-buddhi-hānyā atra tyāgo na tu viparyaye
[02.227cd]upabhoga-āśrayatvena gṛhīteṣv indriya-ādiṣu
[02.228ab]svatva-dhīḥ kena vāryeta vairāgyaṃ tatra tat kutaḥ
[02.228cd]pratyakṣam eva sarvasya keśa-ādiṣu kalevarāt
[02.229ab]cyuteṣu sā ghṛṇā buddhir jāyate anyatra saspṛhā
[02.229cd]samavāya-ādi-sambandha-janitā tatra hi sva-dhīḥ
[02.230ab]sambandhaḥ sa tathā eva iti dṛṣṭāv api na hīyate
[02.230cd]samavāya-ādy-abhāve api sarvatra asty upakāritā
[02.231ab]duḥkha-upakārān na bhaved aṅgulyām iva cet sva-dhīḥ
[02.231cd]na hy ekāntena tad duḥkhaṃ bhūyasā saviṣa-anna-vat
[02.232ab]viśiṣṭa-sukha-saṃgāt syāt tad-viruddhe virāgitā
[02.232cd]kiṃcit parityajet saukhyaṃ viśiṣṭa-sukha-tṛṣṇayā
[02.233ab]nairātmye tu yathālābham ātma-snehāt pravartate
[02.233cd]alābhe mattakāśinyā dṛṣṭā tiryakṣu kāmitā
[02.234ab]yasya ātmā vallabhaḥ tasya sa nāśaṃ katham icchati
[02.234cd]nivṛtta-sarva-anubhava-vyavahāra-guṇa-āśrayam
[02.235ab]icchet prema kathaṃ premṇaḥ prakṛtir na hi tādṛśī
[02.235cd]sarvathā ātma-grahaḥ sneham ātmani draḍhayaty alam
[02.236ab]ātmīya-sneha-bījaṃ tat tad-avasthaṃ vyavasthitam
[02.236cd]yatne apy ātmīya-vairāgyaṃ guṇa-leśa-samāśrayāt
[02.237ab]vṛttimān pratibadhnāti tad doṣān saṃvṛnoti ca
[02.237cd]ātmany api virāgaś cet na idānīṃ yo virajyate
[02.238ab]tyajaty asau yathā ātmānaṃ vyarthā ato duḥkha-bhāvanā
[02.238cd]duḥkha-bhāvanayā apy eṣa duḥkham eva vibhāvayet
[02.239ab]pratyakṣaṃ pūrvam api tat tathā api na virāgavān
[02.239cd]yady apy ekatra doṣeṇa tat kṣaṇaṃ calitā matiḥ
[02.240ab]viraktau na eva tatra api kāmi iva vanita-antare
[02.240cd]tyājya-upādeya-bhede hi saktir yā eva eka-bhāvinī
[02.241ab]sā bījaṃ sarva-saktīnāṃ paryāyeṇa samudbhave
[02.241cd]nirdoṣa-viṣayaḥ sneho nirdoṣaḥ sādhanāni ca
[02.242ab]etāvad eva ca jagat kva idānīṃ sa virajyate
[02.242cd]sadoṣatā api cet tatra tasya tatra ātmany api sā samā
[02.243ab]tatra aviraktas tad-doṣe kva idānīṃ sa virajyate
[02.243cd]guṇa-darśana-sambhūtaṃ snehaṃ bādhita-doṣa-dṛk
[02.244ab]sa ca indriya-ādau na tv evaṃ bāla-āder api darśanāt
[02.244cd]doṣavaty api sadbhāvāt svabhāvād guṇavaty api
[02.245ab]anyatra ātmīyatāyāṃ vā vyatīta-ādau vihānitaḥ
[02.245cd]tata eva ca na ātmīya-buddher api guṇa-īkṣaṇam
[02.246ab]kāraṇaṃ hīyate sa api tasmān na aguṇa-darśanāt
[02.246cd]api ca asad guṇa-āropaḥ snehāt tatra hi dṛśyate
[02.247ab]tasmāt ta kāraṇā bādhī vidhis taṃ bādhate katham
[02.247cd]parāpara-prārthanā ato vināśa-utpatti-buddhitaḥ
[02.248ab]indriya-ādeḥ pṛthag bhūtam ātmānaṃ vetty ayaṃ janaḥ
[02.248cd]tasmān na ekatva-dṛṣṭyā api snehaḥ snihyan sa ātmani
[02.249ab]upalambha-antaraṅgeṣu prakṛtyā eva anurajyate
[02.249cd]pratyutpannā tu yo duḥkhān nirvedo dveṣa īdṛśaḥ
[02.250ab]na vairāgyaṃ tadā apy asya sneho avasthā-antar eṣaṇāt
[02.250cd]dveṣasya duḥkha-yonitvāt sa tāvan mātra-saṃsthitiḥ
[02.251ab]tasminn nivṛtte prakṛtiṃ svām eva bhajate punaḥ
[02.251cd]audāsīnyaṃ tu sarvatra hāna-upādāna-hānitaḥ
[02.252ab]vāsī-candana-kalpānāṃ vairāgyaṃ nāma kathyate
[02.252cd]saṃskāra-duḥkhatāṃ matvā kathitā duḥkha-bhāvanā
[02.253ab]sā ca naḥ pratyaya-utpattiḥ sā nairātmya-dṛg-āśrayaḥ
[02.253cd]yuktis tu śūnyatā-dṛṣṭes tad-arthāḥ śeṣa-bhāvanāḥ
[02.254ab]anityāt prāha tena eva duḥkhaṃ duḥkhān nirātmatām
[02.254cd]aviraktaś ca tṛṣṇāvān sarva-ārambha-samāśritaḥ
[02.255ab]so amuktaḥ kleśa-karmabhyāṃ saṃsārī nāma tādṛśaḥ
[02.255cd]ātmīyam eva yo na icched bhoktā apy asya na vidyate
[02.256ab]ātmā api na tadā tasya kriyā-bhogau hi lakṣaṇam
[02.256cd]tasmād anādi-santāna-tulya-jātīya-bījikām
[02.257ab]utkhāta-mūlāṃ kuruta sattva-dṛṣṭiṃ mumukṣavaḥ
[02.257cd]āgamasya tathā bhāva-nibandhanam apaśyatām
[02.258ab]muktim āgama-mātreṇa vadan na paritoṣakṛt
[02.258cd]na alaṃ bīja-ādi-saṃsiddho vidhiḥ puṃsām ajanmane
[02.259ab]taila-abhyaṅga-agni-dāha-āder api mukti-prasaṅgataḥ
[02.259cd]prāg guror lāghavāt paścān na pāpa-haraṇaṃ kṛtam
[02.260ab]mā bhūt gauravam eva asya na pāpaṃ gurv-amūrtitaḥ
[02.260cd]mithyā-jñāna-tad-udbhūta-tarṣa-saṃcetanā-vaśāt
[02.261ab]hīna-sthāna-gatir janma tena tacchin na jāyate
[02.261cd]tayor eva hi sāmarthyaṃ jātau tan-mātra-bhavataḥ
[02.262ab]te cetane svayaṃ karma ity akhaṇḍaṃ janma-kāraṇam
[02.262cd]gati-pratītyoḥ kāraṇa-anya-āśrayas tāny adṛṣṭataḥ
[02.263ab]adṛṣṭa-nāśād agatis tat saṃskāro na cetanā
[02.263cd]sāmarthyaṃ karaṇa-utpatter bhāva-abhāva-anuvṛttitaḥ
[02.264ab]dṛṣṭaṃ buddhern na ca anyasya tāni santi na santi kim
[02.264cd]dhāraṇa-preraṇa-kṣobha-nirodhāś cetanā-vaśāḥ
[02.265ab]na syus teṣām asāmarthye tasya dīkṣā-ādy-anantaram
[02.265cd]atha buddhes tadā abhāvān na syuḥ sandhīyate malaiḥ
[02.266ab]buddhes teṣām asāmarthye jīvato api syur akṣamāḥ
[02.266cd]nirhrāsa-atiśayāt puṣṭau pratipakṣa-sva-pakṣayoḥ
[02.267ab]doṣāḥ sva-bīja-santānā dīkṣite apy anivāritāḥ
[02.267cd]nityasya nirapekṣatvāt krama-utpattir virudhyate
[02.268ab]kriyāyām akriyāyāṃ ca kriyā ca sadṛśa-ātmanaḥ
[02.268cd]aikyaṃ ca hetu-phalayor vyatireke tatas tayoḥ
[02.269ab]kartṛ-bhoktṛtva-hāniḥ syāt sāmarthyaṃ ca na sidhyati
[02.269cd]anya-smaraṇa-bhoga-ādi-prasaṅgāś ca na sidhyati
[02.270ab]asmṛteḥ kasyacit tena hy anubhūteḥ smṛta-udbhavaḥ
[02.270cd]sthiraṃ sukhaṃ mama ahaṃ ca ity ādi satya-catuṣṭaye
[02.271ab]abhūtān ṣoḍaśa-ākārān āropya paritṛṣyati
[02.271cd]tatra eva tad-viruddha-ātma-tattva-ākāra-anurodhinī
[02.272ab]hanti sā anucarāṃ tṛṣṇāṃ samyag-dṛṣṭiḥ subhāvitā
[02.272cd]tri-hetorn na udbhavaḥ karma-dehayoḥ sthitayor api
[02.273ab]eka-abhāvād vinā bījaṃ na aṅkurasya iva janmanaḥ
[02.273cd]asambhavād vipakṣasya na hāniḥ karma-dehayoḥ
[02.274ab]aśakyatvāc ca tṛṣṇāyāṃ sthitāyāṃ punar udbhavāt
[02.274cd]dvaya-kṣaya-arthaṃ yatne ca vyarthaḥ karma-kṣaye śramaḥ
[02.275ab]phala-vaicitrya-dṛṣṭeś ca śakti-bhedo anumīyate
[02.275cd]karmaṇāṃ tāpa-saṃkleśāt na eka-rūpāt tataḥ kṣayaḥ
[02.276ab]phalaṃ kathaṃcit taj-janyam alpaṃ syān na vijātimat
[02.276cd]atha api tapasaḥ śaktyā śakti-saṃkara-saṃkṣayaiḥ
[02.277ab]kleśāt kutaścid dhīyeta aśeṣam akleśa-leśataḥ
[02.277cd]yadi iṣṭam aparaṃ kleśāt tat tapaḥ kleśa eva cet
[02.278ab]tat karma-phalam ity asmān na śakteḥ saṃkara-ādikam
[02.278cd]utpitsu-doṣa-nirghāta-ādye api doṣa-virodhinaḥ
[02.279ab]tajje karmaṇi śaktāḥ syuḥ kṛta-hāniḥ kathaṃ bhavet
[02.279cd]doṣā na karmaṇo duṣṭaḥ karoti na viparyayāt
[02.280ab]mithyā-vikalpena vinā na abhilāṣaḥ sukhād api
[02.280cd]tāyāt tattva-sthira-aśeṣa-viśeṣa-jñāna-sādhanam
[02.281ab]bodha-arthatvād gamer bāhya-śaikṣa-aśaikṣa-adhikas tataḥ
[02.281cd]parārtha-jñāna-ghaṭanaṃ tasmāt tac śāsanaṃ dayā
[02.282ab]tataḥ parārtha-tantratvaṃ siddha-arthasya avirāmataḥ
[02.282cd]dayayā śreya ācaṣṭe jñānāt satyaṃ sasādhanam
[02.283ab]tac ca abhiyogavān vaktuṃ yatas tasmāt pramāṇatā
[02.283cd]upadeśa-tathābhāva-stutis tad upadeśataḥ

{II.2.g samvādakatvād bhagavān pramāṇam 284–285}

[02.284ab]pramāṇa-tattva-siddhy-artham anumāne apy avāraṇāt
[02.284cd]prayoga-darśanād vā asya yat kiṃcid udaya-ātmakam
[02.285ab]nirodha-dharmakaṃ sarvaṃ tad ity ādāv anekadhā
[02.285cd]anumāna-āśrayo liṅgam avinābhāva-lakṣaṇam
[02.285ef]vyāpti-pradarśanād hetoḥ sādhyena uktaṃ ca tat sphuṭam

<III. pratyakṣam>

{III.1. pramāṇasamkyāvipratipattinirāsa 1–2}

[03.001ab]mānaṃ dvividhaṃ meya-dvaividhyāt śakty-aśaktitaḥ
[03.001cd]arthakriyāyāṃ keśa-ādirn na artho anartha-adhimokṣataḥ
[03.002ab]sadṛśa-asadṛśatvāc ca viṣaya-aviṣayatvataḥ
[03.002cd]śabdasya anya-nimittānāṃ bhāve dhīḥ sad-asattvataḥ

<III.3. sāmānyatatkalpanānirāsa 4–54>

[03.003ab]arthakriyāsamarthaṃ yat tad atra paramārthasat
[03.003cd]anyat saṃvṛtisat proktaṃ te sva-sāmānya-lakṣaṇe

{III.3.a sāmānyacintā 4–18}

[03.004ab]aśaktaṃ sarvam iti ced bīja-āder aṅkura-ādiṣu
[03.004cd]dṛṣṭā śaktiḥ matā sā cet saṃvṛtyā astu yathā tathā
[03.005ab]sā asti sarvatra ced buddher na anvaya-vyatirekayoḥ
[03.005cd]sāmānyalakṣaṇe adṛṣṭeś cakṣū-rūpa-ādi-buddhi-vat
[03.006ab]etena samaya-ābhoga-ādy-antaraṅga-anurodhataḥ
[03.006cd]ghaṭa-utkṣepaṇa-sāmānyaṃ saṃkhyā-ādiṣu dhiyo gatāḥ
[03.007ab]keśa-ādayo na sāmānyam artha-anabhiniveśataḥ
[03.007cd]jñeyatvena grahād doṣo na abhāveṣu prasajyate
[03.008ab]teṣām api tathābhāve apratiṣedhāt sphuṭa-ābhatā
[03.008cd]jñāna-rūpatayā arthatvāt keśa-ādi iti matiḥ punaḥ
[03.009ab]sāmānya-viṣayā keśa-pratibhāsam anarthakam
[03.009cd]jñāna-rūpatayā arthatve sāmānye cet prasajyate
[03.010ab]tathā-iṣṭatvād adoṣo artha-rūpatvena samānatā
[03.010cd]sarvatra sama-rūpatvāt tad-vyāvṛtti-samāśrayāt
[03.011ab]tad avastv-abhidheyatvāt sāphalyād akṣa-saṃhateḥ
[03.011cd]nāma-ādi-vacane vaktṛ-śrotṛ-vācya-anubandhini
[03.012ab]asambandhini nāma-ādāv arthe syād apravartanam
[03.012cd]sārūpyād bhrāntito vṛttir arthe cet syān na sarvadā
[03.013ab]deśa-bhrāntiś ca na jñāne tulyam utpattito dhiyaḥ
[03.013cd]tathāvidhāyāḥ anyatra tatra anupagamād dhiyaḥ
[03.014ab]bāhya-artha-pratibhāsāyā upāye vā apramāṇatā
[03.014cd]vijñāna-vyatiriktasya vyatireka-aprasiddhitaḥ
[03.015ab]sarva-jñāna-arthavattvāc cet svapna-ādāv anyathā īkṣaṇāt
[03.015cd]ayuktaṃ na ca saṃskārān nīla-ādi-pratibhāsataḥ
[03.016ab]nīla-ādy-apratighātān na jñānaṃ tad-yogya-deśakaiḥ
[03.016cd]ajñātasya svayaṃ jñānān nāma-ādy etena varṇitaḥ
[03.017ab]sā eva iṣṭa-arthavatī kena cakṣur-ādi-matir matā
[03.017cd]artha-sāmarthya-dṛṣṭeś ced anyat prāptam anarthakam
[03.018ab]apravṛttir asambandhe apy artha-sambandha-vad yadi
[03.018cd]atīta-anāgataṃ vācyaṃ na syād arthena tat kṣayāt

{III.3.b paramate doṣaḥ 19–54}

[03.019ab]sāmānya-grahaṇāc śabdād aprasaṅgo mato yadi
[03.019cd]tan na kevala-sāmānya-agrahaṇād grahaṇe api vā
[03.020ab]atat-samānatā avyaktī tena nitya-upalambhanam
[03.020cd]nityatvāc ca yadi vyaktir vyakteḥ pratyakṣatāṃ prati
[03.021ab]ātmani jñāna-janane yac śaktaṃ śaktam eva tat
[03.021cd]atha aśaktaṃ kadācic ced aśaktaṃ sarvadā eva tat
[03.022ab]tasya śaktir aśaktir vā yā svabhāvena saṃsthitā
[03.022cd]nityatvād acikitsyasya kas tāṃ kṣapayituṃ kṣamaḥ
[03.023ab]tac ca sāmānya-vijñānam anubandhan vibhāvyate
[03.023cd]nīla-ādy-ākāra-leśo yaḥ sa tasmin kena nirmitaḥ
[03.024ab]pratyakṣa-pratyaya-arthatvān na akṣāṇāṃ vyarthatā iti cet
[03.024cd]sā eva eka-rūpāc śabda-āder bhinna-ābhāsā matiḥ kutaḥ
[03.025ab]na jātir jātimad vyakti-rūpaṃ yena apara-āśrayam
[03.025cd]siddhaṃ pṛthak cet kāryatvaṃ hy apekṣā ity abhidhīyate
[03.026ab]niṣpatter apara-adhīnam api kāryaṃ sva-hetutaḥ
[03.026cd]sambadhyate kalpanayā kim akāryaṃ kathaṃcana
[03.027ab]anyatve tad asambaddhaṃ siddhā ato niḥsvabhāvatā
[03.027cd]jāti-prasaṅgo abhāvasya na apekṣā abhāvatas tayoḥ
[03.028ab]tasmād arūpā rūpāṇām āśrayeṇa upakalpitā
[03.028cd]tad-viśeṣa-avagāha-arthair jātiḥ śabdaiḥ prakāśyate
[03.029ab]tasyāṃ rūpa-avabhāso yas tattvena arthasya vā grahaḥ
[03.029cd]bhrāntiḥ sā anādi-kālīna-darśana-abhyāsa-nirmitā
[03.030ab]arthānāṃ yac ca sāmānyam anya-vyāvṛtti-lakṣaṇam
[03.030cd]yan niṣṭhās ta ime śabdā na rūpaṃ tasya kiṃcana
[03.031ab]sāmānya-buddhau sāmānyena arūpāyām api īkṣaṇāt
[03.031cd]artha-bhrāntir api iṣyeta sāmānyaṃ sā apy abhiplavāt
[03.032ab]artha-rūpatayā tattvena abhāvāc ca na rūpiṇī
[03.032cd]niḥsvabhāvatayā avācyaṃ kutaścid vacanān matam
[03.033ab]yadi vastu na vastūnām avācyatvaṃ kathaṃcana
[03.033cd]na eva vācyam upādāna-bhedād bheda-upacārataḥ
[03.034ab]atīta-anāgate apy arthe sāmānya-vinibandhanāḥ
[03.034cd]śrutayo niviśante sad-asad-dharmaḥ kathaṃ bhavet
[03.035ab]upacārāt tad iṣṭaṃ ced vartamāna-ghaṭasya kā
[03.035cd]pratyāsattir abhāvena yā paṭa-ādau na vidyate
[03.036ab]buddher askhalitā vṛttir mukhya-āropitayoḥ sadā
[03.036cd]siṃhe māṇavake tadvad ghoṣaṇā apy asti laukikī
[03.037ab]yatra rūḍhyā asad-artho api janaiḥ śabdo niveśitaḥ
[03.037cd]sa mukhyas tatra tat-sāmyād gauṇo anyatra skhalad gatiḥ
[03.038ab]yathābhāve apy abhāva-ākhyāṃ yathā-kalpanam eva vā
[03.038cd]kuryād aśakte śakte vā pradhāna-ādi-śrutiṃ janaḥ
[03.039ab]śabdebhyo yādṛśī buddhir naṣṭe anaṣṭe api dṛśyate
[03.039cd]tādṛśy eva sad-arthānāṃ na etac śrotṛ-ādi-cetasām
[03.040ab]sāmānya-mātra-grahaṇāt sāmānyaṃ cetasor dvayoḥ
[03.040cd]tasya api kevalasya prāg grahaṇaṃ vinivāritam
[03.041ab]paraspara-viśiṣṭānām aviśiṣṭaṃ kathaṃ bhavet
[03.041cd]rūpaṃ dvirūpatāyāṃ vā tad-vastv ekaṃ kathaṃ bhavet
[03.042ab]tābhyāṃ tad-anyad eva syād yadi rūpaṃ samaṃ tayoḥ
[03.042cd]tayor iti na sambandho vyāvṛttis tu na duṣyate
[03.043ab]tasmāt samānatā eva asmin sāmānye avastu-lakṣaṇam
[03.043cd]kāryaṃ ca tad anekaṃ syān naśvaraṃ ca tan-matam
[03.044ab]vastu-sattā-anubandhitvād vināśasya na nityatā
[03.044cd]asambandhaś ca jātīnām akāryatvād arūpatā
[03.045ab]yac ca vastu-balāj jñānaṃ jāyate tad apekṣyate
[03.045cd]na saṃketaṃ na sāmānya-buddhiṣv etad vibhāvyate
[03.046ab]yā apy abheda-anugā buddhiḥ kācid vastu-dvaye kṣaṇe
[03.046cd]saṃketena vinā sā artha-pratyāsatti-nibandhanā
[03.047ab]pratyāsattir vinā jātyā yatheṣṭā cakṣur-ādiṣu
[03.047cd]jñāna-kāryeṣu jātir vā yayā anveti vibhāgataḥ
[03.048ab]kathaṃcid api vijñāne tad-rūpa-anavabhāsataḥ
[03.048cd]yadi nāma indriyāṇāṃ syād draṣṭā bhāseta tad-vapuḥ
[03.049ab]rūpavattvāt na jātīnāṃ kevalānām adarśanāt
[03.049cd]vyakti-grahe ca tac śabda-rūpād anyan na dṛśyate
[03.050ab]jñāna-mātra-artha-karaṇe apy ayogya-matā eva tat
[03.050cd]tad ayogyatayā arūpaṃ tad hy avastuṣu lakṣaṇam
[03.051ab]yathokta-viparītaṃ yat tat svalakṣaṇam iṣyate
[03.051cd]sāmānyaṃ trividhaṃ tac ca bhāva-abhāva-ubhaya-āśrayāt
[03.052ab]yadi bhāva-āśrayaṃ jñānaṃ bhāve bhāva-anubandhataḥ
[03.052cd]na ukta-uttaratvād dṛṣṭatvād atīta-ādiṣu ca anyathā
[03.053ab]bhāva-dharmatva-hāniś ced bhāva-grahaṇa-pūrvakam
[03.053cd]taj-jñānam ity adoṣo ayaṃ meyaṃ tv ekaṃ svalakṣaṇam

<III.4. anumānacintā 54–122>

{III.4.a anumānasiddhiḥ 54–84}

[03.054ab]tasmād arthakriyā-siddheḥ sad-asattā-vicāraṇāt
[03.054cd]tasya sva-pararūpābhyāṃ gater meya-dvayaṃ matam
[03.055ab]ayathābhiniveśena dvitīyā bhrāntir iṣyate
[03.055cd]gatiś cet pararūpeṇa na ca bhrānteḥ pramāṇatā
[03.056ab]abhiprāya-avisaṃvādād api bhrānteḥ pramāṇatā
[03.056cd]gatir apy anyathā dṛṣṭā pakṣaś ca ayaṃ kṛta-uttaraḥ
[03.057ab]maṇi-pradīpa-prabhayor maṇi-buddhyā abhidhāvataḥ
[03.057cd]mithyā-jñāna-aviśeṣe api viśeṣo arthakriyāṃ prati
[03.058ab]yathā tathā ayathārthatve apy anumāna-tad-ābhayoḥ
[03.058cd]arthakriyā-anurodhena pramāṇatvaṃ vyavasthitam
[03.059ab]buddhir yatra artha-sāmarthyād anvaya-vyatirekiṇī
[03.059cd]tasya svatantraṃ grahaṇam ato anyad vastv atīndriyam
[03.060ab]tasya adṛṣṭa-ātma-rūpasya gater anyo artha-āśrayaḥ
[03.060cd]tad-āśrayeṇa sambandhī yadi syād gamakas tadā
[03.061ab]gamaka-anuga-sāmānya-rūpeṇa eva tadā gatiḥ
[03.061cd]tasmāt sarvaḥ parokṣo artho viśeṣeṇa na gamyate
[03.062ab]yā ca sambandhino dharmād gatir dharmiṇi jāyate
[03.062cd]sā anumānaṃ parokṣāṇām ekaṃ tena eva sādhanam
[03.063ab]na pratyakṣa-parokṣābhyāṃ meyasya anyasya sambhavaḥ
[03.063cd]tasmāt prameya-dvitvena pramāṇa-dvitvam iṣyate
[03.064ab]try-eka-saṃkhyā-nirāso vā prameya-dvaya-darśanāt
[03.064cd]ekam eva aprameyatvād asataś cen mataṃ ca naḥ
[03.065ab]anekānto aprameyatve asad-bhāvasya api niścayāt
[03.065cd]tan niścaya-pramāṇaṃ vā dvitīyaṃ na akṣajā matiḥ
[03.066ab]abhāve artha-balāj jāte artha-śakty-anapekṣaṇe
[03.066cd]vyavadhāna-ādi-bhāve api jāyeta indriyajā matiḥ
[03.067ab]abhāve vinivṛttiś cet pratyakṣasya eva niścayaḥ
[03.067cd]viruddhaṃ sā eva vā liṅgam anvaya-vyatirekiṇī
[03.068ab]siddhaṃ ca para-caitanya-pratipatteḥ pramā-dvayam
[03.068cd]vyavahāra-ādau pravṛtteś ca siddhas tadbhāva-niścayaḥ
[03.069ab]pramāṇam avisaṃvādāt ta kvacid vyabhicārataḥ
[03.069cd]na āśvāsa iti cel liṅgaṃ durdṛṣṭer atad īdṛśam
[03.070ab]yataḥ kadācit siddhā asya pratītir vastunaḥ kvacit
[03.070cd]tad avaśyaṃ tato jātaṃ tat svabhāvo api vā bhavet
[03.071ab]sva-nimittaṃ svabhāvaṃ vā vinā na arthasya sambhavaḥ
[03.071cd]yac ca rūpaṃ tayor dṛṣṭaṃ tad eva anyatra lakṣaṇam
[03.072ab]svabhāve sva-nimitte vā dṛśye darśana-hetuṣu
[03.072cd]anyeṣu satsv adṛśye ca sattā vā tadvataḥ katham
[03.073ab]aprāmāṇye ca sāmānya-buddhes tal-lopa āgataḥ
[03.073cd]pretya-bhāva-vad akṣaiś cet paryāyeṇa pratīyate
[03.074ab]tac ca na indriya-śakty-ādāv akṣa-buddher asambhavāt
[03.074cd]abhāva-pratipattau syād buddhi-janma-animittakam
[03.075ab]svalakṣaṇe ca pratyakṣam avikalpatayā vinā
[03.075cd]vikalpena na sāmānya-grahas tasmiṃs tato anumā
[03.076ab]prameya-niyame varṇa-anityatā na pratīyate
[03.076cd]pramāṇam anyat tad buddhir vinā liṅgena sambhavāt
[03.077ab]viśeṣa-dṛṣṭe liṅgasya sambandhasya aprasiddhitaḥ
[03.077cd]tat pramāṇa-antaraṃ meya-bahutvād bahutā api vā
[03.078ab]pramāṇānām anekasya vṛtter ekatra vā yathā
[03.078cd]viśeṣa-dṛṣṭer eka-tri-saṃkhyā-apoho na vā bhavet
[03.079ab]viṣaya-aniyamād anya-prameyasya ca sambhavāt
[03.079cd]yojanād varṇa-sāmānye na ayaṃ doṣaḥ prasajyeta
[03.080ab]na avastu rūpaṃ tasya eva tathā siddhe prasādhanāt
[03.080cd]anyatra na anya-siddhiś cen na tasya eva prasiddhitaḥ
[03.081ab]yo hi bhāvo yathābhūto sa tādṛg liṅga-cetasaḥ
[03.081cd]hetus tajjā tathābhūte tasmād vastuni liṅgi-dhīḥ
[03.082ab]liṅga-liṅgi-dhiyor evaṃ pāraṃparyeṇa vastuni
[03.082cd]pratibandhāt tad-ābhāsa-śūnyayor apy avañcanam
[03.083ab]tad-rūpa-adhyavasāyāc ca tayos tad-rūpa-śūnyayoḥ
[03.083cd]tad-rūpa-avañcakatve api kṛtā bhrānti-vyavasthitiḥ
[03.084ab]tasmād vastuni boddhavye vyāpakaṃ vyāpya-cetasaḥ
[03.084cd]nimittaṃ tat svabhāvo vā kāraṇaṃ tac ca tad dhiyaḥ

{III.4.b anupalabdhicintā 85–122}

[03.085ab]pratiṣedhas tu sarvatra sādhyate anupalambhataḥ
[03.085cd]siddhiṃ pramāṇair vadatām arthād eva viparyayāt
[03.086ab]dṛṣṭā viruddha-dharma-uktis tasya tat-kāraṇasya vā
[03.086cd]niṣedhe yā api tasya eva sā apramāṇatva-sūcanā
[03.087ab]anyathā ekasya bhāvasya sadbhāva-uktyā parasya tat
[03.087cd]na astitvaṃ kena gamyeta virodhāc ced asāv api
[03.088ab]siddhaḥ kena asahasthānād iti cet tat kuto matam
[03.088cd]dṛśyasya darśana-abhāvād iti cet sā apramāṇatā
[03.089ab]tasmāt sva-śabdena uktā api sā abhāvasya prasādhikā
[03.089cd]yasyā pramāṇaṃ sā avācyo niṣedhas tena sarvathā
[03.090ab]etena tad-viruddha-artha-kārya-uktir upavarṇitā
[03.090cd]prayogaḥ kevalaṃ bhinnaḥ sarvatra artho na bhidyate
[03.091ab]viruddhaṃ tac ca sā upāyam avidhāyā api dhāya ca
[03.091cd]pramāṇa-uktir niṣedhe yā na sā nyāyānusāriṇī
[03.092ab]ukty-ādeḥ sarvavit pretya-bhāva-ādi-pratiṣedha-vat
[03.092cd]atīndriyāṇām arthānāṃ virodhasya aprasiddhitaḥ
[03.093ab]bādhyabādhakabhāvaḥ kaḥ syātāṃ yad yukti-saṃvidau
[03.093cd]tādṛśo anupalabdheś ced ucyatāṃ sā eva sādhanam
[03.094ab]aniścayakaraṃ proktam īdṛk kva anupalambhanam
[03.094cd]tatra atyantaparokṣeṣu sadasattā-viniścayau
[03.095ab]bhinno abhinno api vā dharmaḥ sa viruddhaḥ prayujyate
[03.095cd]yathā agnir ahime sādhye sattā vā janma-bādhanī
[03.096ab]yathā vastv eva vastūnāṃ sādhane sādhanaṃ matam
[03.096cd]tathā vastv eva vastūnāṃ sva-nivṛttau nivartakam
[03.097ab]etena kalpanā-nyasto yatra kvacana sambhavād
[03.097cd]dharmaḥ pakṣasapakṣānyataratva-ādir apoditaḥ
[03.098ab]tatra api vyāpako dharmo nivṛtter gamako mataḥ
[03.098cd]vyāpyasya sva-nivṛttiś cet paricchinnā kathaṃcana
[03.099ab]yad apramāṇatā abhāve liṅgaṃ tasya eva kathyate
[03.099cd]tad atyanta-vimūḍha-artham āgopālam asaṃvṛtteḥ
[03.100ab]etāvan niścaya-phalam abhāve anupalambhanam
[03.100cd]tac ca hetau svabhāve vā adṛśye dṛśyatayā mate
[03.101ab]anumānād anitya-āder grahaṇe ayaṃ kramo mataḥ
[03.101cd]prāmāṇyam eva na anyatra gṛhīta-grahaṇān matam
[03.102ab]na anyās yā anityatā bhāvāt pūrva-siddhaḥ sa ca indriyāt
[03.102cd]na aneka-rūpo vācyo asau vācyo dharmo vikalpajaḥ
[03.103ab]sāmānya-āśraya-saṃsiddhau sāmānyaṃ siddham eva tat
[03.103cd]tad-asiddhau tathā asya eva hy anumānaṃ pravartate
[03.104ab]kvacit tad aparijñānaṃ sadṛśa-apara-sambhavāt
[03.104cd]bhrānter apaśyato bhedaṃ māyā-golaka-bheda-vat
[03.105ab]tathā hy aliṅgam ābālam asaṃśliṣṭa-uttara-udayam
[03.105cd]paśyan paricchinatty eva dīpa-ādi-nāśinaṃ janaḥ
[03.106ab]bhāva-svabhāva-bhūtāyām api śaktau phale adṛśaḥ
[03.106cd]anānantaryato moho viniścetur apāṭavāt
[03.107ab]tasya eva vinivṛtty-artham anumāna-upavarṇanam
[03.107cd]vyayasyanti īkṣaṇād eva sarva-ākārān mahā-dhiyaḥ
[03.108ab]vyāvṛtteḥ sarvatas tasmin vyāvṛtti-vinibandhanāḥ
[03.108cd]buddhayo arthe pravartante abhinne bhinna-āśrayā iva
[03.109ab]yathā-codanam ākhyāś ca so asati bhrānti-kāraṇe
[03.109cd]pratibhāḥ pratisandhatte sva-anurūpāḥ svabhāvataḥ
[03.110ab]siddho atra apy athavā dhvaṃso liṅgād anupalambhanāt
[03.110cd]prāg bhūtvā hy abhavad bhāvo anitya ity abhidhīyate
[03.111ab]yasya ubhaya-anta-vyavadhi-sattā sambandha-vācinī
[03.111cd]anityatā śrutis tena tāvantāv iti kau smṛtau
[03.112ab]prāk paścād apy abhāvaś cet sa eva anityatā na kim
[03.112cd]ṣaṣṭhy-ādy-ayogād iti ced antayoḥ sa kathaṃ bhavet
[03.113ab]sattā-sambandhayor dhrauvyād antābhyāṃ na viśeṣaṇam
[03.113cd]aviśeṣaṇam eva syād antau cet kārya-kāraṇe
[03.114ab]asambandhān na bhāvasya prāg-abhāvaṃ sa vāñchati
[03.114cd]tad-upādhi-samākhyāne te apy asya ca na sidhyataḥ
[03.115ab]sattā sva-kāraṇa-aśleṣa-karaṇāt kāraṇaṃ kila
[03.115cd]sā sattā sa ca sambandho nityau kāryam atha iha kim
[03.116ab]yasya abhāvaḥ kriyeta asau na bhāvaḥ prāg-abhāvavān
[03.116cd]sambandha-anabhyupagamān nityaṃ viśvam idaṃ tataḥ
[03.117ab]tasmād anarthās kandinyo abhinna-artha-abhimateṣv api
[03.117cd]śabdeṣu vācya-bhedinyo vyatirekās padaṃ dhiyaḥ
[03.118ab]viśeṣa-pratyabhijñānaṃ na pratikṣaṇa-bhedataḥ
[03.118cd]na vā viśeṣa-viṣayaṃ dṛṣṭa-sāmyena tad-grahāt
[03.119ab]nidarśanaṃ tad eva iti sāmānya-agrahaṇaṃ yadi
[03.119cd]nidarśanatvāt siddhasya pramāṇena asya kiṃ punaḥ
[03.120ab]vismṛtatvād adoṣaś cet tad eva anidarśanam
[03.120cd]dṛṣṭe tadbhāva-siddhiś cet pramāṇād anya-vastuni
[03.121ab]tattva-ārope viparyāsas tat siddher apramāṇatā
[03.121cd]pratyakṣa-itarayor aikyād eka-siddhir dvayor api
[03.122ab]sandhīyamānaṃ ca anyena vyavasāyaṃ smṛtiṃ viduḥ
[03.122cd]tal-liṅga-apekṣaṇān no cet smṛtir na vyabhicārataḥ

{III.5.a pratyakṣalakṣaṇavipratipattinirāsaḥ 123–144}

[03.123ab]pratyakṣaṃ kalpanā-apoḍhaṃ pratyakṣeṇa eva sidhyati
[03.123cd]pratyātmavedyaḥ sarveṣāṃ vikalpo nāma-saṃśrayaḥ
[03.124ab]saṃhṛtya sarvataś cintāṃ stimitena antara-ātmanā
[03.124cd]sthito api cakṣuṣā rūpam īkṣate sā akṣajā matiḥ
[03.125ab]punar vikalpayan kiṃcid āsīn me kalpanā īdṛśī
[03.125cd]icchā ca iti na pūrva-ukta-avasthāyām indriyād gatau
[03.126ab]ekatra dṛṣṭo bhedo hi kvacin na anyatra dṛśyate
[03.126cd]na tasmāt bhinnam asty anyat sāmānyaṃ buddhy-abhedataḥ
[03.127ab]tasmād viśeṣa-viṣayā sarvā eva indriyajā matiḥ
[03.127cd]na viśeṣeṣu śabdānāṃ saṃketasya apravṛttitaḥ
[03.128ab]ananvayād viśeṣāṇāṃ saṃketasya apravṛttitaḥ
[03.128cd]viṣayo yaś ca śabdānāṃ saṃyojyeta sa eva taiḥ
[03.129ab]asya idam iti sambandhe yāv arthau pratibhāsinau
[03.129cd]tayor eva hi sambandho na tadā indriya-gocaraḥ
[03.130ab]viśada-pratibhāsasya tadā arthasya avibhāvanāt
[03.130cd]vijñāna-ābhāsa-bhedaś ca padārthānāṃ viśeṣakaḥ
[03.131ab]cakṣuṣo artha-avabhāse api yaṃ paro asya iti śaṃsati
[03.131cd]sa eva yojyate śabdairn na khalv indriya-gocaraḥ
[03.132ab]avyāvṛta-indriyasya anya-vāṅ mātreṇa avibhāvanāt
[03.132cd]na ca anudita-sambandhaḥ svayaṃ jñāna-prasaṅgataḥ
[03.133ab]manasor yugapad vṛtteḥ savikalpa-avikalpayoḥ
[03.133cd]vimūḍho laghuvṛtter vā tayor aikyaṃ vyayasyati
[03.134ab]vikalpa-vyavadhānena vicchinnaṃ darśanaṃ bhavet
[03.134cd]iti ced bhinna-jātīya-vikalpe anyasya vā katham
[03.135ab]alāta-dṛṣṭi-vad bhāva-pakṣaś ced balavān mataḥ
[03.135cd]anyatra api samānaṃ tad varṇayor vā sakṛc śrutiḥ
[03.136ab]sakṛt saṃgata-sarva-artheṣv indriyeṣv iha satsv api
[03.136cd]pañcabhir vyavadhāne api bhāty avyavahita iva yā
[03.137ab]sā matir nāma paryanta-kṣaṇika-jñāna-miśraṇāt
[03.137cd]vicchinna-ābhā iti tac citraṃ tasmāt santu sakṛd dhiyaḥ
[03.138ab]pratibhāsa-aviśeṣaś ca sā antara-anantare katham
[03.138cd]śuddhe mano-vikalpe ca na krama-grahaṇam bhavet
[03.139ab]yo agrahaḥ saṃgate apy arthe kvacid āsakta-cetasaḥ
[03.139cd]saktyā anya-utpatti-vaiguṇyāc codyaṃ vā etad dvayor api
[03.140ab]śīghra-vṛtter alāta-āder anvaya-pratighātinī
[03.140cd]cakra-bhrāntiṃ dṛśā dhatte na dṛśāṃ ghaṭanena sā
[03.141ab]kecid indriyajatva-āder bāla-dhī-vad akalpanām
[03.141cd]āhur bālā vikalpe ca hetuṃ saṃketa-mandatām
[03.142ab]teṣāṃ pratyakṣam eva syād bālānām avikalpanāt
[03.142cd]saṃketa-upāya-vigamāt paścād api bhaven na saḥ
[03.143ab]mano avyutpanna-saṃketam asti tena sa cen mataḥ
[03.143cd]evam indriyaje api syād śeṣavac ca idam īdṛśam
[03.144ab]yad eva sādhanaṃ bāle tad eva atra api kathyatām
[03.144cd]sāmyād akṣa-dhiyām uktam anena anubhava-ādikam

{III.5.b sāmānyanirāsaḥ 145–150}

[03.145ab]viśeṣaṇaṃ viśeṣyaṃ ca sambandhaṃ laukikīṃ sthitim
[03.145cd]gṛhītvā saṃkalayya etat tathā pratyeti na anyathā
[03.146ab]yathā daṇḍini jāty-āder vivekena anirūpaṇāt
[03.146cd]tadvatā yojanā na asti kalpanā apy atra na asty ataḥ
[03.147ab]yady apy anvayi vijñānaṃ śabda-vyakty-avabhāsi tat
[03.147cd]varṇa-ākṛty-akṣara-ākāra-śūnyaṃ gotvaṃ hi varṇyate
[03.148ab]samānatve api tasya eva na īkṣaṇaṃ netra-gocaram
[03.148cd]pratibhāsa-dvaya-abhāvād buddher bhedaś ca durlabhaḥ
[03.149ab]samavāya-agrahād akṣaiḥ sambandha-adarśanaṃ sthitam
[03.149cd]paṭas tantuṣv iha ity ādi-śabdāś ca ime svayaṃ kṛtāḥ
[03.150ab]śṛṅgaṅ gavi iti loke syāc śṛṅge gaur ity alaukikam
[03.150cd]gava-ākhya-pariśiṣṭa-aṅga-viccheda-anupalambhanāt

{III.5.c avayavinirāsaḥ 151–153}

[03.151ab]tais tantubhir iyaṃ śāṭi ity uttaraṃ kāryam ucyate
[03.151cd]tantu-saṃskāra-sambhūtaṃ na eka-kālaṃ kathaṃcana
[03.152ab]kāraṇa-āropataḥ kaścid eka-apodhārato api vā
[03.152cd]tantv-ākhyāṃ vartayet kārye darśayan na āśrayaṃ śruteḥ
[03.153ab]upakāryopakāritvaṃ vicchedād dṛṣṭir eva vā
[03.153cd]mukhyaṃ yad askhalaj jñānam ādi-saṃketa-gocaraḥ

{III.5.d nānumānataḥ sāmānyasiddhiḥ 154–163}

[03.154ab]anumānaṃ ca jāty-ādau vastuno na asti bhedini
[03.154cd]sarvatra vyapadeśo hi daṇḍa-āder api sāṃvṛtāt
[03.155ab]vastu-prāsāda-mālā-ādi-śabdāś ca anya-anapekṣiṇaḥ
[03.155cd]geho yady api saṃyogas tan mālā kiṃ nu tad bhavet
[03.156ab]jātiś ced geha eko api mālā ity ucyeta vṛkṣa-vat
[03.156cd]mālā-bahutve tac śabdaḥ kathaṃ jāter ajātitaḥ
[03.157ab]mālā-ādau ca mahattva-ādir iṣṭo yaś ca aupacārikaḥ
[03.157cd]mukhya-aviśiṣṭa-vijñāna-grāhyatvān na aupacārikaḥ
[03.158ab]ananyahetutā tulyā sā mukhya-abhimateṣv api
[03.158cd]padārtha-śabdaḥ kaṃ hetum anyaṃ ṣaṭkaṃ samīkṣate
[03.159ab]yo yathā rūḍhitaḥ siddhas tat-sāmya-ādyas tathā ucyate
[03.159cd]mukhyo gauṇaś ca bhāveṣv apy abhāvasya upacārataḥ
[03.160ab]saṃketa-anvayinī rūḍhir vaktur icchā anvayī ca saḥ
[03.160cd]kriyate vyavahāra-arthaṃ chandaḥ śabda-aṃśa-nāma-vat
[03.161ab]vastu-dharmatayā eva arthās tādṛg vijñāna-kāraṇam
[03.161cd]bhede api yatra taj-jñānāt tat tathā pratipadyate
[03.162ab]jñānāny api tathā bhede abheda-pratyavamarśane
[03.162cd]ity etat kārya-viśleṣasya anvayo na eka-vastunaḥ
[03.163ab]vastūnāṃ vidyate tasmāt tan niṣṭhā vastuni śrutiḥ
[03.163cd]bāhya-śakti-vyavaccheda-niṣṭhā abhāve api tac-śrutiḥ

{III.5.e anyāpohacinta 164–173}

[03.164ab]vikalpa-pratibimbeṣu tan niṣṭheṣu nibadhyate
[03.164cd]tato anyāpoha-niṣṭhatvād uktā anyāpoha-kṛc śrutiḥ
[03.165ab]vyatirekī iva yaj jñāne bhāty artha-pratibimbakam
[03.165cd]śabdāt tad api na artha-ātmā bhrāntiḥ sā vāsanā-udbhavā
[03.166ab]tasya abhidhāne śrutibhir arthe ko aṃśo avagamyate
[03.166cd]tasya agatau ca saṃketa-kriyā vyarthā tad arthikā
[03.167ab]śabdo artha-aṃśakam āha iti tatra anyāpoha ucyate
[03.167cd]ākāraḥ sa ca na arthe asti tam vadann artha-bhāk katham
[03.168ab]śabdasya anvayinaḥ kāryam arthena anvayinā sa ca
[03.168cd]ananvayī dhiyo abhedād darśana-abhyāsa-nirmitaḥ
[03.169ab]tad-rūpa-āropa-gatyā anyavyāvṛtta-adhigateḥ punaḥ
[03.169cd]śabda-artho arthaḥ sa eva iti vacanena virudhyate
[03.170ab]mithyā-avabhāsino vā ete pratyayāḥ śabda-nirmitāḥ
[03.170cd]anuyānti imam artha-aṃśam iti vā apoha-kṛc śrutiḥ
[03.171ab]tasmāt saṃketa-kāle api nirdiṣṭa-arthena saṃyutaḥ
[03.171cd]sva-pratīti-phalena anyāpohaḥ sambandhyate śrutau
[03.172ab]anyatra adṛṣṭy-apekṣatvāt kvacit tad-dṛṣṭy-apekṣaṇāt
[03.172cd]śrutau sambadhyate apoho na etad vastuni yujyate
[03.173ab]tasmāj jāty-ādi-tad-yogā na arthe teṣu ca na śrutiḥ
[03.173cd]saṃyojyate anyavyāvṛttau śabdānām eva yojanāt

{III.5.f pratyakṣe sabdakalpanānirāsah uttarakālabhāvivikalpajñānenānubhavaḥ 174–191}

[03.174ab]saṃketa-smaraṇa-upāyaṃ dṛṣṭa-saṃkalana-ātmakam
[03.174cd]pūrva-apara-parāmarśa-śūnye tac cākṣuṣe katham
[03.175ab]anyatra gata-citto api cakṣuṣā rūpam īkṣate
[03.175cd]tat saṃketa-agrahas tatra spaṣṭas tajjā ca kalpanā
[03.176ab]jāyante kalpanās tatra yatra śabdo niveśitaḥ
[03.176cd]tena icchātaḥ pravarteran na īkṣeran bāhyam akṣajāḥ
[03.177ab]rūpaṃ rūpam iti īkṣeta tad dhiyaṃ kim iti īkṣate
[03.177cd]asti ca anubhavas tasyāḥ so avikalpaḥ kathaṃ bhavet
[03.178ab]tasya eva anubhave dṛṣṭaṃ na vikalpa-dvayaṃ sakṛt
[03.178cd]etena tulya-kāla-anya-vijñāna-anubhavo gataḥ
[03.179ab]smṛtir bhaved atīte ca sā agṛhīte kathaṃ bhavet
[03.179cd]syāc ca anya-dhī-paricchedā abhinna-rūpā sva-buddhi-dhīḥ
[03.180ab]atītam apadṛṣṭāntam aliṅgaṃ ca artha-darśanam
[03.180cd]siddhaṃ tat kena tasmin hi na pratyakṣaṃ na laiṅgikam
[03.181ab]tat svarūpa-avabhāsinyā buddhyā anantarayā yadi
[03.181cd]rūpa-ādir iva gṛhyeta na syāt tat pūrva-dhī-grahaḥ
[03.182ab]so avikalpaḥ sva-viṣayo vijñāna-anubhavo yathā
[03.182cd]aśakya-samayaṃ tadvad anyad apy avikalpakaḥ
[03.183ab]sāmānya-vācinaḥ śabdās tad eka-arthā ca kalpanā
[03.183cd]abhāve nirvikalpasya viśeṣa-adhigamaḥ katham
[03.184ab]asti cen nirvikalpaṃ ca kiṃcit tat-tulya-hetukam
[03.184cd]sarvan tathā eva hetor hi bhedād bhedaḥ phala-ātmanām
[03.185ab]anapekṣita-bāhya-artha-yojanā samaya-smṛteḥ
[03.185cd]tathā anapekṣya samayaṃ vastu-śaktyā eva netra-dhīḥ
[03.186ab]saṃketa-smaraṇa-apekṣaṃ rūpaṃ yady akṣa-cetasi
[03.186cd]anapekṣya na cec śakyaṃ syāt smṛtāv eva liṅga-vat
[03.187ab]tasyās tat-saṃgama-utpatter akṣa-dhīḥ syāt smṛter na vā
[03.187cd]tataḥ kāla-antare api syāt kvacid vyākṣepa-sambhavāt
[03.188ab]krameṇa ubhaya-hetuś cet prāg eva syād abhedataḥ
[03.188cd]anyo akṣa-buddhi-hetuś cet smṛtis tatra apy anarthikā
[03.189ab]yathā samita-siddhy-artham iṣyate samaya-smṛtiḥ
[03.189cd]bhedaś ca asamito grāhyaḥ smṛtis tatra kim arthikā
[03.190ab]sāmānya-mātra-grahaṇe bheda-apekṣā na yujyate
[03.190cd]tasmāc cakṣuś ca rūpāṃ ca pratītya udeti netra-dhīḥ
[03.191ab]sākṣāc cet jñāna-janane samartho viṣayo akṣa-vat
[03.191cd]atha kasmād dvaya-adhīna-janma tat tena na ucyate

<III.6. pratyakṣabheda 192–287>

{III.6.a indriyapratyakṣam 192–238}

[03.192ab]samīkṣya gamakatvaṃ hi vyapadeśo na gṛhyate
[03.192cd]tac ca akṣa-vyapadeśe asti tad-dharmaś ca niyojyatām
[03.193ab]tato liṅga-svabhāvo atra vyapadeśe niyojyatām
[03.193cd]nivartate avyāpakasya svabhāvasya nivṛttitaḥ
[03.194ab]saṃcitaḥ samudāyaḥ sāmānyaṃ tatra ca akṣa-dhīḥ
[03.194cd]sāmānya-buddhiś ca avaśyaṃ vikalpena anubudhyate
[03.195ab]artha-antara-abhisambandhāj jāyante ye aṇavo apare
[03.195cd]uktās te saṃcitās te hi nimittāṃ jñāna-janmanaḥ
[03.196ab]aṇūnāṃ sa viśeṣaś ca na antareṇa aparān aṇūn
[03.196cd]tad eka-aniyamāj jñānam uktaṃ sāmānya-gocaram
[03.197ab]atha eka-āyatanatve api na anekaṃ dṛśyate sakṛt
[03.197cd]sakṛd graha-avabhāsaḥ kiṃ viyukteṣu tila-ādiṣu
[03.198ab]pratyuktaṃ lāghavaṃ ca atra teṣv eva krama-pātiṣu
[03.198cd]kim na akrama-grahas tulya-kālāḥ sarvāś ca buddhayaḥ
[03.199ab]kāścit tāsv akrama-ābhāsāḥ kramavatyo aparāś ca kim
[03.199cd]sarva-artha-grahaṇe tasmād akramo ayaṃ prasajyate
[03.200ab]na ekaṃ citra-pataṃga-ādi rūpaṃ vā dṛśyate katham
[03.200cd]citraṃ tad ekam iti ced idaṃ citrataraṃ tataḥ
[03.201ab]na ekaṃ svabhāvaṃ citraṃ hi maṇi-rūpaṃ yathā eva tat
[03.201cd]nīla-ādi-pratibhāsaś ca tulyaś citra-paṭa-ādiṣu
[03.202ab]tatra avayava-rūpaṃ cet kevalaṃ dṛśyate tathā
[03.202cd]nīla-ādīni nirasya anyac citraṃ citraṃ yad īkṣase
[03.203ab]tulya-artha-ākāra-kālatve na upalakṣitayor dhiyoḥ
[03.203cd]nānā-arthā kramavatyā ekā kim eka-arthā akramā aparā
[03.204ab]vaiśvarūpyād dhiyām eva bhāvānāṃ viśvarūpatā
[03.204cd]tac ced anaṅgaṃ kena iyaṃ siddhā bheda-vyavasthitiḥ
[03.205ab]vijātīnām anārambhān na ālekhya-ādau vicitra-dhīḥ
[03.205cd]arūpatvān na saṃyogaś citro bhakteś ca na āśrayaḥ
[03.206ab]pratyekam avicitratvād gṛhīteṣu krameṇa ca
[03.206cd]na citra-dhī-saṃkalanam anekasya ekayā agrahāt
[03.207ab]nānā-arthā ekā bhavet tasmāt siddhānto apy avikalpikā
[03.207cd]vikalpayann apy eka-arthaṃ yato anyad api paśyati
[03.208ab]citra-avabhāseṣv artheṣu yady ekatvaṃ na yujyate
[03.208cd]sā eva tāvat kathaṃ buddhir ekā citra-avabhāsinī
[03.209ab]idaṃ vastu-bala-āyātaṃ yad vadanti vipaścitaḥ
[03.209cd]yathā yathārthāś cintyante viśīryante tathā tathā
[03.210ab]kiṃ syāt sā citratā ekasyāṃ na syāt tasyāṃ matāv api
[03.210cd]yadi idaṃ svayam arthānāṃ rocate tatra ke vayaṃ
[03.211ab]tasmān na artheṣu na jñāne sthūla-bhāsas tadātmanaḥ
[03.211cd]ekatra pratiṣiddhatvād bahuṣv api na sambhavaḥ
[03.212ab]paricchedo antar anyo ayaṃ bhāgo bahir iva sthitaḥ
[03.212cd]jñānasya abhedino bheda-pratibhāso hy upaplavaḥ
[03.213ab]tatra ekasya apy abhāvena dvayam apy avahīyate
[03.213cd]tasmāt tad eva tasya api tattvaṃ yā dvaya-śūnyatā
[03.214ab]tad-bheda-āśrayiṇī ca iyaṃ bhāvānāṃ bheda-saṃsthitiḥ
[03.214cd]tad-upaplava-bhāve ca teṣāṃ bhedo apy upaplavaḥ
[03.215ab]na grāhya-grāhaka-ākāra-bāhyam asti ca lakṣaṇam
[03.215cd]ato lakṣaṇa-śūnyatvān niḥsvabhāvāḥ prakāśitāḥ
[03.216ab]vyāpāra-upādhikaṃ sarvaṃ skandha-ādīnāṃ viśeṣataḥ
[03.216cd]lakṣaṇaṃ sa ca tattvaṃ na tena apy ete vilakṣaṇāḥ
[03.217ab]yathā sva-pratyaya-apekṣād avidyā-upapluta-ātmanām
[03.217cd]vijñaptir vitatha-ākārā jāyate timira-ādi-vat
[03.218ab]asaṃvidita-tattvā ca sā sarva-apara-darśanaiḥ
[03.218cd]asambhavād vinā teṣāṃ grāhya-grāhaka-viplavaiḥ
[03.219ab]tad-upekṣita-tattva-arthaiḥ kṛtvā gaja-nimīlanam
[03.219cd]kevalaṃ loka-buddhyā eva bāhya-cintā pratanyate
[03.220ab]nīla-ādiś citra-vijñāne jñāna-upādhir ananyabhāk
[03.220cd]aśakya-darśanas taṃ hi pataty arthe vivecayan
[03.221ab]yad yathā bhāsate jñānaṃ tat tathā eva prakāśate
[03.221cd]iti nāma eka-bhāvaḥ syāc citra-ākārasya cetasi
[03.222ab]paṭa-ādi-rūpasya ekatve tathā syād avivekitā
[03.222cd]vivekī na vivakṣā anyad avivekī ca na īkṣate
[03.223ab]ko vā virodho bahavaḥ saṃjāta-atiśayāḥ pṛthak
[03.223cd]bhaveyuḥ kāraṇaṃ buddher yadi na ātma-indriya-ādi-vat
[03.224ab]hetu-bhāvād ṛte na anyā grāhyatā nāma kācana
[03.224cd]tatra buddhir yad ābhāsā tasyās tad-grāhyam ucyate
[03.225ab]kathaṃ vā avayavī grāhyaḥ sakṛt sva-avayavaiḥ saha
[03.225cd]na hi go-pratyayo dṛṣṭaḥ sāsnā-ādīnām adarśane
[03.226ab]guṇa-pradhāna-adhigamaḥ saha apy abhimato yadi
[03.226cd]sampūrṇa-aṅgo na gṛhyeta sakṛn na api guṇa-ādimān
[03.227ab]vivakṣā-paratantratvād viśeṣaṇa-viśeṣyayoḥ
[03.227cd]yad aṅga-bhāvena upāttan tat tena eva hi gṛhyate
[03.228ab]svato vastv-antara-abhedād guṇa-āder bhedakasya ca
[03.228cd]agrahād bheda-buddhiḥ syāt paśyato apy aparāparam
[03.229ab]guṇa-ādi-bheda-grahaṇān nānātva-pratipad yadi
[03.229cd]astu nāma tathā apy eṣāṃ bhavet sambandhi-saṃkaraḥ
[03.230ab]śabda-ādīnām anekatvāt siddho aneka-grahaḥ sakṛt
[03.230cd]saṃniveśa-graha-ayogād agrahe saṃniveśinām
[03.231ab]sarvato vinivṛttasya vinivṛttir yato yataḥ
[03.231cd]tad-bheda-unnīta-bhedo asau dharmiṇo aneka-rūpatā
[03.232ab]te kalpitā rūpa-bhedā nirvikalpasya cetasaḥ
[03.232cd]na vicitrasya citra-ābhāḥ kādācitkasya gocaraḥ
[03.233ab]yady apy asti sitatva-ādir yādṛg indriya-gocaraḥ
[03.233cd]na so abhidhīyate śabdair jñānayo rūpa-bhedataḥ
[03.234ab]eka-arthatve api buddhīnāṃ nānā-āśrayatā sa cet
[03.234cd]śrotṛ-ādi-cittāni idānīṃ bhinna-arthāni iti tat kutaḥ
[03.235ab]jāto nāma āśrayo anyonyaḥ cetasāṃ tasya vastunaḥ
[03.235cd]ekasya eva kuto rūpaṃ bhinna-ākāra-avabhāsi tat
[03.236ab]vṛtter dṛśya-aparāmarśena abhidhāna-vikalpayoḥ
[03.236cd]darśanāt pratyabhijñānaṃ gava-ādīnāṃ nivāritam
[03.237ab]anvayāc ca anumānaṃ yad abhidhāna-vikalpayoḥ
[03.237cd]dṛśye gava-ādau jāty-ādes tad apy etena dūṣitam
[03.238ab]darśanāny eva bhinnāny apy ekāṃ kurvanti kalpanām
[03.238cd]pratyabhijñāna-saṃkhyātāṃ svabhāvena iti varṇitam

{III.6.b mānasapratyakṣam 239–248}

[03.239ab]pūrva-anubhūta-grahaṇe mānasasya apramāṇatā
[03.239cd]adṛṣṭa-grahaṇe andha-āder api syād artha-darśanam
[03.240ab]kṣaṇikatvād atītasya darśane ca na sambhavaḥ
[03.240cd]vācyam akṣaṇikatve syāl lakṣaṇaṃ sa-viśeṣaṇam
[03.241ab]niṣpādita-kriye kaṃcid viśeṣam asamādadhat
[03.241cd]karmaṇy aindriyam anyad vā sādhanaṃ kim iti iṣyate
[03.242ab]sakṛd bhāvaś ca sarvāsāṃ dhiyāṃ tadbhāva-janmanām
[03.242cd]anyair akārya-bhedasya tad-apekṣa-avirodhataḥ
[03.243ab]tasmād indriya-vijñāna-anantara-pratyaya-udbhavaḥ
[03.243cd]mano anyam eva gṛhṇāti viṣayaṃ na andhadṛk tataḥ
[03.244ab]svārtha-anvaya-artha-apekṣā eva hetur indriyajā matiḥ
[03.244cd]tato anya-grahaṇe apy asya niyata-grāhyatā matā
[03.245ab]tad atulya-kriyā-kālaḥ katham sva-jñāna-kālikaḥ
[03.245cd]sahakāri bhaved artha iti ced akṣa-cetasaḥ
[03.246ab]asataḥ prāg asāmarthyāt paścāc ca anupayogataḥ
[03.246cd]prāgbhāvaḥ sarva-hetūnāṃ na ato arthaḥ sva-dhiyā saha
[03.247ab]bhinna-kālaṃ kathaṃ grāhyam iti ced grāhyatāṃ viduḥ
[03.247cd]hetutvam eva yuktijñā jñāna-ākāra-arpaṇa-kṣamam
[03.248ab]kāryaṃ hy aneka-hetutve apy anukurvad udeti yat
[03.248cd]tat tena arpita-tad-rūpaṃ gṛhītam iti ca ucyate

{III.6.c svasamvedanapratyakṣam 249–280}

[03.249ab]aśakya-samayo hy ātmā rāga-ādīnām ananyabhāk
[03.249cd]teṣām ataḥ svasaṃvittir na abhijalpa-anuṣaṅgiṇī
[03.250ab]avedakāḥ parasya api te svarūpaṃ kathaṃ viduḥ
[03.250cd]eka-artha-āśrayiṇā vedyā vijñānena iti kecana
[03.251ab]tad-atad-rūpiṇo bhāvās tad-atad-rūpa-hetujāḥ
[03.251cd]tat-sukha-ādi kim ajñānaṃ vijñāna-abhinna-hetujam
[03.252ab]sā arthe sati indriye yogye yathāsvam api cetasi
[03.252cd]dṛṣṭaṃ janma sukha-ādīnāṃ tat-tulyaṃ manasām api
[03.253ab]asatsu satsu ca eteṣu na janma-ajanma vā kvacit
[03.253cd]dṛṣṭaṃ sukha-āder buddher vā ta tato na anyataś ca te
[03.254ab]sukha-duḥkha-ādi-bhedaś ca teṣām eva viśeṣataḥ
[03.254cd]tasyā eva yathā buddher māndya-pāṭava-saṃśrayāḥ
[03.255ab]yasya arthasya nipātena te jātā dhī-sukha-ādayaḥ
[03.255cd]taṃ muktvā pratipadyeta sukha-ādīn eva sā katham
[03.256ab]avicchinnā na bhāseta tat-saṃvittiḥ krama-grahe
[03.256cd]tal-lāghavāc cet tat-tulyam ity asaṃvedanaṃ na kim
[03.257ab]na ca ekayā dvaya-jñānaṃ niyamād akṣa-cetasaḥ
[03.257cd]sukha-ādy-abhāve apy arthāc ca jāteḥ tac śakty-asiddhitaḥ
[03.258ab]pṛthak pṛthak ca sāmarthye dvayor nīla-ādi-vat sukham
[03.258cd]gṛhyeta kevalaṃ tasya tad-hetv-artham agṛhṇataḥ
[03.259ab]na hi saṃvedanaṃ yuktam arthena eva saha-grahe
[03.259cd]kiṃ sāmarthyaṃ sukha-ādīnāṃ na iṣṭā dhīr yat tad udbhavā
[03.260ab]vinā arthena sukha-ādīnāṃ vedane cakṣur-ādibhiḥ
[03.260cd]rūpa-ādiḥ stry-ādi-bhedo akṣaṇā na gṛhyeta kadācana
[03.261ab]na hi saty antaraṅge arthe śakter dhīr bāhya-darśanī
[03.261cd]artha-grahe sukha-ādīnāṃ taj-jānāṃ syād avedanam
[03.262ab]dhiyor yugapad utpattau tat-tad-viṣaya-sambhavāt
[03.262cd]sukha-duḥkha-vidau syātāṃ sakṛd arthasya sambhave
[03.263ab]saty āntare apy upādāne jñāne duḥkha-ādi-sambhavaḥ
[03.263cd]na upādānaṃ viruddhasya tac ca ekam iti cen matam
[03.264ab]avijñānasya vijñānaṃ kena upādāna-kāraṇam
[03.264cd]ādhipatyaṃ tu kurvīta tad-viruddhe api dṛśyate
[03.265ab]akṣṇor yathā eka āloko naktaṃcara-tad-anyayoḥ
[03.265cd]rūpa-darśana-vaiguṇya-avaiguṇye kurute sakṛt
[03.266ab]tasmāt sukha-ādayo arthānāṃ sva-saṃkrānta-avabhāsinām
[03.266cd]vedakāḥ svātmanaś ca eṣām arthebhyo janma kevalam
[03.267ab]artha-ātmā svātmabhūto hi teṣāṃ tair anubhūyate
[03.267cd]tena artha-anubhava-khyātir ālambas tu tad-ābhatā
[03.268ab]kaścid bahiḥ sthitān eva sukha-ādīn apracetanān
[03.268cd]grāhyān āha na tasya api sakṛd yukto dvaya-grahaḥ
[03.269ab]sukha-ādy-abhinna-rūpatvān nīla-ādeś cet sakṛd grahaḥ
[03.269cd]bhinna-avabhāsinor grāhyaṃ cetasos tad abhedi kim
[03.270ab]tasya aviśeṣe bāhyasya bhāvanā-tāratamyataḥ
[03.270cd]tāratamyaṃ ca buddhau syān na prīti-paritāpayoḥ
[03.271ab]sukha-ādy-ātmatayā buddher api yady avirodhitā
[03.271cd]sa idānīṃ kathaṃ bāhyaḥ sukha-ādy-ātmā iti gamyate
[03.272ab]agrāhya-grāhakatvāc ced bhinna-jātīyayoḥ
[03.272cd]agrāhakaḥ syāt sarvasya tato hīyeta bhoktṛtā
[03.273ab]kāryakāraṇatā anena pratyukta-akāryakāraṇe
[03.273cd]grāhyagrāhakatā-abhāvād bhāve anyatra api sā bhavet
[03.274ab]tasmāt ta āntarā eva saṃvedyatvāc ca cetanāḥ
[03.274cd]saṃvedanaṃ na yad rūpaṃ na hi tat tasya vedanam
[03.275ab]atat-svabhāvo anubhavo bauddhāṃs tān samavaiti cet
[03.275cd]muktvā adhyakṣa-smṛta-ākārāṃ saṃvittiṃ buddhir atra kā
[03.276ab]tāṃs tān artha-anupādāya sukha-duḥkha-ādi-vedanam
[03.276cd]ekam āvirbhavad dṛṣṭaṃ na dṛṣṭaṃ tv anyad antarā
[03.277ab]saṃsargād avibhāgaś ced ayo-golaka-vahni-vat
[03.277cd]bheda-abheda-vyavasthā evam ucchinnā sarva-vastuṣu
[03.278ab]abhinna-vedanasya aikye yan na evaṃ tad-vibheda-vat
[03.278cd]sidhyed asādhanatve asya na siddhaṃ bheda-sādhanam
[03.279ab]bhinna-ābhaḥ sita-duḥkha-ādir abhinno buddhi-vedane
[03.279cd]abhinna-ābhe vibhinne ced bheda-abhedau kim āśrayau
[03.280ab]tiraskṛtānāṃ paṭunā apy ekadā bheda-darśanāt
[03.280cd]pravāhe vitti-bhedānāṃ siddhā bheda-vyavasthitiḥ

{III.6.d yogijñānapratyakṣam 281–287}

[03.281ab]prāguktaṃ yogināṃ jñānaṃ teṣāṃ tad bhāvanām ayam
[03.281cd]vidhūta-kalpanā-jālaṃ spaṣṭam eva avabhāsate
[03.282ab]kāma-śoka-bhaya-unmāda-caura-svapna-ādy-upaplutāḥ
[03.282cd]abhūtān api paśyanti purato avasthitān iva
[03.283ab]na vikalpa-anubaddhasya spaṣṭa-artha-pratibhāsitā
[03.283cd]svapne api smaryate smārtaṃ ca tat tādṛg arthavat
[03.284ab]aśubhā pṛthivī kṛtsna-ādy-abhūtam api varṇyate
[03.284cd]spaṣṭa-ābhaṃ nirvikalpaṃ ca bhāvanā-bala-nirmitam
[03.285ab]tasmād bhūtam abhūtaṃ vā yad yad eva abhibhāvyate
[03.285cd]bhāvanā-pariniṣpattau tat sphuṭa-akalpa-dhī-phalam
[03.286ab]tatra pramāṇaṃ saṃvādi yat prāṅ nirṇīta-vastu-vat
[03.286cd]tad-bhāvanājaṃ pratyakṣam iṣṭaṃ śeṣā upaplavāḥ
[03.287ab]śabda-artha-grāhi yad yatra taj-jñānaṃ tatra kalpanā
[03.287cd]svarūpaṃ ca na śabda-arthas tatra adhyakṣam ato akhilam

{III.7. pratyakṣābhāsacinta 288–300}

[03.288ab]trividhaṃ kalpanā-jñānam āśraya-upaplava-udbhavam
[03.288cd]avikalpakam ekaṃ ca pratyakṣa-ābhaṃ caturvidham
[03.289ab]anakṣajatva-siddhy-artham ukte dve bhrānti-darśanāt
[03.289cd]siddha-anumā-ādi-vacanaṃ sādhanāya eva pūrvayoḥ
[03.290ab]saṃketa-saṃśraya-anya-artha-samāropa-vikalpane
[03.290cd]pratyakṣa-asan nivṛttitvāt kadācid bhrānti-kāraṇam
[03.291ab]yathā eva iyaṃ parokṣa-artha-kalpanā smaraṇa-ādikā
[03.291cd]samaya-apekṣiṇī na arthaṃ pratyakṣaṃ pratyavasyati
[03.292ab]tathā anubhūta-smaraṇam antareṇa ghaṭa-ādiṣu
[03.292cd]na pratyayo anuyaṃs tac ca pratyakṣāt parihīyate
[03.293ab]apavādaś caturtho atra tena uktam upaghātajam
[03.293cd]kevalaṃ tatra timiram upaghāta-upalakṣaṇam
[03.294ab]mānasaṃ tad api ity eke teṣāṃ grantho virudhyate
[03.294cd]nīla-dvi-candra-ādi-dhiyāṃ hetur akṣāṇy api ity ayam
[03.295ab]pāraṃparyeṇa hetuś ced indriya-jñāna-gocare
[03.295cd]vicāryamāṇe prastāvo mānasasya iha kīdṛśaḥ
[03.296ab]kiṃ vā aindriyaṃ yad akṣāṇāṃ bhāva-abhāva-anurodhi cet
[03.296cd]tat-tulyaṃ vikriyā-vac cet sā iva iyaṃ kiṃ niṣidhyate
[03.297ab]sarpa-ādi-bhrānti-vac ca asyāḥ syād akṣa-vikṛtāv api
[03.297cd]nivṛttir na nivarteta nivṛtte apy akṣa-viplave
[03.298ab]kadācid anya-santāne tathā eva apy eta vācakaiḥ
[03.298cd]dṛṣṭa-smṛtim apekṣeta na bhāseta parisphuṭam
[03.299ab]suptasya jāgrato vā api yā eva dhīḥ sphuṭa-bhāsinī
[03.299cd]sā nirvikalpa-ubhayathā apy anyathā eva vikalpikā
[03.300ab]tasmāt tasya avikalpe api prāmāṇyaṃ pratiṣidhyate
[03.300cd]visaṃvādāt tad-arthaṃ ca pratyakṣa-ābhaṃ dvidhā uditam

{III.8. pramāṇaphalacintā 301–319}

[03.301ab]kriyā-sādhanam ity eva sarvaṃ sarvasya karmaṇaḥ
[03.301cd]sādhanaṃ na hi tat tasyāḥ sādhanaṃ yā kriyā yataḥ
[03.302ab]tatra anubhava-mātreṇa jñānasya sadṛśa-ātmanaḥ
[03.302cd]bhāvyaṃ tena ātmanā yena pratikarma vibhajyate
[03.303ab]anātmabhūto bhedo asya vidyamāno api hetuṣu
[03.303cd]bhinne karmaṇy abhinnasya na bhedena niyāmakaḥ
[03.304ab]tasmād yato asya ātma-bhedo asya adhigatir ity ayam
[03.304cd]kriyāyāḥ karma-niyamaḥ siddhā sā tat-prasādhanā
[03.305ab]arthena ghaṭayaty enāṃ na hi muktvā artha-rūpatām
[03.305cd]anyaḥ sva-bhedāj jñānasya bhedako api kathaṃcana
[03.306ab]tasmāt prameya-adhigateḥ sādhanaṃ meya-rūpatā
[03.306cd]sādhane anyatra tat-karma-sambandho na prasidhyati
[03.307ab]sā ca tasya ātmabhūtā eva tena na artha-antaraṃ phalam
[03.307cd]dadhānaṃ tac ca tām ātmany artha-adhigamana-ātmanā
[03.308ab]savyāpāram iva ābhāti vyāpāreṇa sva-karmaṇi
[03.308cd]tad-vaśāt tad-vyavasthānād akārakam api svayam
[03.309ab]yathā phalasya hetūnāṃ sadṛśa-ātmatayā udbhavāt
[03.309cd]hetu-rūpa-graho loke kriyāvattve api kathyate
[03.310ab]ālocanā-akṣa-sambandha-viśeṣaṇa-dhiyāmataḥ
[03.310cd]na iṣṭaṃ prāmāṇyam eteṣāṃ vyavadhānāt kriyāṃ prati
[03.311ab]sarveṣām upayoge api kārakāṇāṃ kriyāṃ prati
[03.311cd]yad antyaṃ bhedakaṃ tasyās tat-sādhakatamaṃ matam
[03.312ab]sarva-sāmānya-hetutvād akṣāṇām asti na īdṛśam
[03.312cd]tad-bhede api hy abhinnasya tasya idam iti tat kutaḥ
[03.313ab]etena śeṣaṃ vyākhyātaṃ viśeṣaṇa-dhiyāṃ punaḥ
[03.313cd]atādrūpye na bhedo api tadvad anya-dhiyo api vā
[03.314ab]na iṣṭo viṣaya-bhedo api kriyā-sādhanayor dvayoḥ
[03.314cd]eka-arthatve dvayaṃ vyarthaṃ na ca syāt krama-bhāvitā
[03.315ab]sādhyasādhanatābhāvaḥ sakṛd-bhāve dhiyo aṃśayoḥ
[03.315cd]tad-vyavasthā-āśrayatvena sādhya-sādhana-saṃsthitiḥ
[03.316ab]sarva-ātmanā api sambaddhaṃ kaiścid eva avagamyate
[03.316cd]dharmaiḥ sa niyamo na syāt sambandhasya aviśeṣataḥ
[03.317ab]tad abhede api bhedo ayaṃ yasmāt tasya pramāṇatā
[03.317cd]saṃskārāc ced atādrūpye na tasya apy avyavasthiteḥ
[03.318ab]kriyā-karaṇayor aikya-virodha iti ced asat
[03.318cd]dharma-bheda-abhyupagamād vastv-abhinnam iti iṣyate
[03.319ab]evaṃprakārā sarvā eva kriyā-kāraka-saṃsthitiḥ
[03.319cd]bhāve hy abhinna-abhimateṣv adhyāropeṇa vṛttitaḥ

<III.9. vijnaptimātratācintā 320–541>

{III.9.a arthasamvedanacinta 320–373}

[03.320ab]kā artha saṃvid yad eva idaṃ pratyakṣaṃ prativedanam
[03.320cd]tad-artha-vedanaṃ kena tādrūpyād vyabhicāri tat
[03.321ab]atha so anubhavaḥ kva asya tad eva idaṃ vicāryate
[03.321cd]sarūpavanti tat kena sthūla-ābhāsaś ca te aṇavaḥ
[03.322ab]tan na artha-rūpatā tasya satya-artha-avyabhicāriṇī
[03.322cd]tat saṃvedana-bhāvasya na samarthā prasādhane
[03.323ab]tat sārūpya-tadutpattī yadi saṃvedya-lakṣaṇam
[03.323cd]saṃvedyaṃ syāt samāna-arthaṃ vijñānaṃ samanantaram
[03.324ab]idaṃ dṛṣṭaṃ śrutaṃ vedam iti yatra avasāya-dhīḥ
[03.324cd]sa tasya anubhavaḥ sā eva pratyāsattir vicāryate
[03.325ab]dṛśya-darśanayor yena tasya tat-sādhanaṃ matam
[03.325cd]tayoḥ sambandham āśritya draṣṭur eṣa viniścayaḥ
[03.326ab]ātmā sa tasya anubhavaḥ sa ca na anyasya kasyacit
[03.326cd]pratyakṣa-prativedyatvam api tasya tadātmatā
[03.327ab]na anyo anubhāvyas tena asti tasya na anubhavo paraḥ
[03.327cd]tasya api tulya-codyatvāt svayaṃ sā eva prakāśate
[03.328ab]nīla-ādi-rūpas tasya asau svabhāvo anubhavaś ca saḥ
[03.328cd]nīla-ādy-anubhavaḥ khyātaḥ svarūpa-anubhavo api san
[03.329ab]prakāśamānas tādātmyāt svarūpasya prakāśakaḥ
[03.329cd]yathā prakāśo abhimatas tathā dhīr ātma-vedinī
[03.330ab]tasyāś ca artha-antare vedye durghaṭau vedya-vedakau
[03.330cd]avedya-vedaka-ākārā yathā bhrāntair nirīkṣyate
[03.331ab]vibhakta-lakṣaṇa-grāhya-grāhaka-ākāra-viplavā
[03.331cd]tathā akṛta-vyavasthā iyaṃ keśa-ādi-jñāna-bheda-vat
[03.332ab]yadā tadā na saṃcodya-grāhya-grāhaka-lakṣaṇā
[03.332cd]tadā anya-saṃvido abhāvāt svasaṃvit phalam iṣyate
[03.333ab]yadi bāhyo anubhūyeta ko doṣo na eva kaścana
[03.333cd]idam eva kim uktaṃ syāt sa bāhyo artho anubhūyeta
[03.334ab]yadi buddhis tad-ākārā sā asty ākāra-niveśinī
[03.334cd]sā bāhyād anyato vā iti vicāram idam arhati
[03.335ab]darśana-upādhi-rahitasya agrahāt tad-grahe grahāt
[03.335cd]darśanaṃ nīla-nirbhāsaṃ na artho bāhyo asti kevalaḥ
[03.336ab]kasyacit kiṃcid eva antarvāsanāyāḥ prabodhakam
[03.336cd]tato dhiyāṃ viniyamo na bāhya-artha-vyapekṣayā
[03.337ab]tasmād dvi-rūpam asty ekaṃ yad evam anubhūyate
[03.337cd]smaryate ca ubhaya-ākārasya asya saṃvedanaṃ phalam
[03.338ab]yadā niṣpanna-tadbhāva iṣṭo aniṣṭo api vā paraḥ
[03.338cd]vijñapti-hetur viṣayas tasyāś ca anubhavas tathā
[03.339ab]yadā saviṣayaṃ jñānaṃ jñāna-aṃśe artha-vyavasthiteḥ
[03.339cd]tadā ya ātma-anubhavaḥ sa eva artha-viniścayaḥ
[03.340ab]yadi iṣṭa-ākāra ātmā syād anyathā vā anubhūyate
[03.340cd]iṣṭo aniṣṭo api vā tena bhavaty arthaḥ praveditaḥ
[03.341ab]vidyamāne api bāhya-arthe yathānubhavam eva saḥ
[03.341cd]niścita-ātmā svarūpeṇa na aneka-ātmatva-doṣataḥ
[03.342ab]yadi bāhyaṃ na vidyeta kasya saṃvedanaṃ bhavet
[03.342cd]yady agatyā svarūpasya bāhyasya eva na kiṃ matam
[03.343ab]abhyupāye api bhedena na syād anubhavo dvayoḥ
[03.343cd]adṛṣṭa-āvaraṇān no cen na nāma-artha-vaśā gatiḥ
[03.344ab]tam aneka-ātmakaṃ bhāvam eka-ātmatvena darśayet
[03.344cd]tad adṛṣṭaṃ kathaṃ nāma bhaved arthasya vedakam
[03.345ab]iṣṭa-aniṣṭa-avabhāsinyaḥ kalpanā na akṣa-dhīr yadi
[03.345cd]aniṣṭa-ādāv asandhānaṃ dṛṣṭaṃ tatra api cetasām
[03.346ab]tasmāt prameye bāhye api yuktaṃ sva-anubhavaḥ phalam
[03.346cd]yataḥ svabhāvo asya yathā tathā eva artha-viniścayaḥ
[03.347ab]tadā artha-ābhāsatā eva asya pramāṇaṃ na tu sann api
[03.347cd]grāhaka-ātmā aparārthatvād bāhyeṣv artheṣv apekṣyate
[03.348ab]yasmād yathā niviṣṭo asāv artha-ātmā pratyaye tathā
[03.348cd]niścīyate niviṣṭo asāv evam ity ātma-saṃvidaḥ
[03.349ab]ity artha-saṃvit sā eva iṣṭā yato artha-ātmā na dṛśyate
[03.349cd]tasyā buddhi-niveśya-arthaḥ sādhanaṃ tasya sā kriyā
[03.350ab]yathā niviśate so arthaḥ tathā hi sa prakāśate
[03.350cd]artha-sthites tadātmatvāt svavid apy arthavin matā
[03.351ab]tasmād viṣaya-bhedo api na svasaṃvedanaṃ phalam
[03.351cd]uktaṃ svabhāva-cintāyāṃ tādātmyād artha-saṃvidaḥ
[03.352ab]tathā avabhāsamānasya tādṛśo anya-adṛśo api vā
[03.352cd]jñānasya hetur artho api ity arthasya iṣṭā prameyatā
[03.353ab]yathā kathaṃcin na asya artha-rūpaṃ yuktyā avabhāsinaḥ
[03.354ab]avibhāgo api buddhy-ātma-viparyāsita-darśanaiḥ
[03.354cd]grāhya-grāhaka-saṃvitti-bhedavān iva lakṣyate
[03.355ab]mantra-ādy-upapluta-akṣāṇāṃ yathā mṛcchakala-ādayaḥ
[03.355cd]anyathā eva avabhāsante tad-rūpa-rahitā api
[03.356ab]tathā eva adarśanāt teṣām anupapluta-cakṣuṣām
[03.356cd]dūre yathā vā maruṣu mahān alpo api dṛśyate
[03.357ab]yathā anudarśanaṃ ca iyaṃ meya-māna-phala-sthitiḥ
[03.357cd]kriyate avidyamānā api grāhya-grāhaka-saṃvidām
[03.358ab]anyathā ekasya bhāvasya nānā-rūpa-avabhāsinaḥ
[03.358cd]satyaṃ kathaṃ syur ākārās tad ekatvasya hānitaḥ
[03.359ab]anyasya anyatva-hāneś ca na abhedo arūpa-darśanāt
[03.359cd]rūpa-abhedaṃ hi paśyantī dhīr abhedaṃ vyavasyati
[03.360ab]bhāvā yena nirūpyante tad-rūpaṃ na asti tattvataḥ
[03.360cd]yasmād ekam anekaṃ vā rūpaṃ teṣāṃ na vidyate
[03.361ab]sādharmya-darśanāl loke bhrāntirn nāma upajāyate
[03.361cd]atadātmani tādātmya-vyavasāyena na iha tat
[03.362ab]adarśanāj jagat yasminn ekasya api tadātmanaḥ
[03.362cd]asti iyam api yā tv antar upaplava-samudbhavā
[03.363ab]doṣa-udbhavā prakṛtyā sā vitatha-pratibhāsinī
[03.363cd]anapekṣita-sādharmya-dṛg-ādis taimira-ādi-vat
[03.364ab]tatra buddheḥ paricchedo grāhaka-ākāra-sammataḥ
[03.364cd]tādātmyād ātmavit tasya sa tasyā sādhanaṃ tataḥ
[03.365ab]tatra ātma-viṣaye māne yathā rāga-ādi-vedanam
[03.365cd]iyaṃ sarvatra saṃyojyā māna-meya-phala-sthitiḥ
[03.366ab]tatra apy anubhava-ātmatvāt te yogyāḥ svātmasaṃvidi
[03.366cd]iti sā yogyatā mānam ātmā meyaḥ phalaṃ svavit
[03.367ab]grāhaka-ākāra-saṃkhyātā pariccheda-ātmatā ātmani
[03.367cd]sā yogyatā iti ca proktaṃ pramāṇaṃ svātmavedanam
[03.368ab]sarvam eva hi vijñānaṃ viṣayebhyaḥ samudbhavat
[03.368cd]tad-anyasya api hetutve kathaṃ syād viṣaya-ākṛtiḥ
[03.369ab]yathā eva āhāra-kāla-āder hetutve apatya-janmani
[03.369cd]pitros tad ekasya ākāraṃ dhatte na anyasya kasyacit
[03.370ab]tad-hetutvena tulye api tad-anya-viṣayaṃ matam
[03.370cd]viṣayatvaṃ tad-aṅgena tad-abhāve na tad bhavet
[03.371ab]anartha-ākāra-śaṅkā syād apy arthavati cetasi
[03.371cd]atīta-artha-grahe siddhe dvirūpatva-ātma-vedane
[03.372ab]nīla-ādy-ābhāsa-bheditvān na artho jātir atadvatī
[03.372cd]sā vā anityā na jātiḥ syān nityā vā janikā katham
[03.373ab]nāma-ādikaṃ niṣiddhaṃ prāṅ na ayam arthavatāṃ kramaḥ
[03.373cd]icchā-mātra-anubandhitvād artha-śaktirn na sidhyati

{III.9.b smṛticinta 374–422}

[03.374ab]smṛtiś ca īdṛgvidhaṃ jñānaṃ tasyāś ca anubhavād bhavaḥ
[03.374cd]sa ca artha-ākāra-rahitaḥ sā idānīṃ tadvatī katham
[03.375ab]na arthād bhāvas tadā abhāvāt syāt tathā anubhave api saḥ
[03.375cd]ākāraḥ sa ca na arthasya spaṣṭa-ākāra-vivekataḥ
[03.376ab]vyatiriktaṃ tam ākāraṃ pratīyād aparas tathā
[03.376cd]nityam ātmani sambandhe pratīyāt kathitaṃ ca na
[03.377ab]ekā ekena abhisambandhe pratisandhir na yujyate
[03.377cd]eka-artha-abhiniveśa-ātmā pravaktṛ-śrotṛ-cetasoḥ
[03.378ab]tad eka-vyavahāraś cet sādṛśyād atadābhayoḥ
[03.378cd]bhinna-ātma-arthaḥ kathaṃ grāhyas tadā syād dhīr anarthikā
[03.379ab]tac ca anubhava-vijñānam ubhaya-aṅga-avalambinā
[03.379cd]eka-ākāra-viśeṣeṇa taj-jñānena anubadhyate
[03.380ab]anyathā hy atad-ākāraṃ kathaṃ jñāne adhirohati
[03.380cd]eka-ākāra-uttaraṃ jñānaṃ tathā hy uttaram uttaram
[03.381ab]tasya artha-rūpeṇa ākārāv ātma-ākāraś ca kaścana
[03.381cd]dvitīyasya tṛtīyena jñānena hi vivicyate
[03.382ab]artha-kāryatayā jñāna-smṛtāv artha-smṛter yadi
[03.382cd]bhrāntyā saṅkalanaṃ jyotir manaskāre ca sā bhavet
[03.383ab]sarveṣām api kāryāṇāṃ kāraṇaiḥ syāt tathā grahaḥ
[03.383cd]kulāla-ādi-vivekena na smaryeta ghaṭas tataḥ
[03.384ab]yasmād atiśayāj jñānam artha-saṃsarga-bhājanam
[03.384cd]sārūpyāt tat kim anyat syād dṛṣṭeś ca yamala-ādiṣu
[03.385ab]ādyā anubhaya-rūpatve hy eka-rūpe vyavasthitam
[03.385cd]dvitīyaṃ vyatiricyeta na parāmarśa-cetasā
[03.386ab]artha-saṃkalana-aśleṣā dhīr dvitīya-avalambate
[03.386cd]nīla-ādi-rūpeṇa dhiyaṃ bhāsamānāṃ puras tataḥ
[03.387ab]anyathā hy ādyam eva ekaṃ saṃyojyeta artha-sambhavāt
[03.387cd]jñānaṃ na adṛṣṭa-sambandhaṃ pūrva-arthena uttarottaram
[03.388ab]sakṛt-saṃvedyamānasya niyamena dhiyā saha
[03.388cd]viṣayasya tato anyatvaṃ kena ākāreṇa sidhyati
[03.389ab]bhedaś ca bhrānti-vijñānair dṛśyeta indāv iva advaye
[03.389cd]saṃvitti-niyamo na asti bhinnayor nīla-pītayoḥ
[03.390ab]na artho asaṃvedanaḥ kaścid anarthasya api vedanam
[03.390cd]dṛṣṭaṃ saṃvedyamānaṃ tat tayor na asti vivekitā
[03.391ab]tasmād arthasya durvāraṃ jñāna-kāla-avabhāsinaḥ
[03.391cd]jñānād avyatirekitvaṃ hetu-bheda-anumā bhavet
[03.392ab]abhāvād akṣa-buddhīnāṃ satsv apy anyeṣu hetuṣu
[03.392cd]niyamaṃ yadi na brūyāt pratyayāt samanantarāt
[03.393ab]bījād aṅkura-janma-agner dhūmāt siddhir atīdṛśī
[03.393cd]bāhya-artha-āśrayiṇī yā api kāraka-jñāpaka-sthitiḥ
[03.394ab]sā api tad-rūpa-nirbhāsās tathā niyata-saṃgamāḥ
[03.394cd]buddhir āśritya kalpyeta yadi kiṃ vā virudhyate
[03.395ab]anagni-janyo dhūmaḥ syāt tat-kāryāt kāraṇe agatiḥ
[03.395cd]na syāt kāraṇatāyāṃ vā kuta ekāntato gatiḥ
[03.396ab]tatra api dhūma-ābhāsā dhīḥ prabodha-paṭu-vāsanām
[03.396cd]gamayed agni-nirbhāsāṃ dhiyam eva na pāvakam
[03.397ab]tad-yogya-vāsanā-garbha eva dhūma-avabhāsinīm
[03.397cd]vyanakti citta-santāno dhiyaṃ dhūmo agnitas tataḥ
[03.398ab]asty eṣa viduṣāṃ vādo bāhyaṃ tv āśritya varṇyate
[03.398cd]dvairūpyaṃ saha-saṃvitti-niyamāt tac ca sidhyate
[03.399ab]jñānam indriya-bhedena paṭu-manda-āvila-ādikām
[03.399cd]pratibhāsa-bhidām arthe bibhrad ekatra dṛśyate
[03.400ab]arthasya abhinna-rūpatvād eka-rūpaṃ bhaven manaḥ
[03.400cd]sarvaṃ tad-artham arthāc cet tasya na asti tad-ābhatā
[03.401ab]artha-āśrayeṇa udbhavatas tad-rūpam anukruvataḥ
[03.401cd]tasya kenacid aṃśena parato api bhidā bhavet
[03.402ab]tathā hy āśritya pitaraṃ tad-rūpo api sutaḥ pituḥ
[03.402cd]bhedaṃ kenacid aṃśena kutaścid avalambate
[03.403ab]mayūra-candraka-ākāraṃ nīla-lohita-bhāsvaram
[03.403cd]sampaśyanti pradīpa-āder maṇḍalaṃ manda-cakṣuṣaḥ
[03.404ab]tasya tad-bāhya-rūpatve kā prasanna-īkṣaṇe akṣamā
[03.404cd]bhūtaṃ paśyaṃś ca tad-darśī kathaṃ ca upahata-indriyaḥ
[03.405ab]śodhitaṃ timireṇa asya vyaktaṃ cakṣur atīndriyam
[03.405cd]paśyato anya-akṣa-dṛśye arthe tad-avyaktaṃ kathaṃ punaḥ
[03.406ab]āloka-akṣa-manaskārād anyasya ekasya gamyate
[03.406cd]śaktir hetus tato na anyo ahetuś ca viṣayaḥ katham
[03.407ab]sa eva yadi dhī-hetuḥ kiṃ pradīpam apekṣate
[03.407cd]dīpa-mātreṇa sadbhāvād ubhayaṃ na api kāraṇam
[03.408ab]dūra-āsanna-ādi-bhedena vyakta-avyaktaṃ na yujyate
[03.408cd]tat syād āloka-bhedāc cet tat pidhāna-apidhānayoḥ
[03.409ab]tulyā dṛṣṭir adṛṣṭir vā sūkṣmo aṃśas tasya kaścana
[03.409cd]ālokena na mandena dṛśyate ato bhidā yadi
[03.410ab]ekatve arthasya bāhyasya dṛśya-adṛśya-bhidā kutaḥ
[03.410cd]anekatve aṇuśo bhinno dṛśya-adṛśya-bhidā kutaḥ
[03.411ab]māndya-pāṭāv abhedena bhāso buddhi-bhidā yadi
[03.411cd]bhinne anyasminn abhinnasya kuto bhedena bhāsanam
[03.412ab]mandaṃ tad api tejaḥ kim āvṛtter iha sā na kim
[03.412cd]tanutvāt tejaso apy etad asty anyatra apy atānavam
[03.413ab]atyāsanne ca suvyaktaṃ tejas tat syād atisphuṭam
[03.413cd]tatra apy adṛṣṭam āśritya bhaved rūpa-antaraṃ yadi
[03.414ab]anyonya-āvaraṇāt teṣāṃ syāt tejo vihatis tataḥ
[03.414cd]tatra ekam eva dṛśyeta tasya anāvaraṇe sakṛt
[03.415ab]paśyet sphuṭa-asphuṭaṃ rūpam eko adṛṣṭena vāraṇe
[03.415cd]artha-anarthau na yena stas tad-adṛṣṭaṃ karoti kim
[03.416ab]tasmāt saṃvid yathāhetu jāyamāna-artha-saṃśrayāt
[03.416cd]pratibhāsa-bhidāṃ dhatte śeṣāḥ kumati-durnayāḥ
[03.417ab]jñāna-śabda-pradīpānāṃ pratyakṣasya itarasya vā
[03.417cd]janakatvena pūrveṣāṃ kṣaṇikānāṃ vināśataḥ
[03.418ab]vyaktiḥ kuto asatāṃ jñānād anyasya anupakāriṇaḥ
[03.418cd]vyaktau vyajyeta sarvo arthas tad-hetor niyamo yadi
[03.419ab]na eṣā api kalpanā jñāne jñānaṃ tv artha-avabhāsataḥ
[03.419cd]taṃ vyanakti iti kathyeta tad-abhāve api tat-kṛtam
[03.420ab]na ākārayati ca anyo artho anupakārāt saha-uditaḥ
[03.420cd]vyakto na ākārayan jñānaṃ sva-ākāreṇa kathaṃ bhavet
[03.421ab]vajra-upala-ādir apy arthaḥ sthiraḥ so anya-anapekṣaṇāt
[03.421cd]sakṛt sarvasya janayej jñānāni jagataḥ samam
[03.422ab]kramād bhavanti tāny asya sahakāry-upakārataḥ
[03.422cd]āhuḥ pratikṣaṇaṃ bhedaṃ sa doṣo atra api pūrvavat

{III.9.c svasamvedanacintā 423–484}

[03.423ab]saṃvedanasya tādātmye na vivādo asti kasyacit
[03.423cd]tasya artha-rūpatā siddhā sā api sidhyati saṃsmṛteḥ
[03.424ab]bhedena ananubhūtes bhinna-vibhakte sva-gocaraiḥ
[03.424cd]evam etan na khalv evam iti sā syān na bhedinī
[03.425ab]na ca anubhava-mātreṇa kaścid bhedo vivecakaḥ
[03.425cd]vivekinī na ca aspaṣṭa-bhede dhīr yamala-ādi-vat
[03.426ab]dvairūpya-sādhanena api prāyaḥ siddhaṃ svavedanam
[03.426cd]svarūpabhūta-ābhāsasya tadā saṃvedana-īkṣaṇāt
[03.427ab]dhiyā atadrūpayā jñāne niruddhe anubhavaḥ kutaḥ
[03.427cd]svaṃ ca rūpaṃ na sā vetti ity utsanno anubhavo arthinaḥ
[03.428ab]bahir mukhaṃ ca taj-jñānaṃ bhāty artha-pratibhāsa-vat
[03.428cd]buddheś ca grāhikā buddhir nityam antarmukhā-ātmani
[03.429ab]yo yasya viṣaya-ābhāsas taṃ vetti na tad ity api
[03.429cd]prāptā kā saṃvid anyā asti tādrūpyād iti cen matam
[03.430ab]prāptaṃ saṃvedanaṃ sarva-sadṛśānāṃ parasparam
[03.430cd]buddhiḥ sarūpā tad-vic cet na idānīṃ vit-sarūpikā
[03.431ab]svayaṃ so anubhavas tasyā na sa sārūpya-kāraṇaḥ
[03.431cd]kriyā-karma-vyavasthāyās tal-loke syān nibandhanam
[03.432ab]svabhāvabhūta-tad-rūpa-saṃvid āropa-viplavāt
[03.432cd]nīla-āder anubhūta-ākhyā na anubhūteḥ para-ātmanoḥ
[03.433ab]dhiyo nīla-ādi-rūpatve bāhyo arthaḥ kiṃ pramāṇakaḥ
[03.433cd]dhiyo anīla-ādi-rūpatve sa tasya anubhavaḥ katham
[03.434ab]yadā saṃvedana-ātmatvaṃ na sārūpya-nibandhanam
[03.434cd]siddhaṃ tat svata eva asya kim arthena upanīyate
[03.435ab]sarvātmanā hi sārūpye jñānam ajñānatāṃ vrajet
[03.435cd]sāmye kenacid aṅgena syāt sarvaṃ sarva-vedanam
[03.436ab]yathā nīla-ādi-rūpatvān nīla-ādy-anubhavo mataḥ
[03.436cd]tathā anubhava-rūpatvāt tasya apy anubhavo bhavet
[03.437ab]na anubhūto anubhava ity artha-vat tad-viniścayaḥ
[03.437cd]tasmād adoṣa iti cet na arthe apy asty eṣa sarvadā
[03.438ab]kasmād vā anubhave na asti sati sattā-nibandhane
[03.438cd]api ca idaṃ yad ābhāti dṛśyamāne sita-ādike
[03.439ab]puṃsāṃ sita-ādy-abhivyakti-rūpaṃ saṃvedanaṃ sphuṭam
[03.439cd]tat kiṃ sita-ādy-abhivyakteḥ pararūpam atha ātmanaḥ
[03.440ab]pararūpe aprakāśāyāṃ vyaktau vyaktaṃ kathaṃ sitam
[03.440cd]jñānaṃ vyaktir na sā vyaktā ity avyaktam akhilaṃ jagat
[03.441ab]vyakter vyakty-antara-vyaktāv api doṣa-prasaṅgataḥ
[03.441cd]dṛṣṭyā ca ajñāta-sambandhaṃ viśinaṣṭi tayā katham
[03.442ab]yasmād dvayor eka-gatau na dvitīyasya darśanam
[03.442cd]dvayoḥ saṃsṛṣṭayor dṛṣṭau syād dṛṣṭam iti niścayaḥ
[03.443ab]sarūpaṃ darśanaṃ yasya dṛśyate anyena cetasā
[03.443cd]dṛṣṭa-ākhyā tatra cet siddhaṃ sārūpye asya svavedanam
[03.444ab]atha ātma-rūpan no vetti pararūpasya vit katham
[03.444cd]sārūpyād vedanā-ākhyā ca prāg eva pratipāditā
[03.445ab]dṛṣṭayor eva sārūpya-graho arthaṃ ca na dṛṣṭavān
[03.445cd]prāk kathaṃ darśanena asya sārūpyaṃ so adhyavasyati
[03.446ab]sārūpyam api na icched yaḥ tasya na ubhaya-darśanam
[03.446cd]tadā artho jñānam iti ca jñāte ca iti gatā kathā
[03.447ab]atha svarūpaṃ sā tarhi svayam eva prakāśate
[03.447cd]yat tasyām aprakāśāyām arthaḥ syād aprakāśitaḥ
[03.448ab]etena anātmavit pakṣe sarva-artha-adarśanena ye
[03.448cd]apratyakṣāṃ dhiyaṃ prāhus te api nirvarṇita-uttarāḥ
[03.449ab]āśraya-ālambana-abhyāsa-bhedād bhinna-pravṛttayaḥ
[03.449cd]sukha-duḥkha-abhilāṣa-ādi-bhedā buddhaya eva tāḥ
[03.450ab]pratyakṣās tad-viviktaṃ ca na anyat kiṃcid vibhāvyate
[03.450cd]yat taj-jñānam paro apy enāṃ bhuñjīta anyena vid yadi
[03.451ab]tajjā tat pratibhāsā vā yadi dhīr vetti na aparā
[03.451cd]ālambamānasya anyasya apy asty avaśyam idaṃ dvayam
[03.452ab]atha na utpadyate tasmān na ca tat pratibhāsinī
[03.452cd]sā dhīrn nirviṣayā prāptā sāmānyaṃ ca tad-agrahe
[03.453ab]na gṛhyata iti proktaṃ na ca tad-vastu kiṃcana
[03.453cd]tasmād artha-avabhāso asau na anyas tasyā dhiyas tataḥ
[03.454ab]siddhe pratyakṣa-bhāva-ātmavidau gṛhṇāti tat punaḥ
[03.454cd]na adhyakṣam iti ced eṣa kuto bhedaḥ samarthayoḥ
[03.455ab]adṛṣṭa-eka-artha-yoga-ādeḥ saṃvido niyamo yadi
[03.455cd]sarvathā anyo na gṛhṇīyāt saṃvid bhedo apy apoditaḥ
[03.456ab]yeṣāṃ ca yogino anyasya pratyakṣeṇa sukha-ādikam
[03.456cd]vidanti tulya-anubhavās tadvat te api syur āturāḥ
[03.457ab]viṣaya-indriya-sampāta-abhāvāt teṣāṃ tad-udbhavam
[03.457cd]na udeti duḥkham iti cet na vai duḥkha-samudbhavaḥ
[03.458ab]duḥkha-asaṃvedanaṃ kiṃ tu duḥkha-jñāna-samudbhavaḥ
[03.458cd]na hi duḥkha-ādy-asaṃvedyaṃ pīḍā-anugraha-kāraṇam
[03.459ab]bhāsamānaṃ svarūpeṇa pīḍā duḥkhaṃ svayaṃ yadā
[03.459cd]na tad-ālambanaṃ jñānaṃ na tadā evaṃ prayujyate
[03.460ab]bhinne jñānasya sarvasya tena ālambana-vedane
[03.460cd]artha-sārūpyam ālamba ātmā vittiḥ svayaṃ sphuṭaḥ
[03.461ab]api ca adhyakṣatā abhāve dhiyaḥ syāl liṅgato gatiḥ
[03.461cd]tac ca akṣam artho dhīḥ pūrvo manaskāro api vā bhavet
[03.462ab]kārya-kāraṇa-sāmagryām asyāṃ sambandhinā aparam
[03.462cd]sāmarthya-adarśanāt tatra na indriyaṃ vyabhicārataḥ
[03.463ab]tathā artho dhī-manaskārau jñānaṃ tau ca na sidhyataḥ
[03.463cd]na aprasiddhasya liṅgatvaṃ vyaktir arthasya cen matā
[03.464ab]liṅgaṃ sā eva nanu jñānaṃ vyakto artho anena varṇitaḥ
[03.464cd]vyaktāv ananubhūtāyāṃ tad-vyaktatva-aviniścayāt
[03.465ab]atha arthasya eva kaścit sa viśeṣo vyaktir iṣyate
[03.465cd]na anutpāda-vyayavato viśeṣo arthasya kaścana
[03.466ab]tad iṣṭau vā pratijñānaṃ kṣaṇabhaṅgaḥ prasajyate
[03.466cd]sa ca jñāto athavā ajñāto bhavej jñātasya liṅgatā
[03.467ab]yadi jñāte aparicchinne jñāto asāv iti tat kutaḥ
[03.467cd]jñātatvena aparicchinnam api tad gamakaṃ katham
[03.468ab]adṛṣṭa-dṛṣṭayo anyena draṣṭā dṛṣṭā na hi kvacit
[03.468cd]viśeṣaḥ so anya-dṛṣṭāv apy asti iti syāt sva-dhī-gatiḥ
[03.469ab]tasmād anumitir buddheḥ sva-dharma-nirapekṣiṇaḥ
[03.469cd]kevalān na artha-dharmāt kaḥ sva-dharmaḥ sva-dhiyo paraḥ
[03.470ab]yaḥ pratyakṣo dhiyo hetuḥ tulya-kāraṇa-janmanaḥ
[03.470cd]tasya bhedaḥ kuto buddher vyabhicāry-anyajaś ca saḥ
[03.471ab]rūpa-ādīn pañca viṣayāni indriyāṇy upalambhanam
[03.471cd]muktvā na kāryam aparaṃ tasyāḥ samupalabhyate
[03.472ab]tatra atyakṣaṃ dvayaṃ pañcasv artheṣv eko api na īkṣyate
[03.472cd]rūpa-darśanato jāto yo anyathā vyasta-sambhavaḥ
[03.473ab]yad evam apratītaṃ tal liṅgam ity apy alaukikam
[03.473cd]vidyamāne api liṅge tāṃ tena sārdham apaśyataḥ
[03.474ab]kathaṃ pratīti-liṅgaṃ hi na adṛṣṭasya prakāśakam
[03.474cd]tata eva asya liṅgāt prāk prasiddher upavarṇane
[03.475ab]dṛṣṭānta-antara-sādhyatvaṃ tasya api ity anavasthitiḥ
[03.475cd]ity arthasya dhiyaḥ siddhiḥ na arthāt tasyāḥ kathaṃcana
[03.476ab]tad-aprasiddhāv arthasya svayam eva aprasiddhitaḥ
[03.476cd]pratyakṣāṃ ca dhiyaṃ dṛṣṭvā tasyāś ca iṣṭa-abhidhā-ādikam
[03.477ab]para-citta-anumānaṃ ca na syād ātmany adarśanāt
[03.477cd]sambandhasya mano-buddhāv artha-liṅga-aprasiddhitaḥ
[03.478ab]prakāśitā kathaṃ vā syāt buddhir buddhy-antareṇa vaḥ
[03.478cd]aprakāśa-ātmanoḥ sā syād vyaṅgyavyañjakatā kutaḥ
[03.479ab]viṣayasya kathaṃ vyaktiḥ prakāśe rūpa-saṃkramāt
[03.479cd]sa ca prakāśas tad-rūpaḥ svayam eva prakāśate
[03.480ab]tathā abhyupagame buddheḥ buddhau buddhiḥ svavedikā
[03.480cd]siddhā anyathā tulya-dharmā viṣayo api dhiyā saha
[03.481ab]iti prakāśa-rūpā naḥ svayaṃ dhīḥ samprakāśate
[03.481cd]anyo asyāṃ rūpa-saṃkrāntyā prakāśaḥ samprakāśate
[03.482ab]sādṛśye api hi dhīr anyā prakāśyā na tayā matā
[03.482cd]svayaṃ prakāśanād arthas tad-rūpeṇa prakāśate
[03.483ab]yathā pradīpayor dīpa-ghaṭayoś ca tad-āśrayaḥ
[03.483cd]vyaṅgyavyañjakabhāvena vyavahāraḥ pratanyate
[03.484ab]viṣaya-indriya-mātreṇa na dṛṣṭam iti niścayaḥ
[03.484cd]tasmād yato ayaṃ tasya api vācyam anyasya darśanam

{III.9.d svasamvittisiddhiḥ 485–503}

[03.485ab]smṛter apy ātmavit siddhā jñānasya anyena vedane
[03.485cd]dīrgha-ādi-grahaṇaṃ na syād bahu-mātra-anavasthiteḥ
[03.486ab]avasthitāv akramāyāṃ sakṛd ābhāsanān matau
[03.486cd]varṇaḥ syād akramo dīrghaḥ kramavān akramāṃ katham
[03.487ab]upakuryād asaṃśliṣyan varṇa-bhāgaḥ parasparam
[03.487cd]akrameṇa grahād anta-krama-vad dhīś ca no bhavet
[03.488ab]āntyaṃ pūrva-sthitād ūrdhvaṃ vardhamāno dhvanir bhavet
[03.489ab]sthāne svayaṃ na naśyet sā paścād apy aviśeṣataḥ
[03.489cd]doṣo ayaṃ sakṛd utpanna-akrama-varṇa-sthitāv api
[03.490ab]sakṛd yatna-udbhavād vyarthaḥ syād yatnaś ca uttarottaraḥ
[03.490cd]vyaktāv apy eṣa varṇānāṃ doṣaḥ samanuṣajyate
[03.491ab]anekayā tad-grahaṇe yā antyā dhīḥ sā anubhūyate
[03.491cd]na dīrgha-grāhikā sā ca tan na syād dīrgha-dhī-smṛtiḥ
[03.492ab]pṛthak pṛthak ca buddhīnāṃ saṃvittau tad-dhvaniḥ śruteḥ
[03.492cd]avicchinna-ābhatā na syād ghaṭanaṃ ca nirākṛtam
[03.493ab]vicchinnaṃ śṛṇvato apy asya yady avicchinna-vibhramaḥ
[03.493cd]hrasva-dvayoc cāraṇe api syād avicchinna-vibhramaḥ
[03.494ab]vicchinne darśane ca akṣād avicchinna-adhiropaṇam
[03.494cd]na akṣāt sarva-akṣa-buddhīnāṃ vitathatva-prasaṅgataḥ
[03.495ab]sarva-antyo api hi varṇa-ātmā nimeṣa-tulita-sthitiḥ
[03.495cd]sa ca kramād aneka-aṇu-sambandhena nitiṣṭhati
[03.496ab]eka-aṇv-atyaya-kālaś ca kālo alpīyān kṣaṇo mataḥ
[03.496cd]buddhiś ca kṣaṇikā tasmāt kramād varṇān prapadyate
[03.497ab]iti varṇeṣu rūpa-ādāv avicchinna-avabhāsinī
[03.497cd]vicchinnā apy anyayā buddhiḥ sarvā syād vitatha-arthikā
[03.498ab]ghaṭanaṃ yac ca bhāvānām anyatra indriya-vibhramāt
[03.498cd]bheda-alakṣaṇa-vibhrāntaṃ smaraṇaṃ tad-vikalpakam
[03.499ab]tasya spaṣṭa-avabhāsitvaṃ jalpa-saṃsargiṇaḥ kutaḥ
[03.499cd]na akṣa-grāhye asti śabdānāṃ yojanā iti vivecitam
[03.500ab]vicchinnaṃ paśyato apy akṣair ghaṭayed yadi kalpanā
[03.500cd]arthasya tat saṃvitteś ca satataṃ bhāsamānayoḥ
[03.501ab]bādhake asati san nyāye vicchinna iti tat kutaḥ
[03.501cd]buddhīnāṃ śakti-niyamād iti cet sa kuto mataḥ
[03.502ab]yugapad buddhy-adṛṣṭeś cet tad eva idaṃ vicāryate
[03.502cd]tāsāṃ samāna-jātīye sāmarthya-niyamo bhavet
[03.503ab]tathā hi samyak lakṣyante vikalpāḥ krama-bhāvinaḥ
[03.503cd]etena yaḥ samakṣe arthe pratyabhijñāna-kalpanām

{III.9.e pratyabhijñācintā 504–531}

[03.504ab]spaṣṭa-avabhāsāaṃ pratyakṣāṃ kalpayet so api vāritaḥ
[03.504cd]keśa-golaka-dīpa-ādāv api spaṣṭa-avabhāsanāt
[03.505ab]pratīta-bhede apy adhyakṣā dhīḥ kathaṃ tādṛśī bhavet
[03.505cd]tasmān na pratyabhijñānād varṇa-ādy-ekatva-niścayaḥ
[03.506ab]pūrva-anubhūta-smaraṇāt tad-dharma-āropaṇād vinā
[03.506cd]sa eva ayam iti jñānaṃ na asti tac ca akṣaje kutaḥ
[03.507ab]na ca artha-jñāna-saṃvittyor yugapat sambhavo yataḥ
[03.507cd]lakṣyate pratibhāsau dvau na artha-artha-jñānayoḥ pṛthak
[03.508ab]na hy artha-ābhāsi ca jñānam artho bāhyaś ca kevalaḥ
[03.508cd]eka-ākāram atigrāhye bheda-abhāva-prasaṅgataḥ
[03.509ab]sūpalakṣyeṇa bhedena yau saṃvittau na lakṣitau
[03.509cd]artha-artha-pratyayau paścāt smaryete tau pṛthak katham
[03.510ab]krameṇa anubhava-utpāde apy artha-artha-manasor ayam
[03.510cd]pratibhāsasya nānātva-codya-doṣo duruddharaḥ
[03.511ab]artha-saṃvedanaṃ tāvat tato artha-ābhāsa-vedanam
[03.511cd]na hi saṃvedanaṃ śuddhaṃ bhaved arthasya vedanam
[03.512ab]tathā hi nīla-ādy-ākāra eka ekaṃ ca vedanam
[03.512cd]lakṣyate na tu nīla-ābhe vedane vedanaṃ param
[03.513ab]jñāna-antareṇa anubhavo bhavet tatra api ca smṛtiḥ
[03.513cd]dṛṣṭā tad-vedanaṃ kena tasya apy anyena ced imām
[03.514ab]mālāṃ jñāna-vidāṃ ko ayaṃ janayaty anubandhinīm
[03.514cd]pūrvā dhīḥ sā eva cen na syāt saṃcāro viṣaya-antare
[03.515ab]tāṃ grāhya-lakṣaṇa-prāptām āsannāṃ janikāṃ dhiyam
[03.515cd]agṛhītvā uttaraṃ jñānaṃ gṛhṇīyād aparaṃ katham
[03.516ab]ātmani jñāna-janane svabhāve niyatāṃ ca tām
[03.516cd]ko nāma anyo vibadhnīyād bahir-aṅge antaraṅgikām
[03.517ab]bāhyaḥ saṃnihito apy arthaḥ tāṃ vibandhuṃ hi na prabhuḥ
[03.517cd]dhiyaṃ na anubhavet kaścid anyathā arthasya saṃnidhau
[03.518ab]na ca saṃnihita-arthā asti daśā kācid ato dhiyaḥ
[03.518cd]utsanna-mūlā smṛtir apy utsannā ity ujjvalaṃ matam
[03.519ab]atīta-ādi-vikalpānāṃ yeṣāṃ na arthasya saṃnidhiḥ
[03.519cd]saṃcāra-kāraṇa-abhāvād utsīded artha-cintanam
[03.520ab]ātmani jñāna-janane śakti-saṃkṣayataḥ śanaiḥ
[03.520cd]viṣaya-antara-saṃcāro yadi sā eva artha-dhīḥ kutaḥ
[03.521ab]śakti-kṣaye pūrva-dhiyaḥ na hi dhīḥ prāg dhiyā vinā
[03.521cd]anya-artha-asakti-viguṇe jñāne jñāna-udaya-agateḥ
[03.522ab]sakṛd vijātīya-jātāv apy ekena paṭīyasā
[03.522cd]cittena āhita-vaiguṇyād ālayān na anya-sambhavaḥ
[03.523ab]na apekṣeta anyathā sāmyaṃ mano-vṛtter mano antaram
[03.523cd]mano-jñāna-krama-utpattir apy apekṣā prasādhanī
[03.524ab]ekatvān manaso anyasmin saktasya anya-agater yadi
[03.524cd]jñāna-antarasya anudayo na kadācit sahodayāt
[03.525ab]samavṛttau ca tulyatvāt sarvadā anya-agatir bhavet
[03.525cd]janma ca ātma-mano yoga-mātrajānāṃ sakṛd bhavet
[03.526ab]ekā eva cet kriyā ekaḥ syāt kiṃ dīpo aneka-darśanaḥ
[03.526cd]krameṇa api na śaktaṃ syāt paścād apy aviśeṣataḥ
[03.527ab]anena deha puruṣāv uktau saṃskārato yadi
[03.527cd]niyamaḥ sa kutaḥ paścād buddheś ced astu sammatam
[03.528ab]na grāhyatā anyā jananāj jananaṃ grāhya-lakṣaṇam
[03.528cd]agrāhyaṃ na hi tejo asti na ca saukṣmya-ādy-anaṃśake
[03.529ab]grāhyatā-śakti-hāniḥ syān na anyasya janana-ātmanaḥ
[03.529cd]grāhyatāyā na khalv anyaj jananaṃ grāhya-lakṣaṇe
[03.530ab]sākṣān na hy anyathā buddhe rūpa-ādir upakārakaḥ
[03.530cd]grāhyatā-lakṣaṇād anyas tadbhāva-niyamo asya kaḥ
[03.531ab]buddher api tad asti iti sā api tattve vyavasthitā
[03.531cd]grāhya-upādāna-saṃvittī cetaso grāhya-lakṣaṇam

{III.9.f yoginām jñānam 532–535}

[03.532ab]rūpa-ādeś cetasaś ca evam aviśuddha-dhiyaṃ prati
[03.532cd]grāhya-lakṣaṇa-cintā iyam acintyā yogināṃ gatiḥ
[03.533ab]tatra sūkṣma-ādi-bhāvena grāhyam agrāhyatāṃ vrajet
[03.533cd]rūpa-ādi-buddheḥ kiṃ jātaṃ paścād yat prāṅ na vidyate
[03.534ab]sati sva-dhī-grahe tasmāt sā eva anantara-hetutā
[03.534cd]cetaso grāhyatā sā eva tato na artha-antarā gatiḥ
[03.535ab]nānā-eka-śakty-abhāve api bhāvo nānā-eka-kāryakṛt
[03.535cd]prakṛtyā eva iti gaditaṃ nānā-ekasmān na ced bhavet

{III.9.g hetusāmagryāḥ sarvasambhavaḥ 536–538}

[03.536ab]na kiṃcid ekam ekasmāt sāmagryāḥ sarva-sambhavaḥ
[03.536cd]ekaṃ syād api sāmagrayor ity uktaṃ tad anekakṛt
[03.537ab]arthaṃ pūrvaṃ ca vijñānaṃ gṛhṇīyād yadi dhīḥ parā
[03.537cd]pūrva-apara-artha-bhāsitvāc cintā-ādāv eka-cetasi
[03.538ab]abhilāpa-dvayaṃ nityaṃ syād dṛṣṭa-kramam akramam
[03.538cd]dvir dvir ekaṃ ca bhāseta bhāsanād ātma-tad-vidoḥ

{III.9.h ātmānubhūtam pratyakṣam 539–541}

[03.539ab]viṣaya-antara-saṃcāre yady antyaṃ na anubhūyate
[03.539cd]para-anubhūtivat sarvān anubhūtiḥ prasajyate
[03.540ab]ātma-anubhūtaṃ pratyakṣaṃ na anubhūtaṃ parair yadi
[03.540cd]ātma-anubhūtiḥ sā siddhā kṛto yena evam ucyate
[03.541ab]vyakti-hetv-aprasiddhiḥ syān na vyakter vyaktam icchataḥ
[03.541cd]vyakty-asiddhāv api vyaktaṃ yadi vyaktam idaṃ jagat

<IV. parārthānumānam>

<IV.1. parārthānumānalaksanam 1–14>

{IV.1.a svadṣṣṭagrahaṇaphalam 1–12}

[04.001ab]parasya pratipādyatvād adṛṣṭo api svayaṃ paraiḥ
[04.001cd]dṛṣṭaḥ sādhanam ity eke tat-kṣepāya ātma-dṛg-vacaḥ
[04.002ab]anumā-viṣaye na iṣṭaṃ parīkṣita-parigrahāt
[04.002cd]vācaḥ prāmāṇyam asmin hi na anumānaṃ pravartate
[04.003ab]bādhanāya āgamasya ukteḥ sādhanasya paraṃ prati
[04.003cd]so apramāṇaṃ tadā asiddhaṃ tat-siddham akhilaṃ tataḥ
[04.004ab]tad-āgamavataḥ siddhaṃ yadi kasya ka āgamaḥ
[04.004cd]bādhyamānaḥ pramāṇena sa siddhaḥ katham āgamaḥ
[04.005ab]tad-viruddha-abhyupagamas tena eva ca kathaṃ bhavet
[04.005cd]tad-anya-upagame tasya tyāga-aṅgasya apramāṇatā
[04.006ab]tat kasmāt sādhanaṃ na uktaṃ sva-pratītir yad udbhavā
[04.006cd]yuktyā yayā āgamo grāhyo grāhikā asya api sā na kim
[04.007ab]prākṛtasya sataḥ prāg yaiḥ pratipatty-akṣa-sambhavau
[04.007cd]sādhanaiḥ sādhanāny artha-śakti-jñāne asya tāny alam
[04.008ab]vicchinna-anugamā ye ca sāmānyena apy agocarāḥ
[04.008cd]sādhya-sādhana-cintā asti na teṣv artheṣu kācana
[04.009ab]puṃsām abhiprāya-vaśāt tattva-atattva-vyavasthitau
[04.009cd]luptau hetu-tad-ābhāsau tasya vastv-asamāśrayāt
[04.010ab]sann artho jñāna-sāpekṣo na asan jñānena sādhakaḥ
[04.010cd]sato api vastv-asaṃśliṣṭā asaṃgatyā sadṛśī gatiḥ
[04.011ab]liṅgaṃ svabhāvaḥ kāryaṃ vā dṛśya-adarśanam eva vā
[04.011cd]sambaddhaṃ vastutaḥ siddhaṃ tad asiddhaṃ kim ātmanaḥ
[04.012ab]pareṇa apy anyato gantum ayuktaṃ para-kalpitaiḥ
[04.012cd]prasaṅgo dvaya-sambandhād eka-abhāve anya-hānaye

{IV.1.b arthagrahaṇaphalam 13–14}

[04.013ab]tad-artha-grahaṇaṃ śabda-kalpanā-āropita-ātmanām
[04.013cd]aliṅgatva-prasiddhy-artham arthād artha-prasiddhitaḥ
[04.014ab]kalpanā-āgamayoḥ kartur icchā-mātra-anurodhataḥ
[04.014cd]vastunaś ca anyathā abhāvāt kalpitā vyabhicāriṇaḥ

<IV.2. paksacintā 15–47>

{IV.2.a pakṣahetuvacanam asādhanam 15–22}

[04.015ab]arthād artha-gateḥ śaktiḥ pakṣa-hetv-abhidhānayoḥ
[04.015cd]na arthe tena tayorn na asti svataḥ sādhana-saṃsthitiḥ
[04.016ab]tat pakṣa-vacanaṃ vaktur abhiprāya-nivedane
[04.016cd]pramāṇaṃ saṃśaya-utpatteḥ tataḥ sākṣān na sādhanam
[04.017ab]sādhyasya eva abhidhānena pāraṃparyeṇa na apy alam
[04.017cd]śaktasya sūcakaṃ hetu-vaco aśaktam api svayam
[04.018ab]hetv-artha-viṣayatvena tad-aśakta-uktir īritā
[04.018cd]śaktis tasya api ced hetu-vacanasya pravartanāt
[04.019ab]tat-saṃśayena jijñāsor bhavet prakaraṇa-āśrayaḥ
[04.019cd]vipakṣa-upagame apy etat tulyam ity anavasthitiḥ
[04.020ab]antaraṅgaṃ tu sāmarthyaṃ triṣu rūpeṣu saṃsthitam
[04.020cd]tatra smṛti-samādhānaṃ tad-vacasya iva saṃsthitam
[04.021ab]akhyāpite hi viṣaye hetu-vṛtter asambhavāt
[04.021cd]viṣaya-khyāpanād eva siddhau cet tasya śaktatā
[04.022ab]vyāpti-pūrve vinā apy asmāt kṛtakaḥ śabda īdṛśaḥ
[04.022cd]sarve anityā iti prokte apy arthāt tan nāśa-dhīr bhavet

{IV.2.b pratijna na sidhanivayavati 23–27}

[04.023ab]anuktāv api pakṣasya siddher apratibandhataḥ
[04.023cd]triṣv anyatam arūpasya eva anuktir nyūnatā uditā
[04.024ab]sādhya-uktiṃ vā pratijñāṃ sa vadan doṣair na yujyate
[04.024cd]sādhana-adhikṛter eva hetvābhāsa-prasaṅgataḥ
[04.025ab]aviśeṣa-uktir apy eka-jātīye saṃśaya-avahā
[04.025cd]anyathā sarva-sādhya-ukteḥ pratijñātvaṃ prasajyate
[04.026ab]siddha-ukteḥ sādhanatvāc cet parasya api na duṣyate
[04.026cd]idānīṃ sādhya-nirdeśaḥ sādhana-avayavaḥ katham
[04.027ab]sābhāsa-ukty-ādy-upakṣepa-parihāra-viḍambanā
[04.027cd]asambaddhā tathā hy eṣa na nyāya iti sūcitam

{IV.2.c pakṣalaksanakarane prayojanam 28–30}

[04.028ab]gamya-arthatve api sādhya-ukter asammohāya lakṣaṇam
[04.028cd]tac catur-lakṣaṇaṃ rūpa-nipāta-iṣṭa-svayam-padaiḥ
[04.029ab]asiddha-asādhana-artha-ukta-vādy-abhyupagama-grahaḥ
[04.029cd]anukto api icchayā vyāptaḥ sādhya ātma-artha-van mataḥ
[04.030ab]sarva-anya-iṣṭa-nivṛttāv apy āśaṅkā-sthāna-vāraṇam
[04.030cd]vṛttau svayaṃ śruteḥ prāha kṛtā ca eṣā tad-arthikā

{IV.2.d atmārthatvavivade dosaḥ 31–41}

[04.031ab]viśeṣas tad-vyapekṣātaḥ kathito dharma-dharmiṇoḥ
[04.031cd]anuktāv api vāñchāyā bhavet prakaraṇād gatiḥ
[04.032ab]ananvayo api dṛṣṭānte doṣas tasya yathoditaḥ
[04.032cd]ātmā paraś cet so asiddha iti tatra iṣṭa-ghātakṛt
[04.033ab]sādhanaṃ yad vivāde na nyastaṃ tac cen na sādhyate
[04.033cd]kiṃ sādhyam anyathā aniṣṭaṃ bhaved vaiphalyam eva vā
[04.034ab]sadvitīya-prayogeṣu niranvaya-viruddhate
[04.034cd]etena kathite sādhyaṃ sāmānyena atha sammatam
[04.035ab]tad eva artha-antara-abhāvād deha-anāptau na sidhyate
[04.035cd]vācyaṃ śūnyaṃ pralapatāṃ tad etaj jāḍya-cintitam
[04.036ab]tulyaṃ nāśe api cec śabda-ghaṭa-bhedena kalpane
[04.036cd]na siddhena vināśena tadvataḥ sādhanād dhvaneḥ
[04.037ab]tathā artha-antara-bhāve syāt tadvān kumbho apy anityatā
[04.037cd]viśiṣṭā dhvaninā anveti no cen na ayoga-vāraṇāt
[04.038ab]dvividho hi vyavacchedo viyoga-apara-yogayoḥ
[04.038cd]vyavacchedād ayoge tu na anyena ananvaya-āgamaḥ
[04.039ab]sāmānyam eva tat sādhyaṃ na ca siddha-prasādhanam
[04.039cd]viśiṣṭaṃ dharmiṇā tac ca na niranvaya-doṣavat
[04.040ab]etena dharmi-dharmābhyāṃ viśiṣṭau dharma-dharmiṇau
[04.040cd]pratyākhyātau nirākurvan dharmiṇy evam asādhanāt
[04.041ab]samudāya-apavādo hi na dharmiṇi virudhyate
[04.041cd]sādhyaṃ yatas tathā na iṣṭaṃ sādhyo dharmo atra kevalaḥ

{IV.2.e svayamsabdagrahanaphalam 42–47}

[04.042ab]ekasya dharmiṇaḥ śāstre nānā-dharma-sthitāv api
[04.042cd]sādhyaḥ syād ātmanā eva iṣṭa ity upāttā svayaṃ-śrutiḥ
[04.043ab]śāstra-abhyupagamād eva sarva-ādānāt prabādhane
[04.043cd]tatra ekasya api doṣaḥ syād yadi hetu-pratijñayoḥ
[04.044ab]śabda-nāśe prasādhye syād gandhe bhū-guṇatā-kṣateḥ
[04.044cd]hetur viruddho aprakṛter no ced anyatra sā samā
[04.045ab]atha atra dharmī prakṛtas tatra śāstra-artha-bādhanam
[04.045cd]atha vādi-iṣṭatāṃ brūyād dharmi-dharma-ādi-sādhanaiḥ
[04.046ab]kaiścit prakaraṇair icchā bhavet sā gamyate ca taiḥ
[04.046cd]balāt tava icchā iyam iti vyaktam īśvara-ceṣṭitam
[04.047ab]vadan na kārya-liṅgāṃ tāṃ vyabhicāreṇa bādhyate
[04.047cd]anāntarīyake ca arthe bādhite anyasya kā kṣatiḥ

<IV.3. śabdāprāmānyacintā 48–132>

{IV.3.a śāstravirodho 'kiñcitkaraḥ 48–71}

[04.048ab]uktaṃ ca na āgama-apekṣam anumānaṃ sva-gocare
[04.048cd]siddhaṃ tena susiddhaṃ tan na tadā śāstram īkṣyate
[04.049ab]vāda-tyāgas tadā syāc cen na tadā anabhyupāyataḥ
[04.049cd]upāyo hy abhyupāye ayam anaṅgaṃ sa tadā api san
[04.050ab]tathā viśuddhe viṣaya-dvaye śāstra-parigraham
[04.050cd]cikīrṣoḥ sa hi kālaḥ syāt tadā śāstreṇa bādhanam
[04.051ab]tad-virodhena cintāyās tat siddha-artheṣv ayogataḥ
[04.051cd]tṛtīya-sthāna-saṃkrāntau nyāyaḥ śāstra-parigrahaḥ
[04.052ab]tatra api sādhya-dharmasya sambaddhasya eva bādhanam
[04.052cd]parihāryaṃ na ca anyeṣām anavasthā-prasaṅgataḥ
[04.053ab]kena iyaṃ sarva-cintāsu śāstraṃ grāhyam iti sthitiḥ
[04.053cd]kṛtā idānīm asiddhāntair grāhyo dhūmena na analaḥ
[04.054ab]riktasya jantoj jātasya guṇa-doṣam apaśyataḥ
[04.054cd]vilabdhā bata kena amī siddhānta-viṣam agrahāḥ
[04.055ab]yadi sādhana ekatra sarvaṃ śāstraṃ nidarśane
[04.055cd]darśayet sādhanaṃ syād ity eṣā lokottarā sthitiḥ
[04.056ab]asambaddhasya dharmasya kim asiddhau na sidhyati
[04.056cd]hetus tat-sādhanāya uktaḥ kiṃ duṣṭas tatra sidhyati
[04.057ab]dharmān anupanīya eva dṛṣṭānte dharmiṇo akhilān
[04.057cd]vāg-dhūma-āder jano anveti caitanya-dahana-ādikam
[04.058ab]svabhāvaṃ kāraṇaṃ vā artho avyabhicāreṇa sādhayan
[04.058cd]kasyacid vāda-bādhāyāṃ svabhāvān na nivartate
[04.059ab]prapadyamānaś ca anyas taṃ nāntarīyakam īpsitaiḥ
[04.059cd]sādhya-arthair hetunā tena katham apratipāditaḥ
[04.060ab]ukto anukto api ced hetur virodho vādino atra kim
[04.060cd]na hi tasya ukti-doṣeṇa sa jātaḥ śāstra-bādhanam
[04.061ab]bādhakasya abhidhānāc ced doṣo yadi vaden na saḥ
[04.061cd]kiṃ na bādheta so akurvan na yuktaṃ kena duṣyati
[04.062ab]anyeṣu hetvābhāseṣu sva-iṣṭasya eva aprasādhanāt
[04.062cd]duṣyed vyartha-abhidhānena na atra tasya prasādhanāt
[04.063ab]yadi kiṃcit kvacic śāstre na yuktaṃ pratiṣidhyate
[04.063cd]bruvāṇo yuktam apy anyad iti rājakula-sthitiḥ
[04.064ab]sarvān arthān samīkṛtya vaktuṃ śakyaṃ na sādhanam
[04.064cd]sarvatra tena utsanne ayaṃ sādhya-sādhana-saṃsthitiḥ
[04.065ab]viruddhayor eka-dharmiṇy ayogād astu bādhanam
[04.065cd]viruddha-ekāntikena atra tadvad asti virodhitā
[04.066ab]abādhyabādhakatve api tayoḥ śāstra-artha-viplavāt
[04.066cd]asambandhe api bādhā cet syāt sarvaṃ sarva-bādhakam
[04.067ab]sambandhas tena tatra eva bādhanād asti ced asat
[04.067cd]hetoḥ sarvasya cintyatvāt sva-sādhye guṇa-doṣayoḥ
[04.068ab]nāntarīyakatā-sādhye sambandhaḥ sā iha na īkṣyate
[04.068cd]kevalaṃ śāstra-pīḍā iha doṣaḥ sā anyakṛte samā
[04.069ab]śāstra-abhyupagamāt sādhyaḥ śāstra-dṛṣṭo khilo yadi
[04.069cd]pratijñā asiddha-dṛṣṭānta-hetu-vādaḥ prasajyate
[04.070ab]uktayoḥ sādhanatvena no ced īpsita-vādataḥ
[04.070cd]nyāya-prāptaṃ na sādhyatvaṃ vacanād vinivartate
[04.071ab]anīpsitam asādhyaṃ ced vādinā anyo apy anīpsitaḥ
[04.071cd]dharmo asādhyas tadā asādhyaṃ bādhamānaṃ virodhi kim

{IV.3.b anyatha svayamsabdo 'narthakaḥ 72–90}

[04.072ab]pakṣa-lakṣaṇa-bāhya-arthaḥ svayaṃ śabdo apy anarthakaḥ
[04.072cd]śāstreṣv icchā-pravṛtty-artho yadi śaṅkā kuto anviyam
[04.073ab]so aniṣiddhaḥ pramāṇena gṛhṇan kena nivāryate
[04.073cd]niṣiddhaś cet pramāṇena vācā kena pravartyate
[04.074ab]pūrvam apy eṣa siddhāntaṃ sva-icchayā eva gṛhītavān
[04.074cd]kathaṃcid anyaṃ sa punar grahītuṃ labhate na kim
[04.075ab]dṛṣṭer vipratipattīnām atra akarṣīt svayaṃ śrutim
[04.075cd]iṣṭa-akṣatim asādhyatvam anavasthāṃ ca darśayan
[04.076ab]samaya-āhita-bhedasya parihāreṇa dharmiṇaḥ
[04.076cd]prasiddhasya gṛhīty-arthaṃ jagāda anyaḥ svayaṃ-śrutim
[04.077ab]vicāra-prastuter eva prasiddhaḥ siddha āśrayaḥ
[04.077cd]sva-icchā-kalpita-bhedeṣu padārtheṣv avivādataḥ
[04.078ab]asādhyatām atha prāha siddha-ādeśena dharmiṇaḥ
[04.078cd]svarūpeṇa eva nirdeśya iti anena eva tad gatam
[04.079ab]siddha-sādhana-rūpeṇa nirdeśasya hi sambhave
[04.079cd]sādhyatvena eva nirdeśya iti idaṃ phala-vad bhavet
[04.080ab]anumānasya sāmānya-viṣayavaṃ ca varṇitam
[04.080cd]iha evaṃ na hy anukte api kiṃcit pakṣe virudhyate
[04.081ab]kuryāc ced dharmiṇaṃ sādhyaṃ tataḥ kiṃ tan na śakyate
[04.081cd]kasmād hetv-anvaya-abhāvān na ca doṣas tayor ayam
[04.082ab]uttara-avayava-apekṣo na doṣaḥ pakṣa iṣyate
[04.082cd]tathā hetv-ādi-doṣo api pakṣa-doṣaḥ prasajyate
[04.083ab]sarvaiḥ pakṣasya bādhātas tasmāt tan-mātra-liṅginaḥ
[04.083cd]pakṣa-doṣā matā na anye pratyakṣa-ādi-virodha-vat
[04.084ab]hetv-ādi-lakṣaṇair bādhyaṃ muktvā pakṣasya lakṣaṇam
[04.084cd]ucyate parihāra-artham avyāpti-vyatirekayoḥ
[04.085ab]svayaṃ nipāta-rūpa-ākhyā vyatirekasya bādhikāḥ
[04.085cd]saha anirākṛtena iṣṭa-śrutir avyāpti-bādhanī
[04.086ab]sādhya-abhyupagamaḥ pakṣa-lakṣaṇaṃ teṣv apakṣatā
[04.086cd]nirākṛte bādhanataḥ śeṣe alakṣaṇa-vṛttitaḥ
[04.087ab]svayam iṣṭa-abhidhānena gata-arthe apy avadhāraṇe
[04.087cd]kṛtya-antena abhisambandhād uktaṃ kāla-antara-cchide
[04.088ab]iha anaṅgam iṣern niṣṭhā tena īpsita-pade punaḥ
[04.088cd]aṅgam eva tathā asiddha-hetv-ādi pratiṣidhyate
[04.089ab]avācakatvāc ca ayuktaṃ tena iṣṭaṃ svayam ātmanā
[04.089cd]anapekṣya akhilaṃ śāstraṃ tad abhīṣṭasya sādhyatā
[04.090ab]tena anabhīṣṭa-saṃsṛṣṭasya iṣṭasya api hi bādhane
[04.090cd]yathā sādhyam abādhātaḥ pakṣa-hetū na duṣyataḥ

{IV.3.c sahānirākrtagrahanaphalam 91}

[04.091ab]aniṣiddhaḥ pramāṇābhyāṃ sa ca upagama iṣyate
[04.091cd]sandigdhe hetu-vacanād vyasto hetor anāśrayaḥ

{IV.3.d badhā caturvidha 92}

[04.092ab]anumānasya bhedena sā bādhā uktā caturvidhā
[04.092cd]tatra abhyupāyaḥ kārya-aṅgaṃ svabhāva-aṅgaṃ jagat sthitiḥ

{IV.3.e āgamasyavacanayos tulyabalatā 93–107}

[04.093ab]ātma-aparodha-abhimato bhūta-niścaya-yukta-vāk
[04.093cd]āptaḥ sva-vacanaṃ śāstraṃ ca evam uktaṃ samatvataḥ
[04.094ab]yathā ātmano apramāṇatve vacanaṃ na pravartate
[04.094cd]śāstra-dṛṣṭe tathā na arthe vicāras tad anāśraye
[04.095ab]tat prastāva-āśrayatve hi śāstraṃ bādhakam ity amum
[04.095cd]vaktum arthaṃ sva-vācā asya sahoktiḥ sāmya-dṛṣṭaye
[04.096ab]udāharaṇam apy atra sadṛśaṃ tena varṇitam
[04.096cd]pramāṇānām abhāve hi śāstra-vācor ayogataḥ
[04.097ab]sva-vāg-virodhe vispaṣṭam udāharaṇam āgame
[04.097cd]diṅmātra-darśanaṃ tatra pretya-dharmo sukha-pradaḥ
[04.098ab]śāstriṇo apy atadālambe viruddha-uktau tu vastuni
[04.098cd]na bādhā pratibandhaḥ syāt tulya-kakṣyatayā dvayoḥ
[04.099ab]yathā sva-vāci tac ca asyā tadā sva-vacana-ātmakam
[04.099cd]tayoḥ pramāṇaṃ yasya asti tat syād anyasya bādhakam
[04.100ab]pratijñām anumānaṃ vā pratijñā-apeta-yuktikā
[04.100cd]tulya-kakṣyā yathārthaṃ vā bādheta katham anyathā
[04.101ab]prāmāṇyam āgamānāṃ ca prāg eva vinivāritam
[04.101cd]abhyupāya-vicāreṣu tasmād doṣo ayam iṣyate
[04.102ab]tasmād viṣaya-bhedasya darśanāya pṛthak kṛtaḥ
[04.102cd]anumāna-abahirbhūto apy abhyupāyaḥ prabādhanāt
[04.103ab]anyathā atiprasaṅgaḥ syād vyarthatā vā pṛthak kṛteḥ
[04.103cd]bhedo vāṅ-mātra-vacane pratibandhaḥ sva-vācy api
[04.104ab]tena abhyupagamāc śāstraṃ pramāṇam sarva-vastuṣu
[04.104cd]bādhakaṃ yadi na icchet sa bādhakaṃ kiṃ punar bhavet
[04.105ab]sva-vāg-virodho abhedaḥ syāt sva-vāk-śāstra-virodhayoḥ
[04.105cd]puruṣa-icchā kṛtā ca asya paripūrṇā pramāṇatā
[04.106ab]tasmāt prasiddheṣv artheṣu śāstra-tyāge api na kṣatiḥ
[04.106cd]parokṣeṣv āgama-aniṣṭau na cintā eva pravartate
[04.107ab]virodha-udbhāvana-prāyā parīkṣā apy atra tad-yathā
[04.107cd]adharma-mūlaṃ rāga-ādi snānaṃ ca adharma-śodhanam

{IV.3.f pratitibadha 108–125}

[04.108ab]śāstraṃ yat siddhayā yuktyā sva-vācā ca na bādhyate
[04.108cd]dṛṣṭe adṛṣṭe api tad grāhyam iti cintā pravartate
[04.109ab]artheṣv apratiṣiddhatvāt puruṣa-icchā-anurodhinaḥ
[04.109cd]iṣṭa-śabda-abhidheyatvasya āpto atra akṣata-vāg janaḥ
[04.110ab]uktaḥ prasiddha-śabdena dharmas tad vyavahārajaḥ
[04.110cd]pratyakṣa-ādim iti māna-śruty-āropeṇa sūcitaḥ
[04.111ab]tad-āśraya-bhuvām icchā-vartitvād aniṣedhinām
[04.111cd]kṛtānām akṛtānāṃ vā yogyaṃ viśvaṃ svabhāvataḥ
[04.112ab]artha-mātra-anurodhinyā bhāvinyā bhūtayā api vā
[04.112cd]bādhyate pratirundhānaḥ śabda-yogyatayā tayā
[04.113ab]tad-yogyatā-balād eva vastuto ghaṭito dhvaniḥ
[04.113cd]sarvo asyām apratīte api tasmiṃs tat-siddhatā tataḥ
[04.114ab]asādhāraṇatā na syāt bādhā-hetor iha anyathā
[04.114cd]tan niṣedho anumānāt syāc śabda-arthe anakṣa-vṛttitaḥ
[04.115ab]asādhāraṇatā tatra hetūnāṃ yatra na anvayi
[04.115cd]sattvam ity abhyudāhāro hetor evaṃ phalo mataḥ
[04.116ab]saṃketa-saṃśrayāḥ śabdāḥ sa ca icchā-mātra-saṃśrayaḥ
[04.116cd]na asiddhiḥ śabda-siddhānām iti śabda-prasiddha-vāk
[04.117ab]anumāna-prasādhyeṣu viruddhāvyabhicāriṇaḥ
[04.117cd]abhāvaṃ darśayaty evaṃ pratīter anumā tv ataḥ
[04.118ab]athavā bruvato lokasya anumā abhāva ucyate
[04.118cd]kiṃ tena bhinna-viṣayā pratītir anumānataḥ
[04.119ab]tena anumānād vastūnāṃ sad-asattā-anurodhinaḥ
[04.119cd]bhinnasya atad-vaśād vṛttis tad icchājā iti sūcitam
[04.120ab]candratāṃ śaśino anicchan kāṃ pratītiṃ sa vāñchati
[04.120cd]iti taṃ praty adṛṣṭāntaṃ tad-asādhāraṇaṃ matam
[04.121ab]na udāharaṇam eva idam adhikṛtya idam ucyate
[04.121cd]lakṣaṇatvāt tathā avṛkṣo dhātrī ity uktau ca bādhanāt
[04.122ab]atra api loke dṛṣṭatvāt karpūra-rajata-ādiṣu
[04.122cd]samayād vartamānasya kā asādhāraṇatā abhidhā
[04.123ab]yadi tasya kvacit sidhyet siddhaṃ vastu-balena tat
[04.123cd]pratīti-siddha-upagame aśaśiny apy anivāraṇam
[04.124ab]tasya vastuni siddhasya śaśiny apy anivāraṇam
[04.124cd]tad-vastv-abhāve śaśini vāraṇe api na duṣyati
[04.125ab]tasmād avastu-niyata-saṃketa-dhvani-bhāvinām
[04.125cd]yogyāḥ padārthā dharmāṇām icchāyā anirodhanāt

{IV.3.g pratyakṣabādhā 126–132}

[04.126ab]tāṃ yogyatāṃ nirundhānaṃ saṃketa-apratiṣedhajā
[04.126cd]pratihanti pratīta-ākhyā yogyatā viṣayā anumā
[04.127ab]śabdānām artha-niyamaḥ saṃketa-anuvidhāyinām
[04.127cd]na ity anena uktam atra eṣāṃ pratiṣedho virudhyate
[04.128ab]naimittikyāḥ śruter artham arthaṃ vā pāramārthikam
[04.128cd]śabdānāṃ pratirundhāno na bādhyas tena varṇitaḥ
[04.129ab]tasmād viṣaya-bhedasya darśanāya pṛthakkṛtā
[04.129cd]anumāna-abahirbhūtā pratītir api pūrvavat
[04.130ab]siddhayoḥ pṛthag-ākhyāne darśayaṃś ca prayojanam
[04.130cd]ete sahetuke prāha na anumā-adhyakṣa-bādhane
[04.131ab]tatra apy adhyakṣa-bādhāyāṃ nānā-rūpatayā dhvanau
[04.131cd]prasiddhasya śrutau rūpaṃ yad eva pratibhāsate
[04.132ab]advayaṃ śabala-ābhāsasya adṛṣṭer buddhi-janmanaḥ
[04.132cd]tad-artha-artha-uktir asya eva kṣepe adhyakṣeṇa bādhanam

<IV.4. sāmānyacintā 133–148>

{IV.4.a sāmānyam vyāvṛttilakṣaṇam 133–135}

[04.133ab]tad eva rūpaṃ tatra arthaḥ śeṣaṃ vyāvṛtti-lakṣaṇam
[04.133cd]avastu-rūpaṃ sāmānyam atas tan na akṣa-gocaraḥ
[04.134ab]tena sāmānya-dharmāṇāṃ apratyakṣatva-siddhitaḥ
[04.134cd]pratikṣepe apy abādhā iti śrāvaṇa-uktyā prakāśitam
[04.135ab]sarvathā avācya-rūpatvāt siddhyā tasya samāśrayāt
[04.135cd]bādhanāt tad-balena uktaḥ śravaṇena akṣa-gocaraḥ

{IV.4.b svad harmigrahanaprayojanam 136–146}

[04.136ab]sarvatra vādino dharmo yaḥ sva-sādhyatayā īpsitaḥ
[04.136cd]tad dharmavati bādhā syān na anya-dharmeṇa dharmiṇi
[04.137ab]anyathā asya uparodhaḥ ko bādhite anyatra dharmiṇi
[04.137cd]gata-arthe lakṣaṇe na asmin sva-dharmi-vacanaṃ punaḥ
[04.138ab]bādhāyāṃ dharmiṇo api syāt bādhā ity asya prasiddhaye
[04.138cd]āśrayasya virodhena tad-āśrita-virodhanāt
[04.139ab]anyathā evaṃvidho dharmaḥ sādhya ity abhidhānataḥ
[04.139cd]tad bādhām eva manyeta sva-dharmi-vacanaṃ tataḥ
[04.140ab]nanv etad apy artha-siddhaṃ satyaṃ kecit tu dharmiṇaḥ
[04.140cd]kevalasya uparodhe api doṣavat tām upāgatāḥ
[04.141ab]yathā parair anutpādyā pūrva-rūpan na kha-ādikam
[04.141cd]sakṛc śabda-ādy-ahetutvād ity ukte prāha dūṣakaḥ
[04.142ab]tadvad vastu-svabhāvo asan dharmī vyoma-ādir ity api
[04.142cd]na evam iṣṭasya sādhyasya bādhā kvacana vidyate
[04.143ab]dvayasya api hi sādhyatve sādhya-dharma-uparodhi yat
[04.143cd]bādhanaṃ dharmiṇas tatra bādhā ity etena varṇitam
[04.144ab]tathā eva dharmiṇo apy atra sādhyatvāt kevalasya na
[04.144cd]yady evam atra bādhā syāt na anya-anutpādya-śaktikaḥ
[04.145ab]sakṛc śabda-ādy-ahetutvāt sukha-ādir iti pūrvavat
[04.145cd]virodhitā bhavet atra hetur aikāntiko yadi
[04.146ab]krama-kriyā anityatayor avirodhād vipakṣataḥ
[04.146cd]vyāvṛtteḥ saṃśayād eṣa śeṣavad bheda iṣyate

{IV.4.c dharmisvarūpanirāsaḥ 147–148}

[04.147ab]svayam iṣṭo yato dharmaḥ sādhyas tasmāt tad-āśrayaḥ
[04.147cd]bādhyo na kevalo na anya-saṃśrayo vā iti sūcitam
[04.148ab]svayaṃ śrutyā anya-dharmāṇāṃ bādhā abādhā iti kathyate
[04.148cd]tathā sva-dharmiṇā anyasya dharmiṇo api iti kathyate

<IV.5. pakṣadoṣāḥ 149–188>

{IV.5.a hetunirapekṣaḥ pakṣadoṣaḥ 149–151}

[04.149ab]sarva-sādhana-doṣeṇa pakṣa eva uparudhyate
[04.149cd]tathā api pakṣa-doṣatvaṃ pratijñā-mātra-saṃjñinaḥ
[04.150ab]uttara-avayava-apekṣo yo doṣaḥ so anubadhyate
[04.150cd]tena ity uktam ato apakṣa-doṣo asiddha-āśraya-ādikam
[04.151ab]dharmi-dharma-viśeṣāṇāṃ svarūpasya ca dharmiṇaḥ
[04.151cd]bādhā-sādhya-aṅga-bhūtānām anena eva upadarśitā

{IV.5.b avayavinirāsaḥ 152–163}

[04.152ab]tatra udāhṛti-diṅmātram ucyate arthasya dṛṣṭaye
[04.152cd]dravya-lakṣaṇa-yukto anyaḥ saṃyoge artho asti dṛṣṭi-bhāk
[04.153ab]adṛśyasya aviśiṣṭasya pratijñā niṣprayojanā
[04.153cd]iṣṭo hy avayavī kāryaṃ dṛṣṭyā adṛśyeṣv asambhavī
[04.154ab]aviśiṣṭasya ca anyasya sādhane siddha-sādhanam
[04.154cd]gurutva-adhogatī syātāṃ yady asau syāt tulā-natiḥ
[04.155ab]tan nirguṇa-kriyas tasmāt samavāyi na kāraṇam
[04.155cd]tata eva na dṛśyo asāv adṛṣṭeḥ kārya-rūpayoḥ
[04.156ab]tad-bādhā-anya-viśeṣasya nāntarīyaka-bhāvinaḥ
[04.156cd]ā sūkṣmād dravyam ālāyās tulyatvād aṃśu-pāta-vat
[04.157ab]dravya-antara-gurutvasya gatirn na ity aparo abravīt
[04.157cd]tasya krameṇa saṃyukte pāṃśu-rāśau sakṛd yute
[04.158ab]bhedaḥ syād gaurave tasmāt pṛthak saha ca tolite
[04.158cd]krameṇa māṣaka-ādīnāṃ saṃkhyā-sāmyaṃ na yujyate
[04.159ab]sarṣapād ā mahā-rāśer uttarottara-vṛddhimat
[04.159cd]gurutvaṃ kāryam ālāya yadi na eva upalakṣyate
[04.160ab]ā sarṣapād gurutvaṃ tad durlakṣitam analpakam
[04.160cd]taulyaṃ tat-kāraṇaṃ kārya-gaurava-anupalakṣaṇāt
[04.161ab]nanv adṛṣṭo aṃśu-vat so artho na ca tat-kāryam īkṣyate
[04.161cd]gurutva-agati-vat sarva-tad-guṇa-anupalakṣaṇāt
[04.162ab]māṣaka-āder anādhikyam anatiḥ sā upalakṣaṇam
[04.162cd]yathāsvam akṣeṇa adṛṣṭe rūpa-ādāv adhika-adhike
[04.163ab]abhyupāyaḥ sva-vāg-ādi-bādhāyāḥ sambhavena tu
[04.163cd]udāharaṇam apy anyad diśā gamyam yathoktayā

{IV.5.c naiyāyikapakṣalakṣaṇe doṣaḥ 164–171}

[04.164ab]tri-kāla-viṣayatvāt tu kṛtyānām atathātmakam
[04.164cd]tathā param pratinyastam sādhyaṃ na iṣṭaṃ tadā api tat
[04.165ab]pratyāyana-adhikāre tu sarva-asiddha-avarodhinī
[04.165cd]tasmāt sādhya-śrutirn na iṣṭaṃ viśeṣam avalambate
[04.166ab]tena aprasiddha-dṛṣṭānta-hetu-udāharaṇaṃ kṛtam
[04.166cd]anyathā śaśa-śṛṅga-ādau sarva-asiddhe api sādhyatā
[04.167ab]sarvasya ca aprasiddhatvāt kathaṃcit tena na kṣamaḥ
[04.167cd]karma-ādi-bheda-upakṣepa-parihāra-avivecane
[04.168ab]prāg-asiddha-svabhāvatvāt sādhya-avayava ity asat
[04.168cd]tulya-siddhāntatā te hi yena upagama-lakṣaṇāḥ
[04.169ab]samudāyasya sādhyatve apy anyonyasya viśeṣaṇam
[04.169cd]sādhyaṃ dvayaṃ tadā asiddhaṃ hetu-dṛṣṭānta-lakṣaṇam
[04.170ab]asambhavāt sādhya-śabdo dharmi-vṛttir yadi iṣyate
[04.170cd]śāstreṇa alaṃ yathāyogaṃ loka eva pravartatām
[04.171ab]sādhana-ākhyāna-sāmarthyāt tad-arthe sādhyatā gatā
[04.171cd]hetv-ādi-lakṣaṇair vyāpter anāśaṅkyaṃ ca sādhanam

{IV.5.d pratijñālakṣaṇe doṣaḥ 172–175}

[04.172ab]pūrva-avadhāraṇe tena pratijñā-lakṣaṇa-abhidhā
[04.172cd]vyarthā vyāpti-phalā sā uktiḥ sāmarthyād gamyate tataḥ
[04.173ab]viruddhatā iṣṭa-asambandho anupakāra-sahāsthitī
[04.173cd]evaṃ sarva-aṅga-doṣāṇāṃ pratijñā-doṣatā bhavet
[04.174ab]pakṣa-doṣaḥ para-apekṣo na iti ca pratipāditam
[04.174cd]iṣṭa-asambhavy-asiddhaś ca sa eva syāt nirākṛtaḥ
[04.175ab]anityatva-sahetutve śabda evaṃ prakīrtayet
[04.175cd]dṛṣṭānta-ākhyān ato anyat kim asty atra artha-anudarśanam

{IV.5.e sāmānyacintā 176–188}

[04.176ab]viśeṣe bhinnam ākhyāya sāmānyasya anuvartane
[04.176cd]na tad-vyāpteḥ phalaṃ vā kiṃ sāmānyena anuvartane
[04.177ab]syān nirākaraṇaṃ śabde sthitena eva ity ato abravīt
[04.177cd]viruddha-viṣaye anyasmin vadann āha anyatāṃ śruteḥ
[04.178ab]sā ca bheda-apratikṣepāt sāmānyānāṃ na vidyate
[04.178cd]vṛkṣo na śiṃśapā eva iti yathā prakaraṇe kvacit
[04.179ab]sarva-śruter eka-vṛttirn niṣedhaḥ syān na tāvatā
[04.180ab]jñāpya-jñāpakayor bhedād dharmiṇo hetu-bhāvinaḥ
[04.180cd]asiddher jñāpakatvasya dharmy-asiddhaḥ sva-sādhane
[04.181ab]dharma-dharmi-vivekasya sarva-bhāveṣv asiddhitaḥ
[04.181cd]sarvatra doṣas tulyaś cen na saṃvṛtyā viśeṣataḥ
[04.182ab]paramārtha-vicāreṣu tathābhūta-prasiddhitaḥ
[04.182cd]tattvānyatvaṃ padārtheṣu sāṃvṛteṣu niṣidhyate
[04.183ab]anumāna-anumeya-artha-vyavahāra-sthitis tv iyam
[04.183cd]bhedaṃ pratyaya-saṃsiddham avalambya ca kalpyate
[04.184ab]yathāsvaṃ bheda-niṣṭheṣu pratyayeṣu vivekinaḥ
[04.184cd]dharmī dharmāś ca bhāsante vyavahāras tad-āśrayaḥ
[04.185ab]vyavahāra-upanīto atra sa eva aśliṣṭa-bheda-dhīḥ
[04.185cd]sādhyaḥ sādhanatāṃ nītas tena asiddhaḥ prakāśitaḥ
[04.186ab]bheda-sāmānyayor dharma-bhedād aṅga-aṅgitā tataḥ
[04.186cd]yathā anityaḥ prayatna-utthaḥ prayatna-utthatayā dhvaniḥ
[04.187ab]pakṣa-aṅgatve apy abādhatvān na asiddhir bhinna-dharmiṇi
[04.187cd]yathā aśvo na viṣāṇitvād eṣa piṇḍo viṣāṇavān
[04.188ab]sādhya-kāla-aṅgatā vā na nivṛtter upalakṣya tat
[04.188cd]viśeṣo api pratijñā-artho dharma-bhedān na yujyate

<IV.6. hetucintā 189–259>

{IV.6.a hetulakṣaṇam 189–194}

[04.189ab]pakṣa-dharma-prabhedena sukha-grahaṇa-siddhaye
[04.189cd]hetu-prakaraṇa-arthasya sūtra-saṃkṣepa ucyate
[04.190ab]ayogaṃ yogam aparair atyantāyogam eva ca
[04.190cd]vyavacchinatti dharmasya nipāto vyatirecakaḥ
[04.191ab]viśeṣaṇa-viśeṣyābhyāṃ kriyayā ca sahoditaḥ
[04.191cd]vivakṣāto prayoge api tasya artho ayaṃ pratīyate
[04.192ab]vyavaccheda-phalaṃ vākyaṃ yataś caitro dhanurdharaḥ
[04.192cd]pārtho dhanurdharo nīlaṃ sarojam iti vā yathā
[04.193ab]pratiyogi-vyavacchedas tatra apy artheṣu gamyate
[04.193cd]tathā prasiddheḥ sāmarthyād vivakṣā-anugamād dhvaneḥ
[04.194ab]tad ayogavyavacchedād dharmi-dharma-viśeṣaṇam
[04.194cd]tad-viśiṣṭatayā dharmo na niranvaya-doṣa-bhāk

{IV.6.b hetubhedāḥ 195–198}

[04.195ab]svabhāva-kārya-siddhy-arthaṃ dvau dvau hetu-viparyayau
[04.195cd]vivādād bheda-sāmānye śeṣo vyāvṛtti-sādhanaḥ
[04.196ab]na hi svabhāvād anyena vyāptir gamyasya kāraṇe
[04.196cd]sambhavād vyabhicārasya dvidhā vṛtti-phalaṃ tataḥ
[04.197ab]prayatnānantaraṃ jñānaṃ prāk sato niyamena na
[04.197cd]tasya āvṛtty-akṣa-śabdeṣu sarvathā anupayogataḥ
[04.198ab]kadācin nirapekṣasya kārya-ākṛti-virodhataḥ
[04.198cd]kādācitka-phalaṃ siddhaṃ tal-liṅgaṃ jñānam īdṛśam

{IV.6.c kāryasvabhāvahetvor nirdeśaya phalam 199–204}

[04.199ab]etena eva prasiddho api svabhāvasya pṛthak kṛtiḥ
[04.199cd]kāryeṇa saha nirdeśe mā jñāsīt sarvam īdṛśam
[04.200ab]vyutpatty-arthī ca hetu-uktir ukta-artha-anumitau kṛtā
[04.200cd]prabheda-mātram ākhyātaṃ lakṣaṇaṃ tu na bhidyate
[04.201ab]tena atra kārya-liṅgena svabhāvo apy ekadeśa-bhāk
[04.201cd]sadṛśa-udāhṛtiś ca ataḥ prayatnād vyakti-janmanaḥ
[04.202ab]yan nāntarīyakā sattā yo vā ātmā svo avibhāgavān
[04.202cd]sa tena avyabhicārī syād ity arthaṃ tat prabhedanam
[04.203ab]saṃyogy-ādiṣu yeṣv asti pratibandho na tādṛśam
[04.203cd]na te hetava ity uktaṃ vyabhicārasya sambhavāt
[04.204ab]sati vā pratibandhes tu sa eva gati-sādhanaḥ
[04.204cd]niyamo hy avinābhāvo anityaś ca na sādhanam

{IV.6.d vivādād bhedasāmānya ity asya vyākhyānam 205–207}

[04.205ab]aikāntikatvaṃ vyāvṛtter avinābhāva ucyate
[04.205cd]tac ca na apratibaddheṣu tata eva anvaya-sthitiḥ
[04.206ab]svātmatve hetu-bhāve vā siddhe hi vyatirekitā
[04.206cd]sidhyaty ato viśeṣe na vyatireko na ca anvayaḥ
[04.207ab]adṛṣṭi-mātram ādāya kevalaṃ vyatirekitā
[04.207cd]uktā anaikāntikas tasmād anyathā gamako bhavet

{IV.6.e sādhyābhāvasya sādhanābhāvena na vyāptatā 208–247}

[04.208ab]prāṇa-ādy-abhāvo nairātmya-vyāptī iti vinivartane
[04.208cd]ātmano vinivarteta prāṇa-ādir yadi tac ca na
[04.209ab]anyasya vinivṛttyā anya-vinivṛtter ayogataḥ
[04.209cd]tadātmā tat-prasūtaś cen na etad ātma-upalambhane
[04.210ab]tasya upalabdhāv agatāv agatau ca prasidhyati
[04.210cd]te ca atyantaparokṣasya dṛṣṭy-adṛṣṭī na sidhyataḥ
[04.211ab]anyatra adṛṣṭa-rūpasya ghaṭa-ādau na iti vā kutaḥ
[04.211cd]ajñāta-vyatirekasya vyāvṛtter vyāpitā kutaḥ
[04.212ab]prāṇa-ādeś ca kvacid dṛṣṭyā sattva-asattvaṃ pratīyate
[04.212cd]tathā ātmā yadi dṛśyeta sattva-asattvaṃ pratīyate
[04.213ab]yasya hetor abhāvena ghaṭe prāṇo na dṛśyate
[04.213cd]dehe api yady asau na syād yukto dehena sambhavaḥ
[04.214ab]bhinne api kiṃcit sādharmyād yadi tattvaṃ pratīyate
[04.214cd]prameyatvād ghaṭa-ādīnāṃ sātmatvaṃ kiṃ na mīyate
[04.215ab]aniṣṭaṃ cet pramāṇaṃ hi sarva-iṣṭīnāṃ nibandhanam
[04.215cd]bhāva-abhāva-vyavasthāṃ kaḥ kartuṃ tena vinā prabhuḥ
[04.216ab]smṛti-icchā-yatnajaḥ prāṇa-nimeṣa-ādis tad-udbhavaḥ
[04.216cd]viṣaya-indriya-cittibhyas tāḥ sva-jāti-samudbhavāḥ
[04.217ab]anyonya-pratyaya-apekṣā anvaya-vyatireka-bhāk
[04.217cd]etāv atyātmabhāvo ayam anavasthā-anya-kalpane
[04.218ab]śrāvaṇatvena tat-tulyaṃ prāṇa-ādi-vyabhicārataḥ
[04.218cd]na tasya vyabhicāritvād vyatireke api cet katham
[04.219ab]na asādhyād eva viśleṣas tasya nanv evam ucyate
[04.219cd]sādhye anuvṛtty-abhāvo arthāt tasya anyatra apy asau samaḥ
[04.220ab]asādhyād eva viccheda iti sādhye astitā ucyate
[04.220cd]arthāpattyā ata eva uktam ekena dvaya-darśanam
[04.221ab]īdṛg-avyabhicāro ato ananvayeṣu na sidhyati
[04.221cd]pratiṣedha-niṣedhaś ca vidhānāt kīdṛśo aparaḥ
[04.222ab]nivṛttirn na asataḥ sādhyād asādhyeṣv eva no tataḥ
[04.222cd]na iti sā eva nivṛttiḥ kiṃ nivṛtter asato matā
[04.223ab]nivṛtty-abhāvas tu vidhir vastu-bhāvo asato api san
[04.223cd]vastv-abhāvas tu na asti iti paśya bāndhya-vijṛmbhitam
[04.224ab]nivṛttir yadi tasmin na hetor vṛttiḥ kiṃ niṣidhyate
[04.224cd]sā api na pratiṣedho ayaṃ nivṛttiḥ kiṃ niṣidhyate
[04.225ab]vidhānaṃ pratiṣedhaṃ ca muktvā śābdo asti na aparaḥ
[04.225cd]vyavahāraḥ sa ca asatsu na iti prāptā atra mūkatā
[04.226ab]satāṃ ca na niṣedho asti so asatsu ca na vidyate
[04.226cd]jagaty anena nyāyena nañ-arthaḥ pralayaṃ gataḥ
[04.227ab]deśa-kāla-niṣedhaś ced yathā asti sa niṣidhyate
[04.227cd]na tathā na yathā so asti tathā api na niṣidhyate
[04.228ab]tasmād āśritya śabda-arthaṃ bhāva-abhāva-samāśrayam
[04.228cd]abāhya-āśrayam atra iṣṭaṃ sarvaṃ vidhi-niṣedhanam
[04.229ab]tābhyāṃ sa dharmī sambaddhaḥ khyāty-abhāve api tādṛśaḥ
[04.229cd]śabda-pravṛtter asti iti so api iṣṭo vyavahāra-bhāk
[04.230ab]anyathā syāt padārthānāṃ vidhāna-pratiṣedhane
[04.230cd]eka-dharmasya sarvātma-vidhāna-pratiṣedhanam
[04.231ab]anānā-ātma-ātmatayā bhede nānā-vidhi-niṣedha-vat
[04.231cd]eka-dharmiṇy asaṃhāro vidhāna-pratiṣedhayoḥ
[04.232ab]ekaṃ dharmiṇam uddiśya nānā-dharma-samāśrayam
[04.232cd]vidhāv ekasya tad-bhājām iva anyeṣām upekṣakam
[04.233ab]niṣedhe tad-viviktaṃ ca tad anyeṣām apekṣakam
[04.233cd]vyavahāram asatya-arthaṃ prakalpayati dhīr yathā
[04.234ab]taṃ tathā eva avikalpya-artha-bheda-āśrayam upāgatāḥ
[04.234cd]anādi-vāsanā-udbhūtaṃ bādhante arthaṃ na laukikam
[04.235ab]tat-phalo atat-phalaś ca artho bhinna ekas tatas tataḥ
[04.235cd]tais tair upaplavairn nīta-saṃcaya-apacayair iva
[04.236ab]atadvān api sambandhāt kutaścid upanīyate
[04.236cd]dṛṣṭiṃ bheda-āśrayais te api tasmād ajñāta-viplavāḥ
[04.237ab]sattā-sādhana-vṛtteś ca sandigdhaḥ syād asan na saḥ
[04.237cd]asattvaṃ ca abhyupagamād apramāṇān na yujyate
[04.238ab]asato avyatireke api sapakṣād vinivartanam
[04.238cd]sandigdhaṃ tasya sandehād vipakṣād vinivartanam
[04.239ab]ekatra niyame siddhe sidhyaty anya-nivartanam
[04.239cd]dvairāśye saty adṛṣṭe api syād adṛṣṭeṣu saṃśayaḥ
[04.240ab]avyakti-vyāpino apy arthāḥ santi taj-jāti-bhāvinaḥ
[04.240cd]kvacin na niyamo dṛṣṭyā pārthiva-aloha-lekhya-vat
[04.241ab]bhāve virodhasya adṛṣṭau kaḥ sandehaṃ nivartayet
[04.241cd]kvacid viniyamāt ko anyas tat-kārya-ātmatayā sa ca
[04.242ab]nairātmyād api tena asya sandigdhaṃ vinivartanam
[04.242cd]astu nāma tathā apy ātmā na anairātmyāt prasidhyati
[04.243ab]yena asau vyatirekasya na abhāvaṃ bhāvam icchati
[04.243cd]yathā na avyatireke api prāṇa-ādirn na sapakṣataḥ
[04.244ab]sapakṣa-avyatirekī ced hetur hetur ato anvayī
[04.244cd]na anvayy avyatirekī ced anairātmyaṃ na sātmakam
[04.245ab]yan nāntarīyakaḥ svātmā yasya siddhaḥ pravṛttiṣu
[04.245cd]nivartakaḥ sa eva ataḥ pravṛttau ca pravartakaḥ
[04.246ab]nāntarīyakatā sā ca sādhanaṃ samapekṣate
[04.246cd]kārye dṛṣṭir adṛṣṭiś ca kāryakāraṇatā hi te
[04.247ab]artha-antarasya tad-bhāve abhāvo niyamato agatiḥ
[04.247cd]abhāva-asambhavāt teṣām abhāve nitya-bhāvinaḥ

{IV.6.f sāmagrīsaktibhedād viśvarūpatā 248–259}

[04.248ab]kārya-svabhāva-bhedānāṃ kāraṇebhyaḥ samudbhavāt
[04.248cd]tair vinā bhavato anyasmāt tajjaṃ rūpaṃ kathaṃ bhavet
[04.249ab]sāmagrī-śakti-bhedād hi vastūnāṃ viśvarūpatā
[04.249cd]sā cen na bhedikā prāptam eka-rūpam idaṃ jagat
[04.250ab]bhedaka-abhedakatve syād vyāhatā bhinna-rūpatā
[04.250cd]ekasya nānā-rūpatve dve rūpe pāvaka-itarau
[04.251ab]tat tasya ajananaṃ rūpam anyasya yadi sā eva sā
[04.251cd]na tasya ajananaṃ rūpaṃ tat tasyāḥ sambhavet katham
[04.252ab]tataḥ svabhāvau niyatāv anyonyaṃ hetu-kāryayoḥ
[04.252cd]tasmāt sva-dṛṣṭāv iva tad dṛṣṭe kārye api gamyate
[04.253ab]ekaṃ katham anekasmāt kleda-vad dugdha-vāriṇaḥ
[04.253cd]drava-śakter yataḥ kledaḥ sā tv ekā eva dvayor api
[04.254ab]bhinna-abhinnaḥ kim asya ātmā bhinno atha dravatā katham
[04.254cd]abhinnā ity ucyate buddhes tad-rūpāyā abhedataḥ
[04.255ab]tadvad bhede api dahano dahana-pratyaya-āśrayaḥ
[04.255cd]yena aṃśena adadhad dhūmaṃ tena aṃśena tathā gatiḥ
[04.256ab]dahana-pratyaya-aṅgād eva anya-apekṣāt samudbhavāt
[04.256cd]dhūmo atad-vyabhicāri iti siddhaṃ kāryaṃ tathā param
[04.257ab]dhūma-indhana-vikāra-aṅgatā-pade dahana-sthiteḥ
[04.257cd]anagniś ced adhūmo asau sadhūmaś cet sapāvakaḥ
[04.258ab]nāntarīyakatā jñeyā yathāsvaṃ hetv-apekṣayā
[04.258cd]svabhāvasya yathoktaṃ prāk vināśa-kṛtakatvayoḥ
[04.259ab]ahetutva-gati-nyāyaḥ sarvo ayaṃ vyatirekiṇaḥ
[04.259cd]abhyūhyaḥ śrāvaṇatva-ukteḥ kṛtāyāḥ sāmya-dṛṣṭaye

{IV.7. anupalabdhicintā 260–279}

[04.260ab]hetu-svabhāva-vyāvṛttyā eva artha-vyāvṛtti-varṇanāt
[04.260cd]siddha-udāharaṇā ity ukta-anupalabdhiḥ pṛthag na tu
[04.261ab]tatra apy adṛśyāt puruṣāt prāṇa-āder anivartanāt
[04.261cd]sandeha-hetutā-ākhyātyā dṛśya-arthe sā iti sūcitam
[04.262ab]anaṅgīkṛta-vastv-aṃśo niṣedhaḥ sādhyate nayā
[04.262cd]vastuny api tu pūrvābhyāṃ paryudāso vidhānataḥ

{IV.7.a anupalabdheḥ pṛthagagrahaṇe kāranam 263}

[04.263ab]tatra upalabhyeṣv astitvam upalabdher na ca aparam
[04.263cd]ity ajña-jñāpanāya eka-anupākhya-udāhṛtir matā

<IV.7.b anupalabdher abhāvasiddhau liṅgaliṅgigrahaṇaprayojanam 264>

{IV.7.c svabhāvānupalabdhyā viṇayiṇaḥ pratiṣedhaḥ 264–270}

[04.264ab]viṣaya-asattvatas tatra viṣayi pratiṣidhyate
[04.264cd]jñāna-abhidhāna-sandehaṃ yathā adāhād apāvakaḥ
[04.265ab]tathā anyā na upalabhyeṣu na astitā anupalambhanāt
[04.265cd]taj-jñāna-śabdāḥ sādhyante tadbhāvāt tan-nibandhanāḥ
[04.266ab]siddho hi vyavahāro ayaṃ dṛśya-adṛṣṭāv asann iti
[04.266cd]tasyāḥ siddhāv asandigdhau tat-kāryatve api dhī-dhvanī
[04.267ab]vidyamāne hi viṣaye mohād atra ananubruvan
[04.267cd]kevalaṃ siddha-sādharmyāt smāryate samayaṃ paraḥ
[04.268ab]kāryakāraṇatā yadvat sādhyate dṛṣṭy-adṛṣṭitaḥ
[04.268cd]kārya-ādi-śabdā hi tayor vyavahārāya kalpitāḥ
[04.269ab]kāraṇāt kārya-saṃsiddhiḥ svabhāva-antargamād iyam
[04.269cd]hetu-prabheda-ākhyāyena darśita-udāhṛtiḥ pṛthak
[04.270ab]eka-upalambha-anubhavād idaṃ na upalabhe iti
[04.270cd]buddher upalabhe vā iti kalpikāyāḥ samudbhavaḥ

{IV.7.d viśiṣthavedanād arthānām viśeṣāvagamaḥ 271–275}

[04.271ab]viśeṣo gamyate arthānāṃ viśiṣṭād eva vedanāt
[04.271cd]tathābhūta-ātma-saṃvittir bheda-dhī-hetur asya ca
[04.272ab]tasmāt svato dhiyor bheda-siddhis tābhyāṃ tad-arthayoḥ
[04.272cd]anyathā hy anavasthānād bhedaḥ sidhyen na kasyacit
[04.273ab]viśiṣṭa-rūpa-anubhavān na ato anya-anya-nirākriyā
[04.273cd]tad-viśiṣṭa-upalambho ataḥ tasya apy anupalambhanam
[04.274ab]tasmād anupalambho ayaṃ svayaṃ pratyakṣato gataḥ
[04.274cd]sva-mātra-vṛtter gamakas tad-abhāva-vyavasthiteḥ
[04.275ab]anyathā arthasya nāstitvaṃ gamyate anupalambhataḥ
[04.275cd]upalambhasya nāstitvam anyena ity anavasthitiḥ

{IV.7.e drśyānupalabdhiḥ sadvyavahārabādhika 276–279}

[04.276ab]adṛśye niścaya-ayogāt sthitir anyatra vāryate
[04.276cd]yathā aliṅgo anya-sattveṣu vikalpa-ādir na sidhyati
[04.277ab]aniścaya-phalā hy eṣā na alaṃ vyāvṛtti-sādhane
[04.277cd]ādyā adhikriyate hetor niścayena eva sādhane
[04.278ab]tasyāḥ svayaṃ prayogeṣu svarūpaṃ vā prayujyate
[04.278cd]artha-bādhana-rūpaṃ vā bhāve bhāvād abhāvataḥ
[04.279ab]anyonya-bheda-siddher vā dhruva-bhāva-vināśa-vat
[04.279cd]pramāṇa-antara-bādhād vā sāpekṣa-dhruva-bhāva-vat

<IV.8. bhāvasvabhāvacintā 280>

<IV.8.a hetvantarasāpekṣo na ghruvabhāvaḥ 280>

{IV.8.b na bhāvanaśvarasvabhāvaniyato bhāvaḥ 280–282}

{IV.8.c anapekṣya eva bhāvo naśvaratve 283–286}

[04.280ab]hetv-antara-samūhasya saṃnidhau niyamaḥ kutaḥ
[04.280cd]bhāva-hetu-bhavatve kiṃ pāraṃparya-pariśramaiḥ
[04.281ab]nāśanaṃ janayitvā anyaṃ sa hetus tasya nāśanaḥ
[04.281cd]tam eva naśvaraṃ bhāvaṃ janayed yadi kiṃ bhavet
[04.282ab]ātma-upakārakaḥ kaḥ syāt tasya siddha-ātmanaḥ sataḥ
[04.282cd]na ātma-upakārakaḥ kaḥ syāt tena yaḥ samapekṣyate

{IV.8.c anapekṣya eva bhāvo naśvaratve 283–286}

[04.283ab]anapekṣaś ca kiṃ bhāvo atathābhūtaḥ kadācana
[04.283cd]yathā na kṣepa-bhāg iṣṭaḥ sa eva udbhūta-nāśakaḥ
[04.284ab]kṣaṇam apy anapekṣatve bhāvo bhāvasya na iti cet
[04.284cd]bhāvo hi sa tathābhūto abhāve bhāvas tathā katham
[04.285ab]ye apara-apekṣa-tadbhāvās tadbhāva-niyatā hi te
[04.285cd]asambhavād vibandhe ca sāmagrī kārya-karmaṇi
[04.286a]anadhyavasita-avagāhanam analpa-dhī-śaktinā apy
[04.286b]adṛṣṭa-paramārtha-sāram adhika-abhiyogair api
[04.286c]mataṃ mama jagaty alabdha-sadṛśa-pratigrāhakam
[04.286d]prayāsyati payonidheḥ paya iva sva-dehe jarām