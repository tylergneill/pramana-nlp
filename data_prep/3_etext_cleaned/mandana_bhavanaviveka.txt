{pūrvapakṣa}

<1>

[1,i]

	saṃsargamohitadhiyo viviktaṃ dhātugocarāt /
	bhāvātmānaṃ na paśyanti ye tebhyas sa vivicyate // 1 //

<2>
<3>

[3,i]

tathāhy āhuḥ —
	sāmānādhikaraṇyāt tadarthabhedābhidhānumā /
<4>
	na tādarthyānumā nāha vṛkṣatāṃ śiṃśapāśrutiḥ // 2 //
iha khalu gaganaśaśaviṣāṇayor akriyamāṇatvād abhavatoḥ bhavataś ca <5> ghaṭādes tattvād bhavatyarthasya kartuḥ karotikarmatā | tathā ca bhavituḥ karotyarthasya kartāṃ prayojaka iti bhavateḥ prayojakavyāpāre<6>ṇijutpadyamānaḥ karotyartham avalambate | tena sā bhāvanā | karotisamānādhikaraṇāś ca pacatyādaya iti teṣāṃ tādarthyānumānam |

<7>

[7,i]

tadasat | ekādhikaraṇatā hi tadarthabhedābhidhānanimittaṃ naikārthyam avagamayati | tādṛśos sahaprayogānupapatteḥ | na khalu vṛkṣatā śiṃśapādiśabdagocaraḥ, api tv abhidheyapariprāprtatayā gamyamānā | <8> tad evam aikādhikaraṇyaṃ sphuṭaṃ viparyayasādhanam | viśeṣābhidhānonnayanam evettham iti cet — na, tasyāḥ pratyayārthatvenābhyupagamāt | pratyayasya caikatve vācakabhedādṛte vācyanānātvāyogāt | dhātavas tu nānātmānaḥ karotisamānādhikaraṇatayā tadarthaviśeṣābhidhāyina iti sāmpratam |

<9>

[9,i]

api ca —
	bhāvābhāve prayogasya dvidhāpi khalu darśanāt /
	dhātvarthavartisāmānyaṃ karotyartham upāgamat // 3 //

[9,ii]

kiṃ karoti ghaṇṭā? dhvanatīti na dhvanijanyamanyat | sad api vā <10> na vivakṣitam, dhātvarthamātrajijñāsanāt, tathā ca nābhūtaprādurbhāvanam | ato vastutas tadabhāve 'pi prayujyamānasya karoter iha kutas tadarthaḥ |

[10,i]

tathā kā kriyā? pākaḥ iti dhātvarthamātrābhidhānāt bhāvanāyā aparāmarśān na bhāvanāviśeṣanimittam aikādhikaraṇyam | <11> gamyamānāpekṣam iti cet — na, tiṅanteṣv api prasaṅgāt | prādhānyāt tiṅanteṣv abhidheyatvam iti cet — na, ihāpi tadviśeṣapraśnād dhātvarthasya <12> tallakṣaṇārthatvāt prādhānyam abhinnam | ataḥ sakaladhātvarthānuyāyinaḥ karoteḥ tatsāmānyam artho nābhūtaprādurbhāvanam iti śabdapravṛttividaḥ <13> pratipedire | tathā cocuḥ — "kriyāvacanā dhātavaḥ | kathaṃ jñāyate kriyāvacanāḥ pacatyādayaḥ iti? yadeṣāṃ karotinā sāmānādhikaraṇyam | kṛbhvastayaḥ kriyāsāmānyavacanāḥ, kriyāviśeṣavacanāś ca pacatyādayaḥ" ||

[13,i]

atha mataṃ na bhāvarahito dhātvarthaḥ | sarveṇa tena kiṃ cid asad upajanyate iti | tan na |
<14>
	sarvatra yadi dhātvarthebhyāvyaṃ saivāstu bhāvanā /
	svargabhūtisamartho 'nyo vyāpāraḥ ko 'nupāgataḥ // 4 //

[14,i]

bhāvyabhavanasamartho hi vyāpāro bhāvanā | dhātvartha eva cet kasya cid ātmalābhānukūlātmā, sa eva bhāvanā astu, na tadatiricyamānaśarīrā |

<15>

[15,i]

evaṃ caitat; na khalu svargādiphalodayānukūlaṃ yāgādidhātvarthabhedaprabhāvyaṃ vyāpārāntaram upalabhāmahe yadbhāvanāśabdo 'bhiniviśeta | yāgādaya eva tu svargādiphalodayāya coditās tatsamarthatayā tathāvyapadeśam arhati | avyāpārarūpatvād dhātvarthasya naivam, iti yadi manyeta, vaktavyo vyāpāraḥ — yadi samīhitakāryo<16>pajananānuguṇaḥ sādhyasvabhāvo dharmabhedaḥ tadapekṣayā tathā vyapadeśyaḥ, na dhātvarthas tathāvidhatvam ativartate iti | atha parispandaḥ, tadā tadātmanāṃ tāvat dhātvarthānām avihataṃ bhāvanātvam |

<17>

[17,i]

aspandamānakartṛkeṣu "āste" "yajate" "jānāti" iti cātmakartṛkeṣu tadabhāvaprasaṅgaḥ |

[17,ii]

	ātmakartṛkam evāha vyāpāraṃ yo 'pi bhāvanām /
	kartrantare 'sya nākhyātaṃ dhīsāmyān nopacārataḥ // 5 //

<18>

[18,i]

yo 'pi manyate sakalapuruṣapratyātmavedanīyaḥ cetanasyātmana audāsīnyapracyutyupalakṣyamāṇātmā prayatnaśabdasaṃvedanīyo vyāpāro bhāvanā, kartrantare 'sya nākhyātaṃ prayujyeta — "kūlaṃ patati", "ratho gacchati", "agnir jvalati" iti | na ca "śṛṇota grāvāṇaḥ" <19> itivatsamāropeṇa prayogaḥ, pratyasyāvailakṣaṇyāt | na hi "ratho gacchati" "karī gacchati" iti pratyayo viśiṣyate |

[19,i]

api ca —
	dhātugocaranirvṛttiparyantatvāc ca karmatā /
	sarvatra tasya na paraḥ karaṇābhimate 'py asau // 6 //

[19,ii]

puruṣaprayatno hi dhātvarthanirvṛttimātrāpavargī; sarvatra <20> kāmye naimittike ca tatkarmatāprasaṅgaḥ, vyāpāraviśeṣānupalambhāt | na hi kāmye 'pi prayoge karaṇābhimatasya dhātvarthasya parastāt tatsādhyasvargādiphalaviśeṣasādhanaḥ prayatnabhedaḥ samasti |

[20,i]

apūrvannāma na prayatnabhedaḥ, na kartṛvyāpāraḥ, karaṇavyāpāratvābhyupagamāt | anyathā vyāpārasaṅkarāt kārakabhedābhāvaprasaṅgād ity alam anena ||

<21>

[21,i]

	karmaṇo bhāvabhedaṃ yaḥ phalāvadhitayā vadet /
	tasyādṛṣṭaphaleṣv iṣṭam anuṣṭhānaṃ na yuktimat // 7 //

[21,ii]

dhātur hi karma svarūpamātreṇopādatte | ākhyātopasaṃdhānāt tu <22> bhāvanātmanā avagamyate | tathā hi — yāvatā karmakṣaṇotpādanicayeneṣṭam arthaṃ sādhayati tāvatyākhyātaṃ prayujyate | atas tena tena phalenāvacchidyamānaḥ sa sa karmakṣaṇotpādanicayaḥ tena tenākhyātenābhidhīyate | tad idaṃ phalāvadhikaṃ karmaṃ bhāvyatayā avasīyate, nābhāvyamānaṃ phalabhāvanāyālam iti | phalotpādikā avasthā <23> ākhyātārthaḥ | "tathā yateta yathā yatkiñcid bhavati" iti darśitam | evaṃ avasthābhedena bhāvanākarmaṇor bhedaḥ | uktaṃ ca — "pūrvāparībhūtaṃ bhāvam ākhyātenācaṣṭe vrajati pacatīty upakramaprabhṛtya<24>pavargaparyantam" iti || tatra pratikṣaṇam apavargavataḥ karmaṇaḥ kāv upakramāpavargau? phalāpekṣayā tu kalpyete iti yo vadet, tasya pratyakṣaphaleṣu karmasu kāmam ārambhavirāmau kalpyete, puraḥ parastāc ca tatparyantakarmakṣaṇapracayaparijñānāt | adṛṣṭaphaleṣu <25> tv anirūpitaphalaparyantaparimāṇabhedeṣu kathaṃ pravartate? na hi niyukto 'py aprasiddhaviṣayaviśeṣaḥ pravartituṃ prabhavati | pravṛttau vā puraḥ phalādarśanāt akṛtaśāstrārtham ātmānam avabudhyamāno na virontum arhati | śāstrārthasya phalotpatteḥ, phalotpattyā ca kṛtaśāstrārthatvād itaretarāśrayaprasaṅgād ity alaṃ prasaṅgena |

<26>

[26,i]

prakṛtam anusarāmaḥ —
	dhātupratyayayor vācye pratīyete na hi kriye /
	saṃbandho nāvakalpeta dvayoḥ sādhyābhidhāyinoḥ // 8 //

[26,ii]

"yeṣān tūtpattau" ity ākhyātavartī dhātvarthaḥ sādhyaḥ kriyātmopeyate | yadi ca pratyayaḥ kriyāntaram ācakṣīta, kriyādvayaṃ pratīyeta — odanaṃ pacati, karoti ghaṭam iti yathā | na ca tathā pratīyate | tasmān na dhātvarthavyatirekiṇī ākhyāteṣu kriyā asti |

<27>

[27,i]

sādhyasya ca sādhyāntareṇa samatvād asaṃbandhatā | tataś ca tadabhidhāyinoḥ prakṛtipratyayayoḥ samabhivyāhārānupapattiḥ | karaṇatvād dhātvarthasyānupālambha iti cet — na; "yeṣān tūtpattau" <28> iti virodhāt | na hi tadbhāvanābhiprāyam; nāmapadārthasya dhātvarthasaṃbandhe dṛṣṭārthatā, apekṣitasaṃbandhapratipādanārthatvāt |

[28,i]

api ca —
	na bhāve nāpi dhātvarthe kāṣṭhair iti samāgamaḥ /
	akriyātvād anyarodhāc chābdatvāt karaṇasya ca // 9 //

<29>

[29,i]

na tāvad dhātvarthasaṃbandhitā kāṣṭhānām, karaṇānāṃ kriyāpekṣiṇāṃ atadātmanā karaṇāntareṣṇa saṃgamāyogāt | nāpi bhāvanāsaṃbandhitā, tasyāḥ karaṇāntaroparuddhatvāt | nāpy aṃśāntaratayā saṃbandhaḥ, śābdatvāt karaṇatvasya | tad evaṃ yatra karaṇabhāvaḥ kriyāyāṃ tasyāḥ avaruddhatvāt, dhātvarthe ca akriyātmanyakaraṇatvāt kāṣṭhaiḥ pacatīti saṃbandhābhāvaḥ | arthakṣipta<30>bhāvanādvārakaḥ saṃbandha iti cet — na; avyavadhānena saṃbandhabodhanāt | na hi mṛdā ghaṭam, kāṣṭhaiḥ pacatīti samaḥ saṃbandhāvagamaḥ, ekatra nairākāṅkṣyāt, anyatrānyāpekṣaṇāt ||

[30,i]

	viklidyanti pacantīti na viśeṣaḥ prakalpyate /
	kaḥ pratyayārtho dhātūktavyāpāro yadi kartṛtā // 10 //

<31>

[31,i]

api ca — "viklidyanti pacanti" ity ubhayatra prayojakavyāpārasya pratyayenābhidhānam, dhātubhyāṃ ca viklitter iti nārthabhedaḥ syāt | nanv asti tāvat kartṛbhedena vyāpārabhedaḥ tadabhidhānān na doṣaḥ | tathā hi — viklidyantīti taṇḍulāḥ kartāraḥ, <32> pacantīti devadattādayaḥ | kiṃ punarbhavān kartṛlakṣaṇaṃ matvaivam āha — yadi sādhananiyogādikam, kathaṃ taṇḍulānāṃ kartṛtvam? devadattādaya eva kartāra ity aviśeṣaprasaṅgaḥ | athāguṇato dhātunā abhidhīyamānavyāpāratā, ka idānīṃ pratyayārthaḥ? kartṛvyāpārasya bhāvanāyā dhātunaivābhidhānāt | phaladhātvarthārthabhāvanānātvād dhātvarthārtho vyāpāro dhātuvācyaḥ, phalārthas tu dhātvarthakaraṇakaḥ pratyayavācyaḥ | naitat sāram |

[32,i]

	na hi dhātvarthakaraṇaphalabhedaprabhāvanaḥ /
	dhātvarthaṃ phalabhedaṃ ca vyāpāro dṛśyate 'ntarā // 11 //

<33>

[33,i]

yo 'pi vyavahitaphaleṣu dṛśyate, so 'pi dhātvarthāntarātmakaḥ prayatnāntarajanmā, na prācīnadhātugocaraprabhāvanīya iti |

[33,ii]

	karmaṇā ca karotyartho vyāpto 'tas tadayogataḥ /
	tadabhāvaḥ pratyayārthasādhane 'pi vibhaktayaḥ // 12 //

<34>

[34,i]

karoteḥ sadā sakarmakatvāt tadyogaviraheṇa karotyarthābhāvaṃ pratīmaḥ jvalanaviraheṇeva dhūmābhāvam | tathā hi — na jātu "yajeta svargam", "śayīta svāsthyam" "āsīta sukham" iti dṛṣṭacaraḥ sasargaḥ |

[34,ii]

yadi manvīta saṅgatisamarthavibhaktibhedābhāvād evam | <35> tathā hi — dhātvarthasādhanāvagāhinyaḥ subvibhaktayaḥ, pratyayārthakarmaṇi niyojye svargakāmādau tadadarśanāt |

[35,i]

tac ca vārtam; evaṃ sati śeṣasaṃbandhahetoḥ ṣaṣṭyā avyāhataprasaratvāt | api ca pratyayārthabhāvanākaraṇadhātvarthanāmadheyebhyo viśvajidādibhyaḥ karaṇavibhaktimīkṣamāṇo nedam adhyavasātum arha<36>ti | asty eva karmasaṃbandho "yajeta svargakāmaḥ" iti cet — na; puruṣaviśeṣaṇa(tvena)〈tvāt〉 sākṣādasaṃbandhāt | "svargāya yajeta" iti sākṣātsaṅgatir iti cet — na; akarmarūpatvāt, karmarūpasaṃbandhābhāvasya ca bhāvanābhidhānābhāvahetutvāt | akarmatā <37> ca caturthīnirdeśāt | "svargāya yāgaḥ" iti ca dhātvarthenāpi saṃbandhāt |

[37,i]

	tulyārthatvaṃ bhāvayati bhavatīti prasajyate /
	kaḥ pratyayārtho dhātūktavyāpāre khalu kartari // 13 //

[37,ii]

"bhāvayati ghaṭaṃ", "kumbhakāraḥ", "bhavati ghaṭam" ity api prasajyeta, tulyārthatvāt | tathā hi — eka(sya)〈tra〉 kartuḥ kumbhakārasya vyāpāraṃ ṇijācaṣṭe, anyatrākhyātapratyaya iti na bhidyate 'rthaḥ | prayojakavyāpāro ṇijarthaḥ, kartṛvyāpāra ākhyātārthaḥ iti nānārthatvaṃ yo manyate, vaktavyas teneha kartṛprayojakabhedaḥ | yadi sādhanānāṃ pravartayitā nivartayitā ca kartā, sa caikaḥ kumbhakāra eveti tadvyā<38>pārābhidhānāt tulyārthatvam | ghaṭaḥ kartā, prayojakaḥ kumbhakāraḥ iti cet — katham anīśituḥ sādhanapravṛttinivṛttyor ghaṭasya kartṛtvaṃ tādṛśaṃ kulālam atikramya | athāguṇato dhātunā abhidhīyamānavyāpāratvam — kas tarhi idānīm ākhyātārthaḥ? dhātunā abhihitatvāt tadvyāpārasya | na ca vyāpārabhedadarśanam, yena dhātupratyayayor viṣayavibhāgaḥ syāt | <39> karaṇatvaṃ ca śabdato 'nyato vā dhātvarthasyobhayatrāpy aviśiṣṭam iti durvāraṃ tulyārthatvam | ato na pratyayo bhāvanāvacana iti sūktam — "ṇyantasya bhavater arthaḥ kenāṃśenābhidhīyate" iti ||

[39,i]

kiñ ca —
	kartṛvyāpāra iṣṭaś cet pacyādāv api bhāvanā /
	dhātvarthāntararūpaḥ syāt so 'py adhiśrayaṇādikaḥ // 14 //

<40>

[40,i]

yadi ca kartṛvyāpāro bhāvanā; sa ca pacyādiṣv adhiśrayaṇādikaḥ, taṃ pacir evopādatte, anyathā sidhyativiklidyatibhyām aviśeṣaḥ syāt |

<41>

[41,i]

athāpi nopādadīta, tathāpy ādhiśrayatyādidhātvantarārtha iti nānyo dhātvarthād bhāvanāpadārthaḥ | atha mataṃ — karotīty anvitābhāsapratyayaviṣayatayā anuvṛttātmā vyāvṛttāvagrahagrahaṇagocarebhyo <42> dhātvarthebhyo 'nyo bhāvanāpadārtha iti — tad asat | evaṃ hi sāmānyalakṣaṇānupātitayā dhātvarthasāmānyam eva syāt, na padārthāntaraṃ bhāvanāpadārthaḥ |

[42,i]

atha mataṃ — satyaṃ sādhyatayā sāmānyam, na gotvādivattadrūpatayā | ta<43>syāḥ pratipuruṣaṃ śīghūṃ karoti, mandaṃ karotīti svasāmānyaviśeṣābhyāṃ yogāt | dhātvarthavarti tu karaṇarūpaṃ sāmānyam anyad eva |

[43,i]

uktaṃ hi —
<44>
	"anyad eva hi dhātvarthasāmānyaṃ karaṇātmakam /
	anyac ca bhāvanā nāma sādhyatvena vyavasthitam //"
iti ||

[44,i]

tad etadapeśalam | tathā hi —
	na kriyākaraṇākāre dve jñāne anuyāyinī /
	yataḥ pratīmaḥ sāmānye dve sādhyasamavāyinī // 15 //
<45>
na hi karaṇaṃ karaṇam iti kriyākārakavyatirikte 'rthe pacyādiṣu pratyayaḥ, yataḥ kriyārūpavyatiriktaṃ karaṇātmakaṃ dhātvarthasāmānyaṃ kalpyeta | śīghramandādiṣu tu dhātvarthasāmānyasyaiva karotivācyasyāvāntarasāmānyabhedaḥ śoṇakarkādir ivāśvatvasya |

<46>

[46,i]

uktaṃ ca —
	"na hi dhātvarthakaraṇaḥ phalabhedaprabhāvanaḥ /
	dhātvarthaṃ phalabhedaṃ ca vyāpāro dṛśyate 'ntarā //"
〈iti〉 ||
	vācyo lakṣaṇabhedaś ca nanu dhātvarthabhāvayoḥ /
	bhāvaḥ parispanda iti yajatyādāv asambhavaḥ // 16 //

<47>

[47,i]

avaśyaṃ ca bhāvadhātvarthabhedavādinā tayoḥ spaṣṭo rūpabhedo darśayitavyaḥ | aspandātmā dhātvarthaḥ, spandātmako bhāva iti cet, aspandamānakartṛkeṣu "yajate" "jānāti" ity ākhyātārtheṣu tadabhāvaprasaṅgaḥ | gacchatyādau ca dhātvarthasya bhāvanātvaprasaṅgaḥ | cetanavyāpāras tu purastātpratyuktaḥ |

<48>

[48,i]

kaś caiṣa parispandaḥ? na khalv ayam āśrayābhimatād bhedena gamyate | kathaṃ na gamyate? yadā saty apy āśraye pratyakṣe kadā cic calatīti pratyayaprādurbhāvaḥ, 〈ataḥ〉 tadatiriktārthālambanaḥ |

<49>

[49,i]

naitat sāram —
	kāryaṃ vibhāgasaṃyogalakṣaṇaṃ calatīti dhīḥ /
	ālambatāṃ tato nānyo viśeṣo gamyate sthitāt // 17 //

[49,ii]

sa khalu parispando' kṣagocaraḥ pūrvottaradeśavibhāgasaṃyogaphalo <50> 'bhyupagamyate | tathā ca tāv eva gocarayatveṣa pratyayaḥ | na khalu pūrvottaradeśahānopādāne apratipadyamānaś calatīti budhyate | na ca sthitān nipuṇato 'pi nirūpayadbhir anyo viśeṣaḥ calatīti lakṣyate |

[50,i]

nanu calitvā sthito 'pi saṃyogavibhāgavān eva, na calatīti <51> gamyate | anyatarakarmajanmanoś ca saṃyogavibhāgayor dviṣṭhatvenobhayatrakriyāpratyayaprasaṅgaḥ | sthāṇuśyenayor vibhāgamātram, ekatra samuditayos taddhetutvam iti cet — anyatarakarmajanmanor ubhayor api prasaṅgaḥ; yadā sthāṇur ekena śyenena saṃyujyate 'nyataś ca viyujyate | na ca kramaviśeṣa<52>vantau tadālambanam | puraḥsaṃyuktaśyenāntaravibhāgapurassare 'pi śyenāntara saṃyoge 'bhāvāt |

[52,i]

ucyate —
	acchinnotpattayo deśaviśeṣatyāgasaṅgamāḥ /
	tadgocarāḥ padārthānām ākāśo deśa iṣyate // 18 //

[52,ii]

na khalu saṃyogavibhāgamātre calatīti pratyayaḥ | api tv avicchinnotpādasaṃyogavibhāgaprabandhe | sthite ca tadabhāvaḥ | na ca <53> sthāṇau deśaviśeṣaviṣayau saṃyogavibhāgau; saṃyogimātrasyādeśatvāt | na hi śyenau sthāṇor deśāv iti pratiyanti laukikāḥ | ākāśa eva tu sakaladeśipadārthānāṃ deśa iti pratīmaḥ | atas tatpradeśasaṃyogavibhāgāv eva tadālambanam iti sthāṇau na prasaṅgaḥ ||

[53,i]

nanu vyomno 'pratyakṣatvād vāyuvanaspatisaṃyogavibhāgavattatsaṃyogavibhāgānāṃ pratyakṣāvṛttitvenānaindriyakatvād indriyajanmanaḥ pratyakṣasya viṣayatā na yuktā |

<54>

[54,i]

na na yuktā | anyathā —
	kathaṃ gamyeta vayaso niyatā dhāradeśatā /
	calato 'kṣātivṛttāś ced vihāyodeśasaṅgamāḥ // 19 //

[54,ii]

apratyakṣatve hi nabhovibhāgasaṃyogādīnāṃ kathaṃ patati patatriṇi deśabhedādhikaraṇajñānam? kriyayā kāraṇena kāryānumānād iti ced — na; niyatadeśādhikaraṇapratīteḥ | iha prāptaḥ, neha iti niyatapratyayo na deśaviśeṣasaṃyogāpratyakṣatāyām avakalpate | viyadvitatālokanivahabhedād upapanna iti cet — sa eva tarhy ākāśadeśa iti tadvartisaṃyogavibhāgau pratyakṣau |

<55>

[55,i]

api ca — pratyakṣāpratyakṣavṛttyor api saṃyogavibhāgayoḥ siddhayoḥ pratyakṣatvakalpanā yuktā, na tv asiddhasya karmaṇaḥ | tābhyām eva tarhi <56> saṃyogavibhāgābhyāṃ kriyām anumimīmahe, kādācitkayor ahetutvānupapatteḥ | kādācitkatvād eva cāśrayamātrahetutvāyogāt hetvantarāpekṣaṇāt |

[56,i]

naitat sāram; yataḥ —
	nityatve sarvadā janma syāt saṃyogavibhāgayoḥ /
	anityatve 'sya yo hetus tayor evāstu tena kim // 20 //

[56,ii]

tad dhi karma saṃyogavibhāgābhyāṃ nityam anityaṃ vā anumīyate | nityatve hetusannidhānād dhetvantarānapekṣatvāc ca sadā saṃyogavibhāgo<57>tpādaprasaṅgaḥ | anityatve tu tasyāpi hetumattvāt taddhetvabhimatād eva tatsiddhir iti kim antargaḍunā karmaṇā |

[57,i]

yas tu manyate — nityatvād antaraṅgatvāc ca karmaiva kāraṇaṃ saṃyogavibhāgayoḥ, na prayatnādi, bahiraṅgatvāt vyabhicāritvāc ca | tathā hi — karmaikārthasamavāyinaḥ saṃyogavibhāgasaṃskārāḥ | karmaṇi ca sati <58> niyogatas tatsadbhāvaḥ, kāryānumitasya hetos tadabhāve sattāpramāṇābhāvāt | prayatnas tv ātmasthaḥ | saty api ca prayatne bahuṣu saṃyukteṣu kaś cid eva prayatnād deśāntaraṃ prāpnoti |

[58,i]

sa vaktavyaḥ —
	prasiddhasyāntaraṅgatvān nityatvād dhetutā bhavet /
	akāraṇatvam anyasya yadi karma tataḥ katham // 21 //

[58,ii]

bahusamavadhāne hi nityatvāntaraṅgatvābhyāṃ prasiddhasadbhāvaṃ vastu <59> hetur iti vyavasthāpyate, na tv aprasiddhasadbhāvasya kalpanā | tadviparītasya hetutvam anupapannam iti, tādṛśam aprasiddhasadbhāvam api parikalpyata iti yadi matam, hanta tarhi karmaṇo 'pi tadakāraṇam āpatati |

[59,i]

atha mataṃ vyadhikaraṇam api sambandhāt kutaś cic ca pratibandhād dṛṣṭavyabhicāram api tatkarmaṇaḥ kāraṇam, saṃyogavibhāgābhyāṃ kim a<60>parāddham? yena dṛṣṭaṃ kāraṇaṃ parityajyādṛṣṭaṃ mṛgyate | prāyeṇa ca karmahetavaḥ saṃyogavibhāgaikādhikaraṇā iti yatkiñcid etat |

[60,i]

	hetusattā ca kāryeṇa tataḥ prāganumīyate /
	vartamānāvabhāsaḥ syān na kriyādhigamas tataḥ // 22 //

[60,ii]

kāryopajananaṃ pratyanantarakālīnaṃ hetusattvaṃ tadupayogi, na <61> kāryakālam, tasya tadā siddhatvāt | ataḥ kāryeṇa kāraṇam anumimānaḥ tatprākkālam evānumimīte, na vartamānakālam | tathā ca phalaliṅgātmajanmā tataḥ prākkālakriyāgocaraḥ pratyayo na vartamānāvagrahaḥ syāt |

<62>

[62,i]

api ca —
	saṃyogāntaṃ vartamānaṃ tata unnīyate katham /
	vibhāgato mīyamānaṃ sthāṇāv apy etad āpatet // 23 //

[62,ii]

saṃyogāntaṃ karma saṃyogotpādajñānakṣaṇottarakālam anumīyamānaṃ na vartamānam | saṃyogavibhāgau tu vartamānau | jñānānurūpaś ca <63> viṣayo na tadviparītaḥ | tasmāt tayor eva calatītipratyayaviṣayatā, na tu karmaṇaḥ |

[63,i]

atha vibhāgānumeyatvāt tam upajanayya āsaṃyogotpādaṃ vyavasthānād vartamānam anumīyata iti | tad asat | sthāṇāv api prasaṅgāt, vibhāgasya tulyatvāt | tat guṇaviśeṣa eva dhātūpādānaḥ kriyā, <64> na tu tadatiricyamānātmā kriyāpadārthaḥ, yaḥ pratyayasya dhātor vā abhidheyaḥ syāt |

[64,i]

yad apy anumānam — yat sarveṣu sādhaneṣu satsu kadā cit pacatīti pratyayo bhavatīti | tan na —
	siddher guṇaviśeṣeṇa pacatīty api saṃvidaḥ /
	kriyāpadārthasyānyasya nānumānaṃ prakalpate // 24 //

<65>

[65,i]

yaḥ khalu taṇḍulāvayaveṣu vibhāgalakṣaṇaḥ praśithilasaṃyogalakṣaṇo vā guṇabhedas tasya sannihiteṣv api sādhaneṣu kadā cid bhāvāt tannibandhanaḥ pacatīti pratyaya iti na tatra kriyāpadārthānumānaṃ yuktam |

[65,ii]

tata eva tarhi guṇaviśeṣāt kādācitkāt tad astu | anyathā <66> sādhanasannidhimātra evaiṣa syāt | na, karmaṇy api tathā prasaṅgāt; karmāntarānumāne cānavasthāprasaṅgāt; agnisaṃyogasya ca krameṇa bhāvāt prakṛṣyamāṇatvāc ca taddhetor na tasya sādhanasannidhimātra eva bhāvaḥ | tasyaiva tarhi saṃyogasya kāraṇaṃ karmeti cet — na, prayatnāder eva karmahetos taddhetutvāt |

<67>

[67,i]

taditthaṃ yāgādivyatiriktabhāvanābhāvāt —
	yāgena bhāvayet svargam ity arthaḥ parikalpitaḥ /
	svargakāmasya yāge tu niyogaḥ sampratīyate // 25 //

[67,ii]

satyāṃ hi bhāvanāyāṃ yāgasya karaṇatvam, karmāpekṣitvāc ca <68> tasyāpekṣāyāṃ puruṣaviśeṣaṇasyāpi iṣṭeḥ sāmarthyāt karmatvam avadhāryate | tadabhāve tu mandānvipralabdhum eṣa parikalpananimitto vākyārtho — yāgena bhāvayet svargam iti | puruṣaviśeṣasya tu niyogo yāge 'vagamyate |

<69>
<70>

[70,i]

tasmiṃs tv anuṣṭhite svargādiphalaṃ svato 'nyato vā kutaś cid bhaviṣyati, naiva vā; na tv ayam arthaḥ śakyo 'bhyupagantum |

[70,ii]

nanu puruṣaviśeṣaṇam apy etan na sambhavati, ayogānyayogātya<71>ntāyogānām anyatamasyāpi vyavacchedāsaṃbhavāt | jātyā ca tasyābhāvāt |

[71,i]

sādhyatvam api tarhy anupapannam, svargasya tathā anirdeśāt, <72> viśeṣaṇasyaiva cārthādbhāvanāsambandhābhyupagamāt | vartamānecchāviśeṣaṇatvam itarasyāpy aviruddham |

[72,i]

na, phalanimittayor anyatarāpatteḥ | nimittatve ca yāvajjīvaśrutyupasaṃhāre tadānarthakyam, anupasaṃhāre tv etasyāḥ |

<73>

[73,i]

syāt tāvad eṣa nityeṣu parihāro nānityeṣu | api cānarthakyaṃ syād ity anartho nāvagantuṃ śakyata ity uktam | punarupadeśād vā svargakāmaḥ punaḥ prayokṣyata iti nānarthakyam |

<74>

[74,i]

	buddhvaitad evaṃ bhagavāndadarśaṃ khalu bādariḥ /
	na dravyaguṇasaṃskāravyatirikte 'sti śeṣatā // 26 //

[74,ii]

dravyaguṇayoḥ khalu yogyatā | ataḥ kārakavibhaktito vā <75> kriyāyāṃ śeṣabhāvo 'vagamyate | saṃskāro 'pi sammārgādiḥ śabdato vastuto vā karmasambandhī, tatra āpannaśeṣatvaḥ tanmukhena kriyāyāṃ śeṣabhāvaṃ yāyāt |

<76>

[76,i]

yāgas tu prakṛtyā akarmako devatākarmako vā kathaṃ svargeṇa sambadhyeta? bhāvanākarmaṇā tena tadvyavahitaḥ saṃbadhyeta | sā ca nāstīti manyamāno bhagavānbādarirdravyaguṇasaṃskāreṣv eva śeṣabhāva iti mene — iti pūrvaḥ pakṣaḥ ||

{siddhānta}

<77>

[77,i]

atrocyate —
	anekārthatvam anyāyyaṃ tenaikādhikaraṇyataḥ /
	karotinā tiṅanteṣu bhāvabhedo 'numīyate // 27 //

<78>
<79>

[79,i]

ghaṭaṃ karotīty atra tāvajjananotpādanādiśrutiviṣayāṃ bhāvanāṃ karotir ācaṣṭe | sa ca pacatyādisamānādhikaraṇo 'pi nānyatra vartitum arhati | anekārthatve 'py anaikāntikatvāt tato 'bhidheyaniścayā<80>yogād apy avyavahārāpatteḥ | parigatasāmarthyānusāreṇa ca prayogopapattau sāmarthyāntaraparikalpanāyogāt, pratītabādhād apratītakalpa<81>nāc ca, prayogāntare 'pi prayogāntaranirjñātasyaiva pratyayāt | kiṃ karotīti cotpādanāyā evādhigamāt | evaṃ bhāvanābhidhānena karotinā samānādhikaraṇatayā ākhyātapadānāṃ tadviśeṣābhidhāyitvam anumīyate |

<82>

[82,i]

yady api pratyayo 'bhedān na viśeṣāvagamāyālam, padantuprakṛtibhedabhinnaṃ prakṛtyarthānuraktapratyayārthapradhānam | pratyayo 'pi paurvāparyaniyamāt padavan na svatantraḥ sāmānyamātre dhiyamādadhāti, api tu <83> prakṛtyapekṣayā ācakṣāṇaḥ svārtham eva samarpayati | sarvathā tāvat padaṃ <84> viśeṣe vartate | tena tāvat svato bhedavatyā api dhātvarthopadhānavyajyamānasphuṭaviśeṣāyās tatra viśeṣābhidhānam aviruddham |

<85>

[85,i]

nanu pratyayasya sāmānyam abhidheyam iṣṭam, tat katham ubhayos sāmānyābhidhāyinor aikādhikaraṇyam?

<86>

[86,i]

ucyate —
	bhedopahitasāmānyavacano 'py apṛthakśrutiḥ /
	ko rājā yāti? pāñcālarāja ity abhivīkṣyate // 28 //

<87>

[87,i]

praśnavartinā hi sāmānyaśabdena vyavacchinnasāmānyaviṣayāḥ śrutayaḥ paridṛṣṭasamānādhikaraṇaprayogāḥ; ko rājā yāti? pāñcālarāja iti yathā |

[87,ii]

yukta evottare sāmānyanirdeśaḥ; anyathā praśnagataṃ tadapekṣaṇīyaṃ <88> syāt, viśeṣatas tu bhāvanāyā asaṃvijñānapadabhedatvāt paropadhānavyajyamānasphuṭaviśeṣāyāḥ | tasmān na siddhasādhanam, na viparyayasādhanam, na dṛṣṭāntābhāvaḥ |

<89>

[89,i]

	bhāvābhāve prayogas tu dvidhāpi na nirīkṣyate /
	antatas so 'sti dhātvarthagocaro lakṣyate tathā // 29 //

<90>

[90,i]

ghaṇṭā dhvanatīti bhāvyābhāvena bhāvanāyā abhāva ucyate | sarvaś ca dhātvarthaḥ kiñ cid asad utpādayati | dhvananam api duḥkhaṃ jñānaṃ vā | antato dhātvartha eva bhāvyaḥ | na hi sarvatra dhātvarthasya karaṇataiva, karmatāpi tu kvacit tanmātranirvṛttivivakṣāyām | kā <91> kriyā? pākaḥ iti ca, dvividhatvāc chabdārthasya śrautalakṣyamāṇabhedena | ato nābhāvo bhāvanāyāḥ śabdataḥ, tadviśeṣalakṣaṇārthatvāt pākaśabdasya |

<92>

[92,i]

tiṅante 'pi tarhi lakṣyamāṇa eva bhāvo 'stu | naitat sāram | yataḥ —
	kaḥ pākaḥ pacatīty atra buddhibhedam apahnute /
	na bhāvanāpārāmarśam antareṇa ca bhāvyatā // 30 //

<93>

[93,i]

idaṃ bhavān pṛṣṭo vyācaṣṭām — pākaḥ pacatīty anayor dhātvartho bhidyate, na vā bhidyate, iti | ko hi sphuṭaṃ pratyayabhedam avajānīte | tathā hi — tiṅante bhāvyaḥ sa gamyate na tathā(bhūto)〈rūpo〉 ghañante, <94> bhāve tadvidhānāt, śuddhasya ca dhātvarthasya tattvavyākhyānāt — "dhātvarthaḥ kevalaḥ śuddho bhāva ity abhidhīyate" iti ||

[94,i]

tat tarhi bhāvyatvaṃ bhāvanāsaṃsparśakṛtam iti tiṅantānāṃ sā <95> arthaḥ | gamyamānatve hi tiṅantaghañantayoḥ naiva dhīr bhidyeta, aviśeṣāt |

[95,i]

na ca sādhanasambandhād bhedaḥ, "gamyate" "sthīyate" iti prasaṅgāt |

<96>

[96,i]

kiñ ca —
	pākaṃ karoti pacatīty ākhyātārtho nidarśyate /
	bhedena śabdavṛttijñaiḥ pākādau na tv ayaṃ kramaḥ // 31 //

<97>

[97,i]

pacati, pākaṃ karotīti tiṅantapadārthaṃ bhedena nidarśayati nāpratipadya bhedam, pākādiṣu tu na tathā, bhedapratipatter abhāvād iti gamyate |

[97,ii]

parikalpya bhedaṃ tathopadarśanam, pākasyābhinirvartanaṃ karo<98>tīti yatheti cet — na, pākādāv anidarśanāt | śabdopakalpitas tiṅanteṣv api bheda iti cet — astu tāvac chabdārthabhedaḥ, vastuny upapādayiṣyate |

<99>

[99,i]

nanv evaṃ bhāvanāyā api sādhyarūpāyāḥ pratīter bhāvanāntarāpātāḥ, tad api tathaivety anavasthā | yad api mataṃ vyāpāro hi sā, rūpam eva tasyāḥ tādṛśam aparādhīnopajananam, ato rūpāt tathātva<100>siddhiḥ nānyasaṃsparśavyapekṣiteti, dhātvartho 'pi tarhi tathā astu | tathā hi — so 'pi vastutas tathābhavan na vā āpāditatathābhāvaḥ svaśabdaiḥ vyāpārātmopādīyate; ghañādiṣv api kārakasambandhopapatteḥ, anyathā avyāpāre kārakasambandhāyogāt, avyāpārasambandhinaḥ kārakatvānupapatteḥ, kriyāsambandhaprabhāvitatvā<101>t kārakabhāvasya | buddhibhedas tu pākādiṣu pratyayopāttena siddhabhāvenābhibhavāt, anabhibhavāc ca pacatyādau | tac cānabhibhūtaṃ rūpam anyathāśakyanidarśanaṃ vyāpārāntarasaṃsparśenaiva nidarśayanti bhāvanāyā iva | na ca siddhasādhyatayor aikaśabdyaṃ viruddham bhedābheda<102>yor iva gotvādiṣu, bhinnaprakṛtipratyayopādānatvāt | bhāvyarūpapratītinidarśanābhyāñ ca dhātvarthasya tiṅanteṣu bhāvanām icchato <103> dhātvarthasya karmatvaprasaṅgaḥ, karaṇatvaṃ na syāt | tasmād dhātvartha eva vyāpārātmā svaśabdopādānaḥ phalabhavanasamartho bhāvanā kriyā ceti sāmpratam ||

[103,i]

tad etad asamañjasam —
	dṛśyamāne vastubhede neṣṭā śabdārthamātratā /
	pratyayārthenābhibhavaḥ siddhe tadbhāvaniścaye // 32 //

<104>

[104,i]

darśayiṣyate hy avyāpārātmano dhātvarthād bhedavatī kriyā | ato na śabdasāmarthyavilasitam evaitad iti yuktam | asati vastuni tathā <105> nāma bhavet | sambandhagrahaṇāpekṣatvāc ca śabdasya na vastusvarūpakḷptyai vibhavaḥ | niścite ca dhātubhiḥ bhāvyatāyā ihopādāne abhibhavābhidhānaṃ yuktam | na ca tathā, pramāṇābhāvāt, sādhana<106>sambandhasya gamyamānabhāvanāviṣayatvāt, tathāpi nidarśanāt "śaṅkulayā khaṇḍaḥ" iti |

[106,i]

	viklidyanti pacantīti na viśeṣaḥ prakalpate /
	ṛte vyāpāranānātvāt kartṛbhedo 'pi vai kutaḥ // 33 //

<107>

[107,i]

na tāvat tiṅanteṣu dhātvartha eva vyāpārātmopādīyate, viklidyanti pacantīti dhātvarthābhedāt pratyayābhedaprasaṅgāt | kartṛbhedān naivam iti cet — na, vyāpārabhedam antareṇa tadanupapatteḥ | yathā sādhanānāṃd niyoktṛtve kartṛlakṣaṇe yajñadattādaya eva kartāro na taṇḍulāḥ, abhidhīyamānavyāpāratve tu taṇḍulā eva | anena bhinatti, dalati, <108> chinatti, dvidhābhavatītyādayo vyākhyātāḥ | tasmād dhātvarthātirikto vyāpāra upeyaḥ, yatkṛto 'rthabhedaḥ kartṛbhedaś ca ||

[108,i]

aparaḥ kalpaḥ — syān mataṃ karmasamavāyikriyeṣv eva dhātvarthātirikto vyāpāro gamyate | kartṛsthakriyeṣu katham? | ucyate —
<109>
	ṛte vyāpāranānātvāt kartṛbhedo 'pi vai kutaḥ // (33cd)

[109,i]

"ṛtvijo yajanti" "yajate yajamānaḥ" ity aguṇato dhātunā abhidhīyamānavyāpārasya kartṛtvāt saṅkalpaviśeṣasya ca yajyabhidheyasya yajamānavyāpāratvāt "yajanti yājakāḥ" ity anupapattiḥ | dhātvarthātiriktavyāpāraprādhānyavivakṣāyāṃ tūpapadyate | nanv anabhi<110>dhāne 'pi vyāpārabhedasya dravyaparityāgasaṅkalpamātrasyābhidhāne 'pi yajatinā svātantryavivakṣābhedāt kartṛbhedaḥ karaṇabheda ivātiśayavivakṣābhedād upapadyate | kim idaṃ svātantryam? sādhanānāṃ niyoktṛ<111>tvam | kāṣṭhādīni pacantīti katham? niyojyāntarābhāvāt niyogavivakṣayā prayogo nasyāt | tasmāt prādhānyena pratipādyamānavyāpāratā svātantryam ity āstheyam | tathā coktam — "sthālīsthe yatne kathyamāne sthālī svatantrā" iti ||

<112>

[112,i]

bhavatu vyāpārabhedaḥ, 〈sa ca〉 dhātūpādāna evāstu | tathā ca pacinā devadattādivyāpāropādānāt viklidinā cānupādānāt "viklidyanti" "pacanti" ity arthabhedakartṛbhedau | yajinā ca <113> ṛtvijāṃ vyāpārasya tādarthyād abhidhānād ṛtvijāṃ kartṛtvopapattiḥ | yathoktam — "tadabhisandhipūrvakaṃ preṣaṇamadhyeṣaṇaṃ vā yuktaṃ tatsarvaṃ pacyarthaḥ" iti ||

[113,i]

naitat sāram —
<114>
	viklittimātrasaṅkalpaviśeṣaikāvalambanau /
	jñāyamānatadarthatvān neṣṭāv anyābhidhāyinau // 34 //

[114,i]

"pākaḥ" "yāgaḥ" iti viklittimātraṃ saṅkalpamātraṃ cācakṣāte paciyajī, na tadatiriktaṃ kartṛvyāpāram, pākasya kriye<115><116>ty anidarśanāt |

[116,i]

tathā "pacyante taṇḍulāḥ svayam eva" "yajate yajamānaḥ" iti, <117> tanmātrasyaiva tadvyāpāratvābhyupagamāt | tathā ca "pacati devadattaḥ", "yajanti yājakāḥ" iti prajñāyamānatadarthasya nārthāntaraviṣayatvaṃ yuktam |

[117,i]

avyabhicārād dhi tāvanmātram arthaḥ, nādhikam, vyabhicārāt, śabdāntaranibandhanatvāc ca, pratyayāgame hi pratīyamānaḥ tadartha eva <118> kartṛvyāpāraḥ | pradhānānāñ ca prāyeṇa pratyayārthatvāt prādhānyād api pratyayārthatvam |

<119>

[119,i]

astyādiṣu vyabhicāra iti cet — na, vastuto 'bhāve 'pi śabdāt pratīteḥ | anyathā asti bhāvaḥ sattety abhedāt |

<120>
<121>

[121,i]

sattāyā eva sādhyarūpeṇa dhātunopādānāt sādhyatāpratītiḥ, na punaḥ pratyayena bhāvanāyā abhidhānāt | sattā bhāva iti ca sattāyā dhātunaiva siddharūpeṇa upādānāt siddharūpapratītiḥ, na punaḥ pratyayena bhānāyā anabhidhānāt | vyāpārasaṃsparśakṛtasya sādhyatvasya pacyādau niścayāt | ihaiva tarhi vyabhicāraḥ "yajate yajamānaḥ", <122> "pacyante svayam eva taṇḍulāḥ" iti | vyāpārāntaropagame vā dhātor avyabhicāraḥ | na, abhyupagamāt lenābhidhānasya, tannibandhanatvāt ta<123>syānyathā〈pi〉 siddheḥ pākādiṣu vyabhicārāt, bhedenānidarśanād apratīteḥ, itaratra tair niṣkarṣaṇāt, atulyārthatvāt tanniṣkarṣaḥ, sā<124>mānyaviśeṣayoḥ sādhyasādhanabhāvāyogāt, sāmānyasyāsādhyatvāt, anabhidheyākhyānāpatteḥ |

<125>
<126>
<127>

[127,i]

kiñ ca —
	tad eva tasya karaṇaṃ na vai karma ca kalpate /
	bhāvanāṃ saṅgirante 'to dhātvarthavyatirekiṇīm // 35 //

[127,ii]

"yajetāśvamedhena", "īje bahubhir yajñaiḥ", "svaṃ yajñaṃ yajati" ity ekatve kriyākārakabhāvānupapattiḥ | sāmānyaviśeṣabhedo 'pi na <128> kriyākārakasambandham upapādayituṃ kṣamaḥ, sāmānyasyāsādhyatvenākriyātvāt, viśeṣaṇaviśeṣyasambandhe tu kārakavibhaktivirodhaḥ | nāpy ekadeśayoḥ kriyākārakabhāvaḥ, ubhayatrāpi samudāyasya śabdo<129>pādānatvāt | nāpi dhātūpādānāyām apy antarbhūtasāmānyakarmakaraṇikāyāṃ viśeṣakarmakaraṇasaṃbandhaḥ — yathā "muṇḍayati māṇavakam", "mālinyopaślokayati" iti; "svaṃ yajñam", "bahubhir yajñaiḥ" ity api <130> dhātunā bhāvanopādānāt viśeṣabhāvanābhyupagamāt viśeṣaṇaviśeṣyasambandhaprasaṅgāt | anupādāne ca siddhavyabhicāro 'sau na tiṅante 'pi tām upādātum arhati | etena "odanapākaṃ pacati" ityā<131>dayo vyākhyātāḥ | tasmād yatraiṣa kārakabhāvo nāmapadopādānadhātvarthasya vibhaktibhir vyajyate, sa tadatirekī tiṅanteṣu pratyayo<132>pādānaḥ karotyarthaḥ pratijñāyate vṛddhaiḥ | "iṣṭavān yajñaiḥ" ity api dravyapradhānabhāvanādhigamān niṣṭhādiṣu tathā pratīter avirodhaḥ ||

[132,i]

yat tūktaṃ bhāvanāviṣayatvapratīteḥ karaṇatvahāniḥ, tadanirūpitakaraṇa〈ta〉ttvasya |

<133>

[133,i]

tathā hi —
	karaṇaṃ khalu sarvatra kartṛvyāpāragocaraḥ /
	tirodadhāti kartāraṃ pradhānaṃ tannibandhanam // 36 //

[133,ii]

na khalu kartṛvyāpāralakṣaṇabhāvanāptyā dhātvarthasya karmatvaprasaṅgaḥ karaṇatvabādho vā, paraśvādiṣu tathā prasaṅgāt | na chidā<134>diṣu sākṣādvyāpriyate kartā, kin tu paraśvādikaraṇe | tadvyāpāraḥ tadudyamananipātanādilakṣaṇaḥ paraśugocara eva | ataḥ tasyāvyavahitavyāpāratayā kriyāsiddheḥ sādhakatamatvam | tadvyāpārāyatta<135>pravṛttitayā ca karaṇasya kartuḥ svātantryamārād upakāriṇo 'pi; anyathā karaṇataiva na syāt |

[135,i]

api ca —
	sādhanānām abhāvas syāt kartṛkarmātirekiṇām /
	sādhanānāṃ niyogo hi kartṛvyāpāra iṣyate // 37 //

<136>

[136,i]

pralīnedānīṃ kartṛkarmātiriktasādhanāntarasaṅkathā, sādhananiyogaḥ kartṛvyāpāra iti tanniyogaviṣayatāpattyā sarvatra karmatvāpātāt | kas tarhi karmetaravibhāgaḥ? kathañ ca karaṇaparikṣayiṇi <137> kartṛvyāpāre tadāptivirahiṇaḥ karmatā | ucyate —
	anyārthāptivivakṣāyām akarmātiśayād vinā /
	uddeśād anyavṛttyāpi phalam eveṣyatetarām // 38 //

<138>

[138,i]

yat khalūddiṣṭavastvantarāyā nāntarīyakatvena viṣayatām upayadabhisaṃhitaṃ tadakarma atiśayābhāvāt | uddeśyaṃ tatkarmānyagocarayāpi kriyayā tasyaivāptu<139>m iṣyamāṇatvāt tadabhisandhipravartitāyā itarasaṃbandhasya nāntarīyakatvāt |

[139,i]

ataḥ karaṇasyāpi dhātvarthasya sādhyatvapratītinidarśane aviruddhe | <140> yathā paraśunā chinattīti paraśor udyamananipātyamānatvapratītiḥ paraśum udyacchati nipātayati dvidhābhavanāyeti nidarśanaṃ prayuṅkte ceti |

[140,i]

yat tu kartṛvyāpāro 'dhiśrayaṇādiḥ dhātvarthāntarātmaka iti, <141> atrāhuḥ —
	kathyamānād rūpabhedād dvidhā dhātvarthasaṅgatiḥ /
	anyotpādānukūlātmā bhāvanā kiṃ praduṣyati // 39 //

[141,i]

sarvathā pacati yajatīti prākprayujyamānagocaro na bhavatīti pratipāditam, dhātvantarais tv abhidhānaṃ karotibhāvayatibhyām iva na pakṣakṣatimāvahati |

<142>
<143>

[143,i]

	dhātūnām abhidhānīyān kartṛkarmasamāśrayān /
	labdhātmano 'kriyārūpānviśeṣān pratijānate // 40 //

[143,ii]

yathā śrayateścullīsthālīsaṃyogaviśeṣaḥ āsiñcater āsicyamānādhārasaṃyogaviśeṣaḥ | evaṃ sarvatra yāvatpaces taṇḍulāvayavānāṃ vibhāgāḥ praśithilāvayavasaṃyogavibhāgāḥ |

<144>

[144,i]

	udāsīnatvavicchedalakṣyaṃ dhātvarthakāraṇam /
	spandavyāpāraparyāyaṃ karotyarthaṃ pracakṣate // 41 //

<145>

[145,i]

tathā hi — adhiśrayati udakam āsiñcati pacati paṭhatīti vā adhiśrayaṇādisaṃyogabhedebhyo vyāpārātmako bhedena karoti spandate ceṣṭate vyāpriyate iti vyāpārarūpamadhyakṣyate | na caiṣa tajjanyatvābhimataviśeṣālambanaḥ pratyayaḥ, yataḥ —
	vyāpārabuddhyupajano na saṃyogavibhāgayoḥ /
	sator api hi ceṣṭitvā virāmaṃ samupāgate // 42 //

<146>

[146,i]

na calitvā sthite kriyāprabhavapūrvottaradeśavibhāgasaṃyogābhāvaḥ, tadālambano vyāpārapratyayo na jātu viramet |

<147>

[147,i]

	vibhāgena samucchedāt saṃyogapracayaḥ kutaḥ /
	bhaviṣyadvṛttisaṃyogavibhāgādhyakṣatā katham // 43 //

<148>

[148,i]

yad apy avicchinnotpādadeśasaṃyogavibhāgapracayālambana iti, <149> tad api na samyak | na hy uttarasaṃyogaḥ pūrvavibhāgād ṛte | na vibhāgaḥ saṃyogena sahaikatra | tadvibhāgocchedāt kutas tatpracayaḥ?

[149,i]

acchinnotpādaś ca niyogabhāvyuttarasamavetatā vartamānānāṃ | teṣu vartamānānāgateṣu tadaviṣayaṃ katham indriyaṃ dhiyaṃ janayet? <150> mano 'pi cāgaṇitakuśalasya naivam artham |

[150,i]

api ca — sthāṇau pūrvottaraśyenābhyāṃ saṃyogavibhāgābhyāṃ vyāpāradhīḥ syāt |

<151>

[151,i]

ādhāradeśasaṃyogavibhāgābhyāṃ seti ca na yuktam | tathā hi —
	jalāvayavasaṃyogavibhāgau sthiramūrtiṣu /
	jalādhāreṣu matsyeṣu vyāpārapratyayād vinā // 44 //

[151,ii]

pratītaṃ hi jalaṃ deśo matsyānām, na sthāṇor iva śyeno na deśaḥ | <152> tadavayavasaṃyogavibhāgasadbhāve 'pi teṣu mahattvādakampanīyeṣu balavadvidhārakaprayatnavidhṛtātmasu na kriyāvattvābhyupagamaḥ | tasmān na tannibandhanaḥ |

[152,i]

nabhasastvapratyakṣatvāt tadvṛttyoḥ saṃyogavibhāgayor durlabhā pratyakṣatā |

<153>
<154>

[154,i]

na ca viyadvitatālokanibandhanaḥ, santamase jhaṭiti vidyuti kriyāpratyayāt |

[154,ii]

tasmād asti dhātūpādānatadāhitaviśeṣātiriktātmā kriyāpadārtho bhāvanāparyāyaḥ |

<155>

[155,i]

nanv evaṃ bhāvanāto dhātvarthaniṣpattiḥ, tataḥ phalasyeti kathaṃ tanniṣpādyo dhātvarthaḥ tasyāḥ karaṇaṃ? svargādi vā tatsādhyaṃ karma?

<156>

[156,i]

tasmāt sa eva dhātvarthas tathā bhāvanā astu, svargaṃ dhātvarthañ cāntarāvyāpārāntarānupalabdher ity uktam |

[156,ii]

uktottaram etat | tathā hi —
	phale na sākṣāt karaṇe kartuś ceṣṭā phalārthinaḥ /
	karaṇatvaṃ pradhānāṃśe tādrūpyaṃ vā yatas tataḥ // 45 //

<157>
<158>

[158,i]

neme anyakarmakaraṇatvavilakṣaṇe phaladhātvarthakarmakaraṇatve | darśitaṃ paraśunā chinattīty api na dvidhābhavane kartṛvyāpṛtiḥ, api tu karaṇe sādhananiyogādilakṣaṇatvāt kartuḥ

<159>

[159,i]

tatraiva caiṣa vyāpāraḥ tadabhisandhānāt, ananyaprakāratvāt |

<160>

[160,i]

iyāṃs tu viśeṣaḥ — dhātvarthasyotpādena viniyogaḥ, paraśvādes tu siddhasyodyamananipātanādinā | vṛkṣādes tu karmatvaṃ dvidhābhavane kartṛtvāt tadarthaṃ paraśunipātanodyamanalakṣaṇam |

<161>
<162>

[162,i]

dvidhābhavanaṃ prati karaṇatvaṃ ca paraśoḥ chinattau pradhānāpekṣam, tādrūpyasya vā tadadhīnatvāt |

<163>

[163,i]

na hy udyamana nipātanamātram asambhavaddvidhābhavanaṃ chinattīti nirūpyate |

[163,ii]

tasmād ihāpi dhātvarthasyotpādako 'nugrāhako vā kartṛvyāpāraḥ samuddiṣṭaphalabhavanatayā pratilabdhabhāvanāvyapadeśo dhātvarthopanibaddhapradhānāṃśa tādrūpyaphalakarmako dhātvarthakaraṇakaś ceti na doṣaḥ |

<164>

[164,i]

na hi dvidhā(bhavati)〈bhāvayati〉 paraśuneti paraśuṃ dvidhābhavanaṃ cāntareṇa kartṛvyāpāra eko 'parasādhyo 'parasādhana upalabhyate | na ca karaṇatvaṃ viruddham, pradhānāṃśaniṣpattes tadadhīnatvāt | tathehāpi <165> phalabhūtakriyāṃśāpekṣatvāt kārakavibhaktivibhāgavyavasthāyāḥ |

[165,i]

tathā hi —
	pradhānāṃśam upādāya sādhanāny ekavākyatām /
	vrajanti nānyavyāpāro rūpato hy anyasādhanaḥ // 46 //

<166>

[166,i]

tasmād anupālambho 'yaṃ vyāpārānupalambha iti | yat tv ātmakartṛkeṣu yajatyādiṣv asaṃbhava iti, tatra ke cit —
	bhāṣye yateteti girā prayatnaṃ pratipedire /
	acetane prayogasya prācuryān nopacāradhīḥ // 47 //

<167>

[167,i]

tathā yateta yathā yatkiñcidbhavatīti phala(bhā)〈bha〉vanānukūlaḥ prayatna evākhyātārtho darśitaḥ | acetane tv ākhyātaprayoga upacārāt | prayogaprācuryān naupacārika(ḥ )pratyayaḥ | idan tu samādhānaṃ siddhe tadbhāve syāt | na ca pratyaye samāne hetvantare cāsati tatprasiddhir asti, viparyayāvagamasyāśakyavāraṇatvāt |

<168>

[168,i]

	udāsīnatvavicchedasāmānyātmā tato mataḥ /
	karotyartho dvayoś ceha tadrūpapratyayodbhavaḥ // 48 //

<169>

[169,i]

udāsīnatvavicchedo hi karotyarthaḥ, udāsīne kriyājñānābhāvāt |

<170>

[170,i]

udāsīnatāpracyutidhiyaś ca dvaidham, ātmani prayatnāt, anyatra parispandāt |

[170,ii]

tathā hi —
prayatnavantam ātmānam anudāsīnaṃ kurvāṇaṃ vyāpāravantamavaiti, parispandamānaṃ cānyat | ataḥ prayatnaparispandayor audasīnyavicchedasāmānyayos tadābhāsadhī viṣayatvena kriyāpadārthatvān nātmakartṛkeṣu tadabhāva iti |

<171>

[171,i]

tad uktam — "na parispanda evaikaḥ kriyā naḥ kaṇabhojivat" iti |

[171,ii]

athāpi parispandena prayojanam, asau —
	manobhūtaparispanda ātmanas tatprayatnajaḥ /
	viklittyādir yathā tasmin sādhanopanipātataḥ // 49 //

<172>

[172,i]

ātmamanassaṃyogaviśeṣād vijñānasaṅkalpādyutpattiḥ | tannibandhanam ātmasamavetādṛṣṭaprayatnahetumenasi karma parispandarūpam upeyate | ātmaprayatnāpekṣaś ca bhūteṣu dravyopādānādilakṣaṇaḥ parispandaḥ | ubhayo 'py ayam ātmanas tadadhīnatvāt, <173><174> viklittyādivat | viklitticchidābhidās taṇḍulādisamavāyinyo 'samavetā api devadatte tatkriyāḥ, tāsu tasya kartṛtvāt, pradhānakriyāyāṃ sarvakārakopanipātāt, ekavākyatvāt | na hi svavyāpāraviṣayaḥ karaṇādibhāvaḥ kārakāṇām, teṣāṃ bhedād ekavākyatvānupapatteḥ |

<175>

[175,i]

evañ ca kartṛviniyojyatayā sarvasādhanānāṃ tadvyāpāraḥ kartur iti teṣāṃ bhāvanāntargatiḥ tanmukhena sādhanatāpy upapannā |

<176>

[176,i]

	paropādhikriyārūpo jñāyate na kriyāntaram /
	sambandhād eva sādhyatvam ataḥ karaṇasaṅgatiḥ // 50 //

<177>

[177,i]

dhātvarthasya bhāvanām anurañjayataḥ tadviṣayatāpratītyā tatparāmarśakṛtaṃ tadantargatasya kriyātvam iti kutaḥ kriyādvayapratyayaḥ? na hi jātiguṇoparakteṣu tadrūpabhedaḥ | <178> bhāvanāsambandhitayaiva tasya sādhyatā na tatsambandhaṃ vihanti, tadabhāve tasyāpy abhāvaprasaṅgāt | ataś ca karaṇasambandho 'py upapannaḥ, bhāvanāviṣayatvam anupayataḥ karaṇatāyogāt sādhyatāpratīteḥ kriyārūpāpatteḥ |

<179>

[179,i]

	pradhānavyāpṛtir yasya dhātvarthaṃ praty apīṣyate /
	sa kartātaḥ pacantīti viklidyantīti bhidyate // 51 //

[179,ii]

na vai khalv aguṇataḥ dhātunā abhidhīyamānavyāpāraḥ kartā, yena pratyayārthaḥ paryanuyujyeta, api tu dhātvarthaṃ pratyabhisaṃhitapradhānavyāpāraḥ, <180> sarvatra dhātvarthasya kartṛvyāpāraṃ lakṣyam abhidheyaṃ vā prati viśeṣaṇatvāt | tena viklidyantīti taṇḍulavyāpārasya jvalanāvayavābhighātajanmano 'vayavāśritasya sthālyudakādyanusaraṇātmakasya dhātvarthaṃ prati pradhānasyābhidhānam, pacatīty atra tu devadattavyāpārasyādhiśrayaṇādeḥ pratyayenābhidhānād arthabhedaḥ kartṛbhedaś ca siddhyatīti na pratyayārthaparyanuyogāvakāśaḥ | kathaṃ punas tulyārthatvāt pacinā viklideḥ pareṇa pratyayena <181> taṇḍulavyāpāra eva prayoktṛbhiḥ vivakṣyate, na devadattavyāpāro 'pi paceḥ pare(ṇai)〈ṇe〉va? prakṛtīnāṃ rūpabhedāt tulyārthatve 'pi svārthe pratyayasya śaktibhedāt |

[181,i]

	bhāryā dārā jalānyāpa ekārthatve 'pi dṛśyate /
	prakṛte rūpabhedena pratyayayārtho viśeṣavān // 52 //

<182>

[182,i]

jalānīti prakṛtyarthasamavāyi tadekārthasamavāyi vā bahutvaṃ bahuvacanārthaḥ, tathā bhāryā iti | āpo dārā iti tu prakṛtyarthāvayavasamavāyi tadāśrayaikārthasamavāyi 〈vā〉, prakṛtirūpabhedāt tadapekṣatvāt pratyayasyābhidhānaśakteḥ |

<183>

[183,i]

tathehāpi paciparo dhātvarthaikārthasamavāyinaṃ vyāpāraṃ karmakartṛviṣayaḥ pratyaya āha; bhinnāśrayaṃ vā anyatra | viklidiparas tu prakṛ(tyai)〈tyarthai〉kārthasamavāyinam ity anavadyam |

<184>

[184,i]

	agniṃ cinuta ity atra svaṃ yajñaṃ yajatīti ca /
	darśanāt karmayogasya nābhāvas tadabhāvataḥ // 53 //

[184,ii]

dhātvarthasya hi cayanasyeṣṭakāḥ sthalaṃ vā avyavadhānāt karma, na vyāpārāntaravyavadhīyamāno vyabhicāryagniḥ | sa tu bhāvanākarma | agniśabdaś ca <185> na sthalavacanaḥ api tu jvalanavacanaḥ | evaṃ hy uktam — "atra hy eṣa prasiddhaḥ" iti | "svaṃ yajñaṃ yajati" iti tu na bhāvanāto 'nyatra karmatvam iti varṇitam | <186> tathā mahābhāṣye karmadvayasambandho viklitter bhāvanābhedenaiva darśataḥ — "iha tāvat taṇḍulān odanam pacatīti, dvyarthaḥ paciḥ, taṇḍulān vikledayan odanaṃ nirvartayati" iti |

[186,i]

	prayojakakriyām āhuḥ kartṛvyāpāragocarām /
	kartṛvyāpāraviṣayo dhātor artho vivakṣyate // 54 //

<187>

[187,i]

svavyāpāre sarvasya 〈kartṛtvāt anyathā kārakatvāyogāt〉 niyogāt kartṛvyāpāraviṣayaḥ preraṇādiḥ prayojakakartṛvyāpāro ṇijarthaḥ, dhātvarthaviṣayaḥ kartṛvyāpāras tiṅartha iti na bhavati bhāvayatyos tulyārthateti |

[187,ii]

	tad evaṃ bhāvanārthatvād ākhyātapratyayasya hi /
	yāgena bhāvayet svargam ity arthaḥ śabdanirmitaḥ // 55 //

<188>

[188,i]

tat katham?
	apekṣitatvād bhāvyasya kāmaśabdā hi tatparāḥ /
	viśeṣaṇapradhānatvaṃ daṇḍītyādiṣu darśitam // 56 //

[188,ii]

yady api svargādayaḥ puruṣaviśeṣaṇatvena śrūyante, tathāpi kāmaśrutayaḥ tatpradhānāḥ, "daṇḍī praiṣānanvāha", "lohitoṣṇīṣā ṛtvijaḥ pracaranti" iti <189> darśanāt | kutaḥ? bhāva(nā)〈na〉yā bhāvyasyāpekṣitatvāt svargādīnāṃ ca kāmya〈māna〉tayā bhāvyatvapratīteḥ dvitīyāntaprayoga iva tayāpi iṣṭatvapratipādanāt | tena puruṣapratītiḥ svargakāmapade 'nuvādaḥ | svargam ity etāvad vidhitsitam, <190> bhāvyaviśeṣaparatvāt, dhātvarthasya śrautasyāpi vidhijñānavirodhād akarmatvāt | karaṇatve 'pi śrutyanugrahād avirodhāt, śāstrādhīnatvād (yogyāyogyatvayor ajñānāt,) <191> 〈yogyatvasya ayogyatvājñānāt〉 sarvaphalabhāvanānāṃ ca dhātvarthaviśeṣasādhanatvāt |

[191,i]

syān matam — svargādiviśeṣaṇaparatve 'pi guṇabhāvaḥ svargādeḥ syāt | na, bhāvyasya prathamam apekṣaṇāt, sādhaneṣu copacārād icchāyāḥ |

<192>

[192,i]

nanu na bhāvyapratipattipradhānāḥ kāmaśrutayaḥ, api tu niyojyaviśeṣapratipādanaparāḥ | anyathā kasyāyam upadeśaḥ, ko niyujyate, kasyedaṃ kartavyam, ity ajhānāt sāpekṣam asamāptam apratipattikaram eva śāstraṃ syāt |

[192,ii]

naitat sāram, yataḥ —
<193>
	pratīyate niyogo 'rthāt samarthasya phalārthinaḥ /
	anyathā hy asamarthānāṃ durvārādhikṛtir bhavet // 57 //

[193,i]

yo 'pi hi śabdān niyojyaviśeṣāvasāyaṃ manyate so 'pi niyojyaviśeṣapratipattau sāmarthyam upaiti | anyathā śabdavaśena śaktikalpanāyām andhādīnām apy atrārthe 'dhikāraḥ syāt | saty api cecchabde sāmarthyam upāśrīyate niyojyāvagame tadasaty evāstu | tasmād yo niyogārthaṃ pratipattuṃ tadviṣayaṃ cānuṣṭhātuṃ samarthaḥ phalārthī ca sa niyojyaḥ, asamarthasyānarthino 'śakye 'nabhilaṣite 〈vā〉 yāge pravartanāyogāt |

<194>

[194,i]

kiñ ca —
	atatparatve phalatā (svargāde)〈paścāde〉r nāsti śabdataḥ /
	na sāmarthyād anuṣṭhānaṃ niyogaikanibandhanam // 58 //

[194,ii]

yadi svargakāmādiśrutayo na phalabhedādhigamanaparāḥ na śabdavatī phalatā svargādīnām; nāpi sāmarthyataḥ, anupapadyamānābhāvāt | <195> anyathā〈pi〉 niyujyamā(nā)〈na〉bhāvāt | anuṣṭhānam ayuktam iti cet — na, tasya niyogamātrāyattatvābhyupagamāt | ekavākyatvam iti cet — <196> ko virodhaḥ? anyad icchati anyat karotīti svargakāmo yāgaṃ kuryād ity ayam eva virodhaḥ 〈iti cet〉 ata eva tarhi na puruṣaviśeṣaparāḥ svargakāmādiśrutayaḥ, phalaparās santu |

[196,i]

api ca —
	niyogaparatantrasya puruṣasyānyad icchataḥ /
	kriyānyasya viruddheti na niyogapradhānatā // 59 //

<197>

[197,i]

anyad icchati anyat karoti iti virodhaṃ vadato niyogaprādhānyaṃ hīyate, phalārthitāhetutvān niyogasya | dṛśyate ca niyogasāmarthyād anyad apīcchatām anyakriyā paratantrāṇām | bhāvyasyaiva sato viśeṣaṇatvam iti cet — <198> na, niyogaviṣayāsaṃbandhāt, tataḥ kriyāntarabhāvyasy api viśeṣaṇatvāt | icchāmātrapravṛttidarśanāc cāyuktam evaitat |

[198,i]

nanv evaṃ naimittikatve cāgnihotrādīnāṃ nityatvavyāghātaḥ | ayam apy aparo <199> doṣo 'stu, na tu niyojyaviśeṣaparāt phalapratipattiḥ | nanu svargakāmasya yāgaḥ kartavyo 'vagamyate | kathaṃ ca sa tasya kartavyaḥ yadi taṃ na niṣpādayati? <200> na, gṛhadāhavata ivecchāvataḥ kiñ cid asampādayato 'pi kartavyatā syāt | yadi tarhy asampādayati svargaṃ yāge puruṣaḥ pravartate na tarhi svargakāmaḥ | na, nimeṣādiṣv atathābhūteṣv api pravartamānasya svargakāmatvāvighātāt | hetvantarāt tatra pravṛttir iti cet — ihāpi niyogād iti na doṣaḥ |

<201>

[201,i]

syād etat — svargasiddhāvicchāpagame niyoganiṣpattiḥ | anyathā kṛtayāgo 'pi niyojya eva syāt, na kṛtaniyogaḥ | ato niyogārthaniṣpattisāmarthyāt svargādisiddhi〈niṣpattiḥ〉 | na, viṣayasiddhyā niyoganiṣpatteḥ, svargādeś ca niyojyaviśeṣaṇatvenāviṣayatvāt | anyathā gṛhadāhāder apy apagamaprasaṅgaḥ | <202> tasmāt phalaparāḥ svargakāmādiśrutaya iti manoharam |

<ity āryamaṇḍanasya kṛtir bhāvanāviveko 'vasitaḥ ||>