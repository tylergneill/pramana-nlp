yad akṣapādaḥ pravaro munīnāṃ śamāya śāstraṃ jagato jagāda /
	kutārkikājñānanivṛttihetuḥ kariṣyate tasya mayā nibandhaḥ //

"pramāṇādipadārthatattvajñānān niḥśreyasādhigamaḥ" iti etac chāstrasya ādisūtraṃ tasyābhisambandhavākyaṃ pramāṇato 'rthapratipattāv ity evam ādi tasyānusandhānavākyaṃ śāstrasya puruṣaśreyo 'bhidhāyakatvāt ।
śāstraṃ punaḥ pramāṇādivācakapadasamūho vyūhaviśiṣṭaḥ ।
padaṃ punar varṇasamūhaḥ ।
padasamūhaḥ śūtram ।
sūtrasamūhaḥ prakaraṇam ।
prakaraṇasamūhaḥ āhnikam ।
āhnikasamūho 'dhyāyaḥ ।
pañcādhyāyī śāstram ।
tatpadārthāḥ pramāṇādayaḥ ।
tasya śāstrasya padānām arthāḥ pramāṇādayaḥ ṣoḍaśātmānaḥ ।
tac chāstram puruṣaśreyo 'bhidhatte ।
pratyakṣānumānādhigatavastutattvānvākhyānaṃ śāstradharmaḥ ।
tasya viṣayaḥ pratyakṣānumānānadhigatavastutattva ādhyātmikaśaktisampadyukto 'antevāsī ।
puruṣaḥ punaś caturdhā bhidyate pratipanno 'pratipannaḥ sandigdho viparyastaś ceti ।
tatra pratipannaḥ pratipādayitā ।
itare sāpekṣāḥ santaḥ pratipādyāḥ ।
te yadendriyārthasannikarśam apekṣante tadā pratyakṣena yadā liṅgadarśanasmṛtyādi apekṣante tadā anumānena ।
yadā punar upadeśam apekṣante tadā śāstram pravartate ।
śreyaḥ punaḥ sukham ahitanivṛttiś ca ।
tac chreyo bhidyamānaṃ dvedhā vyavatiṣṭate dṛṣṭādṛṣṭabhedena ।
dṛṣṭaṃ sukham ।
adṛṣṭam ahitanivṛttiḥ ।
ahitanivṛttir apy ātyantikī cānātyantikī ca ।
anātyantikī kaṇṭakāder duḥkhasādhanasya parihāreṇa ।
ātyantikī punar ekaviṃśatiprabhedabhinnaduḥkhahānyā ।
ekaviṃśatiprabhedabhinnaṃ punar duḥkhaṃ śarīraṃ ṣaḍindriyāṇi ṣaḍviṣayāḥ ṣaḍbuddhayaḥ sukhaṃ duḥkhaṃ ceti ।
śarīraṃ duḥkhāyatanatvād duḥkham ।
indriyāṇi viṣayā buddhayaś ca tatsādhanabhāvāt ।
sukhaṃ duḥkhānuṣaṅgāt ।
duḥkhaṃ svarūpata iti ।
tasya hānir dharmādharmasādhanaparityāgena ।
anutpannayor dharmādharmayor anutpādenotpannayoś copabhogāt prakṣayeneti ।
puruṣā rāgādimanto vītarāgāś ca ।
tatra rāgo viṣayābhiṣvaṅgalakṣaṇaḥ ।
sa yeṣām asti te rāgādimantaḥ ।
vairāgyaṃ punar bhogānabhiṣvaṅgalakṣaṇam ।
tad yeṣām asti te vītarāgāḥ ।
pravṛtter dvaividhyaṃ puruṣabhedānuvidhānena ।
teṣāṃ puruṣāṇāṃ yāḥ pravṛttayastāḥ puruṣabhedam anuvidhīyamānā ubhayarūpā bhavanti ।
vītarāgapravṛttir ekadhā ।
tatra yā vītarāgāṇāṃ pravṛttiḥ sā khalv ekarūpā aniṣṭapratiṣedhārthā aniṣṭaṃ hāsyāma ity evam eva pravartante na punar eṣāṃ kvacid abhiṣvaṅgo 'stīti ।
rāgādimatpravṛttis tu dvirūpā ।
ye tu rāgādimantas teṣāṃ yāḥ pravṛttayas tā dvividhā bhavantīṣṭāniṣṭaviṣayādhigamapratiṣedhārthāḥ ।
iṣṭam āpsyāmīti rāgāt pravartate ।
aniṣṭaṃ hāsyāmīti dveṣān nivartate ।
pravṛtter api dvaividhyaṃ bhavati samarthāsamarthabhedāt ।
yā khalu rāgādimatpravṛttiḥ sā samarthā cāsamarthā ca bhavati ।
iṣṭam āpsyāmīti pravartamāno yadā prāpnoti tadā samarthāniṣṭam hāsyāmīti pravartamāno yadā jahāti tadāpi samarthā ।
yadā viparyayas tadā asamartheti ।

tat punaḥ pravṛtter dvaividhyaṃ pramāṇasyārthavadanarthakatvāt ।
pramāṇaṃ tāvad arthaparicchedakam ।
pramāṇasāmānyāt pramāṇapratirūpakam api pramāṇam iti upacaryate ।
kiṃ punaḥ pramāṇasāmānyaṃ pramāṇābhāsasya ।
sāmānyaparicchedakatvam ।
pramāṇenāpi sāmānyaṃ paricchidyate pramāṇābhāsenāpi ।
so 'yaṃ pramātā yadā pramāṇenārtham avadhārya pravartate tadāsya pravṛttiḥ samarthā bhavati ।
yadā punaḥ pramāṇābhāsenāvadhārya pravartate tadāsamarthā ।
tasyāḥ punar arthavattvaṃ pramāṇato 'rthapratipattāv ity ādi bhāṣyam ।
parasparāpekṣitvād ubhayāsiddhir iti cet ।
nānāditvāt ।
yadi pramāṇato 'rthapratipattau pravṛttisāmarthyaṃ yadi vā pravṛttisāmarthyāt pramāṇato 'rthapratipattiḥ kiṃ pūrvaṃ kiṃ vā paścād iti vācyam ।
yadi tāvat pramāṇataḥ pūrvam arthapratipattiḥ pravṛttisāmarthyam antareṇa kim iti pratipadyate ।
atha pūrvam pravṛttisāmarthyam anavadhāryārthe kim iti pravartate ।
tasmāt pravṛtteḥ pramāṇato 'rthapratipatter vā pūrvāparabhāvo na kalpata iti ।
tac ca naivam ।
kasmāt ।
anāditvāt ।
anādir ayaṃ saṃsāra iti pūrvābhyastasūtre pratipādayiṣyāmaḥ ।
ādimati ca saṃsāra eṣa doṣo kiṃ pūrvaṃ pramāṇato 'rthapratipattir utāho pūrvaṃ pravṛttisāmarthyam iti ।
pramāṇapravṛttyor vā balābalajijñāsāyām ubhayasāmarthyapradarśanārthaṃ vākyam lokaḥ khalu pravartamānaḥ pramāṇenārtham avadhārya pravartate ।
sa ca tathā pravartamānaḥ phalam upalabhate ।
tatredaṃ cintyate ।
kim pramāṇato 'rthapratipattiḥ samarthotāho pravṛttir iti ।
ubhayaṃ samarthaṃ tannāntarīyakatvāt phalasya ।
asya cārthasyopadarśanārthaṃ vākyam iti lokavṛttānuvādo vā ।
sarvaḥ pramātā pramāṇenārtham avadhārya pravartamānaḥ phalam upalabhata iti lokavṛttaṃ tadvākyenānūdyata iti ।

heyahānopāyādhigantavyabhedāc catvāry arthapadāni ।
heyaṃ duḥkhaṃ taddhetuś ca ।
duḥkham uktam ।
duḥkhahetur avidyātṛṣṇe dharmādharmāv iti ।
hānaṃ tattvajñānam ।
tat punar yathāvasthitapadārthādhigatis tac ca pramāṇam ।
upāyaḥ śāstram ।
tad apy uktam ।
adhigantavyo 'pavargaḥ ।
sa punar ātyantiko duḥkhābhāvaḥ ।
etasmiṃś ca caturvarge pramāṇasya prādhānyapradarśanārthaṃ ceti ।
kathaṃ punar anena vākyena pramāṇādicaturvargaḥ pradarśyata iti ।
pramāṇaprameyādhigatayaḥ śrutigamyāḥ pramātā tannāntarīyakatvāt ।
na hi pramātāram antareṇa pramāṇaṃ sambhavati ।
tad idaṃ vākyam avayavaśa upanyasya varṇyate ।
tatra pramāṇata iti tasir vacanaṃ vacanavibhaktivyāptijñāpanārtham ।
pramāṇata itīyaṃ nimittapañcamī ।
asyābhidhānam vacanavyāptyarthaṃ vibhaktivyāptyarthaṃ ca ।
kathaṃ punaḥ pañcamīvyatirekeṇa tasir labhyate ।
labhyata ity āhādyādāv upasaṃkhyānād iti ।
tat kiṃ siddhaṃ bhavati ।
vacanavyāptyā saṃplavo vyavasthā ca ।
pramāṇena pramāṇābhyāṃ pramāṇaiḥ pratipattir iti saṃplavo gamyate ।
pramāṇenaiveti vyavasthā ।
vibhaktivyāptyā hetukaraṇabhāvaḥ ।
pramāṇād arthādhigatir bhavatīti hetutvam ।
pramāṇenārthaṃ sādhayatīti sādhakatamatvāt karaṇārthaḥ ।
saṃplavānupapattir viśiṣṭaviṣayatvād iti cen nānabhyupagamāt ।
syān matir eṣā viśiṣṭaviṣayāṇi pramāṇāni viśeṣaviṣayaṃ pratyakṣaṃ sāmānyaviṣayam anumānam iti ।
etāvac cādhigantavyam ।
yad uta sāmānyaṃ viśeṣaś ca na ca sāmānyaviṣayaṃ pratyakṣaṃ na jātv anumānaṃ viśeṣaviṣayam iti ।
etac ca nānabhyupagamāt ।
na tāvat pramāṇadvayaṃ pratipadyāmahe ।
na viṣayadvayam ।
nāpy asaṃkaram ।
kiṃ kāraṇam ।
pramāṇāni tāvac catvāri ।
viṣayaś ca sāmānyaviśeṣatadvadbhedāt tredhā ।
saṃkaro 'py ekasya sarvaiḥ pramāṇair adhigater indriyavad iti ।
indriyaṃ khalv arthaprakāśakatvāt pramāṇam ।
tasya vyavasthā saṃkaraś ca ।
vyavasthā gandhādiṣu ।
saṃkaraḥ pṛthivyādiṣu dvīndriyagrāhyatvāt ।
sattāyāṃ guṇatve ca sārvendriyaṃ jñānam iti ।
adhigatatvād vaiyarthyam iti cen nānyathā tadadhigateḥ ।
syān mataṃ yadi saṃkīryeran pramāṇāni nanv ekena pramāṇenādhigate 'rthe dvitīyaṃ pramāṇaṃ vyartham āpadyeta ।
adhigataṃ cārtham adhigamayatā pramāṇena piṣṭapeṣaṇaṃ syāt ।
nānyathā tadadhigateḥ ।
na brūmo yathā pratyakṣenārtho 'dhigamyate tathānumānādibhir apy iti ।
anyathā pratyakṣenendriyasambaddha indriyāsambaddo 'numānena ।
saṃjñāsaṃjñisaṃbandhapratipattir upamānena śabdollekhenāgameneti ।
viṣayāntare vyavasthādarśanāc ca ।
na ca sarvasminn arthe saṃplavo 'stīty ato na vaiyarthyam iti ।
tasmād vyavasthitam etat tasir vacanaṃ vacanavibhaktivyāptijñāpanārtham iti ।

pramāṇasvarūpāvadhāraṇaṃ kartavyam ।
kiṃ punaḥ pramāṇasya pramāṇatvam ।
kiṃ coktaṃ bhavati pramāṇam iti ।
upalabdhihetuḥ pramāṇam upalabdhihetutvaṃ pramāṇatvam ।
yad upalabdhinimittam tat pramāṇam iti ।
samānatvād alakṣaṇam iti cet ।
yady upalabdhihetuḥ pramāṇaṃ nanu pramātṛprameyayor apy upalabdhihetutvāt pramāṇatvaṃ prasajyeta viśeṣo vā vaktavya iti ।
ayam viśeṣaḥ pramāṇe pramātṛprameyayoś caritārthatvāt ।
pramāṇe pramātā prameyaṃ ca caritārtham ।
acaritārthaṃ tu pramāṇam ।
atas tad evopalabdhisādhanam iti ।
akaraṇā pramāṇotpattir iti cet ।
nendriyārthasannikarṣasya karaṇabhāvāt ।
yadi pramātṛprameyābhyāṃ pramāṇam janyate 'karaṇā tarhi pramāṇotpattiḥ prāpnoti ।
nendriyārthasannikarṣasya karaṇabhāvān nākaraṇā pramāṇotpattiḥ ।
pramāṇotpattāv indriyārthasannikarṣam apekṣamāṇābhyāṃ pramātṛprameyābhyāṃ pramāṇaṃ janyata iti nākaraṇapramāṇotpattiprasaṅgaḥ ।
yadi tarhi pramāṇotpattāv indriyārthasannikarṣam apekṣete pramātṛprameye 'tha tarhīndriyārthasannikarṣotpattau kim apekṣeta iti ।
tasminn apīndriyam ity anādiḥ kartṛkaraṇabhāvaḥ ।
yad yat paścād bhavati tat tat pūrvabhāvinam apekṣata ity anādiḥ kartṛkaraṇabhāvo draṣṭavya iti ।
yadi pramātṛprameyābhyāṃ sadbhyāṃ pramāṇaṃ janyate tataḥ pramāṇam antareṇa pramātṛprameyabhāvasyāsiddhatvāt pramātṛtvaṃ prameyatvaṃ cānupapannam iti ।
katham ।
pramāṇam iti ।
yathā kārakaśabdo 'yaṃ tathā prameyaṃ pramāteti ca ।
na ca kārakaśabdāḥ kriyāsambandham antareṇātmānam labhanta iti ।
na ca dravyamātraṃ kārakaṃ na ca kriyāmātram iti ।
kārakaśabdo hi pravartamānaḥ kriyāsādhane kriyāviśeṣayukte pravartate ।
pramātṛprameyaśabdau ca kārakaśabdau tāv antareṇa kriyāṃ na pravarteyātām iti ।
na pācakādiśabdavat trikālaviṣayatvāt ।
na brūmaḥ kriyāsambandhenaiva kārakaśabdāḥ pravartanta iti ।
api tu trikālaviṣayā ete ।
yadi kriyāsambandhanimittā eva syur na kriyām antareṇa pravarteran ।
kriyāsambandham antareṇa tu pravartante ।
kiṃ punar nimittam ।
sāmarthyam ।
tac ca triṣv api kāleṣv astīti ।
tasmād upapannaṃ pramātṛprameyābhyāṃ pramāṇaṃ janyate tadupalabdhisādhanam iti ।
sādhakatamatvād vā na prasaṅgaḥ ।
na cāyaṃ prasaṅgo 'sti pramātā ca prameyaṃ copalabdhinimittatvāt pramāṇaṃ prasajyata iti ।
kasmāt ।
sādhakatamatvāt ।
sādhakatamaṃ pramāṇaṃ na tu pramātṛprameye ।
kaḥ khalu sādhakatamārthaḥ ।
sādhakatamaṃ pramāṇam iti kevalaṃ vākyam abhidhīyate nārtha iti ।
bhāvābhāvayos tadvattā ।
na pramātari prameye vāsati pramā bhavati sati tu bhavati ।
na punaḥ sati bhavaty eva ।
pramāṇe tu sati bhavantī bhavaty eva ।
sa cāyam atiśayaḥ sādhakatamatvam ucyate ।
yadvān vā pramimīte so 'tiśayaḥ ।
kiṃvān pramimīte ।
pramāṇavān ।
ayaṃ pramāṇe sati pramimīte nāsatīti ।
sator vākartṛtvaṃ yadabhāvāt ।
yasya cābhāvāt pramātṛprameye na pramāṃ kurutaḥ so 'tiśayaḥ ।
saṃyogavac caramabhāvitā vā ।
yathā vā saṃyogaḥ paścādbhāvī dravyaśaktir bhavati tathā pramāṇaṃ caramabhāvi pramātṛprameyayoḥ pramāśaktir bhavati paścādbhāvo 'tiśayaḥ ।
pratipatter ānantaryaṃ vā ।
yad vā pramāṇānantaraṃ pratipatter janma sa cāyam atiśaya iti ।
asādhāraṇakaraṇatā vā ।
pramātā tāvat sādhāraṇaṃ kāraṇam pratyakṣādijñānānām ।
sarvapratipattīnāṃ prameyam api aśeṣapuruṣasādhāraṇatvāt tathābhūtam ।
pramāṇaṃ tv asādhāraṇakāraṇatvāt pradhānam ।
prādhānyāc ca sādhakatamatvenābhidhīyata iti ।
pramākāraṇasaṃyogaviśeṣakatvaṃ vā ।
yo vā pramākāraṇaṃ saṃyogas tasya pramāṇam anugrahe vartamānam atiśayaśabdavācyam ।

arthagrahaṇaṃ pramāṇaviṣayapratipattipratiṣedhārtham ।
yato na pramāṇaviṣayā pratipattiḥ puruṣam itikartavyatāyāṃ prayojayati kiṃ tv arthasya tathābhāvaviṣayā ।
yadāyam arthasya tathābhāvaṃ pratipadyate 'tha pravartata iti ।
upekṣaṇīyavastupratiṣedhārthaṃ vā ।
na hy upekṣaṇīyavastuviṣayā pratipattiḥ puruṣam itikartavyatāyām prayojayati kim tv arthasya sukhaduḥkhahetubhāvaviṣayā ।
yadāyam arthasya sukhaduḥkhahetubhāvaṃ pratipadyate 'tha pravartata iti pramāṇagrahaṇaṃ gamyamānatvād iti cen na pramāṇaviśeṣajñāpanārthatvāt ।
arthapratipattau pravṛttisāmarthyād ity abhidhīyamāne gamyata evaitat pramāṇata iti ।
na hi kācit arthapratipattiḥ pramāṇam antareṇa sambhavatīti ।
tac ca naivaṃ pramāṇaviśeṣajñāpanārthatvāt ।
asty ayaṃ pramāṇaśabdaḥ pramāṇe vartamāno 'sti ca pramāṇasāmānyāt pramāṇābhāse 'pīti ।
tad yeha pramāṇena pratipattiḥ sā pravṛttisāmarthyaṃ pratipādayati pramāṇaṃ netarad iti ।
na ca pramāṇagrahaṇam antareṇa nimittapañcamyabhidhānaṃ labhyate ।
tena ca prayojanam ।
ataś ca pramāṇagrahaṇaṃ kṛtam iti ।
arthagrahaṇaṃ sukhaduḥkhataddhetutvena sarvasaṃgraho 'rthyamāṇatvāc ca ।
sarvaḥ pramāṇādir arthaḥ sukhaduḥkhahetuḥ sarvaś cārthyate ।
arthyamāṇatvād artha iti ।
na vyāghātād avivakṣitatvāc ca ।
sarvaḥ pramāṇādir arthaḥ sukhaduḥkhahetur iti bruvato heyādibhedāc catvāry arthapadānīti vyāhanyeta ।
na ca pramāṇādihānaṃ śakyaṃ kartum ।
na ca pramāṇādihanaṃ vivakṣitam ।
tasmād apavyākhyānam etat ।
kiṃ tu sukhaduḥkhatvena taddhetutvena ca yāvatāṃ saṃgrahas te 'bhidhīyante 'dhikārāt ।
na saṃvido grahaṇam anadhikārād akarmatvāc ca ।
na saṃvid dheyāsukhaduḥkhatvād ataddhetutvāc ca ।
nāpy arthyate 'phalatvāt ।

"so 'yaṃ pramāṇārtho 'parisaṃkhyeyaḥ ।"
iyān ayaṃ pramāṇaviṣaya iti na parisaṃkhyātuṃ śakyam ānantyāt ।
nobhayasyāpi parisaṃkhyātatvāt ।
etāvān ayaṃ pramāṇārtho yad uta sukhaduḥkhe taddhetuś ceti ।
tac cobhayaṃ parisaṃkhyātam ।
ato na yuktam ānantyān na parisaṃkhyātata iti ।
"prāṇabhṛdbhedasya cāparisaṃkhyeyatvāt" aparisaṃkhyeyaḥ pramāṇārtha ity asambaddham uktam iti ।
nārthaśabdasya prayojanavācitvāt ।
pramāṇārtho 'parisaṃkhyeya iti pramāṇaprayojanam aparisaṃkhyeyam ity ayaṃ vākyārthaḥ ।
kathaṃ ।
sa evārthaḥ keṣāñcit sukhahetur bhavati keṣāñcid duḥkhahetur iti ।
arthavati ca samarthe pramāṇe 'rthavanti bhavanti samarthānīti ।
anyatamatvārthaḥ sādhakatamatvārtho draṣṭavyaḥ prakaraṇāt ।
prakaraṇaṃ hi caturvarge pramāṇaṃ pradhānam iti vartate ।
yadi punar yathāśruti vākyam arthavat syāt kiṃ pramāṇasāmarthyaṃ varṇitaṃ syāt tasmād yathoktaṃ nyāyyam iti ।

pramātā svatantraḥ ।
kiṃ punaḥ svātantryam ।
kārakaphalopabhoktṛtvaṃ yasmāt kārakāṇāṃ phalenāyam abhisambadhyate ।
tatsamavāyo vā ।
yad vāśeṣakārakaniṣpādyāyāḥ kriyāyāḥ puruṣa āśrayo bhavati tat prayoktṛtvam ।
itarāprayojyatā vā ।
yad vā paridṛṣṭasāmarthyāni kārakacakrāṇi prayuṅkte ।
taiś ca na prayujyata iti ।
tattvaparisamāptir viniyogayogyatopekṣyatā vā ।
yāsāvavisaṃvāditā sāvadhāritasya arthasya viniyogayogyatā ।
sukhasādhanaṃ vā duḥkhasādhanaṃ vāyam artha iti jñātvā viniyogaḥ sā samāptis tadprāptis tatpratiṣedhaś ca ।
yad vā na sukhasādhanaṃ na duḥkhasādhanam vety upekṣeti ।

kim punas tat sadasatī tat ।
tasya bhāvas tattvam iti ।
atra tad vācyaṃ yasya bhāva iti ।
sadasatī tat pramāṇaviṣayatvenādhikārāt ।
sadasatī pramāṇasya viṣayāv ity adhikṛtam ।
tasmāt sadasatī tad iti ।
tadbhāvaḥ sadasattvam ।
sadasatoḥ pramāṇaviṣayatā tatpratiṣedhaś ca ।
tayoḥ khalu sadasator bhāvo dvirūpo vidhīyamāno pratiṣidhyamānaś ca ।
yad ekatra vidhīyate tad anyatra pratiṣidhyate ।
tad yathā gandhavatī pṛthivy agandhā āpa iti ।
pramāṇaviṣayatvāt sadasatayor viśeṣaprasaṅga iti cen nānaikāntāt ।
tatra bhaved eṣā buddhir yadi pramāṇena sadasatī gamyete ।
tataḥ pramāṇaviṣayatvād ubhayor aviśeṣaḥ prāpta iti ।
tac ca nānaikāntāt ।
sarvam idaṃ goghaṭādi dravyajātaṃ pramāṇagamyaṃ bhedavac ca ।
tasmād anekānto 'yam iti ।
svatantraparatantropalabdhyanupalabdhikāraṇabhāvāc ca viśeṣaḥ sat khalu pramāṇasyālambanaṃ svatantraṃ bhavati ।
asat tu paratantraṃ pratiṣedhamukhena pratipadyate ।
pradīpavad iti ।
tad yathā pradīpaḥ khalv apavarakādisthitaṃ ghaṭādikam arthaṃ pratipādayati tadvad asad api pratipādayati ।
na hy asatpratipattāv upāyāntaram āsthīyate ।
dṛśyamāne hi ghaṭādike 'rthe nānena samānajātīyaṃ dṛśyāntaram asti ।
yady abhaviṣyad idam ivādrakṣyata ।
na ca dṛśyate ।
tasmād darśanābhāvān nāstīti gamyate ।
evaṃ pramāṇenāpi sati pramīyamāṇe nānena samānajātīyaṃ prameyāntaram asti ।
yady abhaviṣyad idam ivāmāsyata na tu mīyate tasmān mānābhāvān nāstīti ।
"tad evaṃ sataḥ prakāśakaṃ pramāṇam asad api prakāśayati ।" iti ।
tatrāsadbhedāḥ svātantryeṇa na prakāśanta iti nocyante ।
caturvargānantarbhāvād vā bhāvaprapañcavad abhāvaprapañco 'py uddiṣṭo veditavya iti bhāvopadeśād evābhāva upadiṣṭo bhavatīti ।
ataś ca nocyanta iti ।

tatra "sacca khalu ṣoḍaśadhā vyūḍham upadekṣyate ।" iti ।
vyūhaḥ saṃkṣepaḥ ।
ta ete sadbhedā iti sūtram ।
"pramāṇaprameyasaṃśayaprayojanadṛṣṭāntasiddhāntāvayavatarkanirṇayavādajalpavitaṇḍāhetvābhāsacchalajātinigrahasthānānāṃ tattvajñānān niḥśreyasādhigamaḥ ।"
sarvapadārthapradhānaḥ samāso dvandvaḥ ।
kim uktaṃ bhavati ।
sarva ete pramāṇādayo vijñeyā iti ।
anyathā hi samāsāntaraparigrahād viśeṣaṇatvenopayuktānāṃ pramāṇādīnām avijñeyatā syāt ।
yathāvacanaṃ vigraha iti ।
yad eva nirdeśe vacanabhedopādāne prayojanaṃ tad ihāpi draṣṭavyam iti ।
"pramāṇādīnāṃ tattvam iti śaiṣikī ṣaṣṭhī ।"
kaḥ punaḥ śeṣaḥ ।
kārakāṇām avivakṣā śeṣa iti ।
yatra na kārakaṃ kārakārtho vā vivakṣyate sa śeṣaḥ ।
tadyathā brāhmaṇasya kamaṇḍalur iti ।
tattvasya pramāṇādibhyo 'nyānanyatve doṣaḥ ।
yadi tāvat pramāṇādivyatiriktaṃ tattvaṃ na pramāṇādijñānān niḥśreyasādhigama iti prāptam ।
kiṃ kāraṇam ।
tattvaviśeṣaṇatvenopādānāt rājapuruṣānayanakriyāvad iti ।
athābhedaḥ ।
tattvagrahaṇānarthakyam ।
yadi pramāṇādivyatiriktaṃ tattvaṃ na pratipadyasa evaṃ tarhi tattvagrahaṇam anarthakaṃ sampadyata iti ।
nobhayathāpy adoṣād ity eke ।
yadi tāvat pramāṇādivyatiriktaṃ tattvaṃ syāt tasyāsvatantratvāt pramāṇādayo 'pi gamyanta it kuṇḍe badaravṛttivad iti ।
yathokte kuṇḍe badarāṇāṃ vṛttir iti bhāve deśite bhāvasyāsvatantratvāt kuṇḍe badarāṇi vartanta ity uktaṃ bhavati tathehāpi tattvajñānān niḥśreyasādhigama iti pramāṇādīnāṃ grahaṇaṃ bhāvasyāsvatantratvād iti ।
abhede 'pīṣusthitivat tadbhāvapratiṣedho nārthāntaram iti na pramāṇādimātram ucyate 'pi tv arthāntaraṃ pratiṣidhyate ।
yatheṣoḥ sthitir iti neṣumātraṃ sthitir api tu gatimad arthāntaraṃ na bhavatīti ।
tan nānarthāntaratvāsiddheḥ ।
tattvajñānān niḥśreyasādhigama iti tattvaṃ jñāyamānaṃ karma sampadyate niḥśreyasaṃ cādhigamyamānaṃ karma bhavatīti ।
kiṃ punas tattvaṃ kiṃ vā niḥśreyasam iti ।
tattvaṃ padārthānāṃ yathāvyavasthitātmapratyayotpattinimittatvam ।
yo yathāvyavasthitaḥ padārthaḥ sa tathābhūtasya pratyayasyotpattinimittaṃ bhavatīty etat tattvam ।
niḥśreyasaṃ punar dṛṣṭādṛṣṭabhedād dvedhā bhavati ।
tatra pramāṇādipadārthatattvajñānād dṛṣṭaṃ niḥśreyasam ।
na hi kaścit padārtho jñāyamāno hānopādānopekṣābuddhinimittaṃ na bhavatīti ।
evaṃ ca kṛtvā sarve 'pi padārthā jñeyatayopakṣipyanta iti ।
paraṃ tu niḥśreyasam ātmādeḥ tattvajñānād bhavatīti ।
dṛṣṭaṃ pramāṇādiparijñānād adṛṣṭaṃ punar ātmādeḥ prameyasya tattvaparijñānād iti na pramāṇam asti ।
na nāsty arthasya tathābhāvāt ।
artha evāyaṃ tathābhūto yad ātmādeḥ prameyasya tattvajñānān niḥśreyasam adhigamyate ।
yadā hy ayam ātmādi prameyaṃ viparyayeṇādhyavasito bhavaty atha saṃsāraṃ nātivartata iti ।
enaṃ cārthaṃ dvitīyasūtre pratipādayiṣyāmaḥ ।

yadi punaḥ pramāṇādipadārthatattvajñānān niḥśreyasam syān na mokṣamāṇā mokṣāya ghaṭeran ।
na hi kasyacit kvacic ca tattvajñānaṃ nāstīti ।
tasmād ātmādy eva prameyaṃ mumukṣuṇā jñeyam iti ।
pṛthag upadeśāc ca ।
yadi ca pramāṇādy eva prameyaṃ syāt tasya ca parijñānān niḥśreyasaṃ bhaven ।
nātmādi prameyaṃ pṛthag upadṛṣṭaṃ syāt ।
prameyāvadhāraṇārthāyāṃ cottarasūtraprakriyāyāṃ prameyasya vihitatvād ādyena sūtreṇākuśalaḥ sūtrakāraḥ syāt ।
"tac caitaduttarasūtreṇānūdyata iti bhāṣyam ।"
heyahānopāyādhigantavyabhedāc catvāry arthapadāni samyag buddhvā niḥśreyasam adhigacchatīti ।
heyam iti ।
heyaṃ duḥkhaṃ ।
tasya nirvartakam avidyātṛṣṇe dharmādharmāv iti ।
hānaṃ tattvajñānam ।
upāyaḥ śāstram ।
adhigantavyo mokṣaḥ ।
etāni catvāry arthapadāni sarvāsv adhyātmavidyāsu sarvācāryair varṇyanta iti ।

saṃśayādyagrahaṇaṃ pṛthak prameyāntarbhāvād iti cen na vidyāprasthānaprabhedajñāpanārthatvād iti ।
saṃśayādayaḥ prameye 'ntarbhavantīti pṛthak te na vācyāḥ ।
na vidyāprasthānaprabhedajñāpanārthatvāc catasra imā vidyā bhavantīti ।
tāś ca pṛthakprasthānāḥ ।
agnihotrahavanādiprasthānā trayī ।
halaśakaṭādiprasthānā vārtā ।
svāmyamātyabhedānuvidhāyinī daṇḍanītiḥ ।
saṃśayādibhedānuvidhāyiny ānvīkṣikī ।
tasyāḥ saṃśayādiprasthānam antareṇādhyātmavidyāmātram iyaṃ syāt ।
tataḥ kiṃ syāt ।
adhyātmavidyāmātratvād upaniṣadvidyāvat trayyām evāntarbhāva iti catuṣṭvaṃ nivartate tasmāt pṛthag ucyanta iti ।

tatra saṃśayas tāvad vastusvarūpānavadhāraṇātmakaḥ pratyayaḥ ।
anavadhāraṇātmakaś ca pratyayaś ceti vyāhanyate ।
na vyāghātaḥ svarūpāvadhāraṇāt ।
svarūpam asyāvadhāryate 'sti me saṃśayajñānam iti ।
vastusvarūpaṃ tu nānena paricchidyate tad ubhayam anavadhāraṇātmakaś ca pratyayaś ceti ।
sa kathaṃ nyāyasyāṅgaṃ bhavatīti ।
yasmān "nānupalabdhe na nirṇīte 'rthe nyāyaḥ pravartate ।"
upalabdho 'nirṇītaś ceti vyāghātaḥ ।
yady upalabdho nānirṇīto 'thānirṇīto nopalabdhaḥ ।
upalabdho 'nirṇītaś ceti vyāhatam ।
nāsti vyāghātaḥ sāmānyenopalabdho viśeṣato 'nirṇīta iti ।
evam api yathopalabdhas tathānirṇīta iti vyāghātānivṛttiḥ ।
nānivṛttir yathā tatheti vyapadeśāt ।
sarvathā nirṇīte yathā nirṇītas tathopalabdha ity anarthakaṃ syāt ।
tasmāt sāmānyata upalabdho viśeṣato 'nirṇīta iti ।
sa cāyam saṃśaya evambhūtaḥ prameye 'ntarbhavann evam arthaṃ pṛthag ucyate ।

atha prayojanam ।
kiṃ punaḥ prayojanam iti ।
yena prayuktaḥ pravartate tat prayojanam iti laukiko 'yam arthaḥ ।
kena punaḥ prayujyate ।
dharmārthakāmamokṣaie iti kecit ।
vayaṃ tu paśyāmaḥ sukhaduḥkhāptihānibhyāṃ prayujyata iti ।
sukhaduḥkhasādhanabhāvāt tu sarve 'rthāś cetanaṃ prayojayanti ।
tad idaṃ prayojanaṃ nyāyasyāśrayaḥ ।
ka āśrayārthaḥ ।
ādhārārthas tāvan na bhavati ।
upakārakatvam āśrayārthas tanmūlatvāt parīkṣāvidheḥ ।
prayojane sati parīkṣyata iti prayojanaṃ parīkṣāṃ pravartayatīti ।
kā punar iyaṃ parīkṣā ।
nyāyaḥ ।
"kaḥ punar ayaṃ nyāyaḥ ।
pramāṇair arthaparīkṣaṇaṃ nyāyaḥ ।"
kim uktaṃ bhavati ।
samastapramāṇavyāpārād arthādhigatir nyāya iti ।
naikaikaṃ pramāṇam arthaparicchedahetubhāvena vyavatiṣṭhamānaṃ nyāya ity ucyate kiṃtu samastāni ।
so 'yaṃ vipratipannapuruṣapratipādakatvāt paramo nyāya iti vakṣyāmaḥ ।
"pratyakṣāgamāśritam cānumānam ।" iti ।
pratyakṣāgamāśritam iti pratyakṣāgamāvirodhi ।
yadi hy anumānādhigato 'rthaḥ pratyakṣāgamābhyām anusandhīyetātha sphuṭataraḥ pratyayo bhavati ।
yatra punar etāni pramāṇānītaretarāpratisaṃhitāni vyāvṛttāni prayujyante ।
nyāyaviplavo 'sau lābhapūjākhyātikāmais tīrthapratirūpakaḥ pravādo varṇyate ।

"yat punar anumānaṃ pratyakṣāgamaviruddhaṃ nyāyābhāsaḥ saḥ" iti ।
pratyakṣaviruddhaṃ tāvad anuṣṇo 'gniḥ kṛtakatvād ghaṭādivad iti ।
kaḥ punar asyānumānasya virodhaḥ ।
anumānāviṣaye prayogaḥ ।
nāyam anumānasya viṣaye prayogaḥ ।
nāyam anumānasya viṣayo yasmin viṣaye etat prayujyate sa pratyakṣenāpahṛta iti ।
apare punar aśrāvaṇaḥ śabda iti pratyakṣavirodhaṃ varṇayanti ।
tais tu na pratyakṣasya viṣayo jñāto nānumānasya viṣaya iti ।
kiṃ kāraṇam ।
indriyavṛttīnām atīndriyatvāt ।
śrāvaṇatvaṃ ca indriyavṛttiḥ ।
sā kathaṃ pratyakṣā bhavati ।
āgamaviruddhaṃ śuci naraśiraḥkapālaṃ prāṇyaṅgatvāt śaṅkhaśuktivad iti ।
katham idam āgamaviruddham ।
śuci naraśiraḥkapālam iti bruvatā śucyartho vācyaḥ kim uktaṃ bhavati śucīti ।
yadi spraṣṭuḥ pratyavāyābhāvaḥ sa kasyeti vācyam ।
yady ātmana iti brūyāt tadāgamānuṣṭhānatātparyenāvasthānād evam etad ।
atha trayīvidām iti brūyāt trayyabhyupagamād virodha iti vācyam ।
śuci naraśiraḥkapālam iti ko 'rthaḥ ।
viśeṣavidhānam etat ।
viśeṣavidhānaṃ ca śeṣaṃ pratiṣedhati ।
yadi śuci naraśiraḥkapālam iti kim aśucīti vācyam ।
atha sarvam eva śuci dṛṣṭānto nāsti sarvasya pakṣīkṛtatvāt ।
athānumānaviruddhaṃ kasmād anumānaṃ na bhavati ।
ekasminn anumānadvayasamāveśāsambhavān na virodhaḥ ।
na hy anvayavyatirekasampanne 'numāne ekasmin vastuni samāviśatas tasmān nānumānaviruddham ।
pratyakṣavirodhy api tarhi na prāpnoti ।
na na prāpnoti anvayavyatirekasampannasya pratyakṣena bādhitatvāt ।
athopamānaviruddhaṃ kasmān na bhavati ।
nopamānaviruddhaṃ pūrvapramāṇavirodhānuvidhānāt ।
upamānavirodhaḥ pūrvapramāṇavirodhānuvidhāyiny āgamāhitasaṃskārasmṛtyapekṣaṃ ca sārūpyajñānam upamānam iti vakṣyāmaḥ ।
pratyakṣāgamayor virodhād uktaṃ tad iti ।

"tatra vādajalpau saprayojanāv iti bhāṣyam ।"
tasya kuta utthānam ।
"tenānena prayojanena sarve prāṇinaḥ sarvāṇi karmāṇi sarvāś ca vidyā vyāptā" iti ।
tatra vādajalpau kiṃprayojanāv iti yukto vicāra ity ata āha tatra vādajalpau saprayojanāv iti ।
tasmin nyāyābhāsa iti ।
vitaṇḍā tu parīkṣyate saprayojanā niṣprayojanā veti ।
eke tāvad bruvate niṣprayojanā dūṣaṇamātratvād iti ।
tac ca naivaṃ na dūṣaṇamātraṃ vitaṇḍā ।
kiṃ tarhi ।
abhyupetya pakṣaṃ yo na sthāpayati sa vaitaṇḍika ity ucyate ।
atha pakṣam api na pratipadyata unmattavad upekṣaṇīyo bhavati ।
atha parapakṣapratiṣedhajñāpanaṃ prayojanam iti tādṛg evaitat ।
etasminn api caturvargaṃ cet pratipadyate so 'sya pakṣaḥ ।
caturvargo bhāṣya uktaḥ ।
atha na pratipadyate pūrvavad upekṣyaḥ ।
pratipakṣasthāpanāhīnaṃ ca vākyaṃ vitaṇḍety ucyate ।
tasyābhidheyaṃ yady arthaṃ pratipadyate so 'sya pakṣaḥ ।
atha na pratipadyate pūrvavad doṣa ity uktaṃ prayojanam ।

pratyakṣaviṣayo 'rtho dṛṣṭāntaḥ ।
kim uktaṃ bhavati ।
laukikaparīkṣakāṇāṃ darśanāvighātahetur iti ।
evaṃ cātmādivypāptir iti ।
darśanāvighātahetutvena dṛṣṭānte varṇyamāna ātmādi vyāptaṃ bhavati ।
pratyakṣādiviṣayatāyāṃ cātmādi tyaktaṃ bhavati ।
tataś codāharaṇasūtraṃ vyāhanyeta ।
so 'yaṃ dṛṣṭāntaḥ prameyam upalabdhiviṣayatvāt ।
tasya pṛthag upadeśo nyāyasya tanmūlatvāt ।
sati tasminn anumānāgamau syātām asati ca na syātām iti ।
pūrvapratyakṣam artham anumimīte ।
pūrvajñātaṃ cārthaṃ parasmāy ācaṣṭa iti ।
nāstikasya ca vyāghāto 'bhyupagame 'nabhyupagame vā ।
tad uktaṃ bhāṣya iti ।

abhyupagamavyavasthā siddhāntaḥ ।
abhyupagama idam itthambhūtam ceti ।
idam iti sāmānyataḥ ।
itthambhūtam iti viśeṣataḥ ।
tasya vyavasthedaṃ sāṃkhyeṣv evedaṃ yogeṣv eveti ।
sarvatantrasiddhāntas tarhi na siddhānto 'vyavasthānāt ।
na hy ayaṃ kva cid vyavatiṣṭhata iti ।
tac ca na yo 'yaṃ sarvair abhyupagama iyam eva vyavasthā ।
tasya prameye 'ntarbhrūtasya pṛthagvacanaṃ vādādiviṣayatvāt ।
siddhāntabhede sati vādajalpavitaṇḍāḥ pravartanta iti ।

athāvayavāḥ ।
avayavā vākyaikadeśāḥ ।
kiṃ punar vākyam ।
pūrvapadasmṛtyapekṣo 'ntyapadapratyayaḥ smṛtyanugrahena pratisandhīyamāno viśeṣapratipattihetur vākyam ।
tasya bhāgā ekadeśā iti ।
te kiyantaḥ ।
yāvadbhiḥ siddhiḥ parisamāpyata iti ।
kā punar iyaṃ siddhiḥ ।
padārthasya tathātā ।
kā parisamāptiḥ ।
viśeṣapratyayaḥ ।
te samākhyāśabdair abhidhīyante pratijñādaya iti ।
tatrāgamaḥ pratijñeti na yuktam āgamasya tattvavyavacchedakatvāt pratijñārthasya ca pratipādyatvāt ।
āgamādhigatasya pratipādyatvād āgamaḥ pratijñeti na doṣaḥ ।
ya evārtha āgamenādhigatas tam eva parasmāy ācaṣṭa ity āgamaḥ pratijñeti ucyate ।
evaṃ liṅgadarśanamātre hetūpacārād dhetur anumānam iti ।
yat tu dvitīyaṃ liṅgadarśanaṃ tatsambandhasmṛtivyaktihetubhāvād dhetur ity ucyate ।
smṛtiviṣayasya pratyakṣataḥ punar upadarśanād udāharaṇaṃ pratyakṣaṃ yasmāt pūrvānubhūtam arthaṃ smarati taṃ ca smṛtiviṣayam udāharaṇatvenopādatta iti ।
tena pūrvānubhavaprasiddham anuvidhīyamānaṃ pratyakṣam iva pratyakṣam iti ।
kaḥ punar upamānārthaḥ ।
avipratipattir yathā pratyakṣe na vipratipadyata evam udāharaṇe 'pīti ।
yathā tathety upamānaikadeśa upamānopacārād upamānam upanaya iti ।
upamānaṃ khalu yathā tatheti upadeśopayoge sati pratyakṣāgamasmṛtipūrvakaṃ sārūpyajñānam upamānam iti tatropamānaikadeśa upamānam ity upacaranti ।
"sarveṣām ekārthasamavāye sāmarthyapradarśanaṃ nigamanam" iti ।
kaḥ punar ekārthasamavāyaḥ ।
ekavākyādhyāropaḥ ।
kiṃ punaḥ sāmarthyam ।
itaretarasampratyāyitārthāpekṣitvam ।
etac ca vakṣyāma iti ।
nigamyante 'nena pratijñādaya ekārthe sambadhyanta iti ।
so 'yaṃ paramo nyāya iti ।
kaḥ punaḥ paramārthaḥ ।
vipratipannapuruṣapratipādakatvam ।
ekaikaśaḥ pramāṇāni varttamānāny apratipannaṃ puruṣaṃ pratipādayanti vākyabhāvāpannāni punar vipratipannam ato 'yaṃ parama iti ।
kiṃ punar avayavāḥ pramāṇāntaram uta teṣv evāntarbhavanti ।
kiṃ cātaḥ ।
yadi pramāṇāntaraṃ parisaṃkhyānam ayuktam ।
atha teṣv evāntarbhavanti pṛthag abhidhānānarthakyam avayavānām iti ।
na pramāṇāntaram iti brūmaḥ ।
saṃhatānām eteṣāṃ vākyaparatantrāṇāṃ vipratipannapuruṣapratipādakatvena pṛthag upādānam iti ।
ta ete 'vayavāḥ pramāṇebhyaḥ pṛthag bhavanto vādajalpavitaṇḍānāṃ pravṛttihetavo bhavanti ।
tattvavyavasthāyāś cāśrayā bhavantīti ।
ka āśrayārthaḥ ।
viśeṣapratipādakatvam iti ।

"tarko na pramāṇasaṃgṛhīto na pramāṇāntaram" aparicchedakatvāt ।
pramāṇaṃ paricchedakaṃ na tarkaḥ ।
tasmān na pramāṇaṃ ।
na pramāṇāntaram apy ata eva ।
pramāṇaviṣayavibhāgāt tu pramāṇānām anugrāhako yaḥ pramāṇānāṃ viṣayas taṃ vibhajate ।
kaḥ punar vibhāgaḥ ।
yuktāyuktavicāra idaṃ yuktam idam ayuktam iti ।
yad tatra yuktaṃ bhavati tad anujānāti na tv avadhārayati ।
anavadhāraṇān na pramāṇaṃ bhavati ।
tasyodāharaṇaṃ bhāṣye karmanimittaṃ janmeti ।
kathaṃ punaḥ karmanimittatā janmanaḥ ।
bhedavattvāt ।
kaḥ punar bhedaḥ ।
sugatir durgatiś ceti ।
sugatau devo manuṣya iti ।
manuṣyatve pumān itara iti ।
puṃstve brāhmaṇo 'nya iti ।
brāhmaṇatve paṭvindriyo mṛdvindriya iti paṭvindriyatāyām uccābhijano nīcābhijana iti ।
uccābhijanatāyāṃ sakalo niṣkala iti ।
sākalye vidvān mūrkha iti ।
vidvattāyāṃ samāśvāsinī paritrasta iti ।
samāśvāse vaśī parāyatta iti ।
durgatāv api tiryag nāraka iti ।
nārakatve 'pi kuṭaśālmalyām ayaḥkumbhyām iti ।
tiryaktāyāṃ gaur itara iti ।
so 'yaṃ bhedo 'nekam avasthitam anityam ekadravyaṃ pratyātmaniyataṃ nimittam antareṇa na yuktaḥ ।
kiṃ kāraṇam ।
pṛthivyādīnāṃ sarvapuruṣasādhāraṇatvāt pṛthivyādigatasya ca niyamahetor abhāvāt sarvaṃ sarvātmakaṃ prasajyeta ।
dṛṣṭaś ca niyamabhedaḥ ।
tasmāt karma niyāmakam iti ।
so 'yam itthaṃbhūtas tarka upalabdhiviṣayatvāt prameyam ।

"nirṇayas tattvajñānaṃ pramāṇānāṃ phalam ।"
kadā punar nirṇayaḥ pramāṇānāṃ phalam bhavati ।
yadā vastvantaraparicchedahetubhāvena nopādīyate tadā phalaṃ yadā tena paricchinatti tadā pramāṇam iti na vyavatiṣṭhate pramāṇaphalabhāvaḥ ।
etac ca vakṣyāmaḥ ।
"prameyā ca tulāprāmāṇyavat" ity etasmin sūtre nimittadvayasamāveśād ekaṃ vastu dviśabdavācyam iti ।
"tāv etau tarkanirṇayau lokayātrām vahate" iti buddhvā buddhvā lokaḥ pravartamānaḥ tarkanirṇayābhyāṃ heyaṃ jahāty upādeyaṃ copādatte ।
asyāntarbhāvaḥ pramāṇeṣu prameyeṣu vā ।
yadā phalaṃ tadā prameyaṃ yadānena paricchidyate tadā pramāṇam ।

"vādo nānāpravaktṛkaḥ" iti ।
siddhāntabhedānuvidhānān nānāpravaktṛka iti ।
"pratyadhikaraṇasādhano 'nyatarādhikaraṇanirṇayāvasānaḥ" iti ।
adhikaraṇam adhikaraṇaṃ prati pratyadhikaraṇam ।
asya sādhanam ।
kim uktaṃ bhavati ।
ubhābhyāṃ sādhanaṃ vaktavyam iti ।
anyatarasminn adhikaraṇe nirṇayaḥ ।
etac ca vakṣyāmaḥ ।
so 'yaṃ kiṃrūpo vādaḥ ।
vākyasamūha ity āha ।
nanu ca pramāṇatarkasādhanopālambha iti śrūyate ।
pramāṇāni ca jñānātmakāni "indriyārthasannikarṣotpannaṃ jñānam" ity evam ādinā prakrameṇa pramāṇāni jñānātmakānīty uktam ।
tarkaś cohaḥ ।
sa coho jñānātmaka eva ।
tasmād vākyasamūho vāda iti na yuktam ।
na pramāṇatarkasādhanopālambhaśabdasyānyathāvyākhyānāt ।
tac ca sūtraṃ varṇayiṣyanto vakṣyāmaḥ ।

"tadviśeṣau jalpavitaṇḍe" iti ।
kaḥ punar viśeṣaḥ ।
aṅgādhikyam aṅgahāniś ceti ।
chalajātinigrahasthānaprayogād adhiko jalpaḥ ।
sa pratipakṣasthāpanāhīnas tu vitaṇḍā ।
etāvatā ca viśeṣeṇa kathāmārgabheda iti ।
viṣayabhedāc ca bhedaḥ ।
śiṣyādiviṣayo vādaḥ śiṣyamāṇaviṣaye jalpavitaṇḍe iti ।

anyatamaliṅgadharmānuvidhānena pravartamānā ahetavaḥ santo hetuvad ābhāsanta iti hetvābhāsāḥ ।
te ca nigrahasthānam ।
nigrahasthānaprāptānāṃ punar eṣāṃ pṛthagupadeśo "vāde codanīyatvād" iti bhāṣyam ।
yasmāt kilaite vāde codyanta ataḥ pṛthag upadiśyanta iti ।
nobhayathāpy asambandhān ।
na vāde codanīyatvaṃ pṛthagupadeśāvinābhāvi pṛthagupadeśo vā vāde codanīyatvāvinābhāvīti ।
yadi tāvad yaḥ pṛthag upadiśyate sa vāde codyata iti sarve padārthā vāde codanīyāḥ prasajyanta iti ।
kiṃ kāraṇam ।
sarve pṛthag ukadiṣṭā iti ।
atha vāde codyante ye te pṛthag upadiśyanta iti ।
tad api nānekāntāt ।
na tāvan nigrahasthānebhyo nyūnādhikayoḥ pṛthag upadeśo 'tha ca codyete vāda iti ।
tasmād vāde codanīyatvāt pṛthag upadeśa iti ।
yat kiṃcid etad ।
etad eva tu nyāyyaṃ pṛthagupadeśaprayojanaṃ vidyāprasthānabhedajñāpanārthatvād iti ।
atha kasmān nigrahasthānabhāvāpannānāṃ hetvābhāsānāṃ pṛthagupadeśa iti ।
pramāṇasāmānyāt pṛthagupadeśa iti ।
atha kasmāt vāde deśyante pramāṇasāmānyāt ।
pramāṇāni vāde 'bhidhīyante pramāṇasāmānyaṃ ca hetvābhāseṣv asti ।
ataḥ pramāṇasāmānyād vāde 'bhidhīyanta iti ।
atha vāde nigrahasthānāni kānicit santi kānicin neti kim ayaṃ padārthānāṃ niyogo 'tha tathābhūtānāṃ anvākhyānam iti ।
kiṃ cātaḥ ।
yadi tāvan niyoga evaṃ bhavataivaṃ mā bhūteti padārthān niyuñjāno bhavān upekṣaṇīyaḥ ।
atha svarūpata evāvasthitāḥ padārthās tān anujānāti bhavān iti kasmān nigrahasthānāni kānicid vāde bhavanti kānicin neti vaktavyam ।
na lakṣaṇaparatantratvād arthatathābhāvasyeti brūmaḥ ।
na padārthā vaktur niyogam anuvidhīyante yathā tu bhavanti tathābhūtā evārthā anvākhyāyante ।
so 'yaṃ lakṣaṇaparatantraṃ tattvam anvācakṣāṇo nābhyākhyeyaḥ padārthā bhavatā niyujyanta iti vādasya śiṣyādiviṣayatvāt ।
na ca śiṣyādibhiḥ saha vādaṃ kurvāṇenāpy apratibhādicodanā kāryā tāvad asyābhidheyaṃ yāvad asau bodhito bhavatīti ।
pramāṇapratirūpakatvāt tu hetvābhāsānām avarodha iti ।
kiṃ kāraṇaṃ ।
bhrānteḥ puruṣadharmatvāt ।
puruṣadhrama evāyaṃ bhrāntir iti ।
so 'yaṃ bhrāntyā pramāṇaṃ bruvan pramāṇābhāsam api brūte ।
ato 'sya nigraha iti ।
kaḥ punaḥ śiṣyācāryayor nigraha iti ।
vivakṣitārthāpratipādakatvam ।
nyūnādhikāpasiddhāntānāṃ vāde katham avatāraḥ ।
pramāṇasāmānyād eva ।
nyūnasyāpi pramāṇasāmānyam adhikasyāpi pramāṇasāmānyam asti ।
avayavahīnatā cāvayavādhikatā ca vākyasya bhrāntyā bhavata ity asty avatāraḥ ।
"jalpavitaṇḍayos tu nigrahasthānānīti ।"
vijigīṣur jalpavitaṇḍābhyāṃ pratyavastheyaḥ ।
tasya yathāsambhavaṃ nigrahasthānāni vaktavyānīti nopekṣaṇīyaḥ ।

chalajātinigrahasthānānāṃ svavākye parivarjanaṃ paravākye paryanuyogaḥ parijñānārtham eva kevalam ।
chalajātinigrahasthānāni svayaṃ na prayojyānīti ।
jātes tu svayaṃ ca sukaraḥ prayoga iti ।
na vyāghātāt ।
svavākye parivarjanaṃ sukaraś ca prayoga iti vyāhatam ।
yadi sukaraḥ prayogo na svavākye parivarjanam ।
atha svavākye parivarjanaṃ na sukaraḥ prayoga iti vyāghātaḥ ।
na vyāghātaḥ praśnāpākaraṇārthatvāt ।
svayaṃ ca sukaraḥ prayoga iti kim uktaṃ bhavati ।
pareṇa jātau prayuktāyāṃ praśnikān bravīti jātir anena prayukteti ।
ta enaṃ pratyanuyuñjīran kathaṃ jātiḥ katamā jātir iti ।
atao jātyabhijñaḥ sukhaṃ śaknoti vaktum evaṃ jātir iyaṃ ca jātir iti ।
evaṃ ca sukaraḥ prayoga iti ।
tasmād ete saṃśayādayaḥ padārthāḥ pramāṇe prameye cāntarbhavanto vidyāprasthānabhedajñāpanārthaṃ pṛthagupadiṣṭā iti ।

seyam ānvīkṣikī nyāyavidyā "pramāṇādibhiḥ padārthair vibhajyamānā pradīpaḥ sarvavidyānāṃ" bhavati prakāśakatvāt pradīpaḥ ।
pramāṇādipratipāditam artham itarā vidyāḥ pratipadyanta iti ।
kim itarāsu vidyāsu pramāṇādīni na santi ।
na santīty āha ।
kathaṃ na santi ।
anadhikārāt ।
na tā vidyāḥ pramāṇādiparijñānenādhikriyanta iti pramāṇādiprakāśite tv arthe tāḥ pravartanta iti ।
"upāyaḥ sarvakarmaṇām" iti ।
pramāṇaprakāśitānāṃ karaṇād upāyaḥ ।
yasmāt pramāṇaprakāśitam artham itarā vidyāḥ kurvanti ।
"āśrayaḥ sarvadharmāṇām" iti ।
sarvavidyopakārakatvād āśrayaḥ ।
sarvāsāṃ vidyānām iyam upakaroty upakāritvād āśrayo rājabhṛtyavad iti ।

"tad idaṃ tattvajñānaṃ niḥśreyasādhigamaś ca yathāvidyaṃ veditavyam ।"
sarvāsu vidyāsu tattvajñānam asti niḥśreyasādhigamaś ceti ।
trayyāṃ tāvat kiṃ tattvajñānaṃ kaś ca niḥśreyasādhigama iti ।
tattvajñānaṃ tāvad agnihotrādisādhanānāṃ svāgatādiparijñānam anupahatādiparijñānaṃ ca ।
niḥśreyasādhigamo 'pi svargaprāptiḥ ।
tathā hy atra svargaḥ phalaṃ śrūyata iti ।
atha vārtāyāṃ kiṃ tattvajñānaṃ ko vā niḥśreyasādhigama iti ।
bhūmyādiparijñānaṃ tattvajñānam ।
bhūmiḥ kaṇṭakādyanupahatety etat tattvajñānam ।
niḥśreyasaṃ sasyādhigamas tadphalam ।
daṇḍanītyāṃ kiṃ tattvajñānaṃ ko vā niḥśreyasādhigama iti ।
sāmadānadaṇḍānāṃ yathākālaṃ yathādeśaṃ yathāśakti viniyogas tattvajñānam niḥśreyasaṃ api pṛthivījaya iti ।
"iha tv adhyātmavidyāyām ātmādijñānaṃ tattvajñānaṃ niḥśreyasādhigamo 'pavargaprāptir" iti ।

yat punaḥ pramāṇāditattvajñānān niḥśreyasam na tad vivakṣitam madamānādinimittatvād vādādiparijñānasya nābhisambandho niḥśreyaseneti kecit ।
na cānabhisambaddhaṃ pratipādayatīty ayuktam uktaṃ pramāṇāditattvajñānān niḥśreyasam iti ।
na sūtrārthāparijñānāt ।
sūtrārthaṃ no na vyajñāsīḥ yata evaṃ pratyapatthāḥ ।
ka evaṃ sūtrārthaṃ varṇayanti pramāṇādipadārthatattvajñānān niḥśreyasam iti ।
api tu yatparijñānān niḥśreyasaṃ tad anantarasūtre vakṣyāmaḥ ।
"uktaṃ cātmādeḥ khalu prameyasya tattvajñānān niḥśreyasādhigamaḥ" iti ।
yac cedam ucyate madamānādinimittabhūtā vādādaya ity etac ca nāsati bhāvāt sati cābhāvāt ।
asati vādādijñāne rāgādayaḥ sanakādīnāṃ bhavanti sati ca tattvavidāṃ na bhavanti ।
tasmān na nimittaṃ vādādiparijñānaṃ rāgādīnām iti ।

na tattvaparijñānād apavarga ubhayathā doṣāt ।
yadi tāvat tattvajñānānantaram evāpavargaḥ syāt tadvatām avasthānaṃ na syāt ।
tadvatāṃ cāvasthānaṃ dṛṣṭaṃ kutaḥ ।
śāstrasampradāyāvicchedāt ।
sampradāyo nāma śiṣyācāryasambandhasyāvicchedena śāstraprāptiḥ ।
yadi tattvajñānād anantaram apavargaḥ syāt ।
śāstrasampradāyo vicchidyeta ।
yasya yadā tattvajñānam utpannaṃ sa tadaivāpavṛkta iti ।
athotpannatattvajñāno 'vatiṣṭhate na tattvajñānaṃ kāraṇaṃ saty apy abhāvāt saty api tattvajñāne yasyābhāvān nāpavṛjyate so 'nyo 'rtha iti ।
kāraṇaṃ hi nāma tad bhavati yasmin sati yad bhavati yasmiṃś cāsati yan na bhavati ।
anadhigatārthapūrvakatvaṃ vā śāstrasya syāt ।
atha tattvajñānānantaram apavarge vātaputrīyaṃ śāstraṃ prāpnoti na tattvadṛkpūrvakam iti na niḥśreyasasya parāparabhedāt ।
yat tāvad aparaṃ niḥśreyasaṃ tat tattvajñānānantaram eva bhavati ।
tathā coktam ।
"jīvann eva hi vidvān saṃharṣāyāsābhyāṃ vipramucyate" iti ।

ayaṃ śāstrārtha iti ।
paraṃ tu niḥśreyasaṃ tattvajñānāt kramena bhavati ।
kramapratipādanārthaṃ cedaṃ sūtraṃ "duḥkhajanmapravṛttidoṣamithyājñānānām" ity evam ādi ।
etat sambandhenaivārthavat ।
padārthas tu vaktavyaḥ ।
tatrātmādyapavargaparyantaṃ prameyaṃ jñeyam ।
tasmin mithyājñānam anekaprakārakaṃ vartate ।
ko vṛttyarthaḥ ।
viṣayārthaḥ ।
tatrāyaṃ bhedaḥ ।
tatrātmani tāvan nāstīti ।
ātmā tāvad astitvena pramāṇasāmarthyād samadhigataḥ ।
astitvena samadhigate nāstīti vijñānaṃ mithyāpratyayaḥ ।
tasyānupapattiḥ sadasatoḥ sārūpyābhāvād iti cen na pramāṇagamyatopapatteḥ ।
na hi satasatī sarūpe yato 'satsāmyādasaddharmādhyāropeṇātmani mithyāpratyayaḥ syāt ।
tac ca naivaṃ pramāṇagamyatopapatteḥ ।
sadasatoḥ pramāṇagamyatvaṃ sārūpyaṃ kriyāguṇavyapadeśaḥ ।
tadrahitatā ca viśeṣaḥ ।
so 'yam asaddharmān saty ātmani samāropya viparyeti nāsty ātmeti ।
evam anātmani śarīre ātmeti ।
kiṃ punar anātmanaḥ śarīrāder ātmanā sādharmyaṃ yata etad bhavati anātmany ātmeti ।
ahaṅkāraviṣayatvaṃ sāmānyam ।
icchādyādhāratānādhārateti viśeṣaḥ ।
yathaivātmāhaṅkārasya viṣayas tathā śarīrādayo 'pi ।
kathaṃ punaḥ śarīre ahaṅkāraḥ ।
śarīravācakaśabdasāmānādhikaraṇyāt śarīre 'haṅkāro gauro 'ham ity evam ādiḥ ।
icchādyādhāra ātmā na śarīrādaya iti viśeṣaḥ ।
etac copariṣṭād pratipādayiṣyāmaḥ ।
so 'yam ātmadharmān icchādīn śarīrādiṣvadhyāropya viparyety aham eta iti ।
evaṃ sāmānyaviśeṣadharmaparijñāne sati tadviparītadharmādhyāropena viparyayaḥ sarvatra bhavatīti ।
kaḥ punar ayaṃ viparyayaḥ ।
atasmiṃs tad iti pratyayaḥ ।
śeṣaṃ bhāṣye ।

te ime duḥkhādayo mithyājñānaparyavasānā "avicchedena pravartamānāḥ saṃsāraḥ" iti ।
kaḥ punar ayaṃ saṃsāraḥ ।
duḥkhādīnāṃ kāryakāraṇabhāvaḥ ।
sa cānādiḥ ।
pūrvāparakālabhāvasyāniyamāt ।
na ca śakyaṃ vaktuṃ pūrvaṃ duḥkhādayaḥ paścān mithyājñānam pūrvaṃ vā mithyājñānam paścād duḥkhādaya iti ।
yadā tu tattvajñānān mithyājñānam apaitīti katham apāyaḥ ।
samāne viṣaye tayor virodhāt ।
yasmān mithyājñānaṃ tattvajñānaṃ caikasmin viṣaye virudhyete vastuno dvairūpyāsambhavāt ।
na hy ekaṃ vastu dvirūpaṃ bhavati ।
tasmān mithyājñānaṃ tattvajñānena nivartyata iti ।
kathaṃ punaḥ pūrvotpannaṃ mithyājñānaṃ paścād bhāvinā tattvajñānena nivartyate ।
mithyājñānasyāsahāyatvāt ।
mithyājñānam asahāyamato nivartata iti ।
samyagjñānasya punar viṣayaḥ sahāyībhavati ।
kasmāt ।
tathātvenāvasthānāt ।
tathābhūto 'sau viṣayo yathā tatra tattvajñānam iti ।
pramāṇāntarānugrahāc ca ।
āgamānumānādi ca pramāṇaṃ tattvajñānasya sahāhībhavati ।
yadā hy ayam āgamānumānyoḥ pratisaṃhitayor viṣayaṃ bhāvayati samāhito 'nanyamanāś cintayati tato 'sya vipacyamāne dhyāne viviktāyāṃ dhyānabhāvanāyāṃ tasminn arthe tattvapratibodhi jñānaṃ pratyakṣam utpadyata iti ।
so 'yam āgamānumānapratyakṣāṇāṃ viṣayaṃ pratipadyamānas tattvam etad iti pratipadyate ।
tattvapratipatter asya mithyājñānaṃ nivartata iti ।
nivṛtte ca mithyājñāne na punas tadviṣayaṃ mithyājñānam utpadyate virodhād ity uktam ।
kaḥ punar virodhaḥ ।
sahāsambhavaḥ ।
mithyājñānābhāve rāgādayo 'payantīti kāryakāraṇabhāvād eva ।
kāraṇaṃ mithyājñānaṃ kāryā rāgādayaḥ ।
na hi kāraṇe 'sati kāryam utpattum arhatīti ।
ye tāvad anutpannā rāgādayas te kāraṇābhāvān mā bhūvan ।
ye tūtpannās te katham ।
teṣām api vairāgyān nivṛttiḥ ।
kiṃ punar vairāgyam ।
bhogānabhiṣvaṅgalakṣaṇam ity uktam ।

asaktiś ca saktiṃ bādhate ।
tat punar vairāgyaṃ kathaṃ bhavati ।
tattvajñānād viṣayadoṣadarśanād iti ।
doṣābhāve pravṛttyabhāvaḥ ।
yadāsya samyagjñānavato doṣā apayanty atha doṣābhāve pravṛttir nivartate ।
kā punar iyaṃ pravṛttiḥ ।
dharmādharmau janmasādhanatvāt ।
nāsmin sūtre kriyā pravṛttiśabdenocyate 'pi tu dharmādharmau tadsādhanabhāvāt ।
janmasādhanaṃ dharmādharmau na pravṛttiḥ kṣaṇikatvāt ।
dharmādharmayos tu pravṛttiśabdaḥ pravṛttisādhanatvād iti ।
yau tāvat anāgatau dharmādharmau tayor doṣābhāvād abhāvo yuktaḥ ।
yau vartamānau tayor na yuktaḥ ।
kiṃ kāraṇam ।
nirdoṣasyāpi bhāvāt ।
nirdoṣo 'py ayam avatiṣṭhate dharmādharmayoś ca phalam upabhuṅkta iti ।
nānāgatayoḥ sādhanābhāveneṣṭatvān na brūmo yau vartamānau dharmādharmau tau doṣābhāvān na bhavata ity api tu yāv anāgatau tau kāraṇābhāvān notpadyeta iti ।
vartamānayoḥ punaḥ kāryāvasāyāt prakṣayaḥ ।
yau tu vartamānau dharmādharmau tayor yad āvasānikaṃ kāryaṃ tena vyāvṛttiḥ ।
pravṛttyabhāve janmābhāvaḥ ।
atrāpi dharmādharmayor vyāvṛttayor yad anyac charīraṃ tan na bhavati ।
na punar vartamānaṃ na bhavatīti ।
atha vartamānasya kathaṃ nivṛttiḥ ।
saṃskārakṣayāt ।
yāvad asya sthitihetuḥ saṃskāro dharmādharmasamākhyāto 'vatiṣṭhate tāvat tiṣṭhatīti ।
janmābhāve duḥkhābhāva iti nirāyatanasyānutpatter na hi nirāyatanaṃ duḥkham utpattum arhatīti ।
etac ca tad āhur yāvad ātmani dharmādharmau tāvad āyuḥ śarīram indriyāṇi viṣayāś ceti ।
so 'yaṃ mithyājñānādinā kalāpena sarvato viyukto vimukta ity ucyate ।

"tattvajñānaṃ tu khalu mithyājñānaviparyayeṇa vyākhyātam ।"
svarūpatas tu yathāvyavasthitapadārthādhigatir ity uktam ।
kasmāt punar ayaṃ hātā sukhaduḥkhe jahāti na punaḥ sukham ādāya duḥkhaṃ jahātīti ।
vivekahānasyāśakyatvāt ।
vivekahānam aśakyaṃ kartum ।
ataḥ sukham upabhoktukāmena duḥkham api bhoktavyam ।
duḥkhaṃ vā jihāsatā sukham api hātavyaṃ saviṣānnavad iti ।
"sukhaṃ duḥkhānuṣaktam anādeyam" iti ।
anuṣaṅgo 'vinābhāvo yatraikaṃ tatretarad iti ।
samānanimittatā vānuṣaṅgo yāni vā sukhasādhanāni tāny eva duḥkhasādhanānīti ।
samānādhāratā vānuṣaṅgo yatra sukhaṃ tatra duḥkham iti ।
samānopalabhyatā vānuṣaṅgo yena sukham upalabhyate tena duḥkham apīti ।

"trividhā cāsya śāstrasya pravṛttiḥ" iti bhāṣyam ।
pravṛttes traividhyaṃ kutaḥ ।
arthasya tathābhāvāt ।
nāmī padārthā vaktṛā tredhā vyavasthāpyanta evaṃ bhavateti ।
kiṃ tv artha evāyaṃ tathābhūto yena tredhā bhavatīti ।
"nāmadheyena padārthamātrābhidhānam" uddeśa iti ayuktaṃ ghrāṇādisūtravyāghātāt ।
"ghrāṇarasanacakṣustvakśrotrāṇīndriyāṇi" iti lakṣaṇam uktam ।
na cedaṃ nāmadheyenoddeśamātrād bhidhyate ।
mātragrahaṇasāmarthyād aprasaṅgaḥ ।
padārthābhidhānamātram ity uktam ।
na ca ghrāṇādīnāṃ padārthābhidhānamātratvaṃ kārakaśabdatvāt ।
kārakaśabdā ete ghrāṇādinīti tasmān noddeśaprasaṅgaḥ ।
uddiṣṭasya vibhāgo dvedhā bhavati lakṣitasyālakṣitasya ca ।
lakṣitasya chalādeḥ ।
alakṣitasyapramāṇāder iti ।
athoddiṣṭavibhāgadvāreṇa sūtraṃ "pratyakṣānumānopamānaśabdāḥ pramāṇāni" iti ।

sūtrārtho nigadenaiva vyākhyātaḥ ।
uddiṣṭasya vibhāgānarthakyaṃ vyāghātāt ।
"trividhā cāsya śāstrasya pravṛttiḥ" ity uktam ।
uddiṣṭavibhāgaś ca na trividhāyāṃ śāstrapravṛttāv antarbhavati ।
tasmād uddiṣṭavibhāgo na yuktaḥ ।
noddiṣṭavibhāgasya uddeśa evāntarbhāvāt ।
uddiṣṭavibhāga uddeśa evāntarbhavati ।
kasmāt ।
lakṣaṇasāmānyāt ।
samānaṃ lakṣaṇaṃ nāmadheyena padārthābhidhānamātram uddeśa iti ।
kiṃ punar vibhāgena prayojanam ।
niyamaḥ ।
yadi pratyakṣānumānopamānaśabdāḥ pramāṇānīti vibhāgo na kriyeta niyamo na gamyeta catvāry eva pramāṇānīti ।
lakṣaṇataś catuṣṭvādhigatir iti cen na lakṣaṇasya itaretaravyavacchedahetutvāt ।
syād eṣā buddhir lakṣaṇataḥ pramāṇacatuṣṭvaṃ gamyata iti yasmāc caturṇāṃ lakṣaṇam uktam iti ।
na lakṣaṇasyetaretaravyavacchedahetutvāt ।
lakṣaṇaṃ khalu lakṣyaṃ padārthaṃ samānāsamānajātīyebhyo vyavacchinatti niyamaṃ tu na śaknoti kartum anyārthatvāt ।
anyāsambhavasya tato 'nadhigateḥ ।
na hi lakṣaṇato 'nyāsambhavo 'dhigamyate ।
tataś caturṇām anabhidhāne caturṇāṃ lakṣaṇopadeśe syāt saṃśayaḥ ।
kiṃ vidyamānāni na lakṣitāny utāho avidyamānānīti ।
tasmāt saṃśayanivṛttyarthaṃ yukto vibhāgoddeśa iti ।

"akṣasyākṣasya prativiṣayaṃ vṛttiḥ pratyakṣam" iti ।
ayaṃ ca sūtravivakāyām avyayībhāvaḥ samāsaḥ ।
anyathā tu vastunirdeśo na samāsaḥ ।
samāse hy akṣasyeti ṣaṣṭhī na śrūyeta ।
kaḥ punar atra samāsaḥ ।
prādisamāso 'yaṃ draṣṭavyaḥ pratigatam akṣaṃ pratyakṣam iti yathopagato gobhir upagur iti ।
evam anumānādiṣv draṣṭavyam ।
"mitena liṅgena liṅgino 'rthasya paścān mānam anumānam" iti na yuktaṃ phalābhāvāt ।
etasmin vyākhyāne 'phalam anumānaṃ prāpnoti ।
kiṃ kāraṇam ।
arthasya mitatvāt ।
naiṣa doṣaḥ ।
mitena liṅgenārthasya paścān mānaṃ yato bhavatīti brūmaḥ ।
bhavatu vāyam artho laiṅgikī pratipattir anumānam iti ।
nanu ca phalābhāvo doṣa uktaḥ ।
na doṣo hānopādānopekṣābuddhīnāṃ phalatvāt ।
sarvaṃ ca pramāṇaṃ svaviṣayaṃ prati bhāvasādhanaṃ pramitiḥ pramāṇam iti ।
viṣayāntaraṃ prati karaṇasādhanaṃ pramīyate 'neneti pramāṇam ।
yadi bhāvasādhanaḥ pramāṇaśabdaḥ kim phalaṃ viṣayasyādhigatatvāt ।
uktaṃ phalaṃ hānādibuddhaya iti ।
jñāte tadbhāvāt ।
jñāte khalv arthe trividhā buddhir bhavati heyo vopādeyo vopekṣaṇīyo veti ।
kecit tu sannikarṣam eva pratyakṣaṃ varṇayanti ।
na tan nyāyaṃ pramāṇābhāvāt ।
sannikarṣa eva pramāṇam iti na pramāṇam asti ।
ubhayaṃ tu yuktaṃ paricchedakatvāt ।
ubhayaṃ paricchedakaṃ sannikarṣo jñānaṃ ca ।
ekāntavādinas tu doṣa iti ।

"sāmīpyamānam upamānam" iti na yuktam upamānasyānyathāvyākhyānāt ।
"samākhyāsambandhapratipattir upamānārthaḥ" ity uktam idānīṃ tūcyate sāmīpyamānam upamānam iti ।
nanu vyāghātaḥ ।
nāsti vyāghātaḥ sāmīpyamānena samākhyāsambandhapratipatter iṣṭatvāt ।
yasmād ayam upayuktopamāno godarśī āgamapratyayāhitasmṛtipūrvakaṃ gavā sādṛśyaṃ pratyakṣena pratipadya asya gavayaśabdaḥ saṃjñeti saṃjñāsaṃjñisambandhaṃ pratipadyate tasmād avyāghāta iti ।

śabdaviṣayā pratipattiḥ śābdaṃ pramāṇam ।
phalaṃ tad eva ।

kecit tu krame prayojanaṃ varṇayanty ādau pratyakṣagrahaṇaṃ prādhānyāt ।
tadanantaram anumānaṃ tatpūrvakatvāt ।
tadanantaram upamānaṃ tatsādharmyāt ।
tadanantaraṃ śabdo mahāviṣayatvād iti ।
tac cāyuktam ity apare manyante kramābhidhānasya nyāyaprāptatvāt ।
nyāyaprāptaṃ kramābhidhānaṃ kramavarṇavṛttitvād vāca iti ।
mahāviṣayatāyāṃ ca śabdasyādāv abhidhānaprasaṅga iti ।
etac cāyuktaṃ kramavarṇavṛttitvād vāco 'yugapadabhidhānaṃ yuktam ।
pūrvāparābhidhāne tu na sādhanam etat ।
tasmād anyo nyāyo vaktavyaḥ ।
sa cāyaṃ nyāyaḥ pratyakṣaṃ pūrvaṃ prādhānyāt ।
mahāviṣayatvād ādau śabdopadeśa iti ।
nobhayaṃ mahāviṣayaṃ śabdaḥ pratyakṣaṃ ca ।
katham iti ।
pratyakṣenāpi sāmānyaviśeṣatadvatāṃ grahaṇaṃ śabdenāpīti ।
tatra kiṃ śabdasyādāv upadeśo bhavatv āhosvit pratyakṣasyeti ।
pratyakṣasyeti yuktam ।
kiṃ kāraṇam ।
sarvapramāṇānāṃ pratyakṣapūrvakatvād iti ।

"kiṃ punar" etāni "pramāṇāni saṃplavante 'tha pratiprameyaṃ vyavatiṣṭhante" iti ।
"ubhayathā darśanam ।"
tac ca pramāṇata ity atraiva darśitam ।

"seyaṃ pramitiḥ pratyakṣaparā" iti ।
pratyakṣenādhigate 'rthe ākāṅkṣābhāvāt tatparā ।
yathāyaṃ laukiko 'mutrāgnir ity āptopadeśād agniṃ pratyāhitapratyayas taṃ deśaṃ gacchati ।
pratyāsīdan punar dhūmaviśeṣaṇaṃ dhūmāṅgatvena vyavasthitaṃ hutabhujaṃ pratipadyate ।
āsannataras tv adānīm indriyārthasannikarṣavaśād agnāv agnipratyayaṃ karoti ।
tadā nirākāṅkṣo bhavati ।
tasmāt pradhānaṃ pratyakṣam iti ।
yatra saṃplavas tatraivam ।
yatra punar vyavasthā tatra pradhānaguṇabhāvo na cintyata iti ।

athedānīṃ vibhaktānāṃ lakṣaṇavacanam iti lakṣaṇam ucyate ।
tatra "indriyārthasannikarṣotpannam" ity evam ādi sūtram ।
sūtrārthas tu samānāsamānajātīyaviśeṣakatvam ।
atha padānām arthaḥ ।
katham indriyārthasannikarṣotpannam iti ।
indriyeṇārthasya sannikarṣād yad utpadyate jñānam tat pratyakṣam iti ।
indriyāṇi punar vakṣyamāṇakāṇi ।
arthāś ca ।
sannikarṣaḥ punaḥ ṣoḍhā bhidyate ।
saṃyogaḥ saṃyuktasamavāyaḥ saṃyuktasamavetasamavāyaḥ samavāyaḥ samavetasamavāyo viśeṣaṇaviśeṣyabhāvaś ceti ।
tatra cakṣur indriyaṃ rūpavān ghaṭādir arthaḥ ।
tena sannikarṣaḥ saṃyogas tayor dravyasvabhāvatvāt ।
adravyeṇa tu tadgatarūpādinā saṃyuktasamavāyo yasmāc cakṣuṣā saṃyukte dravye rūpādi vartata iti ।
vṛttiś ca samavāyaḥ ।
evaṃ rūpādivṛttinā sāmānyena saṃyuktasamavetasamavāyaḥ sannikarṣaḥ ।
evaṃ ghrāṇādiṣu gandhavadādidravyena saṃyogaḥ ।
tatsamaveteṣu gandhādiṣu saṃyuktasamavāyaḥ ।
tadvṛttiṣu ca sāmānyeṣu saṃyuktasamavetasamavāyaḥ ।
śabde ca samavāyaḥ ।

ayaṃ khalu śabdaḥ saṃyogavibhāgayonir ādyaḥ ।
tatra katamaḥ śabdaḥ saṃyogayoniḥ katamaś ca vibhāgayonir iti ।
ākāśaguṇatvāt śabdasyākāśavṛttiḥ saṃyogaḥ kāraṇam ।
guṇakarmasv ārabdhavyeṣu sāpekṣa iti sāpekṣo na nirapekṣa iti ।
kim apekṣate ।
bheryākāśasaṃyogas tāvat śabdasyāsamavāyi kāraṇaṃ tasyānugrāhe bherīdaṇḍasaṃyogo daṇḍagatavegāpekṣa iti ।
yadi punar bherīdaṇḍasaṃyoga eva śabdasya kāraṇaṃ syād vyadhikaraṇaḥ saṃyogaḥ śabdakāraṇam iti sarvatra śabdasyotpattiprasaṅgaḥ ।
vibhāgajavibhāgāc ca śabdaḥ ।
vaṃśadalavibhāgānugṛhītād vaṃśadalākāśavibhāgāc chabda iti ।
sa utpannaḥ śabdaḥ sarvadikkāni śabdāntarāṇi karoti ।
tāny api pratyekaṃ śabdāntarāṇi tāvat yāvat karṇaśaṣkulīmānākāśadeśa iti ।
yaḥ karṇaśaṣkulīmatyākāśadeśe samavaiti sa samavāyād upalabhyate ।
tadgateṣu ca sāmānyeṣu samavetasamavāyād iti ।
samavāye cābhāve ca viśeṣaṇaviśeṣyabhāvād iti ।
so 'yam sannikarṣaśabdaḥ saṃyogasamavāyaviśeṣaṇaviśeṣyabhāvavyāpakatvād upātta iti ।
so 'yaṃ sannikarṣaḥ pratyakṣasya kāraṇaṃ bhavatīti lakṣaṇatvenocyate ।

yadīndriyārthasannikarṣaḥ pratyakṣasya kāraṇatvād upadiśyate 'tyalpam idam ucyate ।
anyāny api pratyakṣasya kāraṇāni bahūni santi ।
tāny api vaktavyāni ।
tad yathātmamanaḥsaṃyoga indriyamanaḥsaṃyogaḥ viṣayaprakāśasaṃyoga viṣayasthaṃ rūpaṃ viṣayasaṃyogisthaṃ ca mahattvam anekadravyavattvam upalabdhiphalaḥ saṃskāra iti ।

kasmāt ।
tadbhāve bhāvāt tadabhāve cābhāvād iti ।
tad yadi kāraṇabhāvād indriyārthasannikarṣagrahaṇam etāny api kāraṇāntarāṇi vaktavyāni ।

na vaktavyāni ।
nedaṃ kāraṇāvadhāraṇārthaṃ sūtram api tu samānāsamānajātīyaviśeṣaṇārtham ।
yat pratyakṣasyāsādhāraṇaṃ kāraṇaṃ tad abhidhīyate na punaḥ sādhāraṇaṃ kāraṇaṃ nivartyata iti ।
indriyamanaḥsaṃyogas tarhy asādhāraṇatvād upasaṃkhyeyo na hy ayam anumānādijñānānāṃ kāraṇatvena sambhavati ।
nānenaiva tasyoktatvāt ।
indriyārthasannikarṣagrahaṇenendriyamanaḥsaṃyoga ukto veditavyaḥ ।
kiṃ kāraṇam ।
ubhayor asādhāraṇatvāt ।
na ca yāvad asādhāraṇaṃ kāraṇaṃ sarvaṃ tad vaktavyam iti sūtrārthaḥ ।
api tu anyatareṇāpi bhidyata ity anyataropādānam ।
indriyārthasannikarṣagrahaṇaṃ vā viśeṣakatvāt ।
yad indriyārthasannikarṣād upajāyate vijñānaṃ tasyānyatarad viśeṣakaṃ bhavati ।
indriyam artho vā tadviśeṣakaṃ tena vyapadeśāt ।
yasmād idaṃ jñānam indriyeṇa vā vyapadiśyate 'rthena vā rūpavijñānam iti vā cakṣurvijñānam iti vā ।
na punar indriyamanaḥsaṃyogena vyapadiśyate ।
na hi bhavati rūpālambane vijñāne manojñānam iti ।
yadā tv ātmamanaḥsaṃyogān mānasyo buddhayaḥ sampravartante tadātmanā vyapadiśyante manasā ca ।
yac cāsādhāraṇaṃ kāraṇaṃ tad vyapadeśabhāg bhavati ।
tad yatha rtvādikāraṇasannidhānāt prādurbhavann aṅkuro nartvādibhir vyapadiśyate 'pi tv asādhāraṇena bījena vyapadiśyate yavāṅkura iti tathehāpīty adoṣaḥ ।

indriyamanasoḥ saṃyogasya vā agrahaṇaṃ bhede 'bhedāt ।
yasmāt pratyakṣajñānabheda indriyamanaḥsaṃyogo na bhidyata iti ।
yady abhedād agrahaṇam indriyārthasannikarṣasyāpi tarhy agrahaṇam ।
ekendriyagrāhyeṣv abhedād iti prāptaṃ yathā śuklo gaur gacchatīti ।
noktottaratvāt ।
uktottaram etan nedaṃ kāraṇāvadhāraṇārthaṃ sūtram iti ।
anabhyupagamāc ca ।
indriyamanaḥsaṃyogasya cāgrahaṇaṃ samānatvāt ।
kena samānatvād iti vācyam ।
ātmamanaḥsaṃyogena samānatvāt ।
kim punas tat ।
vyapadeśābhāva ity uktam ।
atīndriyādhāratā vā sāmānyam ।
yathā vātmamanaḥsaṃyogo 'tīndriyādhāra evam indriyamanaḥsaṃyogo 'pīti ।
viṣayāvṛttitvaṃ vā ।
yathā vātmamanaḥsaṃyogaḥ viṣayāvṛttis tathendriyamanaḥsaṃyogo 'pīti ।
manovṛttitvaṃ vā ।
yathā vātmamanaḥsaṃyogo manovṛttir evam indriyamanaḥsaṃyogo 'pīti ।
tasmād indriyamanaḥsaṃyogasyātmamanaḥsaṃyogasāmānyād anyatarābhidhānena vā caritārthatvād anabhidhānam iti ।

indriyārthasannikarṣotpannam ity ayuktam indriyasyāprāpyakāritvāt ।
aprāpyakāriṇī cakṣuḥśrotre ity eke ।
tatra ca nyāyaṃ bruvate 'prāpyakāri cakṣuḥ sāntaragrahaṇāt pṛthutaragrahaṇāc ceti ।
sāntarasyārthasya viprakṛṣṭadeśāvasthitasya grahaṇaṃ dṛṣṭaṃ na tu cakṣuṣas tenārthena prāptir asti bhūtaviśeṣasyendriyabhāvāt ।
ya evāyaṃ kṛṣṇasāralakṣaṇo bhūtaviśeṣaḥ sa bāhyabhūtaviśeṣaprasādānugṛhītas tattṛṣṇāpūrvakakarmāpekṣaḥ cakṣur ity ucyate ।
tathā coktaṃ rūpopalabdhisaṃvartakena karmaṇā tattṛṣṇāpūrvakeṇa cakṣur abhinirvṛttamato rūpopalabdheḥ kāraṇaṃ bhavatīti ।
evaṃ śeṣeṣu ।
na ca bhūtaviśeṣānugṛhītasya golakasya prāptir viṣayenāsti ।
tasmāt sāntaragrahaṇād aprāpyakārīti ।
apare tu sāntara iti grahaṇaṃ hetuṃ varṇayanti ।
na hi prāpyakāriṣu ghrāṇādiṣu sāntara iti grahaṇaṃ dṛṣṭaṃ dṛṣṭaṃ tu cakṣuṣi ।

pṛthutaragrahaṇāc ca ।
rāṣṭravanādirūpaṃ ca mahad upalabhyate na cākṣṇos tathā pṛthvavabhāsa iti ।

digdeśavyapadeśāc ca yadi prāpyakāri cakṣur bhaved digdeśavyapadeśo na syāt ।
na hi prāpyakāriṣu ghrāṇādiṣu etad astīti ।

sannikṛṣṭaviprakṛṣṭayos tulyakālagrahaṇāc ca ।
yat khalu gatimad bhavati tat tāṃ gatim abhindat sannikṛṣṭam āśu prāpnoti viprakṛṣṭaṃ cireṇa ।
śākhācandramasos tulyakālagrahaṇaṃ dṛṣṭaṃ tasmād aprāpyakārīti ।

yat tāvat sāntaragrahaṇād iti tad ayuktaṃ vikalpānupapatteḥ ।
sāntaragrahaṇam iti ko 'rthaḥ ।
kiṃ tāvat sāntarasy grahaṇam aprāptasya grahaṇam ity ayam artha āhosvit sahāntareṇa grahaṇaṃ sāntaragrahaṇam iti ।
astu tāvat pūrvaḥ pakṣaḥ aprāptasya grahaṇaṃ sāntaragrahaṇam iti ।
nanv ayaṃ pratijñārtha eva tataś ca hetvabhāvaḥ ।
kim kāraṇam ।
hetvarthasya pratijñārthena ākṣiptatvāt ।
etad uktaṃ bhavaty aprāpyakāri cakṣur aprāpyagrahaṇād iti na pratijñārthād bhidyate ।
atha brūṣe sahāntareṇa grahaṇam iti ।
kiṃ tadantaraṃ nāma yac cakṣuṣā viṣayeṇa sahopalabhyata iti ।
kim ākāśam abhāvo dravyāntaraṃ vā ।
yady ākāśaṃ tan na cakṣuṣo viṣayaḥ ।
na hy ākāśaṃ cakṣugrāhyam arūpatvād iti ।
atha rūpavaddravyāntaraśabdavācyaṃ tasya vyavadhāyakatvāt tena saha grahaṇaṃ na yuktam ।
athābhāvo 'ntaraśabdavācyaḥ ।
sa svatantraś cakṣurviṣayo na bhavatīti tena sahopalabdhāv anaikāntikam ।
na cānyā gatir asti ।
tasmāt śūnyam abhidhānaṃ sāntaragrahaṇād iti ।
yair api vidvasyamānaiḥ sāntaragrahaṇād ity asya sāntara iti grahaṇam ity etad vyākhyānaṃ kriyate tad apy ayuktaṃ sāntara iti grahaṇasyānyanimittatvāt ।
anyathaiva sāntara iti grahaṇaṃ bhavati śarīrāvadhinimittatvāt ।
śarīram avadhiṃ kṛtvā sāntaranirantare bhavato na punar indriyaprāptyaprāptyapekṣe ।
yatra śarīram indriyaṃ cobhayam arthena sambadhyate tatra nirantaram iti grahaṇaṃ bhavati ।
yatra punar indriyamātre sambandhas tatra sāntara iti ।
tasmāt sāntara iti grahaṇasyānyanimittatvān na sāntaragrahaṇād aprāpyakāritvaṃ sidhyatīti ।

yad api pṛthutaragrahaṇād iti tad apy ayuktaṃ sambandhamātreṇa mahadaṇvor grahaṇāt ।
sambandhamātrenaiva mahati vāṇau vā viṣayabhedānuvidhāyī pratyaya upajāyate ।
tasmād acodyam etad apīti ।

yat punar etad uktaṃ digdeśavyapadeśād iti tad api śarīrāvadhinimittatvena pratyuktam ।
yatrendriyaṃ śarīraṃ cārthena sambadhyate tatra digdeśavyapadeśo na bhavati ।
dūrāntikānuvidhānaṃ vā ।
yatra punar indriyam eva kevalaṃ sambadhyate tatra śarīram avadhiṃ kṛtvā saṃyuktasaṃyogālpīyastvaṃ tadbhūyastvam vāpekṣamāṇasya digdeśapratyayāḥ sannikṛṣṭaviprakṛṣṭapratyayāś ca bhavantīti ।

yat punar etat śākhācandramasos tulyakālagrahaṇād iti tad api nānabhyupagamāt ।
ko hi svasthātmā śākhācandramasos tulyakālagrahaṇaṃ pratipadyate ।
kālabhedasyāgrahaṇān mithyāpratyaya eṣa utpaladalaśatavyatibhedavad iti ।
kathaṃ punar avagamyate kālabhedāgrahaṇanimitta eṣa yugapatpratyayo na punar ekakālagrahaṇanimitta eveti ।
idam anumānam āvaraṇānupapatter iti ।
yady aprāpyakāri cakṣur bhavati na kuḍyakaṭāder āvaraṇasya sāmarthyam astīty āvaraṇānupapattiḥ syāt ।
na ca vyavahitārthopalabdhir asti ।
tasmān nāprāpyakāri iti ।
dūrāntikānuvidhānaṃ cānupalabdhyupalabdhyor na syāt ।
aprāpya cakṣur arthaṃ gṛhṇātīti yad idam arthasya dūre agrahaṇam antike ca grahaṇam ubhayam etan na syāt ।
dṛṣṭaṃ tu ।
tasmān nāprāpyakāri ।
viṣayībhāvād iti cet tacca naivaṃ sambandhavyatirekeṇa tu viṣayībhāvānabhyupagamāt ।
athāpīdaṃ syāt yaś cakṣuṣor viṣayībhavaty arthaḥ sa upalabhyate ।
yas tu na bhavati nāsāv upalabhyata iti ।
na ca vyavahitānāṃ dūrāvasthitānāṃ vārthānāṃ cakṣuṣo viṣayībhāvo 'sti tasmān na te gṛhyanta iti ।
tac ca naivaṃ sambandhavyatirekeṇa viṣayībhāvānabhyupagamāt ।
kaḥ punaḥ sambandhavyatirekeṇa viṣayībhāvaḥ ।
kevalaṃ bhavatāṃ saṃjñāmātraṃ bhidyate nārtha iti ।
mayocyate sambandha iti ।
bhavatābhidhīyate viṣayībhāva iti ।
na kaś cid viśeṣa iti ।

atha prāpyakāritve cakṣuṣaḥ kiṃ pramāṇam ।
indriyatvam eva ।
prāpyakāri cakṣur indriyatvād ghrāṇādivat ।
ghrāṇādīndriyaṃ prāpyakāri dṛṣṭam ।
tathā ca cakṣuḥ ।
tasmāt prāpyakārīti ।
atha punar na kiṃ cid apīndriyaṃ prāpyakāri pratipadyate tadā sarvāṇi pakṣīkṛtya karaṇatvād iti vācyam ।
karaṇaṃ vāsyādi prāpyakāri dṛṣṭam ।
tathā cendriyāṇi ।
tasmāt prāpyakārīṇīti ।

atha punar vaiyātyāt sarvān evārthān aprāpyakāriṇaḥ pratipadyate tadā katham ।
so 'pi dṛṣṭasāmarthyānāṃ kāraṇānāṃ sarvatra kāryānutpattyā pratyavastheyaḥ ।
yadi khalv etāni kāraṇāni parasparaprāptyanapekṣāṇi svayam anupajātaśaktikāni kāryam ārabhanta iti kasmāt kāryaṃ sarvatra na bhavatīti vaktavyam ।
ato na kāraṇam aprāpyakāry astīti ।
anekadaṇḍacakrādyudāharaṇaṃ loka iti ।
tasmād vyavasthitam indriyārthasannikarṣotpannam iti ।

atha jñānagrahaṇaṃ kim artham ।
sukhādivyudāsārtham ।
indriyārthasannikarṣāt sukhaduḥkhe 'pi bhavataḥ ।
tad vyudāsārtham āha jñānam iti ।
tac cendriyārthasannikarṣotpannaṃ jñānaṃ viṣayanāmadheyenābhidhīyata iti bhāṣyam ।
tatpratiṣedhārtham āhāvyapadeśyam iti ।
yad idam anupayuktaśabdārthasambandhasya viṣayabhedānuvidhāyi jñānaṃ tat pratyakṣam ।
kṛtaśabdārthasambandhasyāpi tadutpattikāle tādṛg eva ।

apare tv avyapadeśyam ity anenānumānaṃ nirākurvanti ।
tac ca naivam ।
kasmāt ।
indriyārthasannikarṣotpannam iti vacanāt ।
na hy anumeyasyendriyeṇa sannikarṣād anumānaṃ bhavati ।
ato na prasaṅgo 'numāna iti ।

grīṣme marīcaya iti bhāṣyam ।
tatpratiṣedhārtham idam ucyate 'vyabhicārīti ।
kim idaṃ vyabhicāri ।
yad atasmiṃs tad iti bhavati ।
kiṃ punar atra vyabhicāri kim artha āho jñānam iti ।
eke tāvad varṇayanty arthasya vyabhicāro 'rthas tu tathā na bhavatīti tadvyabhicārāt tadviṣayaṃ jñānam api vyabhicārīty ucyata iti ।
tac ca naivam ।
kasmāt ।
arthasya tathābhāvāt ।
yat tad udakādijñānam upajāyate marīciṣu spandamāneṣu na tatrārtho vyabhicaratīti ।
na hi te na marīcayo na vā spandante kiṃ tu jñānaṃ vyabhicaraty atasmiṃs tad iti bhāvād iti ।
na hi tatrodakam asti ।
tāṃs tu marīcīn indriyopaghātadoṣād indriyeṇālocya viparyetīti jñānasya vyabhicāro nārthasyeti ।

"dūrāc cakṣuṣā hy arthaṃ paśyan nāvadhārayatīti bhāṣyam ।"
tadvyudāsārtham āha vyavasāyātmakam iti ।
na saṃśayasyānindriyārthasannikarṣajatvāt ।
na hīndriyārthasannikarṣāt saṃśayajñānaṃ bhavaty api tu mānasaḥ pratyayaḥ ।
saṃśītiḥ saṃśaya iti ।
tac ca naivam ।
saṃśayasyobhayanimittatvāt ।
ubhayaṃ tu saṃśayasyanimittam ātmāntaḥkaraṇasaṃyoga indriyārthasannikarṣaś ceti ।
tatra yad indriyārthasannikarṣānavadhāraṇapūrvakaṃ manasānavadhāraṇaṃ tad iha sambadhyate ।
tasya hīndriyārthasannikarṣaḥ kāraṇam iti ।
pūrvaṃ tu na sambadhyate yad ātmāntaḥkaraṇasaṃyogād bhavatīti ।
tasmād asti viṣayo viśeṣaṇasyeti yuktam uktaṃ vyavasāyātmakam iti ।

indriyārthasannikarṣotpannam ity evam ādilakṣaṇam ātmādiṣu sukhādiṣu ca nāsti ।
manaso 'nindriyatvād ato 'vyāpakam etat pratyakṣalakṣaṇam iti ।
kathaṃ punar indriyaṃ mano na bhavati ।
indriyasūtre 'paṭhitatvāt ।
paripaṭhitāni ghrāṇādīnīndriyāṇi na ca teṣu manaḥ paripaṭhitam ।
tasmān mano nendriyam ।
pṛthak ca vidhānān nāsti manasa indriyatve pramāṇam ।
tataś ca nendriyaṃ mana iti ।
na caivaṃ pratyakṣāḥ sukhādayo bhaviṣyantīti ।
pratyakṣāś caite nānumānikā liṅgābhāvāt ।
na hi liṅgam antareṇānumeyo 'rtho gamyate ।
nāpy anyat pramāṇaṃ pratipādakaṃ sukhādīnām ।
na ca teṣām aprameyatvam ।
na cānyā gatir asti ।
tasmāt kartavyaṃ sukhādīnāṃ pratyakṣeṇa grahaṇopasaṃkhyānam iti ।

kaś caivam āha na pratyakṣā sukhādaya iti ।
indriyārthasannikarṣajanyapratyakṣavādy āha ।
naiṣa doṣo manasa indriyatvād indriyārthasannikarṣotpannaṃ sukhādijñānam iti ।
yat tu sūtre 'nabhidhānaṃ tad vaidharmyāt ।
vaidharmyaṃ sarvaviṣayatvāsarvaviṣayatve ।
sarvaviṣayaṃ manaḥ ।
asarvaviṣayāṇīndriyāṇi ।
sarvaviṣayaṃ tu manasaḥ smṛtikāraṇasaṃyogādhāratvād ātmavat ।
sukhagrāhakasaṃyogādhāratvāt samastendriyādhiṣṭhātṛtvāc cātmavat ।
bhautikābhautikatvaṃ tu na virodhāt ।
na hi bhautikaṃ mano nāpy abhautikam iti ।
kāryadharmāv etau bhautikatvam abhautikatvaṃ ca ।
na ca kāryaṃ manaḥ ।
tasmān na bhautikaṃ nāpy abhautikam iti ।
śrotre cāsambhavaḥ ।
yadi bhautikābhautikatvalakṣaṇād vaidharmyād aparipāṭhaḥ sūtre manasaḥ śrotram api tarhi na paṭhitavyaṃ na hi śrotraṃ bhautikaṃ na cāpy abhautikam iti ।
svārthe pratyayādhānam iti cen na pratyayavaiyarthyāt ।
syād eṣā buddhiḥ svārthika eṣa pratyayo bhūtam eva bhautikam iti ।
tac ca na pratyayavaiyarthyāt ।
na hi bhautikam ity anena ākāśe kaś cit taddhitārtho janyate ।
tasmād vyāhatam etat svārthe pratyayavidhānam iti ।

yat punar etat pṛthag abhidhānaṃ nāstīti ।
na nāsty ayugapajjñānopapatter iti ।
"yugapajjñānānutpattir manaso liṅgam" ity uktam ।
tena ca pratipāditam etan manasaḥ karaṇatvam iti ।

saguṇānām indriyabhāvo vaidharmyam ity etad api na yuktam śrotrānabhidhānaprasaṅgād eva ।
tasmāt sarvāsarvaviṣayatvaṃ vaidharmyam ity etad eva ca jyāyaḥ ।

tantrāntarasamācārāc ca mana indriyam iti ।
tantrāntareṣu mana indriyam iti paṭhyate ।
tac ceha na pratiṣiddham ।
apratiṣedhād upāttaṃ tad iti na śeṣābhidhānavaiyarthyādoṣāt ।
śeṣāṇy apīndriyāṇi taiḥ paripaṭhitāni ।
tasmāt tāny api na vaktavyāni yady apratiṣedhād upādānaṃ bhavatīti ।
na tantrayuktyanavabodhāt ।
na bhavatā tantrayuktiḥ parijñāyate ।
paramatam apratiṣiddham anumatam iti hi tantrayuktiḥ ।
na ca yasya svapakṣaparigraho nāsti tasya svamataṃ paramataṃ vā vidyate ।
bhavatā ca paramatānurodhena sarvaṃ svamataṃ nivāryata iti ।
tannivāraṇāt svamataṃ paramatam ity etad eva na syāt ।
tasmād asti mana indriyaṃ ceti ।
tad upapannam indriyārthasannikarṣotpannaṃ sukhādiṣu jñānam iti vyāpakaṃ lakṣaṇam ।

samastam asamastam ceti sandehaḥ ।
kim idaṃ pratyakṣalakṣaṇaṃ samastam āho asamastam iti sandehaḥ ।
kutaḥ ।
ubhayathā darśanāt samastaṃ lakṣaṇaṃ bhavati vyastaṃ ca ।
"icchādveṣaprayatnasukhaduḥkhajñānāny ātmano liṅgam" iti vyastalakṣaṇam ।
ekaśaḥ pratipādakatvāt ।
tathā "samānānekadharmopapatteḥ" ity evam ādi ca vyastam ।
samastaṃ punar "vacanavighāto 'rthavikalpopapattyā chalam" ।
samastenānena chalaṃ lakṣyate ।
"prasiddhasādharmyāt sādhyasādhanam upamānam" iti ca ।
lakṣaṇaṃ cedam ।
ataḥ sandehaḥ kiṃ samastam utāsamastam iti ।

samastam ity āha ।
yasmād ekaśo 'numānasukhaśabdaviparyayasaṃśayajñānāni nivartanta iti ।
yadīndriyārthasannikarṣotpannam ity ādy ekaśaḥ padam abhidhīyate yo ya ekaikena padenārthaḥ saṅgṛhītaḥ sa sa pratyakṣaḥ syād iti ।
tena pūrvoktānām anumānādīnāṃ pratyakṣatvaprasaṅgaḥ syād iti ।
evaṃ dvayoḥ padayor upādāne padadvayenopāttasya pratyakṣatvaprasaṅgaḥ ।
evaṃ trayāṇāṃ padānām upādāne tair upāttasya pratyakṣatvaprasaṅgaḥ ।
evaṃ caturṇāṃ padānām upādāne tair upāttasya pratyakṣatvaprasaṅgaḥ ।
tasmād ekadvitricatuṣpadaparyudāsāt pañcapadaparigraheṇa triṃśatkoṭīr vyudasya samastaṃ lakṣaṇam ity ucyate ।
tatraikapadaparigraheṇa tāvat pañca koṭayaḥ ।
dvipadaparigraheṇa daśa ।
tripadaparigraheṇāpi daśaiva ।
catuṣpadaparigraheṇa pañca ।
ekatriṃśattamī punaḥ samastaparigraheṇopātteti ।
kasmāt ।

viśeṣavidhipratiṣedhayoḥ śeṣapratiṣedhavidhyabhyanujñāviṣayatvāt ।
ayaṃ khalu viśeṣavidhiḥ pravartamānaḥ śeṣaṃ pratiṣedhayati yathā dakṣiṇenākṣṇā paśyatīti ।
viśeṣapratiṣedhaś ca śeṣābhyanujñāviṣayo bhavati yathā vāmenākṣṇā na paśyāmīti ।
tathehāpy ekadeśābhyupagame śeṣapratiṣedhaḥ śeṣavidhānaṃ vā gamyata iti vyavasthitaṃ pratyakṣam iti ।

apare punar varṇayanti tato 'rthād vijñānaṃ pratyakṣam iti ।
tan na tato 'rthād iti yasyārthasya yad vijñānaṃ vyapadiśyate yadi tata eva tad bhavati nārthāntarāt tat pratyakṣam ।
etenānumānādijñānam apakṣiptaṃ bhavati ।
na hi tata eva tad bhavati ।
kiṃ tarhi ।
tataś cānyataś ca tad bhavati ।
atra tāvad arthagrahaṇaṃ na kartavyam ।
tato vijñānam ity ucyamāne gamyata eva tadarthād iti ।
avadhāraṇārtho 'rthaśabda iti cet syān matir eṣā avadhāraṇārtho 'rthaśabdo bhaviṣyatīti yad uktaṃ bhavati tata eveti tad uktaṃ bhavati tato 'rthād iti ।
tan na yuktam ekapadasyāpyavadhāraṇārthasya dṛṣṭatvād abbhakṣa iti yathā ।
etenaivānumānādivyudāso 'pi pratyuktaḥ ।
yat punar etat saṃvṛtijñānam anenāpakṣiptam iti tad etan na budhyāmahe kathaṃ tad apakṣiptam iti ।
yadi brūṣe rūpādibhya utpannaṃ jñānaṃ ghaṭasya vyapadiśyata ity ato na tato bhaviṣyatīty apakṣiptaṃ tan na yuktam ।
na hi rūpādibhya utpannaṃ vijñānaṃ ghaṭasya vyapadiśyate ।
rūpādibhya utpannaṃ rūpādīnāṃ ghaṭād vijñānaṃ ghaṭasyeti na prasaṅgaḥ ।
athāpy ayaṃ manoratho na rūpādivyatiriktāḥ ghaṭādaya iti manomodakopayogamātram etad ।
yathā tu tadvyatiriktā ghaṭādayas tathā vakṣyāmaḥ ।
sarvaṃ ca svaviṣayād vijñānaṃ bhavatīti tatograhaṇam anarthakam iti ।
nanu ca mithyājñānam atasmād api bhavati na hy atasmāt tad bhavatīti ।
kiṃ tarhi ।
atasmiṃs tad bhavatīti ।
na bhavatā mithyājñānam api vyajñāyi ।
tatograhaṇam arthagrahaṇaṃ cāntareṇa vijñānamātram avaśiṣyate ।
tathā ca na lakṣaṇam uktaṃ syāt ।
sarvaṃ ca jñānaṃ pratyakṣaṃ syāt ।
yady apy etat sūtraṃ yathāśruti bhavati tathāpi grāhyagrāhakajñānayor ayugapadbhāvāj jñānam apratyakṣaṃ syāt ।
nāśotpādau samam iti cet tac ca nodāharaṇābhāvāt ।
na hi samaṃ nāśotpāde kiṃ cid udāharaṇam asti ।
vinaṣṭaś cārthaḥ pratyakṣa iti syāt ।
tulyam iti cet syān matir bhavatāṃ yugapadavasthāne kim udāharaṇam iti ।
tac ca naivam uktottaratvāt ।
uktottaram etat sphāṭikādisūtra iti ।

apare tu manyante pratyakṣaṃ kalpanāpoḍham iti ।
atha keyaṃ kalpanā ।
nāmajātyādiyojanā ।
yat kila na nāmnābhidhīyate na ca jātyādibhir vyapadiśyate viṣayasvarūpabhedānuvidhāyi paricchedakam ātmasaṃvedyaṃ tat pratyakṣam iti ।
ta idaṃ praṣṭavyā atha pratyakṣaśabdena ko 'rtho 'bhidhīyata iti ।
yadi pratyakṣaṃ katham avācyam ।
atha na pratyakṣam avācakas tarhi pratyakṣaśabdaḥ ।
atha pratyakṣaśabdena sāmānyam ucyata iti ।
etad api sāmānyaṃ kiṃ pratyakṣavyatireky āhosvid avyatirekīti ।
yadi pratyakṣavyatireki ।
na pratyakṣam uktam ।
athāvyatireki ।
kathaṃ noktam ।
kalpanāpoḍhaśabdenāpi yadi pratyakṣam ucyate tada vyāghātaḥ ।
atha nocyate tathāpi kalpanāpoḍhaśabdoccāraṇaṃ vyartham ।
pratyakṣaṃ kalpanāpoḍham iti ca vākyam ।
athāsya vākyasya ko 'rthaḥ ।
yadi pratyakṣaṃ vyāghātaḥ ।
katham ।
pratyakṣaṃ kalpanāpoḍham iti cānena vākyenābhidhīyate na cābhidheyam iti ko 'nyo bhadantād vaktum arhati ।
atha na pratyakṣam asyārtho varṇoccāraṇamātraṃ tarhy etad vākyaṃ pratyakṣaṃ kalpanāpoḍham iti ।
anityādiśabdaviṣayatvāc ca na sarvathāvācyam ।
anityaṃ pratyakṣaṃ duḥkhaṃ śūnyam anātmakaṃ ca pratyakṣam ।
eṣāṃ cet śabdānāṃ viṣayatām upayāti katham avācyam ।
atha nopaiti ।
na sarvaṃ saṃskṛtam anityam ity etat tathāgatena ākhyātavyam ।
atha svarūpato na vyapadeśyam ity ayaṃ kalpanāpoḍhaśabdārthaḥ ।
sarve 'rthās tarhi pratyakṣāḥ prāpnuvanti ।
kiṃ kāraṇam ।
na hi kaś cit suśikṣito 'pi padārthānāṃ svarūpaṃ nirdeṣṭuṃ śaknoty asāmayikatvāt ।
sarvasya ca vastuno dvāv ākārau sāmānyākāro viśeṣākāraś ca ।
tatra vastu sāmānyenaivākāreṇābhidhīyate na viśeṣākāreṇa ।
na ca tathānabhidhānān noktaṃ bhavati ।
na hi manuṣyaśabdasya brāhmaṇo na vācyaḥ ।
ye tu tasyāsādhāraṇadharmāḥ puruṣāntaravyāvṛttapratyayahetavo na taiḥ sahābhidhīyate ।
na ca taiḥ sahānabhidhānān nokto bhavati ।
evaṃ pratyakṣam api sāmānyaviśeṣākāravat tasya viśeṣākāreṇa nābhidhānaṃ sāmānyākāreṇa tv abhidhānam eva ।
yadi ca viśeṣākāreṇānabhidhānaṃ yat tal lakṣaṇaṃ pratyakṣasya na kevalaṃ pratyakṣasya trailokyasyaital lakṣaṇam iti ।
evaṃ ca pratyakṣasya lakṣaṇaṃ noktaṃ syāt ।
atha kalpanāpoḍhaśabdena pratyakṣasya svarūpam abhidhīyate ।
evam apy anivṛtto vyāghātaḥ svarūpaṃ cānabhidheyam anena ca śabdenocyata iti ।
athānenaśabdena naiva kiṃ cid abhidhīyate kim asya śabdasyoccāraṇasāmarthyaṃ pratyakṣaṃ kalpanāpoḍham iti ।
apratipādakatvān mūkasvapnasadṛśam etat ।
evaṃ yathā yathedaṃ lakṣaṇaṃ vicāryate tathā tathā nyāyaṃ na sahata iti ।

"satsamprayoge puruṣasyendriyāṇāṃ buddhijanma tat pratyakṣam iti" ।
etad api saṃśayādyutpattinimittatvād alakṣaṇam iti ।
tathā coktaṃ pratyakṣasūtraṃ varṇayadbhir iti ।

etena pratyakṣam indriyārthasannikarṣamanaḥprakāśaviśeṣeṣu satsv iti pratyuktam ।
tathā śrotrādivṛttir iti ।
kiṃ kāraṇaṃ ।
pañcapadaparigraheṇa pratyakṣalakṣaṇam uktam yatrānyatamapadaparigraho nāsti tat pratyakṣābhāsam iti ।
evam anena nyāyena yāny apy anuktāni lakṣaṇāni tāny etasmāl lakṣaṇān na bhidyamānāni na lakṣaṇānīti ।
vyākhyātaṃ pratyakṣalakṣaṇam iti ।

"atha tadpūrvakam trividham anumānam" iti ।
athety ānantarye ।
anumānaviśeṣaṇārthaṃ sūtram ।
tatpūrvakam anumānam ity anena samānāsamānajātīyebhyo 'numānaṃ vyavacchidyata iti ।
tāni te tat pūrvaṃ yasya tad idaṃ tadpūrvakam ।
yadā tānīti vigrahas tadā samastapramāṇābhisambandhāt sarvapramāṇapūrvakatvam anumānasya varṇitaṃ bhavati ।
pāramparyeṇa punas tat pratyakṣam eva vyavatiṣṭhata iti pratyakṣapūrvakatvam uktaṃ bhavati ।
yadāpi vigrahas te dve pūrve yasyeti te dve pratyakṣe pūrve yasya pratyakṣasya tad idaṃ tatpūrvakaṃ pratyakṣam iti ।
katare dve pratyakṣe ।
liṅgaliṅgisambandhadarśanam ādyaṃ pratyakṣaṃ liṅgadarśanaṃ ca dvitīyam ।
bubhutsāv ato dvitīyāl liṅgadarśanāt saṃskārābhivyaktyanantarakālaṃ smṛtiḥ smṛtyanantaraṃ ca punar liṅgadarśanamayaṃ dhūma iti ।
tad idam antimaṃ pratyakṣaṃ pūrvābhyāṃ pratyakṣābhyāṃ smṛtyā cānugṛhyamāṇaṃ liṅgaparāmarśarūpam anumānaṃ bhavati ।

kaḥ punar anumānārthaḥ ।
anumīyate 'neneti karaṇārthaḥ ।
kiṃ punar asya phalam ।
agniviṣayā pratipattir iti ।
kathaṃ punar anyaviṣayaṃ karaṇam anyaviṣayāṃ kriyāṃ karoti ।
na hi śālyādiviṣayasya musalādeḥ karaṇasya śyāmākeṣv abhihatir bhavati ।
nāniyamād ity eke ।
yadviṣayaṃ karaṇaṃ tadviṣayā kriyeti na niyamo 'sti ।
dṛṣṭā hi vṛkṣādiviṣayasya chedanasyāvayaveṣu kriyā ।
vṛkṣaś chidyate 'vayaveṣu cchidā bhavati ।
kva cit punar yadviṣayaṃ karaṇaṃ tadviṣayaiva kriyā ।
yathā taṇḍulāḥ pacyante pākas teṣv eva ।
kva cit punar ātmaiva bhavati kartā karaṇaṃ ca ।
kriyā ca tasyaiva ।
tad yathā vṛkṣas tiṣṭhatīti ।
kim uktaṃ bhavati ।
vṛkṣaḥ svātmanā tiṣṭhatīti ।
kim uktaṃ bhavaty ātmaneti ।
yasmād ayaṃ svasthitau kārakāntaraṇ na prayuṅkta iti ।
evam anyaviṣayasya karaṇasyānyaviṣayā kriyeti ।
kva cit punar yadviṣayaṃ pramāṇaṃ tadviṣayaiva kriyā yadā sa evārthaḥ pramīyata iti ।
kiṃ punas tasya pramīyate pramitatvāt ।
pramīyate heyatvenopādeyatvenopekṣaṇīyatvena vāvagamyata iti ।

tan na pramāṇaphalayor viṣayabhedānabhyupagamāt ।
yadā punas tatpūrvaṃ yasya tad idaṃ tatpūrvakam iti tadā bhedasyāvivakṣitatvāl ।
liṅgaliṅgisambandhadarśanānantaraṃ liṅgadarśanasambandhasmṛtibhir liṅgaparāmarśo viśiṣyate tasya tatpūrvakatvāt ।
kiṃ punas tair anumīyate ।
śeṣo 'rtha iti ।
anumānam ity atra kiṃ kārakam ।
bhāvaḥ karaṇaṃ vā ।
yadā bhāvas tadā hānādibuddhayaḥ phalam ।
yadā karaṇaṃ tadā śeṣavastuparicchedaḥ phalam iti ।

liṅgaliṅgisambandhasmṛtir liṅgadarśanaṃ veti sandehaḥ ।
eke tāvad varṇayanti liṅgaliṅgisambandhasmṛtir anumānam itarair liṅgaliṅgisambandhadarśanādibhir anugṛhyamāṇā ।
apare punar manyante liṅgaparāmarśo 'numānam itarair anugṛhyamāṇa iti ।
vayaṃ tu paśyāmaḥ sarvam anumānam anumites tannāntarīyakatvāt ।
pradhānopasarjanabhāvavivakṣāyāṃ tu liṅgaparāmarśa iti nyāyam ।
kaḥ punar atra nyāyaḥ ।
ānantaryapratipattiḥ ।
yasmāl liṅgaparāmarśād anantaraṃ śeṣārthapratipattir iti tasmāl liṅgaparāmarśo nyāya iti ।
smṛtir na pradhānam ।
kiṃ kāraṇam ।
smṛtyanantaram apratipatteḥ ।
na hi bhavati yatra dhūmam adrākṣaṃ tatrāgnim adrākṣam iti ।
etasyāś ca smṛter anantaraṃ tasmād agnir iti śeṣārthagraha iti yuktaṃ vaktum ।
tasmāt smṛtyanugṛhyamāṇo liṅgaparāmarśo 'bhīṣṭārthapratipādako bhavatīti ।
evaṃ copanayasyārthavattā ।
yadi cāyaṃ smṛtyanugṛhīto liṅgaparāmarśo 'numānaṃ bhavati evaṃ saty upanayo 'rthavān iti ।
evaṃ ca sati vākyāṅgatvam upanayasyoktaṃ bhavati ।
tasmād vyavasthitam etat tatpūrvakam anumānam iti ।

yadi pratyakṣapūrvakam anumānaṃ saṃskāre nirṇaye ca prasaṅga iti ।
pratyakṣapūrvako bhāvanākhyaḥ smṛtihetuḥ saṃskāro nirṇayaś ca pratyakṣaphalatvād anumānaṃ prasajyata iti ।
naiṣa doṣo vijñānasyādhikṛtatvāt ।
indriyārthasannikarṣotpannaṃ jñānam iti jñānādhikāro vartata iti tena na saṃskāre 'tiprasaṅgaḥ ।
nirṇayas tūbhayathā kadā cit pramāṇaṃ kadā cit phalam ।
svaviṣayaparicchedakatvāt phalam ।
śeṣaparicchedakatvāt pramāṇam iti ।

trividham iti ।
anvayī vyatireky anvayavyatirekī ceti ।
tatrānvyavyatirekī vivakṣitatajjātīyopapattau vipakṣāvṛttir yathānityaḥ śabdaḥ sāmānyaviśeṣavattve saty asmadādibāhyakaraṇapratyakṣatvād ghaṭādivad iti ।
anvayī vivakṣitatajjātīyavṛttitve sati vipakṣahīno yathā sarvānityatvavādinām anityaḥ śabdaḥ kṛtakatvād iti ।
asya hi vipakṣo nāsti ।
vyatirekī vivakṣitavyāpitve sati sapakṣābhāve sati vipakṣāvṛttiḥ ।
yathā nedaṃ jīvaccharīraṃ nirātmakam aprāṇādimattvaprasaṅgād iti ।

atha vā trividham iti pūrvavat śeṣavat sāmānyatodṛṣṭaṃ ceti ।
pūrvaṃ sādhyaṃ tad vyāptyā yasyāstīti tat pūrvavat ।
sādhyasajātīyaḥ śeṣaḥ sa yasyāsti tat śeṣavat ।
pūrvavan nāma sādhyavyāpakam ।
śeṣavad iti tatsamāne 'sti ।
sāmānyataś cādṛṣṭam ।
caśabdāt pratyakṣāgamāviruddhaṃ ceti ।
evaṃ caturlakṣaṇaṃ pañcalakṣaṇam anumānam iti ।

atha vā trividham iti ।
pūrvavat śeṣavat sāmānyatodṛṣṭaṃ ceti ।
tatra pūrvavan nāma yatra kāraṇena kāryam anumīyata iti bhāṣyam ।
kiṃ punar idam uktaṃ bhavati kāraṇena kāryam anumīyata iti ।
yadi tāvad ayam arthaḥ kāraṇadarśanāt kāryāstitvaṃ pratipadyata iti ।
tan nāsti na hi kāraṇaṃ gṛhītvā kaś cit svasthātmā kāryaṃ pratipadyata iti ।
tathā ca vyāhataṃ bhavatīti ।
atha punar evam anumīyate yatra kāraṇaṃ tatra kāryam iti ।
etad api nāsti ।
kāryakāraṇayor bhinnadeśatvāt ।
tantavaḥ svāvayaveṣv aṃśuṣu paṭas tantuṣv iti ।

kāraṇadarśanāc ca kāryam anumīyata iti bruvāṇo 'numānamudrāṃ bhinatti ।
kā punar iyam anumānamudrā ।
nānupalabdhe na nirṇīte nyāyaḥ pravartata iti ।
yadi kāraṇadarśanāt kāryam anumīyate 'nupalabdhe 'rthe nyāyaḥ pravartata iti syāt ।
tathā ca vyāhataṃ syān nānabhyupagamāt ।
ka evam āha kāraṇadarśanāt kāryāstitvaṃ pratipadyata iti ।
ko vā bravīti yatra kāraṇaṃ tatra kāryam iti ।
kāryaṃ tu kāraṇaviśeṣaṇatvenopayuktaṃ guṇabhūtam anumīyata iti sūtrārthaḥ ।
tathā ca na mudrābheda iti ।
evaṃ śeṣavatādiṣv api vyākhyeyam ।
atrāpi kāraṇaṃ kāryasyāṅgabhūtam anumīyata iti ।
kathaṃ punaḥ śeṣaśabdena kāryam ucyate ।
dvayor anumānabhāvenopakṣiptayoḥ kāraṇasyopayogād anupayuktaṃ kāryam iti ।
kāryaṃ śeṣaśabdavācyam ।
udāharaṇaṃ meghonnatyā bhaviṣyati vṛṣṭir iti kāraṇena kāryānumānam ।
kathaṃ punar asya prayogaḥ ।
vṛṣṭimanta ete meghā gambhīradhvānavattve sati bahulabalākāvattve saty aciraprabhāvatve ca saty unnatattvāt tad anyavṛṣṭiman meghavad iti ।

nadyāḥ pūrṇatvaṃ śeṣavad udāharaṇam ।
kathaṃ punar nadīpūro nadyāṃ vartamāna uparivṛṣṭimantaṃ deśam anumāpayati vyadhikaraṇatvāt ।
noparivṛṣṭimaddeśānumānaṃ nadīpūraḥ ।
kiṃ tarhi ।
nadyā evoparivṛṣṭimaddeśasambandhitvam anumīyate nadīdharmeṇaiva ।
uparivṛṣṭimaddeśasambandhinī nadī śīghratarasrotastve sati phalakāṣṭhādivahanavattve ca sati pūrṇatvāt tadanyavṛṣṭimat pūrvanadīvad iti ।
bhaviṣyati bhūtā veti kālasyāvivakṣitatvāt ।
yaḥ kaś cit kāla upādeya iti ।

sāmānyatodṛṣṭaṃ nāma akāryakāraṇabhūtena yatrāvinābhāvinā viśeṣaṇena viśeṣyamāṇo dharmī gamyate tat sāmānyatodṛṣṭam ।
yathā balākayā salilānumānam ।
kathaṃ punar balākayā salilānumānam ।
yāvanasya deśo balākayājahadvṛttitvena prasiddho bhavati tāvantam antarbhāvya vṛkṣādikam arthaṃ pakṣīkṛtya balākāvattvena sādhayati ।

apare punar manyante sāmānyatodṛṣṭam ādityasya gatyanumānam iti ।
tat tu na buddhyāmahe katham anumīyata iti ।
yadi tāvad gatimān āditya ity anumīyate tat kena pratipadyate ।
na hy ādityagateḥ kiṃ cit sambaddhaṃ liṅgam asti ।
na cāsambaddho 'rtho 'numātuṃ śakyate ।
tathā ca sarvaṃ sarveṇānumīyeta ।
athāpi deśāntaraprāptir liṅgam iti ।
tan nādṛṣṭatvāt ।
na hi savituḥ kaś cid deśāntaraprāptiṃ paśyati ।
deśāntaraṃ khalv ākāśadeśo vā digdeśo vā bhavet ।
ubhayaṃ cāpratyakṣam ।
na cānyā gatir asti ।
tasmad deśāntaraprāptidarśanam ayuktam ।
sarvatra khalv ayam ādityasya maṇḍalam eva kevalam upalabhate ।
na ca vastumātradarśanād anumānaṃ yuktam ।
api ca kena cit prakārena ādityasya gatiḥ śakyā draṣṭum upalabdhilakṣaṇaprāptatvāt ।
na punar deśāntaraprāptir nityam atīndriyatvāt ।
na hi kadā cid api pratyakṣāpratyakṣavṛttiḥ saṃyogo bhavati pratyakṣaḥ ।
atha devadattasya deśāntaraprāptidarśanenādityasya gatyanumānaṃ sāmānyatodṛṣṭam iti manyase na kevalam ādityasya sarvārthānāṃ gatyanumānam etat ।
tarhi bhavān api gacchatīty evaṃ kasmān nānumimīṣe ।
naivedam ādityagatyanumānaṃ sākṣāt ।
kiṃ tarhi ।
deśāntaraprāptim anumāya tayā gatyanumānam ity adoṣaḥ ।
deśāntaraprāptimān ādityo dravyatve sati kṣayavṛddhipratyayāviṣayatve ca prāṅmukhopalabhyatve ca tadabhimukhadeśasambandhād anutpannapādavihārasya parivṛtya tatpratyayaviṣayatvān maṇyādivat ।
maṇyādāv etat sarvam asti ।
sa ca deśāntaraprāptimān ।
evaṃ cādityaḥ ।
tasmād deśāntaraprāptimān iti ।
anayā tu deśāntaraprāptyānumitayā gatir anumīyata iti ।
deśāntaraprāptimattve vā sādhanaṃ deśāntaraprāptimān ādityo 'calacakṣuṣo vyavadhānānupapattau dṛṣṭasya punar darśanāviṣayatvād devadattavad iti ।
eke tu dikpratyakṣatve 'numānaṃ bruvate pratyakṣā dig aṅgulyādivyapadeśāc candravad iti ।
tac ca nārūpatvāt ।
arūpā dik kathaṃ bāhyakaraṇapratyakṣā bhaviṣyati ।
kathaṃ tarhy aṅgulyā digvyapadeśaḥ ।
digdeśasambandhiṣu vṛkṣādiṣu digvyapadeśāt ।
ye digdeśasambandhino vṛkṣādayas tān dig ity upacaranty ādityena sahopalabdheḥ ।
prācīty ayaṃ śabda ādyādityadarśanaviśiṣṭadigdeśe vartate ।
tenādyenādityadarśanena saha yān vṛkṣādīn upalabhante tān prācīty upacaranti ।
upacarya cāṅgulyā vyapadiśantīti ।

atha vā trividham iti liṅgasya prasiddhasadasandigdhatām āha ।
prasiddham iti pakṣe vyāpakam ।
sad iti sajātīye 'sti ।
asandigdham iti sajātīyāvinābhāvi ।

atha vā trividham iti niyamārtham ।
anekadhā bhinnasyānumānasya trividhena pūrvavadādinā saṃgraha iti niyamaṃ darśayati ।
katham anekadhā bhinnam iti ।
anvayavitireki dvedhā sajātīye 'pi sad eva sadasac ca ।
anvayy api dvedhaiva ।
evaṃ vyatireky ekarūpaṃ sapakṣābhāvāt ।
tad idaṃ pañcadhābhinnam anumānaṃ kālabhedena pañcadaśadhā bhavati ।
tad api punaḥ puruṣabhedānuvidhānāt ṣaṣṭibhedaṃ bhavati ।
tasya tv āntargaṇiko 'nantabheda iti ।
so 'yam anumānabheda evaṃ bhinnas trividham ity anena saṃgṛhīta ity ato niyamārthaṃ trividhagrahaṇam iti ।

pūrvavad ity uktam ।
kiṃ punar atra pūrvavat kiṃ kāryam uta kāraṇam iti ।
yadi pūrvam asyāstīti pūrvavat kāryaṃ pūrvavat prāpnoti ।
tataś ca kāraṇena kāryānumānam iti vyāghātaḥ ।
pūrvam asyāstīti pūrvavad iti brūmo na punaḥ kāryam ।
kiṃ tarhi ।
jñānam ।
jñānasya pūrvaṃ viṣayaḥ ।
tad idaṃ jñānaṃ pūrvavad iti ।
tena kāryānumānam iti ।
evaṃ śeṣavadādiṣv api tadviṣayāṇi jñānānīty uktaṃ bhavati ।

atha vā pūrvavad iti vatiprayoga eṣaḥ ।
yathā pūrvaṃ pratyakṣeṇa dṛṣṭo 'rthaḥ tathānumānenāpi tam evārthaṃ pratipadyata iti pūrvavad dṛṣṭo bhavati ।

anye punar anyathā varṇayanti ।
yathā tenaiva dhūmena tam evāgniṃ pratipadyata iti ।
kiṃ punar anena dhūmena pratipadyate ।
kim agnim uta deśam uta sattām utāgnimantaṃ deśam ।
tatra na tāvad agniṃ pratipadyate dharmadharmibhāvānupapatteḥ ।
nāgnir dhūmasya dharmo na vāgnidharmo dhūmaḥ ।
pratītatvāc cāgner nānumeyatvam asti ।
etena sattā deśaś ca vyākhyāto 'gnisattāyāḥ pratītatvād deśasya ceti ।
agnimān deśa iti cen na dhūmasyātaddharmatvāt ।
athāpīdaṃ syād agnimān deśo dhūmenānumīyate ।
tac ca naivam ।
kasmāt ।
ataddharmatvāt ।
na hi dhūmo 'gnimato deśasya dharmaḥ ।
na cāgner deśamātrasambandho na pratītaḥ ।
ayam agnimān iti cen na tasyādṛṣṭatvāt ।
deśaviśeṣo 'gnimattayānumīyate na deśamātram ।
na tasyādṛṣṭatvāt ।
na hy ayaṃ deśaviśeṣaṃ paśyati ।
kevalaṃ śūnyam abhidhānam uccārayaty ayaṃ deśo 'gnimān iti ।
na ca dhūmamātram agnipratipādakaṃ dhūmamātraṃ cāyaṃ paśyati ।
ato na deśaviśeṣo 'py anumeyaḥ ।
avinābhāvena pratipādyatīti ced athāpīdaṃ syād avinābhāvo 'gnidhūmayor ato dhūmadarśanād agniṃ pratipadyata iti ।
na vikalpānupapatteḥ ।
agnidhūmayor avinābhāva iti ko 'rthaḥ ।
kiṃ kāryakāraṇabhāva utaikārthasamavāya uta tatsambandhamātram iti ।
astu tāvat pūrvaḥ kāryakāraṇabhāva iti ।
tan nātadvṛttitvāt ।
na hi dhūmo 'gnau vartate nāpy agnir dhūme svakāraṇavṛttitvāt ।
ato na kāryakāraṇabhāvaḥ ।
naikārthasamavāyo 'pi tābhyām anyasyānārambhāt ।
na hi bhinnajātīyābhyāṃ dravyam ārabhyata iti ।
na ca tāv anyatra vartete svakāraṇavṛttitvād ity uktam ।
sambandhamātraṃ tatra vartata iti cet ।
tad apy anumātuṃ na śakyate ।
katham ।
yadi tāvad evaṃ kurute 'sti sambandho 'gnidhūmayor iti tan nāpratītatvāt ।
anagnikasyāpi dhūmasya darśanān na sambandhānumānam ।
rūpasparśavat sāhacaryaṃ bhaviṣyatīti cen nobhayor vyabhicāro dṛṣṭaḥ ।
anagnir dhūmo dṛṣṭo 'dhūmaś cāgnir ity ubhayaṃ vyabhicāri ।
tasmān na sāhacaryam api ।
yatra dhūmas tatra vahnir ity anenaiva pratyuktam ।
na cānyā gatir asti ।
tasmān na dhūmena vahnir anumīyata iti ।
lokavirodha iti ced yadi dhūmenāgnir nānumīyate nanu loko viruddhyata iti cet ।
nāsti virodho dhūmaviśeṣenāgniviśeṣaṇasya dhūmasya pratipādyatvāt ।
kathaṃ punar ayam agnir dhūmaviśeṣaṇaṃ bhavati ।
yadā guṇabhūto 'numeyo bhavaty agnimān ayaṃ dhūma iti dhūmaviśeṣeṇāsādhāraṇena pratipadyate ।
ubhayaṃ ca tadā pratyakṣaṃ dhūmaś ca tadgatāś ca sātatyasaṃhatyūrdhvagatisvābhāvyādayo dharmā iti ।
te caite dhūmadharmā dhūmavṛttayo 'prasiddhaṃ dhūmadharmam anumāpayanti ।
sarvasya cānumeyasya vastuno dharmī pratipādakaś ca dharmaḥ prasiddho bhavati yathā śabdasyātmasattā prasiddhā kṛtakatvaṃ ca ।
dharmas tannityalakṣaṇo 'prasiddha iti ।
tadviśeṣaṇo 'yam anumīyate iti ।

seṣavan nāma pariśeṣa iti bhāṣyam ।
na karma śabdaḥ śabdāntarahetutvād ity ubhayavyāvṛtter asādhānaṃ na hi śabdāntarahetutvaṃ karmaṇi nākarmaṇīti ।
nānyārthatvāt ।
śabdāntarahetutvād ity asya samānajātīyārambhakatvād ity ayam arthaḥ ।
tathā ca na doṣa iti ।

sāmānyatodṛṣṭam nāma yatrāpratyakṣe liṅgaliṅginor iti bhāṣyam ।
liṅgaliṅginoḥ sambandho 'pratyakṣa iti kiṃ yadānumīyate tadāpratyakṣa āho na kadā cid api pratyakṣa iti ।
yadi yadānumīyate tadāpratyakṣas tadā sarvam anumānam evam iti viśeṣaṇam anarthakam ।
atha na kadā cit pratyakṣaḥ kathaṃ tarhy anumānam atra pravartate ।
vyāhataṃ ca bhavati nānupalabdhe na nirṇīta iti ।
na viśeṣaṇabhūtasyāpratyakṣasya sarvadānumeyatvāt ।
yad itaradharmadarśanād dharmino 'dhigatisādhanaṃ tat sāmānyatodṛṣṭaṃ yathecchādibhir ātmā ।
icchādayaḥ khalu dharmiṇo bhavanti ।
ātmā ca viśeṣaṇaṃ guṇabhūta iti ।
icchādīnāṃ guṇatvaṃ pratīto dharmaḥ ।
tena dharmeṇa tān evecchādīnātmaguṇaviśiṣṭān anumimīte ।
paratantrecchādayo guṇatvād rūpavad iti ।
pāratantryamātrapratipattir asmād anumānād ātmatantratā tu kutaḥ ।
ātmatantratā pariśeṣād ātmasaṃvedyatvād bāhyakaraṇāpratyakṣatvāc ca ।
na pṛthivyādiṣu ।
pṛthivyādiguṇāḥ pratyakṣā ye te svātmaparātmapratyakṣā bāhyakaraṇapratyakṣāś ca ।
ātmapratyakṣās tv icchādayaḥ ।
tasmān na pṛthivyādiṣv ākāśānteṣu ।
na dikkālamanaḥsu tadguṇānāṃ tadvadatīndriyatvāt ।
na ca dravyāntaraṃ śiṣyate ।
ātmā ca śeṣaḥ ।
tasmāt tattantrā iti ।

sadviṣayaṃ ca pratyakṣaṃ sadasadviṣayaṃ cānumānam iti bhāṣyam ।
kiṃ tāvad dharmiṇam abhipretyārthabheda uta dharmam iti ।
yadi tāvad dharmiṇam abhipretya na kadā cid asadviṣayam anumānam ।
na hy anupalabdhasāmānye 'rthe 'numānaṃ pravartata ity uktam ।
na cāsataḥ sāmānyadarśanam asti ।
atha dharmam abhipretya brūṣe ।
dharmā api trividhā bhavanti ।
vidhīyamānāḥ pratiṣidhyamānāḥ svatantrāś ceti ।
tatra vidhīyamāno dhramaḥ pṛthivyāṃ gandhavattvaṃ pratiṣidhyamāno 'pāmagandhavattvaṃ svatantraḥ samavāyināṃ samavāya iti ।
kathaṃ punaḥ svatantraḥ samavāyaḥ ।
samavāyāntarābhāvāt ।
yad dhi yatra vartate tad vṛttyā tatra vartate na ca samavāyāntaraṃ samavāyasya vṛttir asti ।
atha samavāyāntaraṃ syāt samavāyasya tasyāpi samavāyāntaraparikalpanāyām anavasthā ।
atha nānasthādya eva vyavasthās tu ।
kim idaṃ śraddadhānena pratipattavyam anāśritaḥ samavāya ity āhosvin nyāyo 'py asti ।
na sandeho 'sty eva nyāyaḥ pañcapadārthavṛttiśabdavācyatvāt paramāṇuvad anāśritaḥ samavāya iti nyāyaḥ ।
anaśrithaḥ samavāyo vyāpakatve satīhabuddhinimittatvād ātmavat ।
yadi punar āśritaḥ samavāyaḥ syāt tataḥ kiṃ syāt ।
kāryam anādhāraṃ syāt ।
katham iti ।
pūrvaṃ tāvat kāryam ātmānaṃ labhate paścāt kāraṇeṣu samavāyena vartata iti prāgvṛtter anāśritaṃ prāpnoti ।
samavāyaś ca kāryakāraṇayor vartata iti vṛttir asya vācyā na hi vartamānaṃ kiṃ cid avṛttimad dṛṣṭam ।
prāptitvāt saṃyogavad vartata iti cen na vyāghātāt ।
prāptiḥ saṃyogo vartata iti kim ayaṃ vṛttiḥ prāptidharma āhosvit kāryadharma iti ।
vayaṃ tu brūmaḥ kāryadharmo na prāptidhrama iti ।
tathā ca kāryāntarāṇy api prāptimanti santīti ।
yadi punar iyaṃ vṛttiḥ prāptidharmo 'bhaviṣyat prāpter api prāptyantaram abhaviṣyad ity anavasthādoṣaḥ prāpter vṛttimattvāt ।
na caitām anavasthāṃ kaś cit śaktaḥ pratipādayitum pramāṇābhāvāt samavāyaś ca samavāyāntareṇa vartata iti bruvāṇaḥ śāstraṃ bādhate tattvaṃ bhāvena vyākhyātam iti ।

sambandhinivṛttau sambandho 'vatiṣṭhata iti na pramāṇam asti ।
na nāsti khyātinimittānāṃ nivṛtteḥ khyātinimittāny asya nivartate ।
na samavāyo 'kṛtakatvāt ।
akṛtakaḥ samavāya iti ca kāryasyādhāravattvenānumīyate ।
yadi ayaṃ kṛtakaḥ syāt kāryeṇa sahopādānād anāśritaṃ kāryaṃ syāt ।
atha kāryāt pūrvaṃ bhavati ।
tathāpi kasyeti vācyam ।
atha paścād bhavati ।
kāryānādhāratādoṣas tadavasthaḥ ।
tasmāt svatantraḥ samavāya iti siddham ।
tatra pratiṣidhyamānadharmaviṣayam anumānam asatviṣayaṃ na punar vidhīyamānasvatantraviṣayam iti ।

bhavatīty asatviṣayam iti ced bhavati jāyata ity eko 'rtha iti ।
na jāyamānārthānabhyupagamāt ।
bhavati vidhyata iti ।
evaṃ tāvad vyavasthitam etat tatpūrvakam anumānam iti ।

apare tu bruvate nāntarīyakārthadarśanaṃ tadvido 'numānam iti ।
asyārtho yo 'rtho 'yam artham antareṇa na bhavati sa bhavati nāntarīyakaḥ ।
nāntarīyakaś cāsāv arthaś ceti nāntarīyakārthaḥ ।
tasya darśanaṃ tadvido 'numānam ।
yas taṃ veda tannāntarīyako 'yam iti ।
atrārthagrahaṇam atiricyate ।
na hi nāntarīyakaḥ syān na cārtha iti ।
nāntarīyakārtha iti ca samāsapadam etad ।
tatra yadi ṣaṣṭhīsamāso nāntarīyakasyārtha iti nāntarīyakaṃ tāvat kṛtakatvam ।
tasyārtho dharmaḥ prayojanaṃ vā ।
yadi tāvad dharmaḥ kṛtakatvasyārthaḥ sattvaprameyatvābhidheyatvādyanumānaṃ prāptam ।
atha prayojanam anityatvapratipattir hetuḥ prāptaḥ ।
atha bahuvrīhir nāntarīyako 'rtho yasyeti tatrāpi kṛtakatvaṃ nāntarīyakam iti ।
tad yasya sa hetuḥ prāptaḥ ।
tac ca kṛtakatvaṃ ghaṭādeḥ śabdasyānityatvasya vā ।
yadi ghaṭāder ghaṭādir hetuḥ prāpto 'nityaḥ śabdo ghaṭād iti ।
atha śabdasya śabdo hetuḥ prāpnoty anityaḥ śabdaḥ śabdād iti ।
athānityatvasya sādhanabhāvena kṛtakatvaṃ dharmas tathāpy anityaḥ śabdo 'nityatvād iti hetuḥ prāpnoty anityatvasyārthaḥ kṛtakatvam iti ।
sarvathā kṛtakatvam anityatve na hetuḥ ।
atha sāmānādhikaraṇo nāntarīyakaś cāsāv arthaś ceti tathāpy asamarthaḥ samāso viśeṣaṇaviśeṣyaniyamāsambhavāt ।
ubhayapadavyabhicāre sati samānādhikaraṇe bhavati nīlotpalādivat ।
nīlaśabdasyāpy anekārthavṛttitvād utpalaśabdasya ca tathābhāvāt sāmānādhikaraṇyaṃ bhavati ।
na punar iha nāntarīyaka ity ukte 'sti vyabhicāro 'rtho 'nartha iti yato 'rthagrahaṇaṃ samarthaṃ syād iti ।
ekapadavyabhicāre 'pi dṛṣṭaṃ sāmānādhikaraṇyaṃ yathā pṛthivī dravyam iti ।
atrāpy ubhayapadavyabhicāraḥ pradhānāṅgabhāvasya bhedena pṛthivīśabdena dravyam ucyate pṛthivītvaṃ ca ।
dravyaśabdenāpi pradhānāṅgavivakṣāyāṃ dravyaṃ dravyatvaṃ ।
ata ubhayapadavyabhicārāt pṛthivī dravyam iti yuktaṃ vaktum ।
idaṃ punar na yuktaṃ nāntarīyakārthadarśanam iti ।
kasmāt ।
arthapratyāyanārthatvāt śabdaprayogasyārthapratyāyanārthaṃ hi śabdasya prayogam icchanti ।
nāntarīyaka iti cokte 'rtho gamyate 'to na yukto 'rthaśabda iti ।
tadvida iti ca na yuktaṃ naivānyathā nāntarīyaka iti ।
na hi nārikeladvīpavāsino dhūmadarśane nāntarīyakam iti jñānam asti ।
atas tadvida ity etad api na vaktavyam ।

etena tādṛgavinābhāvi dharmopadarśanaṃ hetur iti pratyuktam ।
ko 'tideśārthaḥ ।
yathā nāntarīyakārthadarśane 'rthagrahaṇam ayuktaṃ tathā dharmagrahaṇam apīti ।
udāharaṇaṃ tu yathā dhūmo 'gner iti ।
etac ca na samabhavatīty anekadhā varṇitam ।

apare tu manyante ।
"anumeye 'tha tattulye sadbhāvo nāstitāsati" ।
ity anumānam ।
etena cānumeyaikadeśavṛttir api saṅgṛhīta ity alakṣaṇam ।
yathānityāḥ paramāṇavo gandhavattvād ghaṭavad iti ।
anumeye sadbhāva ity abhidhānād aprasaṅgo 'yam ।
nāprasaṅga ekadeśavṛttes taddharmatvād vipakṣaikadeśavṛttivat ।
yathā vipakṣaikadeśe vartamāno na vipakṣe nāsty evaṃ pakṣaikadeśe vartamāno na pakṣe nāstīty etadvyudāse yatnaḥ kartavyaḥ ।
na na kartavyo 'vadhāraṇān nivṛtteḥ ।
anumeye sadbhāva ity avadhāraṇe dve ।
kim anumeya eva sadbhāvo 'thānumeye sadbhāva eveti ।
kiṃ punar anena pūrveṇāvadharaṇena kriyate kim asambhavo nivartyate 'tha sambhavo jñāpyate ।
ubhayathā ca nāvadhāraṇenārtho vinaiva tadadhigater vināpy avadhāraṇenāyam artho gamyate 'numeye sadbhāvo 'sadbhāvaś ca neti ।
na caikadeśavṛttir nirākṛta ity avadhāraṇaṃ vyartham uttarapadabādhā ca ।
athottaram avadhāraṇam abhyupagamyate tasya vyāptir arthas tathāpy anumeyam avadhāritaṃ bhavati vyāptyā na dharmo yata eva karaṇaṃ tato 'nyatrāvadhāraṇam iti ।
sambhavavyāptyā cānumeyaṃ niyataṃ vyāptyavyāptibhyāṃ ca sambhavaḥ prasṛtaḥ ।
tasya dvau rāśī śiṣyamāṇau tattulyo viparītaś ca ।
tatra nāstitāsatīty anena viparītān nirvartyatām ।
tattulye sadbhāva iti kim artham ārabhyate ।
na hy anenāprāptaṃ kiñ cit prāpyate tattulye ca sambhavamātraṃ vivakṣitam iti ।
sambhavamātraṃ ca vyāptyativyāptibhyām aniyatena sambhavena labhyate ।
atha tattulye sadbhāva ity etad avadhāraṇārtham ārabhyate kiṃ punar atrāvadhāryate ।
kiṃ tattulya eva sadbhāvas tattulye sadbhāva eveti ।
yadi tattulya eva sadbhāva iti sadbhāvo 'vadhāritas tadā pūrvottarapade bādhite bhavataḥ na hi bhavati devadattam eva bhojaya yajñadattaṃ ca ।
tathehāpi tattulya eva sadbhāvo 'numeye cety unmattavākyam ।
atha tattulye sadbhāva eva tattulyaikadeśavṛtter ahetutvaṃ yas tajjātīyasyaikadeśavṛttiḥ prayatnanāntarīyakatvādis tena sa hetur iti prāptam ।

asati nāstiteti cāsampradhārya proktaṃ yad asat svarūpam eva tan nāsti ।
na hy asadādhāro bhavati yatas tatra pratiṣedhaḥ syād iti ।
etad apy cāvadhāraṇārtham ārabhyate ।
kim avadhāryate nāstitaivāsaty eveti vā ।
yadi tāvan nāstitaivāsatīti vyartham anukte 'pi tadadhigateḥ ।
anukte 'py etad gamyate 'sati nāstīti ।
atha punar asaty eva nāstitā ।
gaur ayaṃ viṣāṇitvād ity etad api hetuḥ prāpnoti ।
eṣa hy asaty eva nāsti na punar nāsty eva ।
yadyapy ekadvipadaparyudāsena saptikāsambhavena ṣaṭpratiṣedham uktvā tripadaparigraheṇa trilakṣaṇo hetur abhidhīyata etad api dvipadayuktayor anvayinor hetutvāt ।
dvipadayuktasya ca vyatirekiṇa ekasya hetutvād ayuktam ।
anabhyupagatanityapakṣasya kṛtakatvaprayatnanāntarīyakatve dvipadayukte eva vipakṣābhāvād dhetū bhavataḥ ।
vyatireky api tattulyāsambhavād dvipadayuktaś ca bhavati hetuś ceti yathā nedaṃ nirātmakaṃ jīvaccharīram aprāṇitvaprasaṅgāt ।
ato 'vyāpakatvād alakṣaṇam etad iti ।

etena sambandhād ekasmāt pratyakṣāt śeṣasiddhir anumānam iti lakṣaṇaṃ pratyuktam ।
katham iti ।
na hy ekasmāt pratyakṣāt anumānaṃ bhavati ।
athāpi sambandhād ekasmāt pratyakṣād iti ।
etad api naiva na hy ayaṃ tadā sambandhaṃ paśyati yadānumimīta iti ।
atha pūrvaṃ dṛṣṭam iti ।
tathāpy anupalabdhasambandhasya pūrvānumānakāle cānupalabdhiliṅgasyānumānaṃ prasajyeta ।
na cānyā gatir asti ।
rūpeṇa ca sparśānumāne svadṛṣṭivyākopaḥ ।
na hy ayaṃ rūpasparśayoḥ sambandham upalabhate ।
athaikārthasamavāyaḥ sambandha iti ।
so 'pi svadarśanavyāghātād ayukta iti ।
na hi rūpasparśāv ekasminn arthe parasya vartete ।
yatra rūpaṃ tatra sparśa iti etad api nāsti ।
na kva cid rūpaṃ sparśo vā parasparādhārādheyatvena syād iti cet ।
parasparādhārādheyabhāve 'pi na rūpam sparśe na sparśo rūpa iti ।

etena saptividhaḥ sambandhaḥ iti pratyuktam ।
na hi kāryakāraṇabhāvādīnāṃ sambandhānāṃ rūpasparśayor anyatamaḥ sambhavati ।
tasmān na rūpeṇa sparśānumānam yuktam ।
ato 'vyāpakatvād alakṣaṇam iti niṣṭhitam anumānam ।

athopamānam ।
"prasiddhasādharmyāt sādhyasādhanam upamānam ।"
sūtrārthaḥ pūrvavat ।
prasiddhasādharmyād iti ।
prasiddhaṃ sādharmyaṃ yasya prasiddhena vā sādharmyaṃ yasya so 'yaṃ prasiddhasādharmyo gavayas ।
tasmāt sādhyasādhanam iti ।
samākhyāsambandhapratipattir upamānārthaḥ ।
kim uktaṃ bhavati ।
āgamāhitasaṃskārasmṛtyapekṣaṃ sārūpyajñānam upamānam ।
yadā hy anena śrutaṃ bhavati yathā gaur evaṃ gavaya iti prasiddhe gogavayasādharmye punar gavayasādharmyaṃ paśyati pratyakṣam ।
tatas tasya bhavaty ayaṃ gavaya iti samākhyāsambandhapratipattiḥ ।

pratyakṣāgamābhyāṃ nopamānaṃ bhidyate ।
katham iti ।
yadā tāv ubhau gogavayau pratyakṣena paśyati tadā hy ayam anena sarūpa iti pratyakṣataḥ pratipadyate ।
yadāpi śṛṇoti yathā gaur evaṃ gavaya iti tadāsya śṛṇvata eva buddhir upajāyate ।
ke cid godharmā gavaye 'nvayina upalabhyante ke cid vyatirekeṇeti ।
anyathā hi yathā tathety etan na syāt ।
bhūyas tu sārūpyaṃ gavā gavayasyety evaṃ pratipadyate ।
tasmān nopamānaṃ pratyakṣāgamābhyāṃ bhidyata iti ।

gavā gavayasārūpyaṃ pratipadyate gavayasattāṃ vety aho pramāṇābhijñatā bhadantasya gavā gavayasārūpyapratipattes tu saṃjñāsaṃjñisambandhaṃ pratipadyata iti sūtrārthaḥ ।
tasmād aparijñāya sūtrārthaṃ yat kiṃ cid ucyate ।

atha śabdaḥ ।
"āptopadeśaḥ śabdaḥ" iti ।
na śabdamātram iti sūtrārthaḥ ।
āptaḥ khalu sākṣātkṛtadharmā ।
sākṣātkaraṇam arthasyāptis tayā saha vartata ity āptaḥ ।
svargāpūrvadevatādiṣūpadeśo na prāpnoty atīndriyatvāt ।
yadi sākṣātkaraṇam arthasyāptiḥ svargāpūrvadevatādīn na kaś cit paśyatīti tatpratipādako vyavahāro na syāt ।
tasmād āptaś cāsāv upadeśaś ceti yuktaṃ nāptasyopadeśa iti ।
naiṣa doṣaḥ ।
na brūmo 'smadādīnāṃ pratyakṣā svargādaya iti ।
api tu yasya pratyakṣāḥ tasya upadeśa iti ।

kaḥ punar atra nyāyaḥ svargādayaḥ kasya cit pratyakṣā iti ।
brūmaḥ sāmānyaviśeṣavattvāt kasya cit pratyakṣāḥ iti ।
āśritatvād yad yadāśritaṃ tat kasya cit pratyakṣam iti ।
parārthatvāt yat parārthaṃ tad api kasya cit pratyakṣam iti ।
vastutvād āgamaviṣayatvāc ca ।
yad vastu yac ca parasya kathyate tat kasya cit pratyakṣaṃ dṛṣṭaṃ yathā ghaṭādaya iti ।
anityatvāt kasya cit pratyakṣā iti ।
asiddham apūrvasyānityatvam ।
na prāyaṇānupapatteḥ ।
yadi dharmādharmau nityau bhavataḥ kasya kṣayāt prāyaṇam iti ।
yadi punar anityau vipacyamānayor upabhogāt prakṣaye sati vipakṣyamānakarmāśayāntarābhāvāt pūrvaśarīrāt pracyavanaṃ manasa uttaraśarīropasamprāptiś ceti janmamaraṇe staḥ ।
tasmān anityāv iti ।
nitye vāpūrve parikalpite tasya sādhāraṇatāsādhāraṇatā vā vaktavyā ।
yadi sādhāraṇatā sarvaprāṇisādhāraṇo 'bhyudayaḥ syāt ।
na vā jātvanyaniyāmakam asti kriyālopaś ceti ।
nityatve vyañjakabhedān nobhayadoṣaḥ ।
nityatve sādhāraṇatve vādṛṣṭasya na sādhāraṇo 'bhyudayadoṣo nāpi kriyāvilopadoṣaḥ ।
kasmāt ।
vyañjakabhedāt ।
nityam apy apūrvaṃ yo 'bhivyanakti tasya phalam abhivyaktyarthā ca kriyā ।
abhivyaktyarthatvāc ca na kriyālopa iti ।
yena yad abhivyajyate tasyaiva tat phaladātṛ bhavatīti dṛṣṭam ।
na dṛṣṭam ।
na hi devadattaprakāśitaṃ ghaṭaṃ yajñadatto na paśyatīti ।
nityasya vāpūrvasya kābhivyaktiḥ ।
kim upalabdhir atha phalapradhānasāmarthyam āhosvid āvaraṇāpagamaḥ ।
yady upalabdhiḥ sā nāsti ।
na hi kadā cid apy ayam apūrvaṃ paśyaty atīndriyatvāt ।
atha phalapradānasāmarthyam abhivyaktiḥ phalapradānasāmarthyaṃ kim apūrvam athāpūrvadharma iti ।
yady apūrvaṃ na hi kim cit kṛtam ।
athāpūrvadharmas tadvyatirekiṇāpy anyad apūrvam ity atra kiṃ pramāṇam ।
vayaṃ tu paśyāmo yataḥ phalaṃ tad apūrvam iti ।
athāvaraṇādyapagame 'bhivyaktiḥ kim asyāvaraṇam iti vaktavyam ।
na hy atīndriyāṇām arthānām āvaraṇasya sambhavāsambhavau cintyete ।
etena pratipuruṣaṃ nityatvaṃ pratiṣiddhaṃ veditavyam ।
katham iti ।
tatrāpi kriyāvilopo doṣo vyañjakasya cāsāmarthyam iti ।
utkarṣārthā ca pravṛttir ayuktā nityasyābhedyatvād iti ।
vyañjakabhedānuvidhānād bheda iti cen naikasminn adṛṣṭatvāt ।
athāpīdaṃ syād ekam apy apūrvaṃ vyañjakabhedānuvidhānād bhinnam iva bhavati tadbhedād utkarṣāpakarṣau bhavata iti ।
naitad asty ekasminn adṛṣṭatvāt ।
na hy ekaṃ kiṃ cid vyañjakabhedānuvidhāyi dṛṣṭaṃ yata etad evaṃ syād iti ।
nanu ca khaḍgādibhedān mukhabhedas tadanuvidhānād dṛṣṭo na dṛṣṭa iti brūmaḥ ।
kiṃ punas tad yadi na dṛṣṭam ।
mithyāpratyayaḥ sa iti brūmaḥ ।
bhinnam iva tan na punar bhinnam evaikasyānekarūpasyāsambhavāt ।
na hy ekam anekarūpaṃ sambhavati ।
tasmād apūrvasyaikatvaṃ vā hātavyam utkarṣāpakarṣakartṛtvaṃ veti ।
pratipuruṣam aneko nityo veti ।
athāyaṃ pakṣa āśrīyate pratipuruṣam anekatvaṃ nityatvaṃ vāpūrvasyety anivṛtto vyāghātaḥ prāyaṇānupapattiprasaṅgadoṣaḥ kriyāvilopadoṣaś ca na vyāvartate ।
abhivyaktaś ca phalaṃ dadātīti kiṃ yadābhivyaktas tadā phalaṃ dadāty uta kriyānivṛttyuttarakālam iti ।
yadi yadābhivyaktas tadā phalaṃ dadāti tan na dṛṣṭam ।
na hy aśvamedhakriyānantaram eva svargaprāptir bhavatīti ।
athottarakālam ।
asatī kriyā vyañjikā tayā cānugṛhyamāṇaḥ phalaṃ dadātīti citram ।
na hi kaś cid apūrvaṃ nābhivyaktam iti sarvaṃ sarvadā phaladātṛ syād iti ।
athāpi svapakṣasaṃrirakṣayiṣayā kriyānityavam api pratipadyethā evam apy anivṛtto vyāghātaḥ kriyāvilopādika iti ।
tad evaṃ yathā yathāpūrvasya nityatvaṃ vicāryate tathā tathopapattiṃ na sahata iti ।

āptopadeśa iti kim āptānām avisaṃvāditvaṃ pratipādyate 'thārthasya tathābhāva iti ।
yady āptānām avisaṃvāditvaṃ pratipādyate tadanumānāt ।
athārthasya tathābhāvaḥ so 'pi pratyakṣāt ।
yadā hy ayam arthaṃ pratyakṣata upalabhyate tadā tathābhāvam arthasya pratipadyata iti ।
tan na sūtrārthāparijñānāt ।
nāyaṃ sūtrārtha āptopadeśaḥ śabda ity api tv indriyasambaddhāsambaddheṣv artheṣu yā śabdollekhena pratipattiḥ sāgamasyārthaḥ ।
tasmād asambaddho 'yaṃ vikalpaḥ ।

"sa dvividha" iti niyamārtham ।
anekadhā bhinna āgamaḥ pratyakṣānumānaviṣayatāyām eva vyavatiṣṭhata iti ।
vaktṛbhedena vā dvaividhyaṃ dṛṣṭādṛṣṭārthapravaktṛkatvāt ।
pratyakṣata upalabdho 'rtho dṛṣṭārtho 'numānta upalabdho 'rtho 'dṛṣṭārtha iti ।
ṛṣyāryamlecchānām etat samānaṃ lakṣaṇam iti sarveṣām āgamena vyavahāradarśanād aniyamaḥ ।

evaṃ catvāry etāni pramāṇāni yair devamanuṣyatiraścāṃ vyavahārāḥ prakalpyanta iti ।

kiṃ punar anena pramāṇenārthajātaṃ pramātavyam iti bhāṣyam ।
anupapanno 'yaṃ praśnaḥ sāmarthyataḥ pramāṇaviṣayādhigateḥ ।
na hīmāni pramāṇāni nirviṣayāni carcitāni yato 'yaṃ praśnaḥ syāt kiṃ punar anena pramāṇenārthajātaṃ pramātavyam ।
na na yuktaḥ prameyaviśeṣaviṣayatvāt ।
nāyaṃ prameyamātraviṣayaḥ praśnaḥ prameyamātrasya pramāṇalakṣaṇoddeśenādhigatatvāt ।
prameyaviśeṣāvadhāraṇārthas tu bhavet ।
katamaṃ tat prameyaṃ yad anena pramāṇena yathāvat parijñāyamānam apavargāyānavagamyamānaṃ ca samsārāyeti ।
etadarthaprakāśanārtham "ātmādi"sūtram ।
ayam eva ca sūtrārtha iti ।
atrāpi samāsaś cārthe dvandvo yathāvacanaṃ vigraha iti ।
ubhayāvadhāraṇaprāptāv anyatarāvadhāraṇe doṣaḥ ।
kiṃ punar ātrāvadhāryate ।
kim ātmādy eva prameyam atha prameyam eva ātmādīti ।
yady ātmādy eva prameyam iti atyalpam idam ucyate digādīnāṃ sāmānyaviśeṣasamavāyānāṃ ca sūtre 'nabhidhānādiavyāpakam ।
atha punaḥ prameyam eva cātmādi tadā prameyā ca tulāprāmāṇyavad ity asya vyāghātaḥ ।
tatra hi suvarṇādi dravyaṃ paricchedasādhanatvāt paricchedyatvāc ca pramāṇaprameyaśabdābhilāpyam ity uktam ।
lokavirodhaś caikasyānekakārakaśabdavācyatvād vṛkṣas tiṣṭhatīti yathā tatraikaṃ vṛkṣākhyaṃ vastv anekena kārakaśabdenobhidhīyate tasya tasya nimittasya sannipātāt ।
evaṃ prameyaṃ pramāṇam iti ।
na sūtrārthāparijñānāt ।
ātmādy eva prameyaṃ yathāvat paricchidyamānam apavṛktaye bhavatīty ayaṃ sūtrārtho na prameyāntaranirākaraṇārthaḥ sūtrārambha iti ।
prameyam eva cātmādīty api na doṣaḥ ।
kim uktaṃ bhavati ।
mumukṣuṇā prameyam evātmādi boddhavyam evaitad iti ।
nāsya prameyatvaṃ vidhīyate ।
na cānyasya ca prameyatvaṃ nirākriyate ।
api tu mumukṣuṇā boddhavyam evaitad ity anūdyate ।
tasmād ubhayam apy avadhāryate ।
na ca yathokto doṣaḥ ।
upetya vā brūmo digādy apy atraiva labhyata upapattisāmarthyāt kā punar upapattiḥ pravṛtter viṃśatibhedāt tatsaṃskārakatvena digādayo 'pi labhyante sāmānyaviśeṣasamavāyāś ca viśeṣaṇaviśeṣyabhāvāt ।
ātmādayo vijñeyatvenopadiṣṭāḥ ।
teṣāṃ cetaretaravyavacchedahetubhāvena sāmānyaviśeṣasamavāyā viśeṣaṇaṃ bhavatīti sūtrata uktā bhavatīty acodyaṃ digādigrahaṇaṃ na kṛtaṃ sūtra iti ।
na punar idaṃ prameyamātrāvadhāraṇārthaṃ sūtram api tu prameyaviśeṣāvadhāraṇārthaṃ prameyamātrāvadhāraṇārthāyāṃ ca sūtrapravṛttau vihitavidhānād akuśalaḥ sūtrakāraḥ syāt ।
ādyena vā sūtreṇa prameyaṃ vihitam iti punaḥ prameyasyābhidhānād pramattavākyam idaṃ syāt ।
enaṃ cārthaṃ jijñāpayiṣuḥ sūtrakāraḥ tuśabdam āha ।
anyad api prameyam asti yasya tu tattvajñānān niḥśreyasaṃ tad idaṃ prameyam iti tuśabdena jñāpayati ।

sukhaṃ punaḥ kasmād asmin noktam ।
kim abhāvād āhosvid anyata upalabdher iti ।
na tāvad abhāvāt pratyātmavedanīyatvāt ।
pratyātmam eva vedanīyaṃ sukham upalabhyamānaṃ na śakyaṃ nāstīti vaktum ।
na cānyata upalabdhir asmād eva ।
anabhidhānaṃ tu vairāgyajñāpanārtham ।
katham ।
nāyaṃ mokṣyamāṇaḥ sarvaṃ duḥkhaṃ bhāvayed iti tasya duḥkhabhāvanārthaṃ sukhasyānapadeśaḥ sarvasyānapadeśaḥ ।
sarvaṃ duḥkhaṃ bhāvayatas trailokye 'syānabhiratisaṃjñā bhavati ।
tāṃ copāsīnasya trailokyaviṣayā tṛṣṇā vicchidyate ।
tṛṣṇā nāma punarbhavaprārthanā ।
sāsya sarvaṃ duḥkham iti bhāvayato na bhavati na hi kaś cid duḥkhaṃ prārthayate tṛṣṇāprahāṇād yāni punarbhavasādhanāni ।
tāni nopādatte ।
tadanupādānād anāgatau dharmādharmau na bhavataḥ ।
yāv apy utpannau dharmādharmau tāv apy upabhogāt prakṣayaṃ gacchataḥ ।
so 'yaṃ dharmādharmalakṣaṇasya saṃsārabījasyocchedād apavṛjyate na punar jāyata iti ।
asyārthasya pradarśanārthaṃ sukhānabhidhānam iti ।

ātmanaḥ samānāsamānajātīyaviśeṣaṇārthaṃ sūtram iccheti ।
āgamasyānumānena pratisandhānārthaṃ vā ।
yo hy āgamena pratipanna ātmā tasyānumānena pratisandhānārtham pramāṇasaṃplavasyodāharaṇārthaṃ vā ।
yat tad avocāma pramāṇāni saṃplavanta iti tasyāyaṃ viṣayaḥ ।

yajjātīyasyārthasya sannikarṣād iti bhāṣyam ।
tatra cecchādīnāṃ pratisandhānam ātmāstitvapratipādakam ।
tatredaṃ vicāryate katham icchādy anupalabhyamānam ātmānaṃ gamayatīti smṛtyā sahaikaviṣayabhāvāt ।
yasmād ete smṛtyā sahaikaviṣayā bhavanti tasmād ekakartṛkatvaṃ pratipādayanti ।
na hi nānākartṛkāṇāṃ nānāviṣayāṇāṃ nānānimittānāṃ ca pratyayānāṃ pratisandhānam asti ।
na hi rūparasagandhasparśapratyayāḥ pratisandhīyante ।
na hi bhavati yad rūpam adrākṣaṃ so 'yaṃ sparśa iti ।
nāpi bhavati yat sparśam aspārkṣaṃ tad rūpaṃ paśyāmīti ।
nāpi devadattena dṛṣṭe 'rthe yajñadattasya pratisandhānaṃ dṛṣṭam ।
na hi bhavati devadatto yam adrākṣīd so 'haṃ yajñadattas tam adrākṣam iti ।
kiṃ kāraṇam ।
buddhibhedānāṃ pratiniyataviṣayatvād iti ।
pratiniyataviṣayā buddhaya itaretaravyāvṛttasvarūpā nairātmyavādino na bhavantīti na yuktaṃ pratisandhānam ।
tasmād yaḥ pratisandhātā sa ātmeti ।

kāryakāraṇabhāvāt pratisandhānam iti cet ।
athāpi manyethā naikakartṛkatvāt pratisandhānam ।
kiṃ tarhi ।
kāryakāraṇabhāvāt ।
pūrvapūrvabuddhiviśeṣād uttaram uttaraṃ buddhyantaraṃ pūrvabuddhiśaktyanuvidhānāt sakalāhitaśaktikalāpam utpadyate ।
ato nānātve 'pi buddhīnāṃ kāryakāraṇabhāvād eva pratisandhānaṃ bījādivad iti ।
tad yathā śāliguṭikādyanantaram aṅkuraḥ prādurbhavati tasya śāliśaktyanuvidhānaṃ tatpūrvakatayā vyavatiṣṭhate ।
anantaraṃ mahābhūtair anugṛhyamāṇam uttarakālaṃ śālibījaṃ prādurbhavati na yavabījam atatpūrvakatvāt tathehāpy ekasāntānikīnāṃ buddhīnāṃ kāryakāraṇabhāvavyavasthānāt pratisandhānam atatpūrvakatvān na santānāntarabuddhīnām iti tatpūrvakatvāt ।
na punar ekakartṛkatvāt pratisandhānam adarśanād iti ।
tad idaṃ pratisandhānam anyathā bhavann ātmanaḥ sattāṃ pratipādayituṃ śaknoti ।
na nānātvasyābādhanāt kāryakāraṇabhāvāt pratisandhānaṃ bruvan na nānātvaṃ bādhata iti ।
kiṃ kāraṇam ।
kāryakāraṇabhāvasya nānātvādhiṣṭhānāt ।
kāryakāraṇabhāvaḥ khalu nānātvādhiṣṭhāna eva ।
ubhayapakṣasampratipanne ca nānātve na pratisandhānaṃ dṛṣṭam ।
kasmāt ।
anyenānubhūtasyānyenāsmaraṇāt ।
na cāsmṛtam arthaṃ pratisandhātuṃ śaknoti ।
akāryakāraṇabhāvād anupapatteḥ ।
na brūmaḥ kāryakāraṇabhāve dṛṣṭaṃ pratisandhānam api tv akāryakāraṇabhāve na dṛṣṭam ity atatpūrvakatvād ity uktam ।
tasmād ayathārtho 'yam upālambha iti ।

tad ayuktaṃ vivādakāraṇāvyatirekād iti ।
evaṃ bruvāṇo bhavān na kāraṇam atirecayati ।
mayoktaṃ nānātve na dṛṣṭam iti ।
tvaṃ na brūṣe 'kāryakāraṇabhāvān nānātve sati na dṛṣṭam ity ।
anaikāntikatvān na vivādakāraṇam atiricyate ।
tulyaṃ bhavato 'pi nānātve 'darśanād iti bruvatā na vivādakāraṇam atirecitaṃ bhavatīti ।
abhyupagamād anuttaraṃ tulyam iti bruvatā bhavatābhyupagataṃ bhavati ।
nāsādhānān na mayākāryakāraṇabhāvāt pratisandhānaṃ sādhyate 'pi tv anyathaiva tad bhavatīti hetor asiddhārthatādoṣo 'bhidhīyata iti ।
na hetvarthāparijñānāt ।
na bhavatā heturūpaṃ viśeṣato vyajñāyi kevalaṃ hetusāmānyād anyathaiva sambhavatīti hetudoṣo 'bhyadhāyi ।
viśeṣitaṃ caitat pratisandhānaṃ smṛtyā saha pūrvāparapratyayor ekaviṣayatvena pratisandhānam ।
sā ca smṛtir bhavatpakṣe 'nupapannā ।
kasmāt ।
anyenānubhūtasyānyenāsmaraṇāt ।
na hy anyenānubhūtasyānyena smaraṇaṃ na hy anyenānubhūtam anyaḥ smaratīti ।
asti ca smṛtiḥ ।
tasmād asmin pakṣe smṛtiḥ sambhavati tatra pratisandhānam iti nyāyam ।
bhavān asmān smṛtyanupapattyā bhāvayati na hi naḥ pakṣe smṛtir na sambhavatīti ।
katham iti ।
kāryakāraṇabhāvād eva yat kāyacittasantānaprabhavo 'nubhavaḥ smṛtihetur asāv iti ।
yasmin kāyacittasantāne smṛtir anubhavaś copadyete sa kāyacittasantānaḥ smartā cānubhāvitā ca bhavatīti ।
nāsthiratvād buddhīnām ।
sthiraṃ hi vāsakena vāsyamānaṃ dṛṣṭam ।
na ca buddhīnāṃ sthairyam asti ।
asambandhāc ca ।
asambaddhaṃ ca vāsakena vāsyamānaṃ dṛṣṭam ।
na ca vāsakena saha sambandho buddhīnām asti ।
śaktiviśiṣṭaś cittotpādo vāsaneti cet ।
athāpy evaṃ kalpyeta pūrvacittasahajāc cetanāviśeṣāt pūrvaśaktiviśiṣtaṃ cittam utpadyate ।
so 'sya śaktiviśiṣṭacittotpādo vāsanety ucyate ।
atroktaṃ asthiratvād vāsakenāsambandhāc ceti ।
yaś cāsau cetanāviśeṣaḥ pūrvacittasahabhāvī sa nāpi vartamāne cetasy upakāraṃ karoti nāpy anāgate ।
katham iti ।
vartamānaṃ tāvad avikāryaṃ yathābhūtaṃ jāyate tathābhūtam eva naśyati ।
anāgatenāpi na sambadhyate ।

na cāsambaddhaṃ vāsayatīty uktam ।
tasmāt kāryakāraṇabhāvāt smṛtir ity aśikṣitottrāsanam etad iti ।

itaś ca na bhavatpakṣe smṛtir bhāvasya bhavitrapekṣatvāt ।
sarvo hi bhāvo bhavitāram apekṣate kiryātvād utpattivad iti ।
smṛteś ca bhavitā karma vā bhavet kartā vā ।
taṇḍulānāṃ pāka iti karmaṇi devadattasya gatir iti kartari ।
tatra na tāvat karmādhārā asato 'pi smaraṇāt ।
yadā tv avidyamānaṃ smarati tadā anādhārā smṛtiḥ prāpnoti ।
atha kartrrādhārā sā tadāsmadpakṣe prayuktā na bhavatpakṣe ।
kasmāt ।
kartur anabhyupagamāt ।
na hi bhavantaḥ kartāraṃ smṛtyādhāraṃ pratipadyanta iti ।
anādhāraiva smṛtir iti yadāyaṃ pakṣo bhavati tadāpy anumānaṃ nāsti kāryasyānādhārasyādarśanād iti ।
kāryaṃ sarvam ādhāravad dṛṣṭaṃ yathā rūpādi ।
kāryaṃ ca smṛtiḥ ।
tasmād ādhāravatīti ।
kāryakāraṇayor bhāvabhavitṛvyavahāraḥ ।
kāryakṣaṇo bhāvaḥ kāraṇakṣaṇo bhaviteti ।
evaṃ ca kim anyena bhavitrā kalpiteneti ।
tac ca na kālabhedāt kāryakāraṇakṣaṇayor bhinnakālatvād āśrayāśritabhāvānupapattiḥ kuṇḍabadarādivad iti ।
athāpīdaṃ syād utpattirbhāva utpattā bhaviteti smṛtir apy utpadyate ।
tasmāt tasyā apy utpattir bhāvo bhaviṣyatīti smṛtir apy utpattrī bhavitrīti ।
tac ca na virodhād anabhyupagamāc ca ।
yadi smṛtivyatiriktotpattir vyāhataṃ bhavati svarūpaṃ ca vaktavyam ।
na hi bhavanta utpattimadvyatirekeṇotpattiṃ pratipadyante ।
vyatiriktāṃ cotpattiṃ pratipadyamānena bhavatā tasyāḥ svarūpaṃ vaktavyam ।
svarūpaṃ ca nirūpyamāṇaṃ tantraṃ bādhate ।
katham iti ।
utpattiḥ svakāraṇasattāsambandhaḥ sattā vā svakāraṇasambandhaviśiṣṭā ।
ubhayaṃ ca svatantreṇābhyupagatam iti vyāghātaḥ ।
atha smṛtyavyatiriktotpattiḥ kiṃ kva vartata iti śūnyam abhidhānam ।
utpattir bhāva utpattrī smṛtir iti ।
yadā cotpattiḥ smṛter bhāvatvena vivakṣitā bhavati tadaivaṃ vaktuṃ nyāyam ।
yadā tu smṛtir bhāva iti tadā bhavitrā bhavitavyam ।
kasmāt ।
bhāvasya bhavitrapekṣatvād ity uktam ।
tasmān na kathaṃ cana bhavatpakṣe smṛtiḥ sambhavatīti smṛtiṃ cāntareṇa na pratisandhānam asti ।
asti cedaṃ pratisandhānaṃ ।
tasmād yat kartṛkam etat so 'rtho 'nya eka ātmeti ।

atha vānvayenānyaḥ sūtrārtho 'bhidhīyata iti ।
devadattasya rūparasagandhasparśapratyayā ekānekanimittakāḥ smṛtyā saha mayeti pratisandhānāt ।
kṛtasaṅketānāṃ bahūnām ekasmin nartakībhrūkṣepe yugapad anekapratyayavat ।
yathā nānākartṛkāṇāṃ kṛtasamayānāṃ bahūnāṃ nānābhūtāḥ pratyayā nimittasya bhrūkṣepasyaikatvāt pratisandhīyante tathehāpi nānāviṣayā pratyayā nimittasyaikatvāt pratisandhāsyante ।
yat tannimittam sa ātmeti ।

atha vecchādveṣaprayatnasukhaduḥkhajñānāny ātmano liṅgam ity anyathā varṇayanti ।
guṇā icchādayaḥ ।
guṇāś ca paratantrā bhavantīti nyāyaḥ ।
guṇatvaṃ ca pāriśeṣyāt ।
na sāmānyaviśeṣasamavāyabhāvo 'nityatvāt ।
na dravyaṃ karma vā vyāpakadravyasamavāyāt śabdavad iti ।
evam ādi sāmānyatodṛṣṭam ity etasminn anumānaṃ varṇitam ।
etenānityatvāt pāratantryam icchādīnāṃ kāryatvāc ca rūpādivad ity uktam ।
ayāvaddravyabhāvitvena ca śarīraguṇatvapratiṣedhaḥ ।
tatpratiṣedhāc cātmanguṇatvam iti pāriśeṣyāt siddha ātmeti ।

"ceṣṭendriyārthāśrayaḥ śarīram" iti ।
kā punar iyaṃ ceṣṭā ।
hitāhitaprāptiparihārārthaḥ parispandaḥ ।
sukhasādhanopalabdhau tadīpsāprayuktasya yaḥ parispandaḥ sā ceṣṭety ucyate ।
evaṃ duḥkhasādhanopalabdhau tajjihāsānuṣṭhānalakṣaṇaḥ parispanda iti ।

katham indriyāṇāṃ śarīram āśrayaḥ ।
svakāraṇavṛttitvād avṛttitvāc ca ।
yāni tāvat kāryāṇīndriyāṇi tāni svakāraṇavṛttīni ।
yad akāryaṃ tad avṛtti ।
ghrāṇādīni tvakparyantāni kāryāṇi śrotramanasī tv akārye ।
na ca ghrāṇādimanaḥparyantam indriyaṃ śarīravṛtti ।
tasmād ayuktam indriyāśrayaḥ śarīram iti ।
śarīrānuvidhānam indriyāśrayatvaṃ brūmaḥ ।
na punar ādhārādheyabhāvenendriyāṇi śarīre vartanta iti ।
api tu śarīrānugrahopaghātānuvidhānam indriyāśrayatvasyārthaḥ śarīrānugrahenānugṛhyante tadupaghāte copahanyanta ity ayam āśrayārthaḥ ।
tasmād ayathārtho 'yam āpkṣepa iti ।

etenārthānām āśrayārtha ukto veditavyaḥ ।
kiṃ kāraṇam ।
na hi gandhādayo 'rthāḥ śarīravṛttayaḥ ।
yat tu teṣāṃ kāryaṃ sukhaduḥkhopalabdhinimittatvaṃ tan nāsati śarīre bhavatīti śarīrāśrayā ity ucyante ।
yathā grāmīṇā grāmaṇyam āśritā iti ।
kathaṃ punar ete ceṣṭādayaḥ sāmānyaśabdāḥ santo viśeṣavṛttayo bhavantīti sāmānyaśabdānām api viśeṣavṛttitvaṃ sāmārthyāt ।
sāmarthyaṃ prakaraṇāḍi ।
brāhmaṇān bhojayed iti yathāśeṣabrāhmaṇa bhojanasyāśakyatvād viśeṣeṇa sannidhīyamānaṃ prakaraṇāpannaṃ brāhmaṇaviśeṣam āhaivaṃ ceṣṭādiśabdānām api samānatāyāṃ satyāṃ sāmarthyād viśeṣe 'vasthānam ।
sāmarthyaṃ ca lokatas tadadhigatiḥ pramāṇāsambhavo vā ।
lokatas tāvac cetṣāśabdaṃ na kriyāmātre prayuṅkte kiṃ tu kriyāviśeṣa iti yathā spandate sarpati dhāvatīti ।
yathaite spandādiśabdāḥ kriyāvācakāḥ santaḥ kriyāviśeṣeṣv avatiṣṭhante tathā cāyaṃ ceṣṭāśabdaḥ sāmānyavācy api pramāṇāsambhavāt kriyāviśeṣe vartate na kriyāmātrādhārasya śarīravyaktihetutvaṃ sambhavatīti ।
evaṃ ca na ghaṭādiṣu prasaṅgaḥ ।
yair apy atrādyādipadaprayoge ghaṭādiṣu prasaṅga iti deśyaṃ kriyate tad apy anena vyākhyānena pratyuktam ।
sati ca prasaṅge samastapadaprayoge 'pi na paramāṇuṣu prasaṅgo nivartata iti ।
yathā tv asmābhir varṇitaṃ tathā na kva cid api śarīrād anyatra vartata iti ।

"ghrāṇarasanacakṣustvakśrotrāṇīndriyāṇi bhūtebhyaḥ" iti sūtram ।
lakṣaṇasūtrāṇi samānāsamānajātīyaviśeṣaṇārthāni sarvāṇīti sūtrārtho draṣṭavyaḥ ।
uddeśasāmānyān na lakṣaṇābhidhānaṃ ।
nāmadheyena padārthamātrasyābhidhānam uddeṣa ity uddeśalakṣaṇam uktam idaṃ ca tathā ।
tasmān nedaṃ lakṣaṇam iti ।
nedaṃ tathā karaṇabhāvāt svaviṣayagrahaṇalakṣaṇatvam indriyāṇāṃ ।
karaṇasvabhāvakāṇīndriyāṇīti ।
teṣām atīndriyāṇām indriyāṇāṃ yat svaviṣayagrahaṇaṃ tena lakṣyanta iti svaviṣayagrahaṇalakṣaṇatvaṃ veditavyam asādhāraṇatvād iti ।

bhūtebhya iti pṛthivyādikāraṇopadeśo niyamārthaḥ ।
kaḥ punar ayaṃ niyamaḥ ।
bhūtaguṇaviśeṣagrahaṇasādhanatvaṃ na sarvam indriyaṃ sarvabhūtaguṇaviśeṣaṃ gṛhṇāti ।
api tu yajjātīyam indriyaṃ tasya yo guṇaviśeṣa itaretarabhūtavyavacchedahetur gandhādiḥ sa tenaivendriyeṇa gṛhyata ity ayaṃ niyamaḥ ।
aikātmye punar ayaṃ niyamo na syāt ।
yadi punar indriyāṇy ekātmakāny ekakāraṇakāni syuḥ kāraṇasvabhāvānuvidhānād aikātmyād viṣayavyavasthā na syāt ।
sarvaṃ sarvārtham ekaṃ vā sarvārtham iti syād ।
ekakāraṇānām api svabhāvabhedo rūpādivad iti cet ।
athāpi manyethā dṛṣṭa ekakāraṇānāṃ pākajarūpādīnāṃ svabhāvabhedaḥ ।
katamat punar ekaṃ kāraṇaṃ rūpādīnām ।
agnisaṃyoga iti ।
na siddhāntāparijñānāt ।
na brūmo 'gnisaṃyogāt kevalād rūpādaya ity api tu pūrvarūpādiviśeṣāpekṣāt ।
yad dravyaṃ pacyate 'gnisaṃyogena tasya ye pūrvarūpādayas teṣāṃ yaḥ svagato viśeṣas tam apekṣamāṇo 'gnisaṃyoga uttarān rūpādīn viśiṣṭān ārabhate ।
evaṃ ca kṛtvā paramāṇoḥ pakvataratamādibhedaḥ ।
tasmān naikakāraṇapūrvakā rūpādaya iti na kiṃ cid apy ekakāraṇakaṃ kāryaṃ dṛṣṭam iti ।
sarvaṃ hi kāryaṃ prādurbhavat samavāyyasamavāyinimittakāraṇebhyo bhavatīti ।
ekaṃ karma saṃyogavibhāgayoḥ kāraṇaṃ dṛṣṭam iti cen nānabhyupagamāt ।
syān matir nanu ca dṛṣṭam ekaṃ karma saṃyogavibhāgayoḥ kāraṇam iti nānabhyupagamāt ।
naitad abhyupagacchāmo nirapekṣaṃ karma saṃyogavibhāgayoḥ kāraṇam iti ।
yadi tarhi karmāpi sāpekṣaṃ saṃyogavibhāgau karoti tataḥ karmalakṣaṇahāniḥ ।
yan nirapekṣaṃ saṃyogavibhāgakāraṇaṃ tat karmety uktaṃ tad dhīyate lakṣaṇahāneś ca na karma ।
tataś ca saṃyogavibhāgau na karmapūrvakāv iti ।
naiṣa doṣaḥ ।
na brūmo nirapekṣaṃ karma kāraṇam iti na kiṃ cid apekṣata iti ।
api tu caramabhāvinimittāntaraṃ nāpekṣata ity ayaṃ nirapekṣārthaḥ ।
yathā dravyajātaṃ samānajātīyadravyaṃ saṃyogaṃ ca caramabhāvinam apekṣamāṇaṃ dravyam ārabhate naivaṃ karmajātaṃ paścādbhāvinimittam apekṣate ।
api tūtpannaṃ sat karma sat saṃyogavibhāgāv ārabhata iti ।
tasmān na karmalakṣaṇahāniḥ ।
na caikapūrvakatvaṃ saṃyogavibhāgayor iti ।

pṛthivy āpas tejo vāyur ākāśam iti bhūtāni ।

"gandharasarūpasparśaśabdāḥ pṛthivyādiguṇās tadarthāḥ" ity etat sūtram ।
pṛthivyādiguṇā ity etasmin pade 'nekaḥ samāsaḥ sambhavati ।
katham iti ।
pṛthivyādīnāṃ guṇā iti ṣaṣṭhīsamāsaḥ ।
pṛthivyādīni ca guṇāś ceti dvandvaḥ ।
pṛthivyādayo guṇā yeṣām iti bahuvrīhiḥ ।
tad evam anekasamāsopapatteḥ saṃśayaḥ kim atra tattvam iti ।
dvandvaḥ samāsa ity etat tattvam ।
ṣaṣṭhīsamāsas tāvan na pṛthivyādīnām anindriyārthatvaprasaṅgāt ।
yadi pṛthivyādīnāṃ guṇā iti ṣaṣṭhīsamāsa āśrīyeta pṛthivyādīnāṃ gandhādiguṇaviśeṣaṇatvenopayuktānām indriyārthatvaṃ na syād viśeṣaṇavaiyarthyaṃ ca syād iti ।
gandharasarūpasparśaśabdā ity ukte pṛthivyādiguṇā iti gamyate ।
ataś ca pṛthivyādigrahaṇaṃ vyartham ।
na hi gandhādīnāṃ dvairāśyam asti pṛthivyādiguṇatvaṃ cānyaguṇatvam ca yato viśeṣaṇam arthavat syāt ।
tasmān na ṣaṣṭhīsamāsaḥ ।
guṇinām asiddher na bahuvrīhie api pṛthivyādayo guṇā yeṣām iti ।
ke te guṇino yeṣāṃ pṛthivyādayo guṇā na ca pṛthivyādīnāṃ guṇatvaṃ śakyaṃ pratipādayitum ।
na cānyathā bahuvrīhiḥ ।
prāyeṇāyaṃ samānādhikaraṇapūrvo bhavati yathā citragur iti ।
gomattāyāṃ prasiddhāyāṃ citraguṇasambandhe suprasiddhe ca gavāṃ citragur iti bahuvrīhir bhavati ।
na punar iha guṇī prasiddhaḥ ।
nāpi pṛthivyādīnāṃ guṇatvaṃ prasiddham ।
viśeṣakatvād guṇāḥ pṛthivyādaya iti syāt ।
tan na sarvo guṇaḥ syād etasyāṃ kalpanāyām ।
na hi kasya cit kaś cid viśeṣaṇaṃ vā viśeṣyo vā na bhavatīti sarvaguṇatvaprasaṅga iti ।
tasmād bahuvrīhir api na ।
ubhayasamāsapratiṣedhād anyasamāsābhāvāc ca dvandvaḥ ।
yasmāt prasaktau ṣaṣṭhītatpuruṣabahuvrīhī ।
tau ca pratiṣiddhau samāsāntaraṃ ca na sambhavati ।
śiṣyamāṇaś ca dvandvaḥ ।
tasmād dvandvaḥ samāsa iti ।
na dvandvaḥ samāsaḥ śāstrayuktyor abhāvāt ।
yady ayaṃ dvandvo bhavati śāstraṃ yuktir vā pṛthivyādīnām indriyārthatve vaktavyā iti ।
nobhayasyāpy upapatter iti ।
ubhayaṃ pṛthivyādīnām indriyārthatve śāstraṃ yuktiś ca sambhavati ।
śāstraṃ tāvad darśnasparśanābhyām ekārthagrahaṇād iti ।
yuktir api darśanasparśanapratyayayor ekaviṣayatvena pratisandhānaṃ yam aham adrākṣaṃ taṃ spṛśāmīti yaṃ cāspārkṣaṃ taṃ paśyāmīti dṛṣṭisparśanaviṣayā yuktiḥ ।
śāstram apy asmin pakṣe 'vatartīti ।
aindriyakatvābhidhānāc ca sāmānyasyeti ।
tasmāt siddhaṃ pṛthivyādīni ca guṇāś ceti dvandvaḥ samāsa iti ।

pṛthivyādigrahaṇena pṛthivyaptejāṃsi bāhyakaraṇagrāhyāṇy apadiśyante guṇagrahaṇena ca sarva āśrito guṇa iti saṃkhyāparimāṇapṛthaktvasaṃyogavibhāgaparatvāparatvasnehadravatvasaṃskārakarmasāmānyaviśeṣā anāśritaś ca samavāyas taddharmatvād guṇa iti ।
gandharasarūpasparśaśabdās tarhi pṛthag na vaktavyā guṇagrahaṇena grahaṇāt ।
pṛthivyādiguṇās tadarthā ity evaṃ ca vaktavyam ।
laghu caivaṃ sūtraṃ bhavati ।
sa evārthaḥ setsyatīti ।
tan na kartavyam ।
gandharasarūpasparśaśabdānāṃ pṛthag abhidhānam indriyaviṣayaniyamajñāpanārtham ।
indriyāṇi gandharasarūpasparśaśabdeṣu tatsāmānyeṣu niyatāni ।
anyatrāniyatānīti ।
tatra pṛthivyaptejāṃsi dvīndriyagrāhyāṇi śeṣaś ca guṇarāśiḥ sattāguṇatve ca sarvendriyagrāhye ।
samavāyo 'bhāvaś ca tathā ।

darśanasparśanābhyām ekārthagrahaṇād ity etad amṛṣyamāṇaḥ para āha sparśagrahaṇam eva sparśanena rūpagrahaṇam eva cakṣuṣeti ।
sa paryanuyojyo 'tha rūpasparśau cakṣuḥsparśanābhyāṃ gṛhete iti katham avagamyate ।
yasmāc cakṣuḥsparśanābhyāṃ tadviśiṣṭaḥ pratyayo bhavati ।
anāspandas tarhi pratiṣedho ghaṭādāv api tadviśiṣṭapratyayadarśanāt ।
ghaṭādikam apy arthaṃ darśanasparśanābhyām upalabhamānaś ca tadviśiṣṭaṃ ghaṭādikam arthaṃ pratipadyate ।
tasmād asampradhāritaḥ pratiṣedha iti ।
rūpādibhyas tathā sanniviṣṭebhyo ghaṭādipratyaya iti cet ।
yad idaṃ bhavatāpadiśyate darśanasparśanābhyām ayaṃ ghaṭaṃ pratipadyata iti ।
mithyaitat ।
rūpādaya eva tena tenākāreṇa sanniviśante tān ayam upalabdhyā tathākārān pratipadyamāno ghaṭa iti pratipadyate ।
na punā rūpādivyatiriktā ghaṭādaya iti ।
nākārārthānabhidhānāt ।
atathābhūtasya tathābhūtena sāmānyam ākāraśabdasyābhidheyam ।
tad yathā sthāṇvākāraḥ pumān ity apuruṣasya sthāṇor ākāraḥ puruṣeṇa yat sāmānyaṃ sa ākāraśabdasyārthaḥ sthāṇupuruṣaprasiddhau satyāṃ bhavati ।
na punar bhavatāṃ ghaṭākārā rūpādaya iti rūpādiṣu ghaṭākārabījaṃ kiṃ cid asti ।
tasmād ghaṭākārā rūpādaya iti yat kiṃ cid etad iti ।
rūpādimātre ca ghaṭādibuddhyabhāvo yasya rūpādimātraṃ ghaṭādayas tasya teṣāṃ samānatvād yā imā vibhaktā buddhayo gaur aśvo ghaṭa iti tā na prāpnuvanti rūpādigatasya buddhiniyāmakasya viśeṣasahetor abhāvāt ।
saṃsthānaviśeṣād bhedapratyaya iti cet kena cit saṃsthānaviśeṣeṇāvatiṣṭhamānā rūpādayaḥ saṃsthānabhedānuvidhānād ghaṭādibuddhihetavo bhavantīti ।
naitad asti saṃsthānasyānanyatve 'nanyatve saṃjñābhedamātratvāt vyarthābhidhānaprasaṅgāc ca ।
yadi tāvat saṃsthānaṃ rūpādibhyo 'nyad dravyaṃ tad iti saṃjñābhedamātram ।
athānanyat tathāpi rūpādīnāṃ saṃsthānabhedānuvidhānād ghaṭādipratyayā iti vyartham abhidhānam ।
ghaṭādipratyayā mithyāpratyayā iti cet sa na manyeta ghaṭādipratyayāḥ samyakpratyayā iti kiṃ tu śabdavāsanāvaśān mithyāpratyayā bhavantīti ।
tad ayuktaṃ mithyāpratyayānāṃ samyakpratyayānukāritvāt ।
ya ete mithyāpratyayā loke bhavanti sarva ete samyakpratyayānukāriṇo bhavanti na punar ghaṭādipratyayānāṃ mithyāpratyayatvena kalpitānāṃ kiṃ cid bījam asti ।
na caite nirbījāḥ prādurbhavanti ।
tasmān na mithyāpratyayā iti ।
mithyāpratyayāś caita ity avyatireke pramāṇopapattau satyāṃ sidhyati na cāvyatirekapratipādakaṃ pramāṇam asti ।
na nāsti tadagrahe tadbuddhyabhāvād yad yasmād anarthāntaraṃ bhavati tadagrahe tasyāgraho dṛṣṭas tad yathā yūṣasya ca paṅkteś ca ।
yac ca yato 'rthāntaraṃ bhavati tadagrahe 'pi tasya graho dṛṣṭas tad yathā rūpādyagrahe rasagraha iti ।

nāyaṃ hetur anekāntād ye ghaṭādibhāvam āpannāḥ pṛthivyādayas teṣāṃ pṛthivyāṃ saṃgṛhyamāṇāyām arthāntarabhūtānām abādīnām agrahaṇam ।
atha cārthāntarabhūtā abādayo na darśanaviṣayabhājo bhavanti tasmād anekāntaḥ ।
atha na catvāri mahābhūtāni tathā sanniviṣṭānīti pakṣas tathāpi rūpaṃ catvāri mahabhūtānīti vacanaṃ vyāhanyate ।
atha brūṣe naiva no rūpādivyatiriktāḥ pṛthivyādaya iti ।
tathāpy asya vākyasyāyam artho bhavati rūpādayo rūpam iti tathā ca "kāme 'ṣṭadravyako 'ṇur" iti vyāhanyeta ।
atha pṛthivyādīnāṃ saṃghātamātre rūpādivyavahāraḥ ।
tathāpi na rūpaṃ pṛthivyādayo vastutaḥ santi ।
katham iti ।
pṛthivyādīnāṃ saṃghāto rūpaṃ pṛthivyādayaś ca rūpādisaṃghāta iti saṃhanyamānasyābhāvān na saṃghāto 'sti ।
sarvaḥ saṃghātaḥ saṃhanyamānatantro dṛṣṭa iti sarvathā na vyāghātān mucyate ।

tadagrahe tadbuddhyabhāvād iti tacchabdārthānusṛtāv avasambaddhārtham ।
yadā tacchabdārtho 'nusriyate tadā tadagrahe tasyaivāgraha iti prāptam ।
tac cāsambaddham ।
yadā pṛthivyādi rūpādiviśeṣaṇaṃ sādhyate tadā tadagrahe tadbuddhyabhāvād ity asya hetoḥ pṛthivyādyagrahe pṛthivyādibuddhyabhāvād iti hetvarthaḥ prāpnoti ।
kiṃ kāraṇam ।
pṛthivyādiviśeṣaṇānāṃ rūpādīnāṃ tacchabdenānabhisambandhāt ।
etena pṛthivyādiviśeṣaṇā rūpādayaḥ pratyuktāḥ ।
atrāpi rūpādyagrahe rūpādibuddhyabhāvād iti hetvarthaḥ prāpnoti ।
tacchabdasya pradhānasambandhitvād iti ।
evaṃ rūpādimātraṃ pṛthivī pṛthivīmātraṃ rūpādaya iti pṛthivy eva rūpādayo rūpādaya eva pṛthivīti pūrvavat prasaṅgaḥ ।
sarvatra ca pratijñāpadayor vyāghāto vacanabhedāt ।
pṛthivīty ekavacanaṃ rūpādaya iti bahuvacanam ।
vacanabhedānuvidhānaṃ ca yatra tatrārthabhedaḥ ।
tad yathā nakṣatrāṇi śaśīti ।
asti cātrāpi vacanabhedas tasmād atrāpy arthabhedenaiva bhavitavyam ।
nanv ekasminn apy arthe vacanabhedo dṛṣṭaḥ ।
tad yathā catvāra āśramāś cāturāśramyam iti ।
tan nānabhyupagamāt ।
nāyaṃ vacanabhedaḥ kva cid ekatve dṛṣṭaś cāturāśramyam iti caturṇām āśramāṇāṃ samānaṃ dharmsādhanatvam abhidhīyate ।
etena ṣaḍ eva guṇāḥ ṣāḍguṇyaṃ viśeṣa eva vaiśeṣikam iti pratyuktam ।

tadagrahe tadbuddhyabhāvād iti cāsiddho 'py ayaṃ hetuḥ ।
katham asiddhaḥ ।
rūpādyagrahe dravyagrahāt ।
yasmān nīlādyupadhānabhedānuvidhāyinaḥ sphaṭikamaṇe rūpādyanupalabdhau sphaṭika iti pratyayo dṛṣṭaḥ ।
yo 'py ayaṃ dṛṣṭānto yūṣavat paṅktivac ceti tan na bhavatā yūṣo vyajñāyi na paṅktiḥ ।
yūṣo hi nāmotpannapākajānāṃ dravyāṇāṃ kālaviśeṣānugrahe sati dravyāntarasaṃpṛktānāṃ pākajotpattau yaḥ saṃyogaḥ sa yūṣa iti ।
sa cārthāntarm ity asiddho dṛṣṭāntaḥ ।
etena pānakakāñcikavirekāvakṣārādayaḥ pratyuktāḥ ।
paṅktir apy ekadigdeśāmbandhiṣu parasparapratyāsattyanugṛhīteṣv avadhāritānavadhāriteyatteṣu bhinnabhinnajātīyeṣv ādhāreṣu vartamānā bahutvasaṃkhyaivocyate ।
evam aniyatadigdeśasambandhiṣu gajapuruṣaturaṅgamasyandaneṣu parasparapratyāsattyupagṛhīteṣv avadhāritānavadhāriteyatteṣu vartamānā bahutvasaṃkhyaiva senety ucyate ।
evaṃ jātiviśiṣṭapuruṣopagraheṇa vartamānā pariṣat ।
pravrajitaviśeṣopagraheṇa vartamānā bahutvasaṃkhyā saṅghaḥ ।
evaṃ yathāsambhavaṃ pūgavanayūthavrātagaṇaśabdā api draṣṭavyāḥ ।
evam aniyatadigdeśasambandhiṣv anādyanteṣu madhyaśūnyeṣu vartamānā kuṇḍalakaṃ bahutvasaṃkhyaiveti ।
tasmāt paṅktir anarthāntaram ity asiddho dṛṣṭāntaḥ ।
arthāntare kiṃ pramāṇam iti ।
upalabhyasya samastair upalabhyair vyapadeśaḥ ।
yad idaṃ candanam upalabhyate tasya śvetaṃ rūpaṃ tikto rasaḥ paṭur gandhaḥ śītaḥ sparśa iti ।
yaś cāyaṃ pratyakṣasya pratyakṣeṇa vyapadeśaḥ so 'rthāntare dṛṣṭaḥ ।
tad yathā brāhmaṇasya kamaṇḍalur iti ।
na khalv ayam evaṃ pratipadyate yad idaṃ śvetaṃ rūpam upalabhyate tad anumīyamānānāṃ rasagandhasparśānām iti ।
senāvanādibhir anekānta iti cet ।
athāpīdaṃ syād dṛṣṭo 'narthāntare 'pi vyapadeśaḥ senāyā hastī kānanasya vṛkṣa iti nāsiddhatvāt ।
asiddham etad anarthāntaratvaṃ senāyāḥ kānanasya ca ।
yathā ca tadarthāntaraṃ senā vanaṃ vā tad uktam iti ।

tad asattvam iti cet ।
athāpy evaṃ kalpyeta saṃkhyaiva tāvan nāsti kuto 'rthāntarabhāva iti ।
naivam ।
saṃkhyā nāstīti bruvataikānekapratyayānāṃ vidhīyamānaṃ pratiṣidhyamānaṃ vā nimittam upādeyam ।
kasmāt ।
ekānekapratyayānām apratyākhyeyatvāt ।
viśiṣṭāś ca pratyayā bhavanto na nimittapratyākhyānena bhavitum arhantīti ।
kiṃ kāraṇam ।
kumbhapratyayanimittānyanimittaka ekānekapratyayaḥ kumbhapratyayavilakṣaṇatvān nīlādipratyayavat ।
tasmād yad tatpratyayanimittaṃ sā saṃkhyeti ।
tatpratyayaviṣayanimittapratyayavyatirekeṇa tato 'nyasya tadviśiṣṭapratyayasyotpattau nimittāntarākāṅkṣitvād yas tatpratyayaviṣayanimittapratyayavyatirekeṇa pratyayo bhavati tasya nimittāntarākāṅkṣitvaṃ dṛṣṭam ।
tad yathā vastracarmakambaleṣu vastracarmakambalapratyayās tebhya eva bhavanti ।
teṣu tu yo 'nyo nīlam iti pratyayaḥ sa nimittāntarād bhavan dṛṣṭaḥ ।
tathā ca ghaṭādiṣv api ghaṭādiviṣayanimittavyatirekabhājas tatraikādipratyayāḥ ।
tasmāt tair api nimittāntarād bhavitavyaṃ yan nimittaṃ te saṃkhyādaya iti ।
mahatpuṣpitaśabdābhyāṃ sāmānādhikaraṇyān na saṃkhyā senā vanaṃ vā bhavitum arhati ।
yadi saṃkhyā senā vanaṃ vā mahatī senā puṣpitaṃ vanam iti na prāpnoti ।
na saṃkhyāyā mahatvam asti na puṣpayoga iti ।
naiṣa doṣaḥ ।
mahatī seneti kim ucyate ।
tān eva gajādīn saṃkhyādhārānavadhāritānavadhāriteyattān sthānyaṅgāntaropacaye sati mahatī senety vyapadiśanti ।

tatreyaṃ sthāniṣu gajādiṣu mahacchabdavācyeṣūpacaykaraṇā bahutvasaṃkhyā mahatīty ucyate ।
puṣpitaṃ vanam ity atrāpi puṣpasambandhiṣu vṛkṣeṣu puṣpasambandhenaikārthasamavāyam anubhavantī bahutvasaṃkhyaivābhidhīyate ।
yathā madhuro rasaḥ snigdho 'śīto guḍaś ceti ।
ata eva vyapadeśāt saṃkhyādīnām apy arthāntarabhāvaḥ ।

asati darśanān na hetur iti yathā gartaś chidram iti ।
nāparijñānāt ।
garto hi nāma rūpādimadbhiḥ sāvayavairārabdhakāyair madhyaśūnyaiḥ saṃsthānaviśeṣopagṛhītam ākāśam iti ।
etena chidraṃ vyākhyātam ।
ekasminn api darśanād vyapadeśād arthāntarābhāvo na yuktas tad yathā khadirasya sthāṇur iti ।
bahuṣu cāsaṃyukteṣu darśanāt tad yathā prāsādānāṃ māleti ।
saṃyukteṣu cāsamānajātīyeṣu darśanād yathā trivṛtpṛthivyudakatejasāṃ viveka iti ।
yat tāvad ekasminn api darśanād iti tad ayuktaṃ khadiraśabdasya jātiviśiṣṭadravyavācakatvāt ।
khadiraśabdena jātiviśiṣṭaṃ dravyam ucyate ।
sthāṇuśabdenāpi saṃsthānaviśeṣo 'bhidhīyate ।
saṃsthānaviśeṣaś ca pracayākhyaḥ saṃyogaḥ ।
sa cārthāntaram iti ।
etena sarpakuṇḍalakaṃ pratimāyāḥ śarīraṃ suvarṇasyāṅgurīyakaṃ śilāputrakasya śarīram ity evam ādi bhedavācakam ity uktaṃ bhavati ।
prāsādānāṃ mālā paṅktivad draṣṭavyā ।
saṃyoge vireka ity uktam etat ।
guṇasamudāyavyatirekeṇāgrahaṇād iti ced athāpi manyethā yadi rūpādivyatiriktaṃ dravyaṃ syāt tadā rūpādīnantareṇa pṛthag upalabhyeta ।
na tūpalabhyate ।
tasmān nāsti ।
agrahaṇasya dvinimittatvād anekāntaḥ ।
kim idam agrahaṇaṃ grāhyasyābhāvād āho grahaṇābhāvād iti sandihyate ।
grāhyābhāvād iti cet ।
pratijñārthena hetvarthasyākṣepād ayukto hetuḥ ।
grahaṇābhāvād iti cet ।
na vyatirekapratiṣedhaḥ ।
yaś ca tadagrahe tadbuddhyabhāvād iti hetor doṣaḥ so 'syāpi draṣṭavya iti ।
so 'yam ananyatvavādo yathā yathā vicāryate tathā tathā spaṣṭam anyatvaṃ pratipādayati pramāṇānām ekatropapatter ekatra cānupapatter iti ।
tasmād vyavasthitam etat pṛthivyādīni guṇāś ceti "cārthe dvandvaḥ" samāsa iti ।

atha buddher avasaraprāptāyā lakṣaṇāpadeśadvāreṇa sūtraṃ "buddhir upalabdhir" ity ādi ।
etaiḥ paryāyaśabdair yo 'bhidhīyate padārthaḥ sā buddhir iti ।
paryāyaśabdāḥ kathaṃ lakṣaṇam ।
vyavacchedahetutvāt ।
sarvaṃ hi lakṣaṇam itaretarapadārthavyavacchedakam ।
etaiś ca paryāyaśabdair nānyaḥ padārtho 'bhidhīyata ity asādhāraṇatvātl lakṣaṇam ।

upapattisāmarthyāt paryāyaśabdābhidhānād buddhivṛtter nirākaraṇam ।
ya āhur buddher jñānaṃ vṛttir ātmana upalabdhir iti tannirākaraṇārthaṃ samānārthā ete ।
śabdā iti buddhivṛttiḥ pṛthaṅnirākṛtā bhavati ।
kā punar atropapattiḥ ।
ātmopalabhate buddhir jānīta iti bruvāṇa ubhayoś caitanyaṃ pratipadyate ।
ubhayacaitanye ca pratyayavyavasthānumānaṃ na syād iti ।
yadi buddhiś cetanā ātmā ca cetano na buddhyavasitānarthānātmopalabhate ।
kiṃ kāraṇam ।
cetanopalabdhānām arthānāṃ cetanāntarasyāpratipatteḥ ।
asti ca pratipattiḥ ।
tasmād ekaś cetana iti ।
buddhivṛttyaviśiṣṭāyāṃ jñātṛvṛttau kalpitāyām ātmanaḥ svarūpaṃ vaktavyam iti ।
buddhir adhyavasyaty ātmā cetayata iti cet ।
athāpīdaṃ syād yathā buddhir arthānadhyavasyati tathātmādhideśam adhikālaṃ copalabhata iti ।
adhyavasyatyupalabhata iti paryāyaśabdau ।
na ca paryāyaśabdaiḥ padārthānāṃ nānātvaṃ yuktaṃ yathā dhvaniḥ śabdo nāda iti anyathā hīndraḥ śakra iti nānātvaṃ syād iti ।
athātmā cetayate buddhir jñāpayatīti ।
addhā buddhyā jānīte puruṣo na buddhiḥ ।
buddhir jñāpayatīti jñānasādhanaṃ bhavatīti ।

smṛtyanumānāgamasaṃśayapratibhāsvapnajñānohā iti bhāṣyam ।
ete smṛtyādayo manaso liṅgaṃ bhavanti ।
kim eta eva ।
netyucyate ।
kiṃ tarhi ।
idaṃ cānyat ।
"yugapajjñānānutpattir manaso liṅgam ।"
yasmād indriyārthasannikarṣe satsv api yugapajjñānāni na sambhavanty ato 'vagamyate 'sti tattadindriyasaṃyogi sahakāri nimittāntaram avyāpi yasya sannidhānāsannidhānābhedānuvidhānāj jñānasyotpattyanutpattī bhavata iti ।
kutaḥ ।
kāraṇavaikalye kāryapratibandhadarśanād iti sūtrārthaḥ ।

kathaṃ punaḥ smṛtyādayo manaso liṅgaṃ bhavanty anyatra vartamānā iti ।
na brūmaḥ smṛtyādayo manasvṛttitvān manaso liṅgaṃ api tu gandhādikriyānyatve sati kriyātvāt karaṇāntaraprayojakatvaṃ yā gandhādibhyo 'nyā kriyā sā karaṇāntaraprayojikā dṛṣṭā yathā rathādikriyā ।
kriyā ceyaṃ smṛtyādikā ।
tasmād iyam api karaṇāntaraṃ prayojayatīti ।
sukhādayo 'pi gandhādibhyo 'nyatve sati viṣayatvāc cakṣurādivyatiriktakaraṇāntaraprayojakā rathādivad iti ।
tad yathā rathādayo viṣayāś cakṣurādivyatiriktaṃ karaṇaṃ vāsyādi prayojayanti viṣayāś ca sukhādayas tasmāt tair api karaṇāntaraṃ prayojayitavyam ।
athāyugapajjñānotpattir jñānadharmaḥ sa kathaṃ mano 'stitve liṅgaṃ bhavati ।
athāsambaddham api liṅgam iṣyate sarvaṃ sarvasya liṅgaṃ syāt ।
asty ātmā kākasya kārṣṇyād ity api sidhyet ।
na tv evaṃ bhavati ।
tasman nāsambaddhaṃ liṅgam iti ।
asambaddham api liṅgam ity eke ।
yathā pratyagraśarāvadarśanaṃ kulālāvṛtti kulālasadbhāvaṃ bodhayati bhrāntimatc cakradarśanaṃ ceti ।
tan na naivātra kulālasadbhāvo bodhyavyaḥ kiṃ tu deśa evāvidūrakulālavatvena sādhyaḥ tasya ca pratyagraśarāvavatvaṃ dharmaḥ ।
bhrāntimac cakravatvenāpi deśo 'vidūrakulālavattvena sādhyate ।
tasmān nāsambaddham anumānaṃ kva cid apīti ।
yugapajjñānānutpattis tarhi kathaṃ manasāsambaddhā manoliṅgaṃ bhavati ।
ayugapajjñānotpatter eva pakṣīkaraṇān nāsambaddham ।
katham iti ।
rūpādigrahaṇāni cakṣurādivyatirekeṇādhiṣṭhāyakāntaraprayojyānīty ayugapadutpatteḥ ।
tad yathānekaśilpaparyavadātasya puruṣasyānekaṃ vāsyādi yugapatsannidhānenopasthitaṃ hastādyadhiṣṭhāyakāpekṣaṃ na yugapad anekarathādikriyāṃ nirvartayati tathā ca cakṣurādi na yugapad anekaṃ jñānaṃ karoti tasmāt tadapy adhiṣṭhāyakāntaram apekṣata iti ।

indriyāṇi vā pakṣīkṛtya vaktavyam ।
katham iti ।
cakṣurādīndriyam ātmapravṛtttāvadhiṣṭhāyakāntarāpekṣam ayugapatpravṛtter vāsyādivad iti ।
yadi tarhi cakṣudādīndriyaṃ manaḥsanndihānāpekṣam arthānām ayugapadgrāhi ya ekendriyagrāhyās teṣu katham ayugapadgrahaṇam ।
na hi tatrāsannihitaṃ mana iti ।
sambandhibhedād iti ced yugapatsambandhiṣu katham ।
bhavatu tāvan nīlādibhedeṣu ekendriyaviṣayeṣv indriyaviṣayasambandhibhedād ayugapadgrahaṇam atha ye yugapatsambadhyante kathaṃ śuklo gaur gacchatīti pratyayā yugapan na prāpnuvanti ।
bubhutsābhedād ayugapadgrahaṇam ity eke ।
eke tāvad varṇayanti sambaddho 'py artho 'bubhutsitatvān yugapad gṛhyata iti ।
tan na manonivṛttiprasaṅgāt ।
evaṃ tarhi manaḥ parityājyaṃ yadi bubhutsābhedād ayugapadgrahaṇāni bhavanti ।
anyatrāpi bubhutsābhedo na daṇḍavārita iti mana idānīm anarthakaṃ parityājyam ।
satyāṃ ca bubhutsāyām ayugapadgrahaṇe nyāyo 'nyo 'vadhāraṇīyas tasmād anyanimittam ayugapadgrahaṇam iti ।
kiṃ punar nimittam ।
karaṇatvam ।
yathaivāyaṃ karaṇadharmo nānādhiṣṭhitaṃ karaṇaṃ pravartata iti tathā sambaddhasyāpy anekasamānakālakriyākartṛvaṃ nāsti ।
na hi karaṇaṃ sambaddham apy ekadānekāṃ kriyāṃ śaknoti kartum ।
yadi punar ātmaivādhiṣṭhātā bhavet tathāpy ātmano yugapad anekendriyasambaddhasyāniṣedhād ayugapajjñānotpattau nyāyo 'nyo 'vadhāryaḥ ।
sa ca nāntareṇa manaḥ sidhyatīti siddhaṃ mana iti ।

"pravṛttir vāgbuddhiśarīrārambhaḥ" iti ।
śarīreṇa vācā manasā ca seyaṃ pravṛttiḥ prayekaṃ daśavidhā puṇyā pāpā ca ।
puṇyā kāyena paritrāṇaṃ paricaraṇaṃ dānam iti ।
vācā satyaṃ hitaṃ priyaṃ svādhyāyaś ceti ।
manasā dayāspṛhā śraddhā ceti ।
viparyayeṇa pāpā daśavidhaiva ।
kṣaṇikatvāt pravṛtter janmakāraṇatvānupapattiḥ ।
seyaṃ pravṛttiḥ kṣaṇikā ।
kṣaṇikā ca satī janmakāraṇam iti na yuktam ।
tataś ca dvitīyasūtravyāghātaḥ ।
na vyāghātaḥ pravṛttiphale pravṛttyupacārāt ।
pravṛttiphale dharmādharmāv asmin sūtre pravṛttir ity ucyate ।
kasmāt ।
tatsādhanatvād annaṃ vai prāṇinaḥ prāṇā iti yathā ।

kā punar iyaṃ pravartanā yayāvaśaḥ pravartate ।
jñātā tāvat pravartate pravartamānaṃ rāgādayaḥ pravartayantīty ataḥ ।
seyaṃ pravṛttihetutvāt pravartanety ucyate yathā kāraṇā hāraṇeti ।
sā punar iyaṃ pravartanā kathaṃ gamyate ।
pratyātmaṃ pratyakṣā ।
paraśarīre tv ānumāniky ātmavad iti ।
yathātmāhaṅkāraviṣayatvenāvatiṣṭhamānaḥ pratyātmaṃ pratyakṣo bhavati ।
na hīyam ahaṅkārabuddhir ānumānikī na cāgamikī ।
kathaṃ nānumānikī ।
liṅgābhāvat ।
kathaṃ nopadeśikī ।
anupadiṣṭārthapratipatteḥ ।
tasmād rūpādivat pratyātmam ātmā pratyakṣa iti ।
pravṛttinivṛttyanumeyas tu punaḥ paraśarīra iti ।

pūrvopāttaśarīrādiparityāgād anyaśarīrādyupasaṃkrāntiḥ pretyabhāva iti ।
punar grahaṇaṃ saṃsārasyānāditvajñāpanārtham ।
punaḥ punar janmamaraṇe bhavata ity anāditvaṃ saṃsārasya jñāpayati ।
kaḥ punar ayaṃ saṃsāraḥ ।
duḥkhādīnāṃ kāryakāraṇabhāvaḥ ।
duḥkhādīnāṃ mithyājñānāntānām avicchedena yaḥ kāryakāraṇabhāvaḥ sa saṃsāra iti ।
sa cānādiḥ pūrvāparakālāniyamāt ।
yadi pūrvaṃ duḥkhaṃ taj janmanā vinā na yuktam ।
atha pūrvaṃ janma tad api dharmādharmāv antareṇa na yuktam ।
atha pūrvaṃ dharmādharmau tāv api vinā rāgadveṣābhyāṃ na yuktau ।
atha pūrvaṃ rāgadveṣau na mithyājñānād ṛte tayoḥ prādurbhāva iti ।
mithyājñānaṃ tarhy ādiḥ ।
tad api śarīrādīn antareṇa na yuktam ।
so 'yaṃ duḥkhādīnāṃ mithyājñānaparyantānāṃ kāryakāraṇabhāvo 'vicchinnaḥ saṃsāra ity ājaraṃjarībhāva iti codyate ।
so 'yaṃ saṃsāraḥ kasya ।
kim ātmana āho manasa iti ।
yadi kriyām adhikṛtyocyate tadā manasas tad dhi saṃsaratīti ।
athopabhogam adhikṛtyocyate tadātmanaḥ ।
sa hi sukhaduḥkhe upabhuṅkta iti ।

"pravṛttidoṣajanito 'rthaḥ phalam ।"
śarīrādijanyaṃ sarvaṃ phalaṃ dharmādharmapūrvakatvāt ।
mukhatayā tu kalpanayā sukhaduḥkhopabhoga eva tadavasānāt ।
yasmād dharmādharmayoḥ sukhaduḥkhopabhoga evāvasānikaṃ phalaṃ tasya tu nāntareṇa śarīrādīn saṃbhava iti kṛtvā śarīrādīn dharmādharmāv ārabhya sukhaduḥkhopabhogaṃ kuruta iti ।
so 'yaṃ phalaśabdaḥ sukhaduḥkhopabhoge mukhyaḥ śarīrādiṣu gauṇa iti ।

etad eva śarīrādi "bādhanānuṣaṅgād duḥkham" ity ucyate ।
svabhāvatas tu duḥkham eva duḥkham ।
lakṣaṇaśabdo 'nuṣaṅgārthaḥ sarvam idaṃ śarīrādi duḥkhānuṣaktam iti ।
tatra śarīraṃ duḥkhasya nimittaṃ nimittārtho 'nuṣaṅgaḥ ।
indriyāṇi viṣayā buddhaya iti sādhanam sādhanārtho 'nuṣaṅgaḥ ।
sukhaṃ duḥkhenāvinābhāvy atrāpy avinābhāvo 'nuṣaṅgaḥ ।
svarūpatas tu duḥkham ।
sarvaṃ svarūpato duḥkham iti ke cit ।
na pratyakṣavirodhāt ।
na hi pratyakṣaṃ sukhaṃ śakyaṃ pratyākhyātum iti ।
duḥkhavikalpa iti cet ।
athāpīdam syād dukhavikalpa eva sukham iti na punaḥ svarūpato 'stīti ।
na vikalpe nañprayogasambhavāt ।
na hi vikalpe nañ pravartamāno dṛṣṭaḥ ।
na hi brāhmaṇaviśeṣe bhavaty abrāhmaṇa iti ।
evaṃ duḥkhaviśeṣe duḥkham iti na syāt ।
yadi ca sukhaṃ na syād dharmavaiyarthyam ।
kiṃ kāraṇam ।
sukhasādhanaṃ dhrama iti sukhaṃ ca nāstīti vyartho dharmaḥ ।
duḥkhapratiṣedhaḥ phalam asyeti na yuktaṃ dharmasyābhāvaphalatvaprasaṅgād abhāvaphalo dharmaḥ iti syāt ।
pravṛttidvaitaṃ ca loke dṛṣṭaṃ tan na syāt ।
hitam āpsyāmīty ekaḥ pravartate aniṣṭaṃ hāsyāmīty aparo hitasyābhāvāt pravṛttidvaitaṃ loke na syāt ।
duḥkhabhāvanopadeśaś ca na syāt pratipakṣābhāve saktyabhāvāt ।
na hi kaś cid duḥkhe sajyata iti duḥkhabhāvanopadeśo na syāt ।
tasmān na mukhyataḥ sarvaṃ duḥkhaṃ duḥkhabhāvanopadeśena tu duḥkham ity ucyata iti ।

tena śarīrādinā duḥkhāntenātyantiko viyoga iti ।
ātyantikī sukhābhivyaktir ity eke ।
eke tv ātyantikīṃ sukhābhivyaktim apavargaṃ bruvate ।
tan na pramāṇāsambhavāt ।
muktasyātmano nityaṃ sukham iti na pramāṇam asti ।
na nāsti niyāmakatvād iti ced anekakāraṇaniṣpannasukhasyātmani samavāyo niyāmakam antareṇa na yuktaḥ ।
tasmād ātmani nityaṃ sukham asti yenedaṃ sukhaṃ niyamyamānam ātmānam āśrayata iti cen na sarvotpattimatprasaṅgāt sukhavadātmani duḥkham api nityaṃ kalpayitavyam icchādayaś ceti ।
anaikāntikatā vā ।
abhivyaktyarthānabhidhānāc ca ।
nityaṃ sukham abhivyajyata iti ko 'bhivyaktyarthaḥ ।
jñānam iti cen nityam anityaṃ veti kalpanānupapattiḥ ।
anityam iti cet kāraṇaṃ vaktavyam ।
ātmamanaḥsaṃyogaḥ kāraṇam iti cet tasyāpekṣākāraṇaṃ vaktavyam ।
yadi manyasa ātmamanaḥsaṃyogo jñānasya kāraṇam iti tasya tarhy apekṣākāraṇam vaktavyam ।
na hi dravyaguṇakarmasv ārabdheṣu saṃyogo nirapekṣaṃ kāraṇam iti ।
ātmamanaḥsaṃyogaḥ sukhāpekṣo jñānakāraṇam iti cen na kaivalyavirodhāt ।
atha manyasa ātmamanaḥsaṃyogo nityam ātmani vyavasthitaṃ sukham apekṣamāṇo jñānakāraṇaṃ bhavatīti tan na yuktaṃ kaivalyavirodhāt ।
yathāyam ātmamanaḥsaṃyogo viṣayamātram apekṣamāṇo 'nyanimittanirapekṣaḥ sukhajñānaṃ karoty evaṃ rūpādīnām api viṣayānapekṣamāṇas tadviṣayāṇi jñānāni kuryāt ।
tataś ca kaivalyaṃ nivartate ।
sarvān arthān ayam ātmopalabhata iti ।
nityopalabdhiprasaṅgāc ceti ।
yogajadharmānugṛhīto nitye sukhe jñānaṃ kariṣyatīti ।
tan na yuktaṃ tatkṣaye tadabhāvāt ।
yadā yogajo dharmaḥ kṣīno bhavati tadāsya kim anugrāhakam iti vācyam ।
yogajo dharmo na kṣīyata iti cet ।
na yuktam utpattidharmakasya sarvasyānityatvāt sarvam utpattidharmakam anityaṃ dṛṣṭam iti ।
nityo 'sau yogasamādhijo dharma iti na yuktam ।
yogasamādhijaś ca nityaś ceti vyāhatam ।
nityaṃ jñānam iti cen na sukhavat pramāṇābhāvān muktasaṃsārāvasthayor aviśeṣaprasaṅgāc ca ।
sukhaduḥkhasamvedanaparyāyaś ca na syān nityamayaṃ sukham upalabhate ।
tataś ca mokṣārthaḥ prayāso vyarthaḥ syāt ।
na cāyaṃ sukhaṃ jihāsati vivekahānasyāśakyatvād duḥkhaṃ hātukāmaḥ sukham api jahāti ।
na cāyaṃ kadā cid duḥkham upalabhata iti kasya hānārthaḥ pravarteta ।
śarīrādiprabandhād aprasaṅga iti cet ।
nityaṃ sukham upalabhata iti nāsti prasaṅgaḥ yasmāc charīrādayo nityasya sukhasyopalabdheś ca pratibandhakā bhavantīti ।
na śarīrādīnām upabhogārthatvān nityaśarīrādiprasaṅgāc ca ।
yathā muktasya nityaṃ sukhaṃ kalpyata evaṃ śarīrādayo 'pi nityāḥ kalpayitavyāḥ ।
evam asya vaikalyaṃ sādhīyo bhavati ।
śarīrādīnāṃ nityatvaṃ dṛṣṭaviruddham aśakyaṃ kalpayitum iti cen na sukhasyāpi tarhy asmād eva dṛṣṭavirodhān nityatvaṃ śakyaṃ kalpayitum iti pramāṇābhāvād ity uktaṃ tac ca nāsti ।
kasmāt ।
iṣṭārthādhigamārthatvāt ।
ihāyaṃ lokaḥ pravartamāna iṣṭādhigamārthaṃ pravartate ।
pravartante ca mokṣamāṇāḥ ।
teṣām apīṣṭādhigamārthayā pravṛttyā bhavitavyaṃ seyaṃ pravṛttir nityasukhe 'rthavatī nānyatheti ।
na pravṛttidvaitadarśanāt ।
dve pravṛttī loke dṛṣṭe iṣṭādhigamārthāniṣṭādihānārthā ca ।
tatredaṃ pārivrājyaṃ kim iṣṭādhigamārtham āho 'niṣṭahānārtham iti sandihyate ।
āgamād iti ced āgamād etad gamyate muktasyātmano nityaṃ sukham iti ।
muktaḥ sukhī bhavatīti śrūyate ।
āgamo 'py evaṃ vicāraṇīyaḥ ।
kim ayaṃ nityena sukhena yogam āhota duḥkhenātyantikaṃ viyogam āheti ।
dṛṣṭaś ca duḥkhābhāve 'pi sukhaśabdaprayogo bahudhā loka iti ।
evaṃ ca jvarādiviyoge laukikā apy ācakṣāṇakā bhavanti sukhinaḥ saṃvṛttāḥ sma iti ।
yadi punar ayaṃ sañcakṣāṇako mokṣe nityaṃ sukham iti sukharāgeṇa pravartate na mucyeta ।
kasmāt ।

rāgasya bandhanasamājñānāt ।
bandhanasamājñāto hi rāga iti ।
yady api dveṣāt pravartate duḥkhaṃ hāsyāmīti tathāpi na mucyeta dveṣasya bandhanasamājñānād iti rāgadveṣau hi bandhanam iti ।
nāpratikūlatvāt ।
apratikūlaṃ duḥkhahānaṃ bhavati ।
na punar ayaṃ duḥkhaṃ dveṣṭi ।
adviṣaṃś cāyaṃ pravartamāno 'pratikūlaṃ duḥkhahānam adhigacchatīti ।

cittaṃ vimucyata ity anye rāgādīnāṃ tatra sāmarthyād yasmād rāgādivaśaṃ cittam ālambanānantaragatyantareṣūtpadyate ।
na punar ātmani rāgādīnāṃ sāmarthyam asti ।
nāyatnatas tatsiddheḥ ।
ye cittasyānutpādanaṃ nirodhaṃ cāpavargam icchanti teṣām ayatnasiddho mokṣaḥ ।
kiṃ kāraṇam ।
janmano vināśārthatvāt ।
jātaṃ nivaśyatīty ayatne siddham etat ।
santater anutpādo 'pavarga iti cen na tasyāśakyatvāt ।
santater anutpādo na śakyaḥ kartum ।
kāryakāraṇabhāvapravāhasya santatibhāvāt ।
anāgatānutpādaḥ kriyata iti cet ।
anāgatānutpādasya vidyamānatvāt kiṃ kriyata iti sarvathā na cittasyāpavargaḥ sidhyatīti ।

kasya tarhy apavargaḥ ।
yo 'pavṛjyate ।
ko 'pavṛjyate ।
ātmā ।
atha kāpavṛktiḥ ।
duḥkhādibhir viyoga iti ।

prameyānantaraṃ prāptiḥ saṃśayasya sthānavato lakṣaṇavacanam iti ।
yā prameyānantaraṃ kramaprāptiḥ sābhidhīyata iti ।

"samānānekadharmopapatter vipratipatter upalabdhyanupalabdhyavyavasthātaś ca viśeṣāpekṣo vimarśaḥ saṃśayaḥ" iti sūtram ।
tatra samānadharmopapatter anekadharmopapatter vipratipatteś ca trividha eva saṃśaya itarapadaviśeṣaṇād bhavatīti sūtrārthaḥ ।
tatra viṣayasvarūpānavadhāraṇātmakaḥ pratyayaḥ saṃśayaḥ samānadharmādibhya utpanno viṣayasya viṣayasya viśeṣaṃ nāvadhārayati yaḥ pratyayaḥ sa saṃśaya iti ucyate ।
pratyayo 'navadhāraṇātmakaś ceti vyāhatam ।
pratyayasyaitat pratyayatvaṃ yaduta viṣayasvarūpāvadhāraṇātmakatvaṃ nāma ।
na ced ayaṃ viṣayasvarūpam avadhārayati pratyayatvaṃ tarhi vyāhataṃ bhavati ।
na svarūpapratyāyanāt ।
svarūpam asya pratīyate na punar ayaṃ viṣayasvarūpam avadhārayaty ataś ca saṃśayaḥ ।
pratīyata iti hi pratyaya ucyate ।

samānaśabdaḥ sādhāraṇārthaḥ samānasya dharmasyopapatter iti sādhāraṇasyeti yāvat ।
kiṃ punar atra sādhāraṇaṃ kiṃ guṇa āho sāmānyam iti ।
yadi guṇaḥ sa na sādhāraṇaḥ ।
kasmāt ।
ekadravyavṛttitvāt parimāṇasya ।
ekadravyavṛtti parimāṇaṃ tat kathaṃ sādhāraṇaṃ bhaviṣyatīti ।
sāmānyam api na yuktaṃ dravyāvṛttitvān na hy ūrdhvatvaṃ dravye vartate ।
kiṃ tarhi ।
guṇe parimāṇe ।
na cordhvatvaṃ parimāṇe vartamānaṃ sāmānyaṃ dravye saṃśayaṃ kartum utsahate kasmāt ।
guṇasyāvadhāritatvād yadvṛtti sāmānyaṃ so 'rtho 'vadhārita iti ।
na sādhāraṇārthasyānyathā vyākhyānāt ।
na brūmo guṇaḥ sādhāraṇa iti ।
nāpi sāmānyam api tu sādṛśyārthaḥ samānārthaḥ ।
yāv aham arthau pūrvam adrākṣaṃ tayor yo dharma ūrdhvatvalakṣaṇo vartate tena dharmeṇa sadṛśo 'yaṃ dharma upalabhyata iti ।
tasyopapattir adhyavasāyaḥ ।
yad uktaṃ bhavati sadṛśasya dharmasyopalabdhis tad uktaṃ bhavati samānasya dharmasyopapattir iti ।
kasmāt punar evam eva nocyate samānadharmopalabdher iti ।
anuktam api yasmād etad gamyate gamyamānasya cābhidhānaṃ vyartham ।
kena punar etad gamyata iti viśeṣāpekṣa iti vacanena ।
katham ।
viśeṣasyāpekṣākāṅkṣā ।
sā cānupalabhyamāne viśeṣe yuktā ।
yadi cāyaṃ viśeṣaṃ na paśyati viśeṣānupalabdher gamyata etat sāmānyaṃ paśyatīti ।
atha punar ayaṃ na sāmānyaṃ na viśeṣaṃ paśyet tadā viśeṣāpekṣa iti vyarthaṃ vacanaṃ syāt ।
etena sāmarthyena gamyate sāmānyam upalabhata iti ।
atha vopalabdhiparyāya evopapattiśabda iti ।
upapattiḥ pramāṇagamyatā ।
sā copalabdhiḥ ।
yaḥ punar anupalabhyamānasadbhāvo dharmaḥ so 'vidyamānavad bhavatīti ।
kā punar vidyamānasyāvidyamānena samānatā ।
pramāṇānālambanatvam ।
avidyamānam api pramāṇasyālambanaṃ svatantraṃ na bhavati sad apy anupalabdhilakṣaṇaprāptam iti ।
viṣayaśabdena vā viṣayiṇaṃ pratyayam āha samānadharmopapattiśabdena vā viṣayī pratyayo 'bhidhīyata iti ।
laukikaṃ vā nyāyam anena vākyenāvaruṇaddhīti yathā loke vaktāro bhavanti ।
dhūmenāgnir anumīyata iti ।
na ca vākye darśanaśabdaḥ śrūyate ।
arthapratyāyakatvād vākye darśanaśabdam anujānāti dhūmaṃ dṛṣṭvāthāgnir anumīyata iti ।

avyavacchedahetor iti vaktavyam ।
yad idaṃ samānadharmopapattir iti padam etasminn avyavacchedahetoḥ samānasya dharmasyopapatter iti vaktavyam ।
na hi kevalā samānadharmopapattiḥ saṃśayakāraṇaṃ bhavati ।
anyathā kṛtakatvādināpi saṃśayaḥ syāt ।
samānaṃ hi kṛtakatvaṃ sarvānityānām iti vyavacchedahetutvān na bhavati ।
na samānārthāparijñānāt ।
vyavacchedahetuś ca samānaś ca dharma iti na yujyate ।
vyavacchedahetur nāma vivakṣitatajjātīyavṛttitve sati yo vijātīyāvṛttiḥ sa vyavacchedahetuḥ ।
tasya ca samānārthatā nāsti ।
samāno hi nāma vivakṣitatajjātīyavṛttitve saty anyajātīyavṛttiḥ ।
tasmād avyavacchedahetor iti na vaktavyam ।

so 'yaṃ sādhāraṇo dharma upalabhyamānaḥ saṃśayahetuḥ kiṃ kevala iti ।
na kevalaḥ ।
kiṃ tarhi ।
upalabdhyanupalabdhyavyavasthātaś ca ।
yadi copalabdhyanupalabdhī na vyavasthite bhavata iti ।
kim etāvan mātraṃ sādhanam iti ।
nety ucyate ।
yadi ca viśeṣākāṅkṣā bhavati samānadharmam upalabhate ।
upalabdhyanupalabdhī na vyavatiṣṭhete idantayā nedantayā vā ।
viśeṣākāṅkṣāyāṃ ca satyām arthasandeho bhavatīti ।

kim idaṃ samastaṃ kāraṇam utāsamastam iti ।
samastam iti brūmaḥ ।
yadi samānadharmopapatter iti kevalam ucyata upalabdhaviśeṣasyāpi sāmānyopalabdhir astīti tadāpi saṃśayaḥ syāt ।
yadi punar upalabdhyanupalabdhyavyavasthātaś ca saṃśaya ity etāvad ucyetānupalabdhasāmānyasyāpi kva cid upalabdhyanupalabdhyavyavasthāstīti saṃśayaḥ syāt ।
viśeṣāpekṣa ity etāvati cocyamāne 'nupalabdhasāmānyasyāpi kva cid viśeṣasmṛtir astīti saṃśayaḥ syāt ।
evaṃ samānadharmopapatter upalabdhyanupalabdhyavyavasthātaś ceti padadvaye 'pi nauyānapreṅkhādigatasya na bhavati saṃśayaḥ ।
evam upalabdhyanupalabdhyavyavasthāto viśeṣāpekṣa iti padadvaye vidhīyamāne 'nyantānupalabdhe sāmānye 'rthe saṃśayaḥ syāt ।
evaṃ samānadharmopapatter viśeṣāpekṣa iti cocyamāne sāmānyadharmadarśane saty api viśeṣāpekṣāyāṃ ca satyām upalabdhyanupalabdhyor vyavasthānān na bhavati saṃśayaḥ ।
evaṃ ca yadāyaṃ draṣṭā dṛṣṭapūrvaṃ sāmānyaviśeṣavantam artham upalabhate tatra copalabdhyanupalabdhī vyavasthite bhavataḥ ।
so 'yaṃ draṣṭrā tasmāt sthānād yadāpaiti tato 'syāpagamād viṣayaviprakarṣān nimittād alpaviṣayā viśeṣā nāvabhāsante ।
mahāviṣayaṃ sāmānyam avabhāsate ।
upalabdhyanupalabdhī punar vyavasthite bhavataḥ ।
viśeṣānusmṛtiś cāsti na ca sandihyate tasmād ekadvipadaparyudāsena samastaṃ lakṣaṇam ucyata iti samānadharmopapatter upalabdhyanupalabdhyavyavasthātaś ca viśeṣāpekṣa iti caikaikapadaparyudāsaḥ ।
samānadharmopapatter upalabdhyanupalabdhyavyavasthātaś ca samānadharmopapatter viśeṣāpekṣa iti copalabdhyanupalabdhyavyavasthāto viśeṣāpekṣa iti ca dvipadaparyudāsaḥ kṛtaḥ samastapadaparigraheṇa ।
yasmāt samānadharmopapatther upalabdhyanupalabdhyavyavasthātaś ca viśeṣāpekṣo vimarśaḥ saṃśaya ity āha tena jñāpayati samastam etal lakṣaṇam iti ।
vimarśa iti ।
nānārthāvamarśaṇaṃ vimarśaḥ ।
ubhāv arthau spṛśatīva saṃśītiḥ saṃśaya iti bhāvasādhanaṃ karaṇasādhanaṃ vā ।
saṃśete 'nenātmeti supta iva bhavati ।
ka upamārthaḥ ।
arthānavadhāraṇam upamānārthaḥ ।
etenānekadharmopapatter vipratipatteś ceti vyākhyātam ।
ko 'tideśārthaḥ ।
yathādye pakṣe tripadaparigraheṇaikadvipadaparyudāsaḥ kṛtas tathādyānantarayor api draṣṭavyam iti ।

anekadharmopapatteḥ saṃśaya iti ।
anekasyānekaś ca dharma iti ke cit ।
anekasya dharmo 'nekadharmaḥ ।
anekasya dravyaguṇakarmalakṣaṇasya saṃyogajatvaṃ dharmaḥ ।
anekaś ca dharmaḥ saṃyogajatvanirguṇatvaniṣkriyatvakṣaṇikatvāni śabde ।
tad evam anekadharmopapatteḥ saṃśaya iti ke cit ।
tad ayuktaṃ samānadharmopapatter ity anenaiva caritārthatvāt ।
samānadharmopapatter ity anenaiva yaś caiko 'nekavṛttiś yaś cāneka ekavṛttiḥ sa labhyata iti caritārthatvāt ।
na punar anekadharmābhidhānena prayojanam astīti ।
athānekadharmaśabdasya ko 'rthaḥ ।
asādhāraṇo dharma iti ।
kathaṃ punar asādhāraṇo dharmo 'nekadharma ity anena samānasapadenābhidhīyate ।
samānāsamānajātīyaviśeṣakatvāt ।
samānajātīyam asamānajātīyaṃ cānekam ।
tasmād viśeṣo viśeṣako dharmo 'nekasmād viśeṣo 'nekadharma iti ।
tasya cānekasya dharmo yathāsvaṃ so 'yam anekadharma iti ।
ekānekapratyayahetur vā dharmo 'nekadharmo yata eṣa pratyayo bhavatīdam ekam idam anekam iti ।
tatraikapratyayahetur abhedo 'nekapratyayahetur vā dharmo viśeṣaḥ ।
yathā śabdasya vibhāgajatvam ।
sāmānyaviśeṣasamavāyebhyaḥ śabdasya sadādinā viśeṣeṇa nirbhaktasya tasmiṃs tu dravyaṃ guṇaḥ karma veti vibhāgajatvāt saṃśayaḥ ।
na hi dravyaguṇakarmaṇām anyatamaṃ vibhāgāj jāyamānaṃ dṛṣṭaṃ sarvatrāsambhavāt vibhāgajatvaṃ saṃśayaṃ karoti sarvato vyāvṛtter iti ।
nanu ca vibhāgajo vibhāgo vidyate guṇaḥ ।
satyam anabhyupagatavibhāgajavibhāgasyaitad evaṃ bhavati ।
yaḥ punar abhyupagatavibhāgajavibhāgas tasyāyaṃ nirṇayahetur guṇaḥ śabdo vibhāgajatvād vibhāgajavibhāgavad iti ।
astu vā tasyāpi vibhāgajavibhāgāsamavāyikāraṇatvād vibhāgajavibhāgāsamavāyikāraṇaḥ śabdo nānyaḥ padārtha iti ।
tad evaṃ vibhagajatvaṃ vibhāgajavibhāgāsamavāyikāraṇatvaṃ vā narte śabdaṃ sambhavatīti sarvato vyāvṛtte saṃśayahetuḥ ।
tulyajātīyeṣv arthāntarabhūteṣu ca viśeṣasyobhayathā dṛṣṭatvād iti ।
samānadharmopayogād vāsamāno 'nekadharmo bhavati ।
yad vā dvayasyāpi saṃśayakāraṇatvenopanītasya samānadharmasyāsamānasya ca samānadharmasyopayogād anupayukto 'samānaḥ so 'nekaśabdasya viṣayaviśeṣa iti ।

kasmāt punar ekaṃ eva nocyate samānāsamānadharmopapatter iti ।
naivaṃ śakyaṃ bhavitum ।
anekasmād vyāvṛtto yo dharma so 'nekadharma iti ayaṃ vigraho na labhyate ।
lāghavaṃ ca prayojanam ।
ekākṣarāpacayāl lāghavaṃ prayojanam āśrityaivam abhidhānaṃ vā ।
yady anekadharmārtho 'sādhāraṇārtho 'sādhāraṇaś ca dharmaḥ saṃśayakāraṇam iti ।
nedaṃ nirātmakaṃ jīvaccharīram aprāṇādimattvaprasaṅgād ity ayam apy asādhāraṇatvāt saṃśayahetuḥ prāpto ।
naiṣa doṣaḥ ।
yathaiva sādhāraṇo dharmaḥ saṃśayahetur iti nānvayinaḥ sādhāraṇatve sati saṃśayahetutvaṃ bhavaty anvayāvyabhicārāt ।
evaṃ vyatirekiṇo 'pi saty apy asādhāraṇatve viparyayasambandhasyāvyabhicārād hetubhāva iti ।
tasmād naikavṛttitvam anekavṛttitvaṃ vā saṃśayakāraṇatve nirṇayakāraṇatve vā hetuḥ ।
kiṃ tarhi ।
sādhāraṇāsādhāraṇatve sati vyabhicārāvyabhicārau saṃśayanirṇayahetū ।
yo vyabhicārī sa saṃśayahetur yo 'vyabhicārī sa nirṇayahetur iti ।
yadi tarhy ubhayor vyabhicāritvāt saṃśayahetutvaṃ nanu samānadharmopapatter ity anenaiva gatam etat ।
gatārthatvān na saṃśayakaraṇatvena pṛthag upādheyam iti ।
satyaṃ na vyabhicāritām antareṇānyat saṃśayakāraṇam api tu vyabhicāritāyāṃ satyāṃ vidhīyamānavyabhicāraḥ pratiṣidhyamānavyabhicāraś ceti bhedaḥ ।
samānadharmopapatter ity anena vidhīyamānasya vyabhicāra upadiśyate 'nekadharmopapatter ity anena pratiṣidhyamāno vyabhicāra iti ।
etāvatā ca bhedena pṛthag abhidhānam ।

nañaḥ paryudāsaviṣayatvād avyabhicāridharmadvayopanipāto 'nekadharma iti ke cit ।
eke tv anekadharmopapatter ity anyathā vyācakṣata ekasmād anyo 'nekadharma iti ।
evaṃ ca viruddhāvyabhicāridharmadvayopanipāto labhyata iti yat taṃ prati tarkam āhuḥ sa ca saṃśayahetur yathā śrāvaṇatvakṛtakatve śabdasyeti ।
tad ayuktam asambhavāt ।
na hy avyabhicāriṇau viruddhāv ekasminn arthe dharmau sambhavato vastuno dvairūpyāsambhavāt ।
yady ubhāv avyabhicāriṇau syātām ekaṃ vastu dvyātmakaṃ bhavet ।
na caitad asti ।
tasmān nobhāv avyabhicāriṇāv iti ।

na cāyaṃ prayogo yuktaḥ ।
katham iti ।
yadi tāvad evaṃ prayuṅkte yathā prāktano hetus tathāyam apīti ।
prasiddhena vyapadeśā bhavantīti siddhaṃ pūrvasya hetutvam ।
viruddhārthapratipattibādhitatvād uttarasyānabhidhānam ।
athaivaṃ kriyate yathedaṃ dvitīyam anumānaṃ na bhavati tathā prāktanam apīti ।
evam api pratipannaṃ dvitīyaysānumānasyāsādhakatvam ।
atha viruddhadharmāv ekatra sambhavata iti sambhavān na viruddhau ।
kaś ca viruddhārthaḥ ।
kiṃ sahāsambhava āho viruddhārthasādhakatvam atha svarūpam iti ।
yadi sahāsambhavo virodhaḥ sa nāsti darśanāt ।
atha viruddhārthasādhakatvaṃ virodhas tad api na yuktaṃ vastuno dvyātmakatvāsambhavāt ।
yadi viruddhārthasādhakatvam anayor dharmayor bhaved ekaṃ vastu dvyātmakam āpadyate ।
atha svarūpam anayor viruddham iti na kiṃ cid bādhitaṃ bhavati ।
yasmāt kṛtakatvaṃ na śrāvaṇatvaṃ śrāvaṇatvaṃ vā na kṛtakatvaṃ tasmān na saṃśaya iti ।

upetya vā virodhaṃ yadi viruddhārthābhyāṃ kṛtakatvaśrāvaṇatvābhyāṃ śabde saṃśayaḥ kriyate sa viśeṣadarśanād upajātaḥ kasya darśanān nirvartate ।
na hi viśeṣadarśane sati viśeṣākāṅkṣāsti yathopalabdhasāmānyasya viśeṣākāṅkṣeti ।
pratyakṣato nivartiṣyata iti cen na yo 'numānābhyāṃ sannipatitābhyām arthe saṃśayaḥ sa pratyakṣdarśanān nivartiṣyata iti na yuktaṃ pratyakṣāviṣayatvāt ।
nāyam arthaḥ pratyakṣasya viṣayaḥ kiṃ śabdo nityo 'thānitya iti ।
āgamān nivartiṣyata iti cen nāgamasya ca vicāryamāṇatvāt ।
āgama evāyaṃ vicāryate kiṃ śabdo nityo 'thānitya iti ।
na cāyaṃ pratyakṣaviṣayo nāgamaviṣayo 'numānābhyāṃ cāyaṃ paricchettum aśakya ।
so 'yam anivartyaḥ saṃśayaḥ prāptaḥ ।
bhavatu kiṃ no bādhyate ।
kathaṃ na bādhyate yadā vastvantaraparicchedakam anumānaṃ na bhavati yathānityā buddhiḥ kṛtakatvād iti ।
idaṃ khalu kṛtakatvaṃ śabde dṛṣṭam ।
sa cānavadhāritasvabhāvo nityo 'nitya iti ।
tathā copalabhyamānaṃ kṛtakatvam anyatra buddhyādau saṃśayahetur iti sarvam anumānam anityatvasādhanaṃ na syāt ।
sarvaṃ cānumānam ayam nyāyo bādhata iti ।
yaś ca nyāyo 'numānamūlam ucchinatti nāsau nyāyvidā yukto 'bhidhātum ।
nityāsambhavān nāyam asmān nyāyo bādhate ।
yasya nityaṃ kiṃ cid asti tasya viruddhāvyabhicārī bhavati ।
asmākaṃ tu pakṣe nityaṃ kiṃ cin nāsti ।
na bādhāparijñānān ।
na bhavatā bādhaviṣayo 'valokitaḥ kiṃ tu nityam asmākaṃ nāstīty etāvanmātravam avadhārya parapakṣe doṣo 'bhidhīyata iti bhavatām api pakṣe viruddhāvyabhicārī kṛtāvakāśaḥ ।
katham ।
sapratighaṃ vijñānaṃ sattvād rūpādivad ity eko 'pratighaṃ vijñānam arūpatvād vedanāvad ity aparaḥ ।
tad evam avyabhicāridharmadvayopanipātān na sapratighaṃ nāpratighaṃ siddhyet tasmād apanyāyo 'yaṃ viruddhayoś ca dharmayoḥ sannipātāt śabde saṃśaya iti ।
dharmayoḥ sātatyād abhilāpānupapattiḥ ।
nāyam ataddharmā kadā cid api śabda upalabhyate ।
satataṃ tu taddharmaiva bhavati ।
śrāvaṇaḥ kṛtakaś cety abhilāpo na syān nityo 'nityo veti ।
na hi kadā cid ayaṃ draṣṭṛaikasmin vastuni sthāṇupuruṣadharmāv upalabhamānaḥ śaknuyād vaktuṃ sthāṇur vā puruṣo veti ।
naivaṃ bhaviṣyatīti cet ।
vyāhatam ucyate ।
nanu ca bhavatābhidhīyate nitya iti mayāpy abhidhīyata anitya iti ।
kathaṃ nābhilapyate ।
so 'yaṃ viruddhāvyabhicārī nyāyo vicāryamāṇaḥ sarvathānumānamūlaṃ bādhata ity alam anena ।

atha kṛtakatvaśrāvaṇatve sahite saṃśayahetū bhavata iti ।
tathāpi kṛtakatvaśrāvaṇatve sahite na vaibhāgajatvād anyatrāsambhavāc ca saṃśayahetū bhavataḥ ।
so 'yam asmād bhidyate ।
yathaiva vibhāgajatvaṃ sarvato vyāṛttatvād asādhāraṇaṃ śabde saṃśayaṃ karoti tathā kṛtakatvaśrāvaṇatve 'pi śabdavṛttitvād anyatrāsambhavāc ca saṃśayahetū bhavataḥ ।
so 'yam asādhāraṇa eva na dharmāntaram atas tadgrahaṇenaivāyaṃ saṅgṛhīta iti ।
tasmād ekasmād anyo dharmo 'nekadharma iti na vaktavyam iti ।

yadā punar evambhūtau dharmāv ekasya vastuno bhavatas tadopalabdhvā tasya vastunaḥ kiṃ pratipattavyam iti ।
tadā tayor eva dharmayoḥ sāmarthyādhigatau yatnaḥ kartavyaḥ ।
nobhāv atra sādhanam ।
kataro 'tra sādhanaṃ kataraś ca na sādhanam iti sāmarthyādhigame yatnaḥ karaṇīya iti ।
yatnaś ca kriyamāṇo 'nityatvasādhaneṣv evāvatiṣṭhata iti ।
kutaḥ ।
nityatvasya pramāṇabādhitatvāt ।
tac copariṣṭād vakṣyāmaḥ ।
tad evaṃ vyavasthitam etad anekadharmopapatter asādhāraṇād dharmāt saṃśaya iti ।

vipratipatteḥ saṃśaya iti vyāhatārthaḥ pravādo vipratipattiśabdasyārtho vyāhatārthapravādaviṣayam artham upalabhamānasyopalabdhyanupalabdhyor avyavasthāne sati tadgataviśeṣānusmṛtau ca satyāṃ saṃśayo bhavatīti ।

tatra samāno 'nekaś ca dharmo jñeyastha upalabdhyanupalabdhī punar jñātṛsthe iti bhāṣyam ।
tatropalabdhyanupalabdhyos tāvat pṛthak saṃśayakāraṇatvaṃ na bhavatīti carcitam etat ।
samāno 'nekaś ca dharmo jñeyastha ity etad api na buddhyāmahe kim atra dharmaḥ saṃśayakāraṇam uta jñānam iti ।
na dharmaḥ saṃśayakāraṇam ity anekadhā samarthitam ।
samānānekadharmajñānaṃ tu saṃśayakāraṇam ।
tac ca jñātari vartata iti nāsti bhedaḥ ।
samānānekadharmayos tu pṛthagabhidhāna uktaṃ prayojanaṃ vidhīyamānapratiṣidhyamānadharmabhedād iti ।
vipratipatter ity ayaṃ vaktṛgataḥ saṃśayahetuḥ ।
ke 'tra samyakpratipannāḥ ke mithyeti śrotuḥ saṃśayo bhavati ।
etāvatā bhedena pṛthag abhidhānam ।

samānadharmaḥ sarva evāyam iti cet ।
samānadharmopapatter anekadharmopapatter vipratipatteś ceti sarva evāyaṃ samānadharma evābhidhīyate ।
tasmād vaiyarthyāt pṛthag anekadharmopapatter vipratipatteś ceti na prayojanam asti ।
ata evaṃ kartavyaṃ samānadharmopapatter viśeṣāpekṣo vimarśaḥ saṃśaya iti ।
na sūtrārthāparijñānāt ।
sūtrārtham aparijñāyaivaitac codyata iti ।
yathā ca bhedaḥ samānadharmopapatter anekadharmopapatter vipratipatteś ceti tathā ca varṇitam ।

apare punaḥ samānadharmopapattyādibhiḥ padaiḥ pṛthak pañcavidhaṃ saṃśayaṃ varṇayanti ।
samānadharmopapatter viśeṣāpekṣo vimarśaḥ saṃśaya iti ।
evaṃ śeṣeṣu padeṣu ।
tan na yuktam upalabdhyanupalabdhyavyavasthāyāḥ pūrvapadaviśeṣaṇatvāt samānadharmopapattau satyām upalabdhyanupalabdhyavyavasthāyāṃ ca satyāṃ viśeṣāpekṣo vimarśaḥ saṃśaya iti sūtrārthaḥ ।
evam anekadharmopapatter vipratipatteś ceti vācyam ।
tasmān nopalabdhyanupalabdhyavyavasthā pṛthak saṃśayakāraṇam iti ।
upalabdhyanupalabdhyor dvaividhyāc ca saṃśayo na yuktaḥ ।
kutaḥ ।
lokavirodhāt ।
upalabdhyanupalabdhyavyavasthānāt saṃśayo bhavatīti bruvāṇo lokaṃ bādhate ।
katham iti ।
yat kiṃ cid ayam upalabhate sarvatrāsya saṃśayena bhavitavyam ।
kiṃ kāraṇam ।
upalabhyamānaṃ dvedhā bhavatīti ।
upalabdhyor dvaividhyāc ca yaḥ saṃśayo bhavati tasya kuto nivṛttiḥ ।
viśeṣadarśanān nivartata iti cet ।
viśeṣeṣv apy evam ।
ya ete viśeṣā upalabhyante kim ete santa utāho 'santa iti yāvad yāvad upalabhate sarvatropalabdhidvaividhyāt saṃśaya ity anivartyaḥ saṃśayaḥ ।
evam anupalabdhidvaividhye 'pi vaktavyam ।
na cāsya kva cit samāśvāsaḥ syāt ।
yadāyam apavarakādau sarpādīn nopalabhate tadā tasya sarpavad etadveśma āho 'sarpavad iti saṃśayo bhavati ।

ayam api saṃśayo 'nivartya eveti sarvatrāśvāso na syāt ।
yeṣāṃ ca pañcavidhaḥ saṃśaya iti sūtrārthas tair apy asya kāraṇakṛto bhedo vaktavyaḥ svabhāvakṛto vā ।
tad yadi tāvat kāraṇakṛto bhedaḥ ।
na pañcavidho 'nekavidhaḥ saṃśaya iti prāptam ।
atha svabhāvabhedāt ।
svabhāvabhedasyāsambhavād ekarūpaḥ saṃśayaḥ saṃśītiḥ saṃśaya iti ।
tasmāt pañcavidhaḥ saṃśaya iti na sūtrārthaḥ ।

samānadharmagrahaṇān na saṃśayo dharmiviṣayatvāt ।
yad idam ucyate samānadharmopapatteḥ saṃśaya iti tad ayuktaṃ dharmiviṣayatvāt ।
na hi samāne dharme upalabdhe dharmiṇi saṃśayo yuktaḥ dhramadharmiṇor bhedāt ।
na hi gavi dṛṣṭe 'śve saṃśayo bhavati dharmiṇaś cādṛṣṭatvān nānupalabdhe na nirṇīte 'rthe saṃśayo bhavatīti vyāghātaḥ ।
dharmadharmibhāvāt saṃśaya ity eke ।
eke tāvat parihāraṃ bruvate dharme dṛṣṭe dharmiṇi saṃśayaḥ ।
na dharmadharmibhāvāt ।
na punar iva dṛṣṭe 'śve saṃśayo bhavati dharmadharmibhāvānupapatteḥ ।
na nānātvānivṛtteḥ ।
na hi dharmadharmibhāvena nānātvaṃ nivartate ।
atha dharmadharmibhāvo niyāmakaḥ ।
icchādisūtraṃ tarhi vyāhanyate ।
katham iti ।
icchādayaḥ pratisanndhānād ātmānaṃ gamayantīti sūtrārthaḥ ।
tatra paraḥ pratyavasthitaḥ kāryakāraṇabhāvāt pratisandhānam iti na nānātvasyābadhānād ity anena nivartata iti ।
iha punar bhavatā dharmadharmibhāvād iti bruvatā nānātvam eva dharmadharmibhāvaviśiṣṭaṃ niyāmakam ucyata iti śaknuyāt paro 'pi vaktuṃ kāryakāraṇabhāvo niyāmaka iti ।
tasmād apavyākhyānam etad dharmadharmibhāvāt saṃśaya iti ।

atha samānadharmopalabdher anyasmin dharmiṇi saṃśayo bhavatīti kaḥ parihāraḥ ।
ayaṃ parihāraḥ ।
bahuvrīhiḥ samāsaḥ ।
ato dharmiṇo 'bhidhānam ।
samānadharmopapatter ity anena padena bahuvrīhisamāsavān dharmy evāpadiśyate ।
katham ।
samāso dharmo yasya sa bhavati samādharmā ।
samānadharmaṇa upapattiḥ samānadharmopapattiḥ ।
kim uktaṃ bhavati ।
samānadharmavato dharmiṇo darśanād iti ।

viśeṣāpekṣo vimarśaḥ saṃśaya iti ।
viśeṣāpekṣo viśeṣasmṛtyapekṣa iti ।
atha sā viśeṣasmṛtiḥ kiṃ viśeṣaviṣayā kiṃ saṃśayaviṣayaviśeṣaviṣayotānyaviṣayeti ।
yo 'sau saṃśayasya viṣayo yat taṃ samānadharmāṇam upalabhate kiṃ tasyāyaṃ viśeṣān anusmaraty utānyasyeti ।
yadi tāvat tasya ।
tan na yuktaṃ tadviśeṣāṇāṃ kva cid ananubhūtavāt ।
yo 'rthaḥ pūrvam upalabdhaviśeṣas tadgatān viśeṣān anusmaratīti yuktaṃ tadviśeṣāṇām anubhūtatvāt ।
yadā punar ayam anupalabdhapūrvaviśeṣaḥ sāmānyata upalabhyamānaḥ sandihyate tatra viśeṣānusmṛtiḥ ।
katham ।
tadviśeṣāṇām ananubhūtatvād iti ।
na sāmānyavacanatvāt ।
viśeṣāpekṣa iti sāmānyavacanaṃ na punar anenāvadhāryate tasya vānyasya veti ।
yadā tadgatā viśeṣāḥ susmūrṣitā bhavanti tadānubhūteṣu viśeṣeṣu smṛtiḥ ।
yadā tv anupalabdhapūrve 'rthe saṃśayas tadā sādṛśyād anyagatān viśeṣān susmūrṣata iti evaṃ tāvad vyavasthitaṃ trividhaḥ saṃśaya iti ।

anena ca saṃśayalakṣaṇena yāny aviruddhāni saṃśayalakṣaṇāni tāny api saṃgṛhītāni ।
yathā kāśyapīyam ।
"sāmānyapratyakṣād viśeṣāpratyakṣād viśeṣasmṛteś ca saṃśayaḥ" iti ।
asyārthaḥ ।
sāmānyapratyakṣād iti ।
sāmānyavataḥ pratyakṣād dharmiṇi iti ।
na punar ayaṃ padārthaḥ sāmānyasya pratyakṣād iti ।
viśeṣāpratyakṣatvam avyavasthitaviśeṣatvaṃ nāsmin viśeṣā vyavasthitā iti ।
viśeṣasmṛteś ca saṃśaya iti samānam ।
kathaṃ punar anena sūtreṇāsādhāraṇo labhyata iti ।
labhyate vyabhicāritvāt ।
vyabhicāri sādhāraṇam ।
tac cāsādhāraṇe 'pi vyabhicāritvam astīti labhyate ।
anekadharmopapattis tarhi pṛthaṅ na paṭhitavyānvayavyatirekabhedavivakṣayā pṛthag abhidhānaṃ punaḥ saṃśayakāraṇabhedavivakṣayeti ।
ye tv atra viśeṣāpratyakṣād viśeṣasmṛteś ceti padayoḥ paunaruktyaṃ varṇayanti sāmānyapratyakṣād viśeṣasmriteś ca saṃśaya ity abhidhīyamāne kila gamyate evaitad viśeṣāpratyakṣād iti na hi kaś cid viśeṣān pratyakṣān smaratīti ।
tan na sūtrārthāparijñānāt ।
nāyaṃ sūtrārtho viśeṣāṇāṃ na pratyakṣatvam ity api tv avyavasthitaviśeṣavattvaṃ nāsmin viśeṣāpratyakṣavattvam ity ato nāyaṃ doṣa iti ।

anye tu saṃśayalakṣaṇam anyathā vyācakṣate sādharmyadarśanād viśeṣopalapsor vimarśaḥ saṃśaya iti ।
tair api sādharmyasyāvadhāritatvāt saṃśayasya viṣayo vaktavyaḥ ।
dharmīti cet ।
nanūktaḥ saṃśayasya viṣayo dharmī ।
satyam ukto na punar yuktaḥ ।
kathaṃ na yuktaḥ ।
yadi tāvad dharmavyatiriktaṃ dharmiṇam abhyupaiti vyāhataṃ bhavati ।
dharmadharmiṇoś ca nānātvābhyupagame dharmasyāvadhṛtatvād dharmiṇaś cādṛṣṭatvād na saṃśayaḥ ।
na hy anyasmin dṛṣṭe 'nyatra saṃśayo bhavati ।
athāpy asmaddiśā sādharmyābhidhāne dharmy evocyate ।
tan na yuktam sadharmaṇo bhāvaḥ sādharmyam iti bhāvābhidhānena dharmo 'bhidhīyate na dharmīti ।
na yukto 'nyasya darśanād anyasmin saṃśaya iti ।
athārthāntarabhāvaṃ nābhyupaiti ।
tathāpi sādharmyasyāvadhṛtatvād kva saṃśaya iti ।
yadi cāyaṃ dharmiṇaṃ nopalabhate kasyāyaṃ viśeṣānupalipseta ।
na hi sādharmyasya viśeṣāḥ santi ।
atha sāmānyavato viśeṣā iti ।
tan na tasyādṛṣṭatvād ity uktam ।
na sāmānyasya viśeṣāḥ santīti sāmānyavato viśeṣā bhavatīty evaṃ bruvatā sāmānyaviśeṣatadvatāṃ bhedo 'bhyanujñāto bhavati ।
vyarthaṃ cābhidhānaṃ na sāmānyasya viśeṣāḥ kiṃ tu tadvato viśeṣā iti ।
upalabdhyanupalabdhivyavasthāne ca sādharmyasya darśane saty api viśeṣopalipsāyāṃ ca satyāṃ na saṃśayo bhavati ।
upalabdhyanupalabdhyavyavasthāta iti vaktavyam ।
anekadharmadarśanād iti ca ।

samānānekadharmopapatter ity evam ādivākyam saṃśayalakṣaṇam ।
tad vicāryam ।
kiṃ tāvad ayaṃ kāraṇopadeśa āho saṃśayasvarūpapāvadhāraṇam iti ।
yadi kāraṇanirdeśaḥ ।

atyalpam idam ucyate samānānekadharmādibhya iti ।
anyānyapi saṃśayakāraṇāni tāny upasaṃkhyeyāni ।
yathā ātmamanaḥsaṃyoga āntarasyendriyamanaḥsaṃyoga indriyārthasannikarṣa ātmamanaḥsaṃyogaś ca bāhyasyeti ।
atha svarūpāvadhāraṇam ।
kāraṇanirdeso 'narthakaḥ ।
saṃśītiḥ saṃśaya iti vaktavyam ।
astu tāvat kāraṇāvadhāraṇam ।
nanūktaṃ kāraṇāntaram apy upasaṃkhyeyam iti ।
naiṣa doṣaḥ ।
nedaṃ kāraṇāvadhāraṇārtham api tv asādhāraṇakāraṇanirdeśo 'yam ।
tasmād indriyārthasannikarṣādīnām aprasaṅgaḥ pratyakṣādisādhāraṇatvāt ।
svarūpanirdeśo vā bhavatu ।
idam evāsya svarūpaṃ samānadharmadarśanādibhyo janmeti ।
so 'yam evaṃbhūtaḥ saṃśayo vicārāṅgatayopādīyate ।
saṃśayavad viparyayo 'pi vicārasyāṅgam ।
so 'pi padārthatvena vaktavyaḥ ।
satyam asau padārthaḥ na tu vicārāṅgam ity ato nābhidheyaḥ ।
kathaṃ na vicārāṅgam ।
yathā sandigdhaḥ tadviśeṣapratipattaye prayatate naivaṃ viparyasta iti ।
ato nyāyavidyānaṅgatvān nābhidhīyate iti ।

"yam artham adhikṛtya" iti vyavasāyo 'dhikāraḥ ।
kasya vyavasāyaḥ ।
sukhaduḥkhasādhanānām ।
idaṃ sukhasādhanam iti buddhvā sukhāv āptaye jayate ।
idaṃ duḥkhasādhanam iti cādhigamya duḥkhahānāyeti ।
sukhaduḥkhayor avāptihānābhyām ayaṃ lokaḥ prasajyata iti ।
sukhaduḥkhāptihānī prayojanam iti ।
anena ca prayojanena sarve 'rthāḥ saṃgṛhītā bhavantīti ।
ekasmiṃś ca sūtrārthe parasya doṣavivakṣayā codyamānasya vaktum aśaktasya vyāhāro laukiko 'yam arthaḥ prasajyate 'neneti prayojanam iti ।
na cānena kiṃcit parīkṣāvidhe kriyate iti nyāyāṅgabhāvo nāstīti ।
yathāval laukiko 'yam artha iti ।
etan naṛte prakṛṣṭatārkikād anyo vaktum arhati ।
ayam evaikaḥ padārtho lokiko na pramāṇādaya iti ।
kaś cāsau laukika iti ।
yadi pramāṇopapanna ity ayam artho 'tidoṣo 'yaṃ pramāṇopapannaṃ na vaktavyam iti ।
athānyo laukikaśabdārthaḥ ।
tan na budhyāmahe katham anya iti ।
yad api prayojanaṃ nyāyasyāṅgaṃ na bhavatīti ।
tad api na yuktam ।
yā khalu niṣprayojanā cintā nāsau nyāyasyāṅgam iti ।
parīkṣāvidhes tu pradhānāṅgaṃ prayojanam eva tanmūlatvāt parīkṣāvidher iti ।

"laukikaparīkṣakāṇām" iti sūtram ।
buddhisāmyaviṣayo 'rtho dṛṣṭānta iti sūtrārthaḥ ।
evaṃ cākāśāvarodha iti ।
yadi punar evam avadhāryeta laukikānāṃ parīkṣakāṇāṃ ca yo viṣayaḥ sa dṛṣṭānta ity alaukikārtho na dṛṣṭāntaḥ syād ākāśādiḥ ।
udāharaṇatvena tu laukikaparīkṣakaviṣayasyābhidhānaṃ na punar laukikaparīkṣakāṇām eveti ।

so 'yaṃ dṛṣṭāntaḥ sārūpyavyutpattyartho vā syād asiddhasādhanārtho vā ।
yadi tāvat sārūpyavyutpattyartho nopamānād bhidyate ।
athāsiddhasādhanārtho nodāharaṇād bhidyate ।
yady upamānaṃ pramāṇe 'ntarbhāvaḥ ।
athodāharaṇam avayava iti ।
na pṛthag dṛṣṭānto 'stīti ।
idaṃ tūttaram apratisamādheyam iti paśyāmaḥ ।
kasmāt ।
trayasyāpy aparijñānāt ।
evaṃ bruvatā na dṛṣṭānto nopamānaṃ nodāharaṇaṃ vijñātam iti ।
sārūpyavyutpattyarthaṃ tāvad upamānaṃ na bhavatīti varṇitam ।
dṛṣṭāntaḥ sārūpyavyutpattyarthaḥ ।
asiddhasādhanārtho veti dṛṣṭānto na bhavati ।
udāharaṇārtham udāharaṇaṃ varṇayiṣyanto vakṣyāma iti ।

idam itthambhūtaṃ ceti bhāṣyam ।
idam iti sāmānyato 'dhigamam āha ।
itthambhūtaṃ ceti viśeṣataḥ ।
etad uktaṃ bhavati sāmānyaviśeṣavad arthābhyanujñā siddhānta iti ।
asyārthasya pradarśanārthaṃ "tantrādhikaraṇābhyupagamasaṃsthitiḥ siddhāntaḥ" iti sūtram ।

kiṃ punar idaṃ sūtraṃ lakṣaṇārtham āho vibhāgārtham iti ।
kiṃ cātaḥ ।
yadi lakṣaṇārthaṃ tantrādhikaraṇagrahaṇaṃ na kartavyam etāvad bhavatv abhyupagamavyavasthā siddhānta iti ।
atha vibhāgārtham ।
sarvatantrapratitantragrahaṇaṃ kartavyaṃ pratijñādivat ।
yathā "pratijñāhetūdāharaṇopanayanigamanāny avayavāḥ" iti samastābhidhānam ।
evaṃ sarvatantrapratitantrādhikaraṇābhyupagamasaṃsthitir iti vaktavyam ।
lakṣaṇārthaṃ ca sūtrāntaraṃ vaktavyam ।

"sarvatantrapratitantrādhikaraṇābhyupagamasaṃsthityarthāntarabhāvāt" ity asya sūtrasyānyo 'rtho vaktavyaḥ ।
athedaṃ vibhāgārtham ।
tathāpi pūrvasūtraṃ parityājyam ।
atha vibhaktānāṃ punar vibhāgaḥ ।
trividhā cāsya śāstrasya pravṛttir iti vyāhatam ।
vibhāgaś ca niyamārthaḥ ।
vibhaktānāṃ punar vibhāgaḥ kim arthaḥ ।
yadi niyamārtha ādyena sūtreṇa kṛtatvān na prayojanam astīti ।
tasmāt pūrvam uttaraṃ vā sūtram anārṣam iti ।

nānārṣam ādyasya lakṣaṇārthatvād uttarasya ca vibhāgārthatvād iti ।
vibhāgas tu niyamārtha ity uktam ।
etenānekadhā bhinnasya siddhāntasya caturdhā saṃgraha iti niyamaṃ darśayati ।
athādyaṃ sūtraṃ katham ।
lakṣaṇārtham iti ।
tantrādhikaraṇānām arthānām abhyupagama iti sūtrārthaḥ ।
tantram adhikaraṇaṃ yeṣām arthānāṃ te bhavanti tantrādhikaraṇās teṣām abhyupagamasaṃsthitir itthambhāvavyavasthā dharmaniyamaḥ siddhānto bhavatīti ।
kim uktaṃ bhavati ।
yo 'rtho 'śāstritas tasyābhyupagamo na siddhānta iti ।

sarveṣāṃ sampratipattiviṣayaḥ sarvatantrasiddhānto yathā pramāṇāni prameyasādhanānīti ।
na dṛṣṭāntāt sarvatantrasiddhānto bhidyate tatrāpy avipratipattir ihāpīti ।
bhidyata ity āha dṛṣṭāntas tu vādipratipādibhyām eva niścito na caivaṃ sarvatantrasiddhāntaḥ iti ।
anumānāgamayor āśrayo dṛṣṭānto na sarvatantrasiddhānta iti ।
yady anumānāgamayor āśrayo dṛṣṭānta iti pratyakṣe 'pi prasaṅgaḥ ।
pratyakṣam apy anumānāgamayor āśrayas tatkāraṇatvāt ।
atho dṛṣṭānto 'vagamyamānatvāt ।
yaḥ pratyakṣasya viṣayaḥ so 'rtho dṛṣṭānta iti ।
adhigato 'rthaḥ kathyata ity anumānāgamayor āśrayaḥ ।
adhigamasādhanaṃ ca pratyakṣam ।
tasmān na pratyakṣe prasaṅgaḥ ।

sāmānyaviśeṣatadvatāṃ niyamenābhyupagamaḥ pratitantrasiddhānta iti ।
yathā bhautikānīndriyāṇīti yogānām abhautikānīti sāṃkhyānām iti ।

vākyārthasiddhau tadanuṣaṅgī yo 'rthaḥ so 'dhikaraṇasiddhānta iti ।
asyodaharaṇaṃ bhāṣya indriyavyatirikto jñātā darśanasparśanābhyām ekārthagrahaṇād iti ।

"aparīkṣitābhyupagamāt" iti sūtram ।
aparīkṣito 'sūtritaḥ ।
yo 'rthaḥ sūtreṣu nopanibaddhaḥ śāstre cābhyupagataḥ so 'bhyupagamasiddhānta iti ।
yathā naiyāyikānāṃ mana indriyam iti ।
vaiśeṣikāṇāṃ naiyāyikānāṃ ca śrotram ākāśam iti ।
aparīkṣitaḥ śāstrānabhyupagataḥ ।
"svabuddhyatiśayacikhyāpayiṣayā parabuddhyavajñānāc ca" pravartata iti ।
tan na yuktaṃ kutaḥ ।
parāvajñānasyāyuktatvāt ।
yadi tāvat parasyāsāmarthyaṃ buddhvā nāyaṃ samartha ity evaṃ pravartate tadānena na paraḥ pratipādito bhavati kiṃ tu vipratipāditaḥ ।
yaś cājñaḥ kiṃ tasya pratipādayitavyam ।
atha parijñātasāmarthyaṃ puruṣam avajānāti ।
tadāpi nātiśayabuddhimato 'vajñānasyāyuktatvāt ।
tasmān nāyaṃ sūtrārtho 'śāstritābhyupagamaḥ siddhānta iti ।

sarva evāyaṃ pakṣaḥ svamukhenārthāpattyā vābhidhīyata iti kim anenātivisṛteneti ke cit ।
tatparyāya eva siddhānta ity apare ।
pakṣasya kilāyaṃ paryāyaḥ siddhānta iti ।
pakṣaḥ siddhāntaparyāya iti na buddhyāmahe ।
siddhānta ity upapannapramāṇako 'yam artha iti tatpratyayād abhyupagamaḥ pakṣa ity anyataravādisaṃpratipannasyānyataraṃ prati karmatayā vastuno yad upādānaṃ sa pakṣaḥ ।
yaś ca kārakaśabdo yaś ca vastuśabdo naitau paryāyau tadyathā paraśuś chedanam iti paraśur iti kadābhidhīyate ।
yadā puruṣavyāpāranirapekṣaṃ vastu sannidhīyamānatayāvatiṣṭhate ।
chedanam iti ca yadodyamyodyamya dāruṇi nipātyate tadābhibdhīyate ।
tāv etau chedanaparaśuśabdau vastunaḥ kriyāsambandhāsambandhāpekṣau pravartete iti ।
tathā sarve kārakaśabdā eva na dravyamātre na vā kriyāmātre vartante ।
kiṃ tu kriyāsādhane kriyāviśeṣayukta iti ।
kārakaśabdaś ca pakṣo na siddhāntaḥ sa kathaṃ paryāyo bhaviṣyatīti sarvatantrasiddhāntaś ca pakṣaparyāya iti ।
aho paryāyaśabde kauśalaṃ bhadantasya pakṣo vicāraṇāyām iṣṭo 'rtha iti cābhidhīyate 'vicāraṇīyaś cārthaḥ pakṣe 'ntarbhavatīti citram ।

atha punaḥ sarvatantrasiddhāntaṃ na pratipadyate tenāpi sarvatantrasiddhāntaṃ nihnuvānena tadasattvapratipādako nyāyo 'bhyupeyaḥ ।
yaś cāsau nyāyasyābhyupagamaḥ sa sarvatantrasiddhānta iti vyāhataṃ bhavati ।
sarvatantrasiddhānt nāstīti ।
atha nyāyam api na pratipadyetānivrtto vyāghāto vacane 'vacane ca ।
yadi tāvan nyāyo nāstīti bravīti pratipādayati ca nāsti ceti vyāhatam ।
atha bravīti nāvacane 'syārtho na sidhyati tasmāt sarvatantrasiddhānto nāstīti saṃbhramavyāhatam ।
idaṃ ca tāvad bhavān praṣṭavyo jāyate kiṃ pakṣaḥ siddhāntasāmānyaṃ bhavaty atha saṃgrahaḥ pakṣaśabdena siddhāntasyātha siddhāntasya pakṣaśabdaḥ paryāya iti ।
tad yadi tāvat siddhāntasāmānyaṃ tan nāsty avyāpakatvāt ।
na hi pakṣaḥ sarvatantrasiddhāntaṃ vyāpnoty asādhyatvāt ।
yathā sattā dravyaguṇakarmāṇi vyāpnotīti vyāpakatvāt sāmānyaṃ bhavati na caivaṃ pakṣa iti ।
paryāyaśabdo 'pi na bhavatīty uktam ।
yadi ca pakṣaḥ siddhānta iti paryāyaḥ sarvatantrasiddhāntaḥ sādhyo jāyate sarvatantrasiddhāntaḥ sadhyaś ceti vyāghātaḥ ।
arthāpattito 'dhikaraṇasiddhāntasyābheda iti cet ।
athāpi na manyethā arthāpattito 'dhikaraṇasiddhānto na bhidyate bhidyate vākyārthapratipattau tadviparītavākyārthapratipattir arthāpattir vākyānuṣaṅginī yo 'rthaḥ so 'dhikaraṇasiddhānta iti ।

avayavānāṃ vibhāgoddeśārthaṃ sūtram ।
vibhāgoddeśas tu niyamārthaḥ ।
kiṃ niyantavyam ।
na daśāvayavaṃ na tryavayavaṃ ca vākyam ।
eke tāvad bruvate daśāvayavaṃ vākyam apare tryavayavam iti ।
ubhayavyudāsāt pañcaiveti niyamajñāpanārthaṃ pratijñādīnāṃ vibhāgoddeśa iti ।
kathaṃ punar jijñāsādayo 'vayavā na bhavanti ।
parāpratipādakatvāt ।
parapratipādakā ye te vākyasyāṅgabhūtā itaretarāsampratyāyitenārthenārthavanto vākyāṅgatām upayānti te 'vayavāḥ ।
vākyāṅgatvam avayavārthaḥ ।
kiṃ punar vākyam ।
yasya pratijñādibhir upakṛtasya viśeṣāvasthāpanam arthas tad vākyam ।
vākyārthaṃ ca saṃhatyaite pañca niṣpādayantīty avayavā ity ucyante na punar jijñāsādayaḥ parapratipādakā ity ato na vākyasyāvayavā iti ।
niścitatvāc ca niścitaś ca sādhayitā bhavati ।
na tasya jijñāsāsaṃśayau staḥ ।
prayojanam api sādhanād eva gamyate ।
śakyaprāptiś ceti ।
na hy aśakyam aprayojakaṃ vā kaś cit sādhayatīti ।
tasmāt prayojanaśakyaprāpty api na vākyāvayavau ।

prakaraṇe tu jijñāsādayaḥ samarthā iti bhāṣyam ।
prakaraṇam ete utthāpayanti ।
na hi jijñāsādīn antareṇa prakaraṇasyotthānam astīti prakaraṇotthāpakā nāvayavā jijñāsādayaḥ ।
parapratipādakatvāt tu pratijñādīnām ayam adhikāra iti te vyapadiśyante ।
tryavayavam api vākyaṃ yathā na bhavati tathopanayanigamanayor arthāntarabhāvaṃ pratipādayiṣyanto varṇayiṣyāmaḥ ।

teṣāṃ tv avayavatvena sāmānyena saṃgṛhītānām itaretaraviśeṣakaṃ lakṣaṇam ucyate "sādhyanirdeśaḥ pratijñā" iti ।
tatra prajñāpanīyadharmaviśiṣṭo dharmī sādhyaḥ ।
tasya nirdeśaḥ pratijñā parigrahavacanam ।
udāharaṇam anityaḥ śabdaḥ iti ।

siddhatvād dharmiṇo na sādhyatvam iti ke cit ।
dharmī kila śabdalakṣaṇaḥ siddha eva ।
siddhaś ca sādhyo na bhavatīti ।
naiṣa doṣaḥ prajñāpanīyadharmaviśiṣṭasyeti vacanāt ।
na brūmo dharmimātraṃ sādhyam api tu prajñāpanīyadharmaviśiṣṭo dharmī sādhyaḥ ।
yadi prajñāpanīyo na viśeṣaṇam ।
atha viśeṣaṇaṃ na prajñāpanīyaḥ ।
nāsiddhaṃ viśeṣaṇaṃ bhavatīti siddhenāyaṃ viśiṣyate nāsiddheneti ।
satyam asiddham aprajñātaṃ viśeṣaṇaṃ na bhavati ।
prajñātaṃ tv idam anityatvaṃ ghaṭe śabdasya sādhyam iti ।
evaṃ tarhi śabdasyānityatvaṃ sādhyaṃ na śabda iti ।
śabdyasyeti viśeṣaṇān na doṣaḥ ।
śabdasyeti bruvatā nānityatvamātraṃ sādhyatvenābhijñāyate na dharmimātram kiṃ tarhi ।
dharmiṇaḥ śabdasya prajñātasyānityatvasya cānyadharmatvena yo 'yaṃ viśeṣaṇaviśeṣyabhāva itaretaraniyāmakatvena niyamaḥ sa sādhyaḥ ।
sa cobhayāśrayo bhavati ।
ubhayāśrayatve sati kim uktaṃ bhavati ।
dharmī viśeṣaṇaṃ dharmo vā viśeṣaṇam iti śabdasyānityatvam anityatvasya vā śabda iti dharmī viśiṣyata iti yuktam ।
sāmānyato 'dhigatatvād viśeṣato 'nadhigatatvāc ca viśeṣapratipādakatvāc cānumānasya na ca punar dharmasya sāmānyādhigamo 'sti ।
na nāsti ।
kim ayaṃ dharmaḥ śabdasyotānyasya ghaṭasyeti ।
evaṃ tarhi śabdasyānityatvam ity ayam arthaḥ sādhyaḥ ।
tasya ca na kṛtakatvādiyoga iti yuktam ।
prajñāpanīyadharmaviśiṣṭo dharmī sādhyaḥ ।
tasya nirdeśaḥ pratijñā ।

ubhayāvadhāraṇaprāptāv anyatarāvadhāraṇe ca doṣaḥ ।
yadi sādhyanirdeśaḥ pratijñeti pratijñālakṣaṇaṃ tataḥ pūrvottare dve 'vadhāraṇe na kalpyate ।
katham ।
sādhyanirdeśa eva pratijñeti pratijñāvadhṛtā na sādhyanirdeśaḥ ।
pratijñānyathā nāsti sādhyanirdeśo lakṣaṇaṃ vyatirekitvād iti ।
atha sādhyanirdeśaḥ pratijñaiveti sādhyanirdeśo 'vadhṛto na pratijñā sādhyanirdeśo 'nyathā nāsti pratojñānythāpy artīti ।
evam api sādhyanirdeśo na pratijñālakṣaṇam avyāpakatvāt ।
yad api vyatireki tad apy alakṣaṇaṃ yathā viṣāṇitvaṃ goḥ ।
yad apy avyāpakaṃ tad apy alakṣaṇaṃ yathā gandhavattvaṃ dravyasya ।
atha pūrvottare 'vadhāraṇe na kriyete tathāpi kila vākyam anarthakaṃ bhavati na cānyā gatir asti ।
tasmāt sādhyanirdeśaḥ pratijñeti na yuktam ।

sarvasmin vākye 'vadhāraṇam iti tu na budhyāmahe tad yathā gopālakena mārge 'padiṣṭa eṣa panthāḥ śrughnaṃ gacchatīti nāvadhāraṇasya viṣayaṃ paśyāmaḥ ।
avadhāraṇasya tu viṣayaḥ sāmānyaśrutau niyamaḥ ।
yena vākyena samānaśrutyāneko 'rtho gamyate tatrātiprasaktāv atiprasaṅganirākaraṇārtham avadhāraṇam iti na punaḥ sādhyanirdeśaḥ pratijñety ukte kva cit prasaṅgo 'sti yan nirākaraṇāyāvadhāraṇam kriyeta ।
sarvatra cāvadhāraṇaṃ kurvāṇo lokaṃ bādhate ।
yatra ca viśeṣaṇasyāvakāśas tatrāvadhāraṇasyāpīti nāyaṃ doṣaḥ ।
pūrvottare 'vadhāraṇe na kalpyete iti ।

nanu ca sādhyanirdeśaḥ pratijñety ukte sādhyayor hetudṛṣṭāntayor api prasaṅgaḥ ।
yathānityaḥ śabdaś cākṣuṣatvān nityaḥ śabdo 'sparśatvād buddhivac ceti ।
na sūtrārthāparijñānāt ।
sādhyanirdeśaḥ pratijñeti prajñāpanīyadharmaviśiṣṭasya dharmiṇaḥ parigrahavacanam ।
na ca cākṣuṣatvaṃ prajñāpanīyadharmaviśiṣṭasya dharmiṇaḥ parigrahavacanam api tu dharmanirdeśo 'yaṃ cākṣuṣatvād iti ।
tathā buddher nityatvam iti ।
atha punaḥ sādhyanirdeśagrahaṇād asādhyanirdeśanivṛttiḥ ।
sādhyanirdeśagrahaṇāt kilāsādhyanirdeśo nivartyate ।
asādhyaṃ ca dvedhā siddham anupapadyamānasādhanaṃ ca ।
tatra sādhyanirdeśa ity anenobhayaṃ nivartyate siddham anupapadyamānasādhanaṃ ca tatrānupapadyamānasādhanaṃ śabdācākṣuṣatvaṃ buddhinityatvaṃ ca ।
tasmān na tatra prasaṅgaḥ ।
atha punaḥ kṛtakatvādyanyatarapakṣasiddhaṃ sādhanaṃ sādhyatayopādīyate tadā kṛtakatvādeḥ sādhyanirdeśasya pratijñātvaṃ prāptam iti ।

naiṣa doṣaḥ vikalpānupapatteḥ ।
yadi tāvad evaṃ bravīti kṛtakatvaṃ sādhyam iti tadā na sūtrārthāparijñānād iti parihāraḥ ।
atha kṛtakaḥ śabda ity etat sādhyam ity evaṃ pratyavatiṣṭhate tadābhyupagama eva doṣatvena darśita iti na kiṃ cid bādhyate ।
yac cedam ucyate 'sādhyanirdeśanivṛttidvāreṇa sādhyanirdeśaḥ pratijñety ucyata iti tadvidhīyamānapratiṣidhyamānaśabdārthābhyupagamān niyamo na yuktaḥ ।
kva cid vākye vidhīyamāno 'rtho 'bhidhīyate kva cit pratiṣidhyamāna iti ।
ekāntavādinas tu doṣaḥ ।
yathā na pratiṣidhyamāna eva padārtho bhavati tathopariṣṭād vakṣyāma iti ।
sādhyanirdeśa iti ca pratijñāyāṃ sādhyayor hetudṛṣṭāntayoḥ prasaṅga iti ।
na prasaṅgaḥ siddhāntaviśeṣaṇatvāt sādhyaśabdasya siddhāntaviśeṣaṇo 'yaṃ sādhyaśabdo na sādhyamātram ।
tathā ca kaḥ prasaṅgo hetudṛṣṭāntayoḥ ।
siddhāntaś cānantaroktyā sādhyaśabdasya viśeṣaṇaṃ bhavati siddhāntānantaram avayavābhidhānāt ।
yady anantaroktyā siddhānto viśeṣaṇaṃ tannirdeśaḥ pratijñeti kāryam ।
na sarvatantrasiddhāntanirākaraṇārthatvāt ।
yadi tannirdeśaḥ pratijñety abhidhīyate sarvatantrasiddhānto 'pi prakṛtatvāt tacchabdenānukṛṣyeteti tannirdeśo 'pi pratijñā bhaved iti ।
ataḥ sādhyagrahaṇena sādhyasiddhāntaḥ sambadhyate na sarva iti ।
sāmarthyāt sarvatantrasiddhāntanirākaraṇam iti cet ।
yady apy ayaṃ sāmānyaśabdas tannirdeśaḥ pratijñeti tathāpi sāmarthyāt sarvatantrasiddhānto nirākriyate sarvatantrasiddhāntasyāsādhyatvād itarasya ca pratitantrāder avasthāyāṃ sādhyatvād iti ।
udāharaṇaṃ brāhmaṇān bhojayeti ।
yathāśeṣabrāhmaṇabhojanasyāśakyatvāt sāmarthyān niyama iti ।
yadi sāmarthyam āśrīyate samastasyānabhidhānaṃ tannirdeśaḥ pratijñety etad api na kartavyam ।
pratijñā pratijñeti vaktavyam ।
sāmarthyato niyamo gamyata iti ।
mā vocaḥ kiṃ no bādhyata iti ।
kathaṃ na bādhyate ।
yad abhyupagataṃ tan nivartate tannirdeśaḥ pratijñeti ।
jijñāsādiviśeṣaṇaṃ vā na prasaṅgaḥ sādhyanirdeśaḥ pratijñeti ।
jijñāsādibhiḥ prakaraṇotthāpakāvayavair viśeṣitam idaṃ vākyaṃ sādhyanirdeśaḥ pratijñeti ।
yasminn arthe jijñāsādayaḥ so 'rthaḥ sādhya iti tasya nirdeśaḥ pratijñeti ।
tathā ca hetudṛṣṭāntayoḥ kaḥ prasaṅgaḥ ।
arhaty arthe vā kṛtyābhidhānam ।
sādhyanirdeśaḥ pratijñety arhaty arthe kṛtyaḥ ।
sādhanam arhatīti sādhyaḥ ।
tasya nirdeśaḥ pratijñā ।
na ca hetudṛṣṭāntau sādhanārhāv ato 'pi na prasaṅgaḥ ।

karmakaraṇayor dharmabhedād vānyaḥ karmadharmo 'nyaś ca karaṇadharma iti ।
"kartur īpsitatamaṃ karma" iti karmadharmaḥ "sādhakatamaṃ karaṇam" iti karaṇadharmaḥ ।
na cetarasya dharma itaradharmo bhavitum arhatīti ।
karmanirdeśaś cāyaṃ sādhyanirdeśaḥ pratijñeti ।

karaṇanirdeśaś cākṣuṣatvād iti ।
ato 'pi na prasaṅgaḥ ।
sādhyāsiddhasiddhabhedād vā ।
anyat sādhyam ।
anyat siddham ।
anyac cāsiddhām iti ।
sādhyam anyatarapakṣasampratipannam anyataraṃ prati karmatayā yad upādīyate ubhayapakṣāsampratipannam asiddham ।
ubhayapakṣasampratipannaṃ siddham iti ।
tena yathā siddham ity ukte na sādhye nāsiddhe ca prasaṅgas tathā sādhyam ity ukte nāsiddhe siddhe ca prasaṅga iti ।
athāprasaktam api codyate sarve 'rthāḥ siddhā api pratijñātvena codanīyā bhavanti ।
athavā sādhyanirdeśaḥ pratijñeti pratijñādyavayavaviṣayo yo 'rthaḥ sa sādhyaḥ ।
yaḥ pratijñādīnām avayavānāṃ viṣayo dharmī prasiddhadharmaviśiṣṭaḥ sa dharmāntarādhikaraṇatvena sādhyate tathā ca hetudṛṣṭāntayoḥ kaḥ prasaṅgaḥ ।

na ced ayaṃ prasaṅgo 'sti tasmād iṣṭagrahaṇam anarthakaṃ sādhyanirdeśaḥ pratijñeti kila sādhyasyeṣṭagrahaṇenāviśeṣitatvāt ।
sādhyayor hetudṛṣṭāntayoḥ prasaṅga iti manyamānaiḥ kaiś cid anyathā pakṣalakṣaṇāni kriyante ।
tad yathā "pakṣo yaḥ sādhayitum iṣṭaḥ" iti ।
atreṣṭagrahaṇaṃ na kartavyam anarthakatvāt ।
sādhyapadena hetudṛṣṭāntābhāsokter nirākṛtatvāt tannirākaraṇārtham iṣṭagrahaṇam ity ayuktam ।
karmagrahaṇāc ca prāptam etad iṣṭam īpsitam iti cānarthāntaram ।
athāpy aniṣṭapakṣavyudāsārtham iṣṭagrahaṇaṃ kriyetārthataḥ kilāsyāniṣṭam ।
neṣṭaṃ tad bhavati yat svavacanādinā viruddham iti ।
yathāvācakāḥ śabdā iti ।
avācakatvaṃ ca śabdānāṃ pratijñāyate śabdā evārthapratyāyanāyoccāryanta iti vyāhatam ।
anuṣṇo 'gnir iti pratyakṣavirodhaḥ ।

aśrāvaṇaḥ śabda iti pratyakṣavirodhaṃ ke cid varṇayanti ।
tad ayuktam ।
indriyavṛttīnām atīndriyatvāt ।
indriyavṛttayo 'tīndriyāḥ ।
idam anenendriyeṇa gṛhyate nedam aneneti ca kasya cit pratyakṣam asty api tu tadbhāvābhāvānuvidhānāt ।

rūpādijñānair indriyavṛttayo 'numīyante ।
tasmān nedam udāharaṇam ।
udāharaṇaṃ tv anuṣṇo 'gnir iti yuktam ।

āgamaviruddham api vaiśeṣikasya nityaḥ śabda iti ।
idam api nāgamaviruddham iti paśyāmaḥ ।
na hi vaiśeṣikeṇa śabdānityatvam āgamataḥ pratipannam api tv anumānāt "kāraṇato vikārāt" ity evam āder etad apy anumānaviruddham eva ।
atha sūtrakāravacanāt pratipannam ity āgamavirodhaḥ ।
nanu ca nityo ghaṭa ity ayam apy āgamavirodhaḥ prāptaḥ ।
tasmād brāhmaṇena surā peyety āgamavirodhaḥ ।
prasiddhiviruddhaṃ tu na buddhyāmahe ko 'yaṃ prasiddhivirodha iti ।
prasiddhiḥ pratyakṣādīnāṃ pramāṇānām anyatamenārthapratipattiḥ ।
tad yathācandraḥ śaśīti ।
tasmāt pūrvapramāṇavirodha evāntarbhavatīti na prasiddhivirodhābhidhānena pṛthak prayojanaṃ paśyāmaḥ ।
śakyaṃ tu vaktuṃ sarva evāyaṃ prasiddhivirodha iti ।
etadarthanirākaraṇārtham iṣṭagrahaṇaṃ paṭhanti ।

etac ca sarvaṃ na yuktam iti paśyāmaḥ ।
katham ।
svārthāpavādādidoṣāṇāṃ pratijñādoṣatvenābhyupagamāt ।
sarva ete svārthāpavādādidoṣāḥ pratijñādoṣatvena sambhavanti na pakṣadoṣatvena ।
katham iti ।
arthasya tādavasthyāt ।
yathābhūto 'rtho 'bhidhīyamānas tathābhūta evānabhidhīyamāna iti ।
vacanam api tarhy evam eveti cet ।
vacane 'py ete doṣāḥ mā bhūvan satyaṃ nāmy arthadoṣā na vacanadoṣāḥ kiṃ tu puruṣadoṣāḥ ।
ye hi kartṛdoṣās te kriyādvāreṇodbhāvyanta iti kriyāyāṃ kartṛdoṣānupacarya duṣṭā kriyety ucyate ।
evaṃ vaktṛdoṣān vacana upacarya duṣṭaṃ vacanam ity ucyate ।
mukhyatas tu nārthe doṣā na vacane doṣā iti ।
arthasya svakriyāsu sāmarthyāt sarvo 'rthaḥ svasyāṃ svasyāṃ kriyāyāṃ samarthaḥ ।
sa tu svakriyāvyatirekeṇa kriyāntare viniyujyamānaḥ kartur evākauśalaṃ prakāśayati ।
evaṃ vacanam api svasmin svasminn arthe samarthaṃ viṣayāntareṣu prayujyamānaṃ vaktuḥ saṃmohaṃ prakaṭayati ।

atha pratijñāyāḥ pakṣaviṣayatvāt pratijñādoṣāḥ pakṣadoṣā ity ucyante ।
naitad yuktaṃ hetvādidoṣāṇām api pakṣadoṣatvaprasaṅgāt ।
evaṃ sati hetvādayo 'pi pakṣaviśayā iti kṛtvā hetvādidoṣā api pakṣadoṣā eva ।
tataś ca dūṣaṇaṃ pakṣadoṣa iti vaktavyam ।
na punar dūṣaṇāni nyūnatāvayavottaradoṣākṣepabhāvodbhāvanānīti ।
atha vācyavacakabhāvena niyamo bhaviṣyati na sādhyasādhakabhāveneti ।
naitad yuktaṃ pramāṇābhāvāt sādhanaviṣayatvena vyavatiṣṭhate pakṣo vacanaviṣayatvena ca ।
tatra vācyavācakabhāvaniyamād vacanadoṣāḥ pakṣe bhavantu mā bhūvan sādhyasādhanabhāvāt ।
sādhanadoṣāḥ pakṣadoṣā iti na pramāṇam asti ।
vacanadoṣāś ca pakṣa upacaryanta iti ।
na hi sambhave saty upacāro labhyate ।
tad yathā mañcāḥ krośantīti kroṣanakriyāyā mañceṣv asambhavāl laukikaprayuktavākyānvākhyānaṃ kurvatā mañcasthāḥ puruṣā iti sthāniṣu puruṣeṣu mañcaśabdam āropya pramāṇāsambhavenopacāraḥ kriyate mañcāḥ krośantīti ।
na punaḥ pratijñādoṣāḥ pratijñāyāṃ na sambhavanti ।
yatas tatrāsambhavanto 'vaśyam anvākhyeyatayā vyavasthitāḥ pakṣa upacaryerann iti ākasmikaṃ ca mukhyārthavyatikramaṃ kurvāṇena yad uktaṃ naiyāyikahetupratiṣedhenākasmiko mukhyārthavyatikramo labhyata iti tad vyāhanyeta ।

atheṣṭagrahaṇena laukiko 'rtho 'bhidhīyata iṣṭam abhipretam iti ।
ayam apy arthaḥ sādhanād eva gamyate ।
na hi kaś cid aniṣṭaṃ sādhayati ।
yo 'py aniṣṭabhayāt sādhayati tasyāpy aniṣṭanivṛttir iṣṭeti nāniṣṭaṃ sādhayati ।
tasmād iṣṭagrahaṇam anarthakam ।
evaṃ "vicāraṇāyām iṣṭo 'rthaḥ pakṣaḥ" ity atrāpīṣṭagrahaṇaṃ na kartavyam ।
kā ceyaṃ vicāraṇā ।
yadi sādhanadūṣaṇaprayogas tatrānekārthasannipāte na jñāyate katham iṣṭam iti ।
kiṃ sādhyatvena uta sādhanatvena dūṣaṇatvena uta dūṣyatvena iti ।
atha saṃśayo vicāraṇā ।
tad yathātmano 'stitvanāstitvavicāraṇāyām iti ।
ātmano 'stitvanāstitvasaṃśaya iti yāvad uktaṃ bhavati tāvad idam uktaṃ bhavaty ātmano 'stitvanāstitvavicāraṇāyām iti ।
saṃśayo vicāraṇāpadasya nārtho nāpi vicāraṇā saṃśayapadasya ।
vicāraṇā hi nāma saṃśayottarakālabhāvinī sādhanadūṣaṇaprayogarūpānyatarādhikaraṇanirṇayāvasānā sā na saṃśaya iti ।
saṃśayaḥ punar anavadhāraṇātmakaḥ pratyaya iti ।
na ca vāde saṃśayo bhavaty ubhayor niścitatvāt ।
niścitau hi vādaṃ kuruta iti ।

etena "sādhyatvenepsitaḥ pakṣaḥ" ity api pratyuktam ।
īpsitagrahaṇasya cāniṣṭanirākaraṇārthatvāt "viruddhārthānirākṛtaḥ" iti na vaktavyam ।
pakṣo yaḥ sādhayitum iṣṭa ity atreṣṭagrahaṇenāniṣṭapakṣanirākaraṇam itīhāpīpsitagrahaṇād aniṣṭapakṣanirāsa ity uttarakārikārddhaṃ na kartavyaṃ viruddhārthānirākṛta iti ।
atha viruddhārthānirākṛta ity anenāniṣṭāḥ pakṣadoṣā nirākriyanta īpsitagrahaṇaṃ tarhi vyartham ।
athobhayam īpsitagrahaṇaṃ viruddhārthānirākṛta iti ca pakṣadoṣāṇāṃ nirākartṛ tathāpi pakṣo yaḥ sādhayitum iṣṭa ity atrāpi viruddhārthānirākṛta iti kartavyam ।
sarvathaite pakṣalakṣaṇe vicāryamāṇe ekasya nyūntvam anyasyādhikyaṃ khyāpayat iti ।
svayaṃ sādhyatvenepsita iti ca svayaṃgrahaṇa na kartavyam ।
kiṃ kāraṇam ।
karmaṇaḥ kartṛapekṣatvād yathā kartā vṛkṣaṃ chinattīty ukte svayam iti gamyate na hy anyasya cchedyo vṛkṣo 'nyaś chinattīty evaṃ yasya sādhyaḥ sa eva sādhayiteti svayam iti gamyate ।
so 'yaṃ parasyākṣarādhikyadoṣān vicinvānaḥ svavacanayoge saṃmūḍha iti ।

yad api vādavidhānaṭīkāyāṃ sādhayatīti śabdasya svayaṃ pareṇa ca tulyarūpatvāt svayam iti viśeṣaṇaṃ sādhayatīti kilāyaṃ śabdaḥ prayojye prayoktari ca tulyarūpo bhavatīti ।
satyaṃ tulyarūpa eṣa śabdo na punaḥ sādhāraṇaprayoge prayojanaṃ paśyāmaḥ ।
ata evaṃ vaktavyaṃ pakṣo yaḥ sādhayitum iṣṭa iti ।
tattvabhāktayoś ca tattvasampratipattiḥ prayoktaryasampratipattir yady apy ayaṃ tulyarūpaḥ śabdas tathāpi prayojya eva sambhavati sādhayatīti ।
na prayoktari bhāktatvāt prayojye cāñjasatvāt ।
tumunaś ca samānakartṛkeṣv eva niyamāt ।
sādhayitum iti tumunaḥ prayogo 'yam ।
sa cāyaṃ samānakartṛkeṣv eva dṛṣṭaḥ ।
tad yathā snātuṃ gacchāmīti ।
na punar anunmatta evaṃ brūyāt svayaṃ snātuṃ gacchamīti ।
tathehāpīti ।
yady api sādhayati śabdas tulyarūpas tathāpi tumunā viśeṣitatvāt prayoktary antiprasaṅgaḥ ।
yad api svayaṃśabdena ca śāstrānapekṣam abhyupagamaṃ darśayatīty atroktaṃ ।
kim uktam ।
parāvajñānasyāyuktatvād ity evam ādi ।
kiṃ punaḥ śāstraṃ yadapekṣam abhyupagamaṃ darśayati ।
nanu ca śāstraṃ pratyakṣānumānābhyām aviruddham āgamas tadanapekṣam abhyupagamaṃ darśayatīti bruvatāpramāṇakam artham abhyupaitīty uktaṃ bhavati ।
yaś cāpramāṇako 'bhyupagamo nāsāv abhyupagantuṃ svasthātmanā yukto nāpi pratipādayituṃ śakya iti ।

yad api vādavidhau sādhyābhidhānaṃ pratijñeti pratijñālakṣaṇam uktaṃ tad apy ubhayathā doṣān na yuktam ।
katham iti ।
yadi tāvat pūrvaprakṛtapakṣam apekṣamāṇenedam ucyate sādhyābhidhānaṃ pratijñeti tadā sādhyagrahaṇānaṃ vyartham ।
prakṛtaḥ pakṣas tacchabdenābhisambhantsyata iti tadabhidhānaṃ pratijñeti vaktavyam ।
atha pakṣānapekṣaṃ svatantram etal lakṣaṇaṃ tathāpi yo naiyāyikapratijñāyāṃ doṣa uktaḥ sa iha prasaktaḥ ।
yas tu tatrabhavatā parīhāraḥ kriyate mamāpi sa eva parīhāro bhaviṣyatīti na yuktaṃ tasya mayānabhyupagamād bhavatā cābhyupagatatvāt ।
yathā nāma kaś cit paraṃ brūyān mātā te bandhakī strītvād iti sa tasyottaraṃ brūyān ।
na bandhakītve strītvaṃ hetuḥ kiṃ tu svapuruṣavyatirekeṇa puruṣāntarasambandha iti ।
strītvād bandhakītvaṃ brūvāṇasya svasyā mātur bandhakītvam aparihāryam ।
atha parapuruṣasambandhaṃ hetum abhyupeyāt strītvād bandhakītvaṃ vyāhatam bhavati tathā bhavato 'pīti vyāghātaḥ sādhyayor hetudṛṣṭāntayor nirdeśaḥ pratijñā prāpnotīti tasmād apetasarvadoṣam idaṃ vākyaṃ sādhyanirdeśaḥ pratijñeti ।

hetor avasaraprāptasya lakṣaṇāpadeśadvāreṇa sūtram "udāharaṇasādharmyāt" iti udāharaṇena sādharmyam udāharaṇasādharmyam ।
kiṃ punar udāharaṇam ।
vakṣyamāṇakam ।
tena sādharmyaṃ samānadharmatā ।
yo dharmaḥ sādhye bhavati tathābhūta evodāharaṇe 'pīti na punaḥ sa evānyadharmasyānyatrāvṛtteḥ ।
na hy anyasya dharmo 'nyatra vartate kiṃ tu tattulyaḥ sa evety ucyate ।

yadi punaḥ sādharmyaṃ hetur ity etāvan mātram ucyeta bhavatv evaṃ vivakṣitārthasiddhir aniṣṭapratiṣedhas tu na syāt ।
sādharmyamātraṃ hetur ity etāvatāniṣṭapratiṣedho na syād ity ato 'niṣṭapratiṣedhārtham udāharaṇasādharmyagrahaṇam ।
udāharaṇasādharmyagrahaṇād anudāharaṇasādharmyam arthān nirākṛtaṃ bhavati ।
avadhāraṇena vā nirākriyate ।
udāharaṇenaiva sādharmyam udāharaṇasādharmyaṃ na punar anudāharaṇenāpi sādharmyam evodāhraṇena na punar vaidharmyam apīti ।
kasya punar udāharaṇena sādharmyam ।
kasyānyasya punaḥ syāt sādhyasya prakṛtatvāt pratyāsatteś ca ।
prakṛtaṃ pratyāsannaṃ ca sādhyam ।
tasmād udāharaṇasādharmyaṃ sādhyasya ।
atrāpi ca sādhyena sādharmyam iti sādharmyam evety avadhāryate na punaḥ sādhyasyaiva ।
kiṃ punar anenāvadhāraṇena labhyate ।
sādhyaikadeśavṛttir ahetur ity etal labhyate ।
so 'yaṃ hetuḥ sādhyodāharaṇābhyāṃ pratisaṃhitaḥ ।
kiṃ punar asya pratisandhānam ।
sādhye vyāpakatvam udāharaṇe ca sambhavaḥ ।
evaṃ dvilakṣaṇas trilakṣaṇaś ca hetur labhyate ।
udāharaṇenaiva sādharmyam ity evaṃ bruvatānabhyupagatavipakṣasyāpy udāharaṇenaiva sādharmyam iti dvilakṣaṇo 'pi hetur bhavatīty uktam ।
yadā punar vipakṣam abhyupaiti tadāpy udāharaṇenaiva sādharmyaṃ nānudāharaṇeneti trilakṣaṇo hetur ity uktaṃ bhavati ।
tatra dvāv anvayavyatirekiṇau yathā vaiśeṣikasyānityaḥ śabdaḥ kṛtakatvāt sāmānyaviśeṣavato 'smadādibāhyakaraṇapratyakṣaviṣayatvāc ceti ।
dvāv anvayinau yathā sarvānityatāvādino 'nityaḥ śabdaḥ prameyatvād amūrtatvāc ceti ।
tad evam anvayavyatirekabhedavān anvayabhedavāṃś catuṣprakāro hetur ity uktaṃ bhavatīti ।
tad evaṃ hetusvarūpāvadhāraṇād hetvābhāsā nirākṛtā bhavanti ।
tatrodāharaṇenaiva sādharmyam iti viparyayahetor anaikāntikasya ca nirākaraṇam ।
sādharmyam evodāharaṇenety anenāvadhāraṇena sādhyāvṛttiḥ sādhyaikadeśavṛttiś ca nirākriyata iti ।
tatra tāvad viparyayahetur aśvo 'yaṃ viṣāṇitvāt ।
gaur viṣāṇitvād ity anaikāntikaḥ ।
sādhyāvṛttiś cākṣuṣatvād anityaḥ śabda iti ।
sādhyaikadeśāvṛttir anityāḥ paramāṇavo gandhavattvād iti ।
svarūpatas tarhy anaikāntikādigrahaṇaṃ na kartavyam ।
yady anena hetulakṣaṇenaivaṃ bhāvyamānenārthād anaikāntikādayo nirākriyante ।
nanv anaikāntikaḥ svavyabhicāra ity evam ādisūtrānārambhaḥ ।
nātiprasaktasya niyamārthatvād anekadhā hetvābhāsā bhinnā iti teṣāṃ niyamajñāpanārtham anaikāntikādigrahaṇam iti ।

udāharaṇasādharmyāc ca kim anyat sādhyasādhanam ity eke ।
na kilodāharaṇasādharmyavyatirekeṇānyat sādhyasādhanam astīty ata evaṃ sūtraṃ kartavyam udāharaṇasādharmyaṃ hetur iti ।
atha punaḥ sādhyasādhanaśabdopādānam udāharaṇasādharmyaviśeṣaṇārtham evam api pañcamyapadeśo nirarthaka iti ।
na hi bhavati nīlād utpalam iti ।
anye tu pañcamyapadeśānarthakyam anyathā varṇayanti ।
arthāntare dṛṣṭatvād ihānarthaka iti ।
arthāntare kila pañcamī dṛṣṭā yathā grāmād āgacchati ।
na punar udāharaṇasādharmyavyatirekeṇānyat sādhyasya sādhanam astīty ataḥ pañcamyapadeśo 'narthaka iti ।
sādhyasādhanaviśiṣṭaṃ codāharaṇasādharmyaṃ hetur iti bruvāṇenābhidheyo hetur ity uktaṃ bhavati ।
tathā ca sādhyanirdeśaḥ pratijñeti vyāhataṃ bhavati ।
na cābhidhānābhidheyātmakaḥ samudāyo dṛṣṭa iti nobhayeṣām avayavatvam ।
tatra tv eṣa doṣo na parihārāvākyaṃ prayojayati tenaivāpākṛtatvāt ।
udāharaṇasādharmyāt sādhyasādhanavacanaṃ hetur ity evaṃ vyācakṣāṇena samasta eva doṣo 'pākṛto bhavatīti ।
ato na parihāravākyaṃ prayojayati ।
sādharmyasya vyabhicāryavyabhicāritvad viśeṣaṇayogo na tadvacanasyāpakārakatvāt ।
yat tatprakāravat tad viśeṣyate sādharmye caitad asti na ca vacasīti ।
vacasaḥ prakāravatvaṃ na sambhavatīti na buddhyāmahe yathaivārthaḥ prakāravān tathā vaco 'pīti ।
arthaḥ kathaṃ prakāravān ।
ubhayathābhāvād yasmād asāv artha ubhayathā bhavati nityo 'nityo mūrto 'mūrtaś ca vacanam api tarhy ubhayathā bhavatīti tulyaṃ nityānityamūrtāmūrtaśabdābhidheyam iti ।
dṛṣṭaś ca śabde viśeṣaṇaprayogaḥ ।
yathā kim ayam āha gaur ity ayam āheti ।
itiparatayā śabdaḥ śabdāntarād vyavacchidyate ।
svayaṃ vacanaviśeṣakāṇi bahūni vākyāni prayuktāni ।
tad yathā svaparapakṣayoḥ siddhyasiddhyarthaṃ vacanaṃ vāda iti ।
atha vacanaṃ naiva viśiṣyate siddhyasiddhyarthaṃ vacanaṃ vāda ity evam ādi vyāhatam ।
so 'yaṃ sūkṣmekṣikayā parasya doṣānabhidadhāno lokād apy apabhraṣṭa iti ।

yady apy arthāntare dṛṣṭatvād ihānarthakaḥ pañcamyapadeśa ity ।
evaṃ bruvāṇaḥ svasiddhāntaṃ bādhate ।
na hi bhavantaḥ senāvanādīny arthāntarabhūtāni pratipadyante ।
atha ca pañcamyapadeśo bhavati vanād ayaṃ vṛkṣa ānītaḥ senāto 'śva iti ।
dṛṣṭaś ca tantrāntare pañcamyapadeśo 'narthāntare "sandhivigrahābhyāṃ ṣāḍguṇyaṃ sampadyate" iti ।
anabhyupagatārthāntaravipakṣasya ca hetur vipakṣād viśeṣa iti pañcamyārthāntaravācakatvaṃ kutaḥ ।
yad apy udāharaṇasādharmyasyeti vaktavyaṃ nodāharaṇasādharmyād iti tad api na vivakṣātaḥ kārakaśabdaprayogāt ।
yadā sādharmyam abhidhīyamānatayā vivakṣitaṃ bhavati tadodāharaṇasādharmyasyeti yuktam ।
yadā tūdāharaṇasādharmyasya nimittabhāvo vacane 'pi vivakṣitas tadodāharaṇasādharmyād iti nimittapañcamī yuktā ।
kathaṃ punar udāharaṇasādharmyasya nimittabhāvaḥ ।
sati bhāvād yasmād udāharaṇasādharmyaṃ buddhvā vivakṣāprayatnavāyūdīraṇatālvādyabhighātādayaḥ śabdasya nimittaṃ bhavanti ।
ataḥ pāramparyeṇodāharaṇasādharmyam api nimittam iti ।
tasmāt pañcamyabhidhānam eva jyāyaḥ ।

udāharaṇam anityaḥ śabda utpattidharmakatvāt ।
utpattidharmakam anityaṃ sthālyādi dṛṣṭam iti ।
kiṃ punar idam anityaṃ nāma ।
yasyānityatvam asti tad anityam ।
athānityatvaṃ kim ।
ubhayāntaparicchinnavastusattāsambandhaḥ sattā vā tadviśeṣaṇā ।
athotpattidharmakaṃ kim ।
utpattirdharmo yasya sa utpattidharmā ।
utpattidharmaievotpattidharmakaḥ ।
kā punar iyam utpattiḥ ।
asadviśeṣaṇasya sato 'tyantam abhāvabhāvapratiṣedhaḥ ।
yad asadviśeṣaṇaṃ sadbhavati tat pūrvaṃ nāsīt paścād bhavatīti gamyate tasya nātyantam abhāvo nātyantaṃ ca bhāva iti pratiṣedho yaḥ sa utpattiśabdārthaḥ ।
sattā caivaṃviśeṣaṇā ।
vākyārthābhyanujñānāc ca padārthābhyanujñānam ।
yo vākyasyārtho 'bhūtvā bhavatīti sa padasyārtha utpadyata iti ।
sotpattidharmo yasya sa bhavaty utpattidharmaka iti ।

kim etāvad dhetulakṣaṇam iti ।
nety ucyate ।
kiṃ tarhi ।
"tathā vaidharmyāt ।"
atrāpy udāharaṇavaidharmyād ity udāharaṇenaiva vaidharmyaṃ nānudāharaṇeneti ।
vaidharmyam evodāharaṇena na sādharmyam apīti ।
udāharaṇam anityaḥ śabda utpattidharmakatvāt ।
anutpattidharmakaṃ nityaṃ dṛṣṭam ātmādaya iti bhāṣyam ।
etat tu na samañjasam iti paśyāmaḥ prayogamātrabhedāt ।
prayogamātraṃ hi bhidyate nārtha iti ।
na ca prayogamātrabhedād vastv antaraṃ bhavitum arhati ।
udāharaṇamātrabhedāc ca ।
udāharaṇamātraṃ kevalaṃ bhidyata ātmā ghaṭa iti ।
yadi codāharaṇabhedād bhedo bhavati tathā vaidharmyād iti na paṭhitavyam ।
kiṃ kāraṇam ।
udāharaṇabhedād eva bhedo gamyate ।
udāharaṇasūtraṃ ca bhedakam asti tadviparyayād vā viparītam iti ।
tasmān nedam udāharaṇaṃ nyāyam iti ।
udāharaṇaṃ tu nedaṃ nirātmakaṃ jīvaccharīram aprāṇādimattvaprasaṅgād iti ।
yad ubhayapakṣasampratipannam aprāṇādimat tat sarvaṃ nirātmakaṃ dṛṣṭam ।
na cedam aprāṇādimad bhavati ।
tasmān nedaṃ nirātmakam iti ।

so 'yam avītaḥ parapakṣapratiṣedhāya bhavatīti ।
tāv etau vītāvītahetū lakṣaṇābhyāṃ pṛthag abhihitāv iti ।
tatra svarūpeṇārthaparicchedakatvaṃ vītadharmaḥ ।
avītadharmaḥ punaḥ parapakṣapratiṣedhenaiva pravartata iti ।
ekasya vidhīyamāno 'rtha itarasya pratiṣidhyamānaḥ ।
katham punar ayam avīto 'rthaparicchedaka iti ।
atha yo 'bhyanujñāto vīto 'rthaparicchedakaḥ sa katham ।
vīto 'nvayād iti cet ।
vīto hetur anvayena pratipādayati ।
atha prameyatvaṃ kasmān na hetur yady anvayasyaitat sāmarthyam ।
vyabhicārāt prameyatvaṃ na hetuḥ ।
na tarhy anvayaḥ pratipādako 'pi tv avyabhicāraḥ ।
yadi cāvyabhicārād dhetur arthaṃ pratipādayati tadācodyam etat katham avītaḥ pratipādaka ity avītasyāpi vyatirekāvyabhicāritvāt pratipādakatvam iti ।
katham ।
yāvad aprāṇādimat tat sarvaṃ nirātmakaṃ dṛṣṭam ity aprāṇādimattvaṃ ca jīvaccharīrān nivartate ।
tasmāt tadavyabhicāri nirātmakatvam api nivartsyatīti ।
atha punar aprāṇādimattvanivṛttim eva pratipādyate na punar nirātmakatvasya ।
na yuktam evaṃ bhavitum ।
kiṃ kāraṇam ।
pakṣa evaṃ sati vyabhicāro darśitaḥ syāt ।
pakṣavyabhicāropadarśane ca sati śakyaṃ vaktum ।
anvayini tu hetau śabde nityatvam astu sati kṛtakatva iti ।
tasmād yathānvayino 'nvayasambandhāvyabhicāraḥ pratipādakas tathā vyatirekiṇo 'pi viparyayasambandhāvyabhicāra iti ।
etena yathā vītahetor avyabhicāriṇa ekasya dharmasya darśanād itaradharmānumānam evam avītahetāv apy ekadharmanivṛttidarśanād itaradharmanivṛttyanumānam iti ।

sarvātmakatvaprasaṅga iti cen na vikalpānupapatteḥ ।
yady ekadharmanivṛttidarśanād itaradharmanivṛttir anumīyate tannivṛttyā ca sātmakatvaṃ sidhyatīti manyasa evaṃ sati sarvātmakaṃ śarīraṃ prāpnoti ।
kiṃ kāraṇam ।
aprāṇādinivṛtter aḍitthādinivṛttipratipādakatvāt ।
nedam aḍitthavaccharīram aprāṇādimattvaprasaṅgāt ।
evam aḍitthādipratiṣedho 'pi vaktavya iti ।
tac ca naivaṃ vikalpānupapatteḥ ।
idaṃ tāvad bhavān pṛṣṭo vyācaṣṭāṃ kim avadhāritakāryasvabhāvaḥ padārtho ḍitthaśabdavācya āhosvin neti ।
yady avadhāritakāryasvabhāvaḥ saṃjñābhedamātram ātmā sa iti ।
athānavadhāritakāryasvabhāvas tasya vyāvṛttir aśakyā pratipādayitum ।
vyāvṛttipradhānaṃ cedaṃ vākyam ।
tasmād avītahetor artham abuddhvā sarvātmakatā codyata iti ।

yadi tarhy asādhāraṇo dharmo hetur nityā pṛthivī gandhavattvād ity evam ādayo 'pi hetavaḥ prāpnuvanti ।
na hetvarthāparijñānāt ।
satyam asādhāraṇo vaidharmyahetur na punar vaidharmyaṃ vyabhicāri ।
gandhavattvaṃ ca nityānityavyabhicāri ।
tasmād anvayino vyatirekiṇaś ca nānvayavyatirekau hetubhāve nimittaṃ kiṃ tv anvayavyatirekayor avyabhicāra iti ।
yaḥ punar asādhāraṇo dharmaḥ pakṣa eva kevalaṃ yasya tattulyavipakṣau na staḥ sa kasmān na hetur yathā sarvaṃ nityaṃ sattvāt ।
satyam ayam asādhāraṇo na tu vyāvṛttaḥ ।
avyāvṛtter hetur iti ।
etena yaḥ pakṣaikadeśavṛttir avidyamānasapakṣavipakṣaḥ sa na hetur ity uktaṃ bhavati ।
yathā sarvaṃ nityam amūrtatvād iti ।
yaḥ pakṣaikadeśe vartate 'vidyamānasapakṣo vipakṣāc ca nivartate yathānabhyupetanityapakṣasya nitye vāṅmanase śrāvaṇatvād iti sa kasmān na hetuḥ ।
ayam api na hetuḥ sūtrārthenāpoditatvāt sūtrārthas tathā vaidharmyād iti ।
atra ca vaidharmyam udāharaṇenaiva ।
vaidharmyam eva codāharaṇena na punar idaṃ vaidharmyam eva ।
tasmān na prasaṅga iti ।
evam anayor vītāvītahetvoḥ pṛthagarthapratipādakatvasyākumāraṃ prasiddher yad uktaṃ vītāvītau na pṛthak pratipattihetū iti tat saṃmūḍhenoktam ।

hetur vipakṣād viśeṣa ity anye ।
anye tu anyathā hetulakṣaṇaṃ vyācakṣate hetur vipakṣād viśeṣa iti ।
yadi punar etāvanmātram ucyate hetur viśeṣa iti kiṃ syāt ।
viśeṣamātraṃ hetuḥ syāt ।
sādharmyamātranirākaraṇaṃ ca syāt ।
sādharmyamātranirākaraṇe viśeṣamātraparigrahe ceṣṭāniṣṭasaṃgraha iti ।
ato 'niṣṭahetunirākriyāyai vipakṣagrahaṇam ।
vipakṣād yo viśeṣaḥ sa hetuḥ ।
vipakṣād viśeṣo hetur ity etāvati codyamāne vipakṣād viśeṣamātrasya hetutvam ।
sa cānekabhedaḥ ।
tannivṛttyarthaṃ vipakṣād evety avadhāryate ।
avadhāraṇe caitasmin vipakṣaikadeśavṛttir eko 'nuṣajyate gaur viṣāṇitvād iti ।
sa hi vipakṣād eva viśeṣa iti ।
nāyam anenāvadhāraṇena nirākriyata iti tannivṛttyarthaṃ dvitīyam avadhāraṇaṃ vipakṣād viśeṣa eva ।
na tv ayaṃ viśeṣa eva vipakṣaikadeśavṛttitvāt sāmānyam api ।
tad evam ābhyām avadhāraṇābhyām anvayavyatirekī trilakṣaṇo hetur labhyata iti ।

satyam ekas trilakṣaṇo hetur labhyate ।
sapakṣaikadeśavṛttiś ca ekas trilakṣaṇa eva nirākriyate ।
katham ।
ādyenāvadhāraṇena vipakṣād eva yo viśeṣaḥ sa hetur iti bruvatā yas tulyaikadeśavṛttiḥ sa nivartito bhavati ।
na hy ayaṃ vipakṣād eva viśeṣaḥ kiṃ tu sapakṣaikadeśād api vipakṣaikadeśavṛttipratiṣedhāt samānād api pakṣād yo viśeṣa eva sa na hetur ity uktaṃ bhavati ।
yathāśvo 'yaṃ viṣāṇitvād iti ।
na punar ayaṃ prayatnānantarīyakatvādir viśeṣa eva na bhavaty api tu pakṣaikadeśavṛttiyvāt sāmānyam api ।
yady evaṃ vipakṣād eva yo viśeṣaḥ sa hetur ity etad avadhāraṇaṃ bādhitaṃ bhavati ।
na tāvad ayaṃ prayatnānantarīyakatvāddir vipakṣād eva viśeṣaḥ kiṃ tu tattulyaikadeśād api ।
athāśrūyamāṇenāpy arthenāvadhāraṇe 'rthavatī ।
evaṃ ca sati tattulyaikadeśavṛttivat sādhyaikadeśavṛtter api hetutvaprasaṅgaḥ ।
yenaiva sāmarthyena tattulyaikadeśavṛttir labhyate tenaiva sāmarthyenānumeyaikadeśavṛttir api hetuḥ prāptaḥ ।
yathānityāḥ paramāṇavo gandhavattvād iti ।
te ete 'vadhāraṇe yadi tāvad yathāśrute bhavatas tata iṣṭaḥ prayatnānantarīyakatvādir na hetuḥ ।
athānyathā śrūyate 'nyathā prakalpyete 'bhipretārthasiddhyarthaṃ tathāpy abhipretaprāptivad aniṣṭo 'pi gandhavattvādir labhyata ity ubhayaṃ ca lakṣaṇadoṣo 'bhipretahānir aniṣṭaprasaṅgāc ca ।
naiṣa doṣo vṛttau viśeṣitatvāt ।
aniṣṭasya gandhavattvādeḥ prāptir iti na doṣo yasmād vṛttāv āha yo dharmaḥ pakṣasyety ।
anena cākṣuṣatvādiḥ pakṣāsambhavī nirākriyate pakṣaikadeśavṛttis tu katham ।
na hy asau na pakṣadharmo na bhavati ।
tathā vipakṣaikadeśavṛttir na vipakṣasya na dharma iti ।
tasmād anyathā nirākaraṇe yatnaḥ kartavya iti ।
na kartavyo 'vadhāraṇān nivṛtter avadhāraṇād ekadeśavṛttir nivartiṣyate ।
kiṃ punar atrāvadhāryate kiṃ dharma eva pakṣasyota pakṣasyaiva dharmaḥ ।
astu tāvad dharma eva pakṣasyeti kiṃ punar asyāvadhāraṇasya sāmarthyam ।
kim anena sambhavo jñāpyata utāsambhavo nivartyate ।
ubhayathāpi nāvadhāraṇasya sāmarthyam asti sambhavajñapter asambhavanivṛtteś cāvadhāraṇam antareṇāpy adhigateḥ ।
na caikadeśavṛttir nirākriyata iti vyartham avadhāraṇam ।
atha punar vyāptir asyāvadhāraṇasyārtho dharma eva pakṣasyeti na punar adharmo 'pi ।

yaḥ punaḥ pakṣaikadeśavṛttir asāv adharmo 'pi ।
satyam anenaikadeśavṛttir nirākriyata iti ।
etasminn apy ekaṃ sandhitsato 'nyat pracyavate ।
bhavatv ekadeśavṛtter nirākaraṇaṃ sapakṣe siddha etat padaṃ kim artham ārabhyate ।
kathaṃ punar idam anārabhyam ।
yasmād vyāptyarthenāvadhāraṇena caritārtham etat ।
dharma eva pakṣasyeti pakṣo niyato dhārmo 'niyataḥ ।
tasyānityatasya vyāptyativyāptibhyāṃ tattulyavipakṣagatis tatra vipakṣe nāstīti prasṛtasya pratiṣedho bhavatu ।
sapakṣe siddha ity etat padaṃ mā bhūt ।
atha punar idam avadhāraṇam anyathā kriyate pakṣasyaivety evam apy anantare dve api pade sapakṣe siddho vipakṣe nāstīti ca bādhite bhavataḥ ।
katham ।
sapakṣe siddha ity etadavadhāraṇārthabādhitaṃ pakṣasyaiva dharmaḥ sapakṣe ca siddha iti ।
na hi loka evaṃ prakārāṇi vākyāni pravartante devadattam eva bhojaya yajñadattaṃ ceti ।
uttaraṃ ca padaṃ vipakṣe nāstīti gamyamānatvān na kāryam ।
kena gamyamānatvād iti ।
avadhāraṇena pakṣasyaiva dharmaḥ sa nānyasyeti gamyata etad iti vipakṣe nāstīty etan na kartavyam iti ।
na ca pakṣaikadeśavṛttir nirākriyata iti yad artham avadhāraṇam sa evārtho hīyata iti ।
atha punaḥ sapakṣe siddha ity etad api padam avadhāraṇārtham evārabhyate sapakṣa eva siddhaḥ siddha eva ca sapakṣa iti ।
kiṃ punar asmin pade 'vadhāraṇena labhyate ।
yadi sambhavaḥ so 'navadhārito 'pi gamyate sapakṣe siddha iti ।
atha vyāptis tajjātīyasyaikadeśavṛttir ahetur iti prāptam ।
atha sapakṣa eva siddha iti tathāpi pūrvottare pade vyāhate bhavataḥ pakṣasya dharmo vipakṣe nāstīty avadhāraṇārthabādhitatvāt pūrvam anārabhyaṃ gamyamānatvād uttaram api ।
atha vipakṣe nāstīty etad apy avadhāraṇārtham eveti ।
atrāpi kim avadhāryate vipakṣa eva nāstīti nāsty eva vipakṣa iti ।
yadi vipakṣa eva nāsti tadā gaur viṣāṇitvād iti hetuḥ prāptaḥ ।
eṣa hi vipakṣa eva nāsti ।
atha vipakṣe nāsty eveti na punar madhyamasya padasyānārambhaḥ ।
kathaṃ punar madhyamasya padasyānārambha iti ।
tatra pūrvapadaṃ vyāptyartham uttaraṃ padaṃ vipakṣaikadeśavṛttipratiṣedhārtham ।
atha sapakṣe siddha ity etat padaṃ kim artham ārabhyata iti ।
yadi sambhavārthaṃ vyāptyarthenādyenāvadhāraṇena sambhavo labhyata iti vyartham ।
tad etasmin lakṣaṇe vṛttyā saha vicāryamāṇe 'niṣṭahetūpanipāto veṣṭahetuparityāgo vābhipretagrastahānir veti doṣāḥ ।

hetur vipakṣād viśeṣa iti ca yadā sautrāntikapakṣam āśritya lakṣaṇaṃ vicāryate tadā vipakṣāsambhavād dhetur vipakṣād viśeṣa iti ca vipakṣārtho vaktavyaḥ ।
na hy asati vipakṣe vipakṣārthaṃ paśyāma iti ।
na cāsati pañcamyāḥ prayogaḥ sambhavati ।
vipakṣād iti pañcamīviṣayo vaktavyaḥ ।
asati ca vipakṣe nādhikaraṇārthaḥ sambhavatīti vipakṣe nāstīti saptamyartho vaktavyaḥ ।
vipakṣāsambhave ca sati pakṣatajjātīyavyāpakatvāt kṛtakatvāder viśeṣo 'rthaś cintyaḥ ।
kṛtakatvād iti tadā sādhāraṇatvād sāmānyaṃ na viśeṣa iti ।
tad etallakṣaṇaṃ svasiddhāntenāsaṅgatatvād alakṣaṇam iti ।
yad api hetuvārttikaṃ bruvānenoktaṃ saptikāsambhave ṣaṭpratiṣedhād ekadvipadaparyudāsena trilakṣaṇo hetur iti tad apy ayuktam ।
dvipadalakṣaṇayuktayor hetutvāt tatra kila saptikā sambhavati pakṣasyaiva dharmaḥ samāna eva pakṣe siddho vipakṣa eva nāsti ।
pakṣasya dharmaḥ samāne ca siddhaḥ pakṣasya dharmo vipakṣe nāsti ।
samāna eva ca siddho vipakṣe nāsti pakṣasya dharmaḥ ।
samāne ca siddho vipakṣe ca nāstīti ।
tad evaṃ saptikāsambhave sati ṣaṭpratiṣedham uktvā yad ayaṃ tripadaparigraheṇa trilakṣaṇasya hetutāṃ śāsti tenaikadvipadaparyudāsaṃ jñāpayatīti ।
tac ca naivam ।
dvipadalakṣaṇayuktayor hetutvād iti ।
anabhyupagatanityapakṣasya kṛtakatvād ity ayaṃ dvābhyāṃ lakṣaṇābhyām upayujyate prayatnānantarīyakatvād iti cānayor hetubhāvo na syāt ।
yaś cāyaṃ vyatirekī hetur nedaṃ nirātmakaṃ jīvaccharīram aprāṇādimattvaprasaṅgād ity evam ādiḥ sa na hetuḥ syāt padadvayopayogād iti ।
tasmād hetur vipakṣād viśeṣa ity etallakṣaṇaṃ vicāryamāṇam abhimatasya hetutvam āpādayatīṣṭaṃ vā bādhate graṃthaṃ vā nirākaroti śāstraṃ bādhata iti ।
"tatra yaḥ san sajātīye dvedhā cāsaṃs tadatyaye" ity anye ।
anena san sajātīye dvedhā ceti san sapakṣe dvedhā cāsaṃs tadatyaya ity asapakṣe nāstīti ।
etāvatā ca kila lakṣaṇena trilakṣaṇo hetur labhyata iti yathāśruti na labhyate ।
yadi tāvad etal lakṣaṇam yathāśruti bhavati pakṣe vidyata iti kenaital labhyata iti ।
nanu coktaṃ hetus tadābhāśo va prāyaḥ pakṣadharma eveti ।
uktam etan na punar anena pakṣadharmo hetur iti labhyate kiṃ tv apakṣadharmo na hetur na hetvābhāsa iti ।
athāpy arthato labhyetāpakṣadharmo hetur na hetvābhāsa ity ayaṃ yadi vākyārtho bhavaty arthād gamyate hetur hetvābhāsaś ca pakṣadharma iti ।
satyam arthāt pakṣadharmo gamyate na tu vyāpako niyato labhyata iti ।
apakṣadharmanivṛttimātratvena ca sambhavamātraṃ labhyata iti ।
tac ca dvedhā vyāpakam avyāpakaṃ ca ।
tatrāvyāpako 'niṣṭo hetuḥ prāptaḥ ।
na prāptaḥ pakṣadharma evety abhidhānād yaḥ pakṣasya dharma eva sa hetuḥ na tv ayaṃ pakṣadharma evaikadeśavṛttitvāt ।
nāvadhāraṇasyānyārthatvāt ।
anyārtham avadhāraṇaṃ bhavantaḥ kalpayanti ।
kim artham ।
hetuhetvābhāsaniyamajñāpanārtham ।
tad avadhāraṇam anyārthaṃ sat katham avyāpakaṃ nivartayiṣyati ।

athobhayakāri bhavaty avyāpakanivṛttyarthaṃ ca hetuhetvābhāsaniyamajñāpanārthaṃ ca tathāpi san sajātīye dvedhā cety akaraṇīyam ।
katham ।
vyāptyarthenāvadhāraṇena pakṣo niyato dharmas tv aniyata iti ।
aniyatasya vyāptyavyāptibhyāṃ dharmasya dvau rāśī śiṣyamāṇau sajātīyas tadatyayaś ca tatrātiprasakter asaṃs tadatyaya iti yuktam ।
san sajātīya iti kim artham ।
yadi sambhavārthaṃ tan nāniyamāt ।
vyāptyavyāptyoḥ sambhavo gamyata iti kim anena san sajātīya iti ।
dvedhā ceti sarvathā na vaktavyam ।

idaṃ tāvad gamyamānatvāt san sajātīya iti na vaktavyam ।
sacchabdena vyāptyavyāptyoḥ sāmānyenābhidhānād dvedhā ceti pramattavākyam ।
atha manyeta san sajātīya ity avadhāraṇārtham ārabhyata iti ।
avadhāraṇārtho yukta ārambho 'vadhāraṇaṃ tu na yuktam ।
katham iti ।
yadi tāvad evam avadhāryate sann eva sajātīya iti prayatnānantarīyakatvaṃ te na hetuḥ ।
yasmāt prayatnānantarīyakatvaṃ sad asad api dvidhā cety etad avdhāraṇārthabādhitam ।
na hi bhavati brāhmaṇam eva bhojaya kṣatriyaṃ ceti ।
atha sajātīya eva sann ity avadhāryate tathāpi pūrvottare bādhite bhavataḥ ।
katham ।
ekam avadhāraṇārthabādhitam ekaṃ gamyamānatvāt ।
atha punar dvidhā cety avadhāraṇārtham ।
atrāpi kim avadhāryate kiṃ sajātīya eva dvidhā dvidhaiva sajātīya iti ।
yadi tāvat sajātīya eva dvidhā nānyatra pakṣe na tadatyaye tad dvidhety uktaṃ bhavati ।
yady evaṃ san sajātīya iti na kartavyaṃ prāptyarthenāvadhāraṇenādye pade sajātīye sambhavasyoktatvāt ।
dvidhā cety anyapade dvidhā nivṛttiparatvāt ।
dvidhā cety abhidhānāt sambhavo gamyata iti san sajātīya iti sarvathā na vaktavyam ।
sajātīya eva dvidhā cety anenaivāvadhāraṇena pakṣe vyāptir labhyata iti dharma eva pakṣasyeti vyāptyartham avadhāraṇam uktam ।
atha mā bhūt sarvapadāvadhāraṇavyāghāta iti nānavadhāraṇaṃ tathāpi madhyame dve pade 'pi na kartavye ।
so 'yaṃ gaḍupraveśākṣitārakāvinirgamanyāya iti ।
atha punar dvidhaiva sajātīya iti ।
tathāpi kṛtakatvaṃ na hetur na hy asau sajātīye dvidhaiveti ।
trilakṣaṇaṃ ca hetuṃ bruvāṇena svasiddhāntopāttayor dvipadayuktayor hetvor ahetutvam uktaṃ bhavati ।
vyatirekī ca na hetur iti prāptam ।
naiva hetur iti cet kṛtas tasya hetutve yatna ity anuttaram ।
atha punar avadhāraṇāni naiva kriyante tathāpi pakṣaikadeśavṛttir anaikāntikaś cānuṣakta iti ।
etena "grāhyadharmas tadaṃśena vyāptyo hetuḥ" iti pratyuktam ।
anena cāvyāpakādir hetur labhyata ity uktottaram etad apīti ।
asaṃs tadatyaya ity etad api vipakṣe nāstīty anena samānam iti ।

tādṛgavinābhāvidharmopadarśanaṃ hetur ity apare ।
tādṛśā vinā na bhavatīty anena kila dvayaṃ labhyate vipakṣāsattvaṃ tādṛksattvaṃ ca ।
upadarśanagrahaṇena kila pakṣadharmo labhyata ity evaṃ trilakṣaṇapravibhāvitātmā pakṣo labhyata iti ।
yat tāvat tādṛg avinābhāvigrahaṇād vipakṣe 'sattvaṃ tādṛksattvaṃ ca labhyata iti tan na yuktam ।
tādṛśā vinā na bhavatīty etasmād vacanād vipakṣe 'sattvaṃ gamyate tādṛśe tu sambhava ity etat kutaḥ ।
na hy ayaṃ niyamo yo vipakṣe nāsti so 'vaśyaṃ tajjātīye 'stīti ।
evaṃ ca sati śrāvaṇatvādy api hetuḥ prāptaḥ ।
śrāvaṇatvādy api tādṛśā vinā na bhavatīti ।
bhavatu tāvat tādṛgavinābhāvyabhidhānāt tattajjātīye sambhavataḥ sa punaḥ pakṣe sambhavatīty etat kutaḥ ।
nanūpadarśanagrahaṇād etal labhyata iti ।
na labhyata upadarśanagrahaṇasyābhidhānārthatvād upadarśanagrahaṇam abhidhānārtham ।
upadarśyate 'neneti na punar asyaitat sāmarthyam astīti pakṣe 'nyatra ceti ।
kva punar anyatra syāt ।
yatra sambhavaḥ ।
kva cāsya sambhavaḥ ।
tajjātīye ।
tasmād etad uktaṃ bhavati tajjātīyāvinābhāvinas tajjātīya evābhidhānaṃ hetur iti ।
evaṃ ca te cākṣuṣatvaṃ hetur bhavati ।
na hi cākṣuṣatvam anityatvena vinā bhāvatīti ।
upetya vā bhavatu tādṛgavinābhāvino dharmasya pakṣa upadarsanam iti ।
tathāpi pakṣaikadeśavṛttiṃ kena nirākaroṣi ।
upadarśanagrahaṇeneti cen na tasya sambhavamātrajñāpanārthatvāt ।
atha manyetopadarśanagrahaṇena vyāptir labhyata iti na yuktam upadarśanagrahaṇasya sambhavamātrajñāpanārthatvāt ।
upadarśanagrahaṇena sambhavamātraṃ gamyate pakṣe sa punar vyāpaka iti na yuktam ।
athātrāpi kena cin nyāyenāvadhāraṇāni kriyeran tāny avyāpakahetunirākaraṇe 'samarthānīti pūrvavat prasaṅgaḥ ।

yat tu idam udāharaṇam etasmin prayatnānantarīyakatvādir anityatvasyāgner dhūma iti tatra dhūmas tāvad agner na pratipādaka ity uktam ।
prayatnānantarīyakam apy ahetuḥ ।
kutaḥ ।
prayatnānantarīyakatvasya pakṣāvṛttitvāt ।
na hi prayatnānantarīyakatvaṃ śabdadharmaḥ ।
na hi kaś cic chabdaḥ prayatnānantarīyako 'sti saṃyogavibhāgayonitvāc chabdasya ।
atha pāramparyeṇa prayatnaḥ śabdakāraṇam ।
pāramparyeṇa sarve 'rthāḥ śabdakāraṇam iti viśeṣaṇam ayuktaṃ prayatnānantarīyakatvād iti ।
anityaḥ śabdo yatas tadutpatter iti vaktavyam ।
yac cedaṃ prayatnānantarīyakatvaṃ śabdasyānityatve kāraṇaṃ bhāvābhidhānenocyate kiṃ punas tat ।
kiṃ janmotopalabdhir iti ।
yadi tāvaj janma tan naiva samartham iti prayatnānantarīyakatvagrahaṇaṃ vyartham ।
na hi bhavaty anityaḥ śabdo devadattakṛtakatvād iti ।
ata evaṃ vaktavyaṃ janmavattvād iti ।
yadi cedaṃ janma vyabhicāri bhavet tataḥ prayatnānantarīyakatvagrahaṇam arthavat ।
kiṃ kāraṇam ।
vyabhicāriṇi viśeṣaṇāny arthavanti bhavantīti ।
athopalabdhiḥ prayatnānantarīyakatvād ity anena bhāvābhidhānenocyata evam apy upalabdher eva sāmarthyam astīti vyarthaṃ viśeṣaṇam ।
na hy upalabhyamānaṃ dvedhā bhavati nityam anityaṃ ca prayatnānantaram anyathā ceti ।
atha brūṣe prayatnānantaram upalabhyamānaṃ yuṣmākaṃ ghaṭatvaṃ nityam iti tvayaivaitad vyabhicāritam iti śabdānityatvānumitau prayatnānantarīyakatvaṃ na hetur avyāpakaṃ ca prayatnānantarīkatvaṃ śabdarāśeḥ pakṣīkṛtatvāt ।
atha śabdaviśeṣaṃ pakṣīkṛtyocyate tatrāpy ādya eva prayatnānantarīyakatvaṃ sambhavati ।
na dvitīyādiṣv ity avyāpakatvam anivṛttam ।
atha yaḥ prayatnānantarīyakaḥ śabdaḥ so 'nitya iti ।
tathāpy anyo hetur vaktavyaḥ ।
hetoḥ pakṣaviśeṣaṇatvenopāttatvāt ।

yad apy uktam aprayatnānantarīyakasya trayī gatir iti kiṃ cin nityamākāśādy ekeṣāṃ kiṃ cid anityaṃ vidyudādi kiṃ cid evākāśakusumādi ।
idaṃ tanmahānaiyāyikatvaṃ mahāvāditvaṃ ca yat tāvad asad aprayatnānantarīyakaṃ ca kiṃ cic ceti citram ।
nityaṃ tu kiṃ cid bhavati na punar aprayatnānantarīyakam ।
na hy ākāśam aprayatnānantarīyakam iti śakyaṃ vaktum aprayatnānantarīyakasya janmaviśeṣaṇārthatvāt ।
na cākāśasya janmāsti ।
tasmān na prayatnānantarīyakaṃ nāpy aprayatnānantarīyakam ākāśam iti ।
etenābhāvo vyākhyātaḥ ।
abhāve 'py evam eveti ।
tad evam etāni na hetulakṣaṇāni sambhavantīti idam evārṣaṃ hetulakṣaṇaṃ nyāyam iti ।

asyodāharaṇopalakṣaṇam arthaḥ ।
sādhyasya sādharmyaṃ sādhyena samānadharmatā ।
atrāpi sādhyenaiva sādharmyam eva ।
na punar asādhyenāpi sādharmyam eva sādhyena na punar vaidharmyam api ।
yasmāt sādhyasādharmyāt taddharmabhāvī bhavati ।
kiṃ kutaś cit sādhyasādharmyāt taddharmabhāvī na bhavati ।
na bhavaty api yathāmūrtatvādeḥ karmaṇaḥ ।
tasmāt sādhyasādharmyād yas taddharmā bhavati sa bhavati taddharmabhāvī ।
so 'yaṃ dṛṣṭāntaḥ sādhyasādharmyāt taddharmabhāvitvena viśeṣaṇena yujyamāna udāharaṇaṃ bhavati ।
udāhriyate 'nena dharmayoḥ sādhyasādhanabhāva ity udāharaṇam ।

nanu ca karaṇakārakaparigrahād vacanam udāharaṇaṃ dṛṣṭāntaś cārtho na cānayoḥ sāmānādhikaraṇyaṃ yujyate na hi viṣāṇādimad ity abhidhānaṃ gavā samānādhikaraṇaṃ bhavati ।
naiṣa doṣo vacanaviśeṣaṇatvena dṛṣṭāntasyopādānān na svatantro dṛṣṭānta udāharaṇam ।
kiṃ tu sādhyasādharmyāt taddharmabhāvitve saty abhidhīyamāna iti ।
taddharmabhāvīti ।
tasya dharmas taddharmas tasyeti sādhyasya ।
sādhyaṃ ca dvedhā bhavati dharmo dharmī ca ।
ekadā dharmo viseṣaṇatvenānyadā dharmī viśeṣaṇatveneti ।
tasyeti dharmigrahaṇaṃ yuktaṃ pṛthag dharmasya grahaṇāt ।
yasmāc ca dharmiṇo dharmā utpattidharmakatvādayo na dharmasya dharme ca sādhya udāharaṇasādharmyād iti vyāghātaḥ ।
na hi dharmasyodāharaṇena kiṃ cit sādharmyaṃ kiṃ tu dharmiṇaḥ ।
sādhyasādharmyaṃ codāharaṇasya dharmiṇa eva ।
sādhye copasaṃhāro dharmiṇy eva ।
tasmād dharmī sādhya iti ।
tasya dharmiṇaḥ sādhyasya yo dharmaḥ sa yasmin dṛṣṭānte bhavati vidyate sa dṛṣṭānta udāharaṇam ।
udāharaṇaṃ sthālyādi dravyam iti ।
tad utpattidharmakaṃ cānityaṃ dṛṣṭam iti ।

sādhyavaidharmyād ataddharmabhāvī dṛṣṭānta udāharaṇam iti ।
udāharaṇam avītahetau draṣṭavyam iti ।

anye tu sādhyasādharmyāt taddharmabhāvitvaṃ dṛṣṭāntasyeti sūtraṃ paṭhanti ।
teṣāṃ tv ayam abhiprāyo dṛṣṭāntodāharaṇayor mā bhūd aikyam iti ।
kiṃ punas taddharmabhāvitvam ।
sādhyasādhanābhyāṃ yogaḥ ।
sādhyasādhanayoge sati taddharmabhāvī bhavati ।
ato bhāvābhidhānena sādhyasādhanābhyāṃ yogo 'bhidhīyata iti ।
etac ca sūtram apare dūṣayanti ।
asmākaṃ tu nāyaṃ sūtrapāṭhaḥ ।
tasmān nāyaṃ doṣa iti ।
etasminn api pāṭhe kila bhāvigrahaṇam anarthakam ।
kasmāt ।
sarvāvayavānāṃ sādhyadharmabhāvitvāt ।
yasmāt kila sarva evāvayavāḥ sādhyadharmabhāvino bhavanti bhāvayanti gamayantīti ayaṃ sūtrārtha iti ।

anye tu taddharmabhāvīty etat padam anyathā nirākurvanti ।
taddharmabhāvī bhavann uṣṇabhojinyāyena vā bhavet ।
daṇḍinyāyena vā bhavet ।
tad yadi tāvad uṣṇabhojinyāyenoṣṇaṃ bhoktuṃ śīlam asyety uṣṇabhojy evaṃ taddharmaṃ bhāvayituṃ śīlam asyeti taddharmabhāvī ।
atrāpi bhāvayituṃ gamayitum iti yāvad uktaṃ syād iti nāyaṃ sūtrārtha iti na kiṃ cid etat ।
daṇḍinyāyas tu daṇḍo yasyāsti sa daṇḍī ।
taddharmabhāvo yasyāsti sa bhavati taddharmabhāvī ।
atra bhāvigrahaṇam anarthakaṃ taddharmabhāvīti ।
katham iti ।
taddharmaś cāsau bhāvaś ceti taddharmabhavaḥ ।
sa yasyāsti sa bhavati taddharmabhāvīti ।
evaṃ sati viśeṣyaviśeṣaṇabhāvānupapattes taddharmīti yuktam ।
na hi taddharmaś ca syād abhāvaś ca yato viśeṣaṇaviśeṣyabhāvaḥ samarthaḥ syād iti ।
atas taddharmīti kila vaktavyam ।
na vaktavyam ।
taddharmāṇām ubhayathābhāvāt ।
ubhayathā bhavanti taddharmā vidhīyamānāḥ pratiṣidhyamānāś ca ।
tatrānvayini vākye vidhīyamānadharmavān dṛṣṭānta udāhraṇam ।
yathā sthālyām utpattidharmakatvam cānityatvaṃ ca bhāvau vidyamānau dharmāv iti ।
tasmāt taddharmaś cāsau bhāvaś ceti yuktaṃ sāmānādhikaraṇyam ।
yat punar etat taddharmīti vaktavyam etad api na parijñātam ।
na hi bahuvrīhau punar matvarthīyo labhyata iti ।
athāvaśyaṃ vayaṃ śikṣayitavyās tata eva ca taddharmeti vaktavyam ।
santi caivaṃvādino yeṣāṃ kṛtakatvānityatve 'bhāva iti ।
tannirākaraṇārthaṃ cedaṃ uktaṃ taddharmaś cāsau bhāvaś ceti ।

tad etasminn avayavatraya evaṃ lakṣaṇenopapādite teṣāṃ ca trayo durvihitā ity ।
anena vākyena mahānaiyāyikatvam ātmanaḥ khyāpitaṃ bhavati ।

tathā siddho dṛṣṭānta ity anye ।
kaḥ punar asyārthaḥ ।
yathā sādhyaḥ sādhayitum iṣṭas tathā yaḥ siddho nityatvena yathā ca sa evaṃ sādhyo viśiṣṭaḥ pratyayabhedabheditvena tathā ca yaḥ siddhaḥ sa dṛṣṭāntaḥ sādhyasādhanavān iti ।
atra visphūrjitāpi svasiddhāntam aparityajatā kṛtakatvānityatvayor na śakyaḥ sambandho darśayituṃ kṛtakatvānityatvayoḥ kālabhedād vastuvyavadhanāc ca ।
anyadā kṛtakatvam anyadā cānityatvam iti ।
yadā ca vastu na tadā prākpradhvaṃsābhāvau sta iti ।
etena tayoḥ sambandhanidarśanaṃ dṛṣṭānta iti pratyuktam ।
"sādhyenānugamo hetoḥ sādhyābhāve ca nāstitā" iti ca ।

evaṃ cāyaṃ kṛtaka iti ।
yathā tatheti pratibimbanārtham ।
kiṃ punar atra partibimbanam ।
dṛṣṭāntagatasya dharmasyāvyabhicāritve siddhe tena sādhyagatasya tulyadharmatopadarśanam ।
tathā cāyaṃ kṛtaka iti ।
sādhye vā sambhava upanayārthaḥ ।
nanu ca kṛtakatvād ity anena sambhava uktaḥ ।
noktaḥ sādhyasādhanabhāvamātranirdeśāt ।
sādhyasādhanabhāvamātranirdeśaḥ kṛtaḥ kṛtakatvād anityaḥ śabdo bhavati ।
tat punaḥ śabde kṛtakatvam asti nāstīty upanayena sambhavo gamyate ।
asti ca śabde kṛtakatvam iti ।
sa yadā dharmeṇodāharaṇaṃ tadā tatheti yadā vaidharmyeṇa tadā na tatheti ।

"pratijñāyāḥ punarvacanam" iti pratijñāviṣayasyārthasyāśeṣapramāṇopapattau sādhyaviparītaprasaṅgapratiṣedhārthaṃ yat punar abhidhānaṃ tan nigamanam iti ।
na punaḥ pratijñāyā eva punar vacanam iti ।
kiṃ kāraṇam ।
pratijñā sādhyanirdeśaḥ siddhanirdeśo nigamanam iti ।
etasmin sūtrārthe parasyāvakāśo nāstīti ।
abhyupetya taddoṣanirācikīrṣayā vākyam upakṣipyate ।
"upanayanigamane tu nāvayavāntare 'rthāviśeṣāt" iti ।
idaṃ tāvad vākyaṃ yathāśruti na kena cid arthena sambadhyate ।
atha hetūpanayāv ekatvena pakṣīkṛtyārthāviśeṣād iti hetuḥ ।
sa vipakṣavṛttitvād viparyayahetur arthāviśeṣasyaikatve 'darśanād iti nānātve ca darśanād iti ।
yathā bahūnāṃ ghaṭānām eko 'rtho 'bdhāraṇādir na caikatvam iti ।
athaikaprayojanakatvena pakṣīkṛtya brūyād ekatvam ekaprayojanatvam iti tathāpi hetur nāsti pratijñārthenākṣiptatvād dhetūpanayayor eko 'rtha iti pratijñārthaḥ ।
arthāviśeṣād iti hetvartho 'pi sa eva ।
anyaś ca hetvartho 'nyaś copanayārtha iti ।
asiddho 'py ayaṃ hetuḥ ।
tad varṇitam "pakṣadharmatvasambandhasādhyokter anyavarjanam" ity etad anenaiva pratyuktam ।

yad api yathā tathety upasaṃhāre kṛte tathety anena śabdena sarvasāmānyaṃ vā kṛtakatvasāmānyaṃ vābhidhīyate ।
kṛtakatvaviśeṣo vā ।
sarvasāmānyaṃ tāvan na yuktaṃ tatheti vyapadeśāśakyatvād iti ।
kṛtakatvaviśeṣo 'pi na yukto 'nyathā śabdasya kṛtakatvāt ।
pariśeṣāt kṛtakatvasāmānyam ।
tac ca hetunaivoktam iti tad apy ayuktam upanayasyopamānārthatvāt ।
upamānārtha upanaya iti ।
tac copamānaṃ na sarvathā sādhyasādhanabhāvam āśritya pravartata iti yat kiṃ cid etat ।
kṛtakatvasāmānyaṃ tu śabdasannidhāv abhidhīyata iti citram idam ।
kṛtakatvaṃ śabdasannidhāv abhidhīyata iti ।
śabdena ca viśiṣyamāṇaṃ kathaṃ sāmānyaṃ bhaviṣyati ।
tasmāt sāmānyaviśeṣavān hetur iti gatārthatvāc ca nopanaya ity etad anena pratyuktam ।
yad apy uktaṃ yathāśabdo ghaṭaśabdasahito dṛṣtānta eveti tad apy ayuktaṃ yathā tathety upamānam etat ।
upamānaṃ copanayo na dṛṣṭānta iti ।

etena nigamanaṃ pratyuktam ।
te ete vītāvītavākye svatantre pañcāvayave na punar ekam anvayi vyatireki ceti ।

"avijñātatattve 'rthe kāraṇopapattitas tattvajñānārtham ūhas tarka iti sūtram ।
asyārthaḥ pūrvavat ।
avijñātatattve 'rtha iti ।
yathā so 'rtho bhavati so 'sya tathābhāvas tattvam ।
etasminn avijñāte sāmānyato 'dhigate ।
kutaḥ punar etas sāmānyato 'dhigatam iti ।
avijñātatattve 'rtha ity abhijñānāt ।
yasmād ayam āhāvijñātatattve 'rtha iti tena jñāpayati sāmānyato 'dhigatam iti ।
yadi punaḥ sāmānyam api nādhigataṃ syān na brūyād avijñātatattva iti ।
avijñāta ity evaṃ brūyād iti ।

avijñātatattva iti samāso 'yam ।
na cāvagamyate kim avijñātaṃ tattvaṃ yenotāvijñātaṃ tattvaṃ yasyeti ।
kaś cātra viśeṣaḥ ।
yady avijñātaṃ tattvaṃ yena so 'yam avijñātatattvaḥ paricchettā tasminn avijñātatattve paricchettari tadavagamārtham ūhas tarka iti prāpnoti ।
athāpy avijñātaṃ tattvaṃ yasya tadvastvavijñātatattvaṃ tasminn avijñātatattva iti ṣaṣṭhīvigraheṇātiyuktam etat ।
na viśeṣahetvabhāvāt ।
nātra viśeṣahetur iti kim ayaṃ tṛtīyāvigraheṇa samāsa uta ṣaṣṭhīvigraheṇeti ।
ṣaṣṭhīvigraheṇeti yuktam arthagrahaṇasāmarthyāt ।
yasmād ayam āhāvijñātatattve 'rtha ity arthaś cāryamāṇatvāt karma tena jñāpayati ṣaṣṭhīsamāso 'yaṃ na tṛtīyāvigraha ity arthagrahaṇam antareṇāpi sāmārthyato 'dhigateḥ ।
avijñātaṃ tattvaṃ yasyety apy anukte 'py arthe gamyata evaitad artha iti ।
evam api samāse sandehatādavasthyam ।
mā bhūt samāso vākyam evāstv avijñātaṃ tattvaṃ yasyeti ।

bhavaty evam abhīṣṭārthaprāptir lāghavārthaṃ tu samāsakāraṇam ।
anukte 'py arthaśabde sāmarthyato gamyate 'vijñātaṃ tattvaṃ asyeti ।
atroktaṃ sandeha eva syād iti ।
samastānabhidhānaprasaṅgāc ca ।
yadi ca sāmarthyam āśrityārthagrahaṇaṃ pratiṣidhyate tadaivaṃ yuktam ūhas tarka iti ।
sāmarthyataḥ śeṣaṃ gamyata iti ।
tasmād arthagrahaṇaṃ jñātṛnirākaraṇārtham iti ।

avijñātatattva iti na vaktavyaṃ gamyamānatvāt ।
kāraṇopapattitas tattvajñānārtham ūhas tarka ity ukte gamyata eted avijñātaṃ tattvaṃ yasyeti ।
atra tāvad uktaṃ samastānabhidhānaprasaṅgād iti ।
mā bhūt samastābhidhānaṃ kiṃ no bādhyate ।
na buddhidharmanirākaraṇārthatvāt ।
ubhayathā khalv artheṣūho bhavati vijñātatattve cāvijñātatattve ceti ।
tatra tāvad vijñātatattva ūhaḥ śuśrūṣāśravaṇagrahaṇadhāraṇavijñānohāpohatattvābhiniveśā buddhidharmā iti tattvam avadhṛtaṃ vijānāti vijñātam ūhata iti ।
kim uktaṃ bhavati ।
yo 'sāv arthaḥ pūrvam anena vijñātas tam evoha iti pūrvānubhūtārthapariccheda ūha ity ucyate na tv ayaṃ tarkaḥ ।
yaḥ punar avijñātatattve 'rthe bhavaty ūhaḥ sa tarka iti ।

ṣaṣṭhyabhidhānam adhikaraṇārthāsambhavād avijñātatattvasyārthasyeti vaktavyam ।
avijñātatattvo 'rtho jñāyamānaḥ karma bhavati ।
karmaṇi ca ṣaṣṭhy eva jyāyasī ।
yathā ghaṭasya vijñānam iti ।
na vibhaktivyatyayāt ।
ṣaṣṭhīsthala evaiṣā saptamī draṣṭavyā ।
yathānyatra "iṣāv ayugapat saṃyogaviśeṣāḥ karmānyatve hetuḥ" iti vibhaktivyatyayaḥ ।
kasmāt ।
yadi vyatyayena kaś cid artho labhyate yukto vyatyayaḥ ।
yathā tasminn eveṣāv ayugapat saṃyogaviśeṣā ity adhikaraṇārthaḥ ।
iṣor api ye 'vayavās teṣām api saṃyogaviśeṣās te 'pi karmānyatve hetur iti ।
na punar iha vibhaktivyatyayena phalaṃ paśyāmaḥ ।
tasmān na yukto vibhaktivyatyaya iti ।
na na yuktaḥ sāmānyādhigatasya viśeṣajñāpanārtham ।
yasyaiva sāmānyam adhigataṃ tadvartino viśeṣā apy avagantavyā iti ।
te ca viśeṣāḥ saṃyoginaḥ samavāyinaś ca bhavantīti ।

kāraṇopapattita iti ।
pramāṇopapattitaḥ ।
upapattiḥ sambhavaḥ ।
sambhavaty etasminn arthe pramāṇam iti bhaved ayam artha iti ।
udāharaṇaṃ yo 'yaṃ jñātā jñātavyam arthaṃ jānāti taṃ tattvato jānīyeti kim ayam utpattidharmako 'thānutpattidharma iti yāvad ekataram anujānātīti bhāṣyam ।
anutpattidharmakenānena bhavitavyam iti ya ūhaḥ sa tarka iti ।
nanv etat tattvajñānam eva kim ucyate tattvajñānārthām iti ।
nedaṃ tattvajñānam anavadhāraṇāt ।
na hy ayam avadhārayaty evam eveti ।
kiṃ tv anutpattidharmakeṇa jñātrā bhavitavyam iti pramāṇaviṣayam anujānāti ।
kathaṃ punar ayaṃ tattvajñānārthaṃ bhavati ।
pramāṇaviṣayavivecanāt ।
pramāṇaviṣayam anena vivinakty ayam artho yukta iti ।
pramāṇāni punaḥ pravartamānāni tarkaviviktam arthaṃ tathābhūtam adhigamayantīti ।

ūhaḥ saṃśayanirṇayābhyāṃ na bhidyata iti ke cit ।
ayaṃ kilohaḥ saṃśayo vā syān nirṇayo vā ।
yadi saṃśayas tena saṃgṛhīta iti pṛthaṅ na paṭhitavyaḥ ।
atha nirṇayas tadā tena saṃgṛhīta iti ।

apare tv anumānaṃ tarka ity āhuḥ ।
hetus tarko nyāyo 'nvīkṣety anumānam ākhyāyata iti ।

apare tv anumānam eva tarkaṃ yuktyapekṣaṃ varṇayanti ।

yat tāvan nirṇayasaṃśayābhyāṃ noho bhidyata iti ।
tan na pratyayasvarūpānavabodhāt ।
avijñātatattve 'rthe bhavatīti sāmānyenākṣipto bhavān ।
satyam avijñātatattve bhavatīti na punaḥ pratyayasvarūpaṃ vyajñāyi bhavatā ।
anavadhāraṇātmakaḥ pratyayaḥ saṃśayaḥ kiṃ svid iti ।
avadhāraṇātmakaḥ pratyaya evam idam iti nirṇayaḥ ।
ayaṃ tu saṃśayāt pracyutaḥ kāraṇopapattisāmārthyāt ।
na saṃśaye kāraṇopapattir asti ।
nirṇayaṃ cāprāpto viśeṣādarśanāt ।
viśeṣadarśanān nirṇayo bhavati ।
na cāsmin viśeṣadarśanam asti ।
etenānumānaṃ tarka iti etad api pratyuktaṃ viśeṣādarśanād iti ।
kiṃ punar asya svarūpam ।
bhaved ity eṣa pratyaya ity etad asya svarūpam iti ।

yair apy anumānaṃ yuktyapekṣaṃ tarka ity ucyate tair apy anumānāt tarkabhedaḥ svayam evoktaḥ ।
yuktiḥ pramāṇopapattiḥ ।
tam apekṣyamāṇo yaḥ pratyayaḥ sa tarka iti kevalaṃ saṃjñābhedamātram ।
atha na pramāṇopapattir yuktir anumānaṃ yuktyapekṣam ity apekṣāsāmarthyaṃ vaktavyam ।
svaviṣayādhigame cānumānaṃ kim apekṣate ।
athetarapramāṇāpekṣā yuktir ity ucyate ।
evam apy anugrahārtho vaktavyaḥ ।
kathaṃ pratyakṣāgamābhyām anumānam anugṛhyata iti ।
athānumānasya pratyakṣāgamaikaviṣayatvam ।
tatrāpi kaḥ tarkaḥ ।
trīṇy etāni pramāṇāny ekaviṣayatayā pratisaṃhitānīti bhaved avadhāraṇapratyayau bhinnanimittau viśeṣavattvāt pratyakṣānumānapratyayavat ।

anumānaṃ tarko liṅgaliṅgisambandhasmṛtyapekṣatvād anumānavad iti ।
na tarkasvarūpānabodhāt ।
naiva liṅgaliṅgisambandhasmṛtyapekṣas tarkaḥ ।
katham iti ।
dvayasyānadhigateḥ ।
yatra khalu dvayam adhigamyate dharmī sādhanadharmaś ca tatrānumānaṃ pravartate ।
yatra punar dharmimātrādhigatir na liṅgādhigatir asti sa tarkaviśeṣaḥ ।
tasmāl liṅgaliṅgisambandhasmṛtyapekṣatvam ayuktam ।
anumānaṃ ca dharmigatadharmopalabdhyā pravartate na punas tarkaḥ ।
tarkas tv anyagatadharmapradarśanenāpi pravartate yathā bhavitavyam anena puruṣena yathāsmin deśe 'śvā vāhyanta ity aśvavāhanaṃ na puruṣadharmaḥ ।
so 'yam anyagatadharmopapattyā sthāṇuvyavacchedamātram ūha iti ।
so 'yaṃ tarkaḥ pramāṇāni saṃdhatta iti pramāṇasahito vāde 'padiṣṭo na punar ayaṃ pramāṇaparicchedakatvād iti ।

etasmiṃś ca tarkaviṣaye "vimṛśya pakṣapratipakṣābhyām arthāvadhāraṇaṃ nirṇayaḥ" iti sūtram ।
sambandho 'rthaś ca pūrvavad iti ।
vimṛṣyeti vimarṣaṃ kṛtvā ।
pakṣāt pratipakṣāc ca pakṣapratipakṣābhyām ।
pakṣaśabdena pakṣaviṣayaṃ sādhanam ucyate ।
pratipakṣaśabdena pratipakṣaviṣayasādhanasyopālambhaḥ ।
tābhyāṃ sādhanopālambhābhyāṃ yad arthāvadhāraṇaṃ sa nirṇaya iti ।

kva punar ayaṃ niyamaḥ ।
kiṃ tāvan nirṇaye ।
āhosvit pakṣapratipakṣābhyām ।
atha vimṛṣyaiveti ।
yadi vimṛṣya pakṣapratipakṣābhyām eva nirṇaya iti nirṇaye niyama indriyārthasannikarṣotpannaṃ jñānam ity asya vyāghātaḥ ।
etena vimṛṣyaiveti pratyuktam ।
atha pakṣapratipakṣābhyāṃ nirṇaya eva ।
ubhayāśrayo nirṇayaḥ prāpnoti ।
tarkaviṣaye niyamo nānyatra ।
yo 'yaṃ tarkasya viṣaya etasmiṃś ca tarkaviṣaye vimṛṣya pakṣapratipakṣābhyām eva nirṇayo bhavati ।
na pakṣapratipakṣābhyāṃ niyamo na nirṇaye vimṛṣyaiveti sāmānyanirṇayalakṣaṇam etat ।
kuto 'yaṃ niyamas tarkaviṣaya iti ।
tarkasyānantaroddeśāt tarkaviṣaye niyamaḥ ।
anyathāpi ca nirṇayasya bhāvān na nirṇayabhāva iti ।
atha nirṇayasya kiṃ lakṣaṇam ।
arthaparicchedo 'vadhāraṇaṃ nirṇaya iti ।
so 'yaṃ nirṇayaḥ pramāṇaviṣaye bhavann aikaśaś ca pramāṇaiḥ kriyate ।
saṃhatya ca ।
tarkaviṣaye saṃhatyānyatraikaśaś ceti ।
śāstre vāde ca vimarṣavarjam ।
vāde pakṣapratipakṣābhyām eva ।
na śāstre vāde vā vimarṣo 'sty ubhayor niścitatvāt śāstrābhyupagatapadārthasya niścitatvāc ca ।

pakṣapratipakṣaśabdena sādhanopālambhayor grahaṇam ity ayuktaṃ pramāṇābhāvāt pakṣapratipakṣaśabdena sādhanopālambhāv ucyete iti kiṃ pramāṇam ।
kasmāt punar yathāśruti na bhavati ।
pakṣapratipakṣayoḥ karmatvān ।
na ca karmārthaparicchedakaṃ paricchedyatvāt ।
tasmāt pakṣapratipakṣaśabdena paricchedakayoḥ sādhanopālambhayor grahaṇaṃ tayor akarmakatvāt ।
tayor eva kasmān na grahaṇam ।
evam eva ca vaktavyaṃ vimṛṣya sādhanopālambhābhyām arthāvadhāraṇaṃ nirṇaya iti ।
evaṃ suvispaṣṭo 'rtho bhavati ।
na ca lāghavakṛtaḥ kaś cid viśeṣa iti ।
naikaviṣayajñāpanārthatvāt ।
yadviṣayau sādhanopālambhau tadviṣayo nirṇayaḥ ।
anyathā hi sādhanopālambhābhyāṃ nirṇaya ity ukte na jñāyate tat kva nirṇaya iti ।

pakṣapratipakṣaśabdābhyāṃ ca sādhanopālambhayor grahaṇaṃ tadviṣayasya ceti ।
arthagrahaṇaṃ tarhi na kartavyaṃ gamyamānatvāt ।
kena ।
vimṛṣya pakṣapratipakṣābhyām avadhāraṇam ity ukte gamyate 'rthasyeti ।
tasmād arthagrahaṇaṃ na kartavyam ।
na na kartavyam ।
śrutisāmarthyād anyataranirṇayajñāpanārthaṃ gamyamānam apy arthagrahaṇaṃ yat karoti tena jñāpayaty anyatarasmin pakṣe nirṇaya iti ।
pakṣapratipakṣābhyām arthāvadhāraṇam ity ayuktam ekasmād adhigateḥ ।
nedaṃ pakṣapratipakṣābhyāṃ saṃhatābhyām avadhāraṇaṃ kiṃ tarhi ।
ekasmād yo 'vatiṣṭhata iti ।
ubhābhyām evety āha katham iti ।
ubhayanivṛttāv anivṛtto hi vimarṣa ubhayāvasthāne cānivṛtta iti ।
yadā tv eko 'vatiṣṭhata eko nivartate tadā nirṇaya iti ।
ataḥ saṃhatyobhau pakṣapratipakṣau nirṇayahetū iti ।
etasmin viṣaye kadā nirṇayo bhavati ।
kiṃ prathama uta dvitīya uta tṛtīya iti ।
sarvatra bhavaty arthasya tathābhāvāt ।
atha vā tṛtīya iti yuktam ।
katham iti ।
ekas tāvat sādhanena pakṣam avasthāpayati dvitīyaḥ sādhanaṃ buddhvā nivartate sādhanābhāsaṃ vā buddhvā sādhanadoṣodvibhāvayiṣayā pravartate ।
taṃ nivartya sādhanaṃ bravīti ।
prathama idānīṃ niścitaṃ sādhanam iti yadi buddhyate na pravartate ।
atha dūṣaṇābhāsam iti buddhyate tattvodbhāvanārthaṃ pravartate ।
tannivṛttyā ca dvitīyapakṣasādhanam api nivartate ।
kiṃ kāraṇam ।
prathamapakṣasādhanasya nirdoṣatvāt ।
nirdoṣe ca prathamapakṣasādhane na dvitīyasyāvakāśa iti nivartate dvitīyaḥ pakṣa iti ।
yo 'trāvatiṣṭhate tasmin nirṇayaḥ ।
sa ca nirṇayaḥ sambhavāsambhavābhyāṃ pakṣapratipakṣayoḥ saṃhatya kriyata iti ।

nirṇayo 'numānam iti ke cit ।
ke cid varṇayanti nirṇayo 'numānam eva na padārthāntaram iti ।
na liṅgaliṅgisambandhasmṛtyapekṣatvād anumānasya ।
nirṇaye ca tadabhāvaḥ pramāṇaphalatvāt ।
pramāṇam anumānam ।
pramāṇaphalaṃ tu nirṇayaḥ ।
nirṇayaḥ svaviṣaya eva ।
anumānaṃ tu svaviṣaye 'nyatra ca ।
yathā dhūmadarśanaṃ dhūmaparicchede nānumānam api tu nirṇayaḥ ।
yadā ca paricchinatti dhūmena tadānumīyate 'nenety anumānam ।
agniparicchedaḥ phalam ।
yadā tu karaṇasādhanam āśrityocyata anumānaṃ nirṇaya iti tadābhyanujñayā vartitavyam ।
yadā tu karaṇasādhanam āśrityocyata anumānaṃ nirṇaya iti tadā pratiṣedho vacanīyaḥ kāryakāraṇayor bhedāt ।
kāraṇam anumānaṃ kāryo nirṇayaḥ ।
tasmān nānumānaṃ nirṇaya iti ।

tisraḥ kathā bhavanti vādo jalpo vitaṇḍeti ।
nāyaṃ kathāniyamaḥ kiṃ tu vicāravastuniyamaḥ ।
yad vastu vicāryate tat tredhā vicāryate ।
tatra vicāro vādo jalpo vitaṇḍā ca ।
tatra gurvādibhiḥ saha vādaḥ ।
vijigīṣuṇā saha jalpavitaṇḍe ।
tatra yathoddeśaṃ lakṣaṇāpadeśa iti vādasya lakṣaṇam ucyate ।
tatra "pramāṇatarkasādhanopālambhaḥ" iti sūtram ।

tatra vādaḥ pakṣapratipakṣaparigrahaḥ ।
kau punar etau pakṣapratipakṣau ।
vastudharmāv ekādhikaraṇau viruddhāv ekakālāv anavasitau vastudharmāv iti ।
vastuviśeṣau vastunaḥ sāmānyenādhigatatvād viśeṣato 'nadhigatatvāc ca viśeṣāvagamanimitto vicāras tasmād vastudharmau tadviśeṣāv ekādhikaraṇāv iti ।
nānādhikaraṇau tu vicāraṃ na prayojayata ubhayoḥ pramāṇenopapatteḥ ।
tad yathānityā buddhir nitya ātmeti ।
aviruddhāv apy evam eva ।
yau viruddhau tau vicāraṃ prayojayato nāviruddhāv iti ।
tad yathā kriyāvad dravyaṃ guṇavac ceti ।
ekakālāv iti bhinnakālayor na vicāraprayojakatvaṃ pramāṇenopapatteḥ ।
yathā kriyāvad dravyaṃ niṣkriyaṃ ceti kālabhedeneti ।
anavasitāv ity aniścitau vicāraṃ prayojayato nāvasitāv iti nirṇayottarakālaṃ vicārābhāvāt ।
tāv etau viruddhāv evaṃviśeṣaṇau dharmau pakṣapratipakṣau ।
tayoḥ parigrahaḥ itthambhāvaniyama evaṃdharmāyaṃ dharmī naivamdharmeti ।
so 'yaṃ pakṣapratipakṣaparigraho vādaḥ ।
asya ca kathāmārgatraye 'pi samānatvād viśeṣaṇārthaṃ pramāṇatarkasādhanopālambha iti ।
pramāṇais tarkeṇa ca sādhanam upālambhaś cāsmin kriyata iti ।
asmin bhavatīti ।
asminn iti saptamīnirdeśo viṣayajñāpanārthaḥ ।
asmin vicāre ।

kathaṃ punas tarkeṇa sādhanam upālambhaś cāpramāṇātmakatvāt pramāṇānugrāhakatvān ।
na pramāṇasaṃgṛhītas tarko na pramāṇāntaram ity uktam ।
so 'yam apramāṇātmakaḥ san kathaṃ siddhyupālabdhyoḥ kāraṇaṃ bhaviṣyati ।
na brūmas tarkaḥ siddhyupālabdhyoḥ kāraṇam api tu pramāviṣayavivecanāt tarkaḥ pramāṇāny anugṛhṇāti ।
tarkaviviktaṃ viṣayaṃ pramāṇāni pravartamānāni paricchindanti ।
so 'yaṃ pramāṇānām anugrāhakatvāt pramāṇasahito vāde 'padiṣṭa iti ।
sādhanam upālambhaś cāsmin bhavatīti kiṃ tāvat siddhiḥ sādhanam upālambhanam upālambhaḥ ।
atha sādhyate 'neneti sādhanam upālabhyate 'nenety upālambhaḥ ।
yadi tāvad bhāvasādhanau sādhanopālambhaśabdau tadā pramāṇais tarkeṇa ca na yuktau pramāṇānāṃ tarkasya ca parāpratipādakatvāt ।
pramāṇāny ātmapratipattisādhanāni parapratipādanārthaś cāyaṃ vicāraḥ ।
tasmān na pramānais tarkeṇa ca siddhyupālabdhī bhavataḥ ।
atha karaṇasādhanau tathāpi pañcāvayavopapanna iti pṛthaṅ na paṭhitavyam ।
kiṃ kāraṇam ।
pramāṇatarkasādhanopālambha iti karaṇasādhanena padenāvayavārthasyoktatvāt ।
nānyārthatvāt pañcāvayavopapanna ity asyānyo 'rthaḥ ।
tathā ca vakṣyāmaḥ ।

athaitau sādhanopālambhaśabdau bhāvasādhanau kiṃ viṣayau pramāṇais tarkeṇa ca kriyete ।
nanūktaṃ pakṣapratipakṣaviṣayāv iti ।
pakṣaviṣayaṃ sādhanaṃ pratipakṣaviṣaya upālambha iti ।
satyam uktaṃ na punar yuktam ।
kā punar yuktihānir atra ।
upālambhasya pratipakṣāviṣayatvāt pramāṇatarkasādhanā siddhiḥ pakṣasya bhavatu na punar upālambhasya pratipakṣo viṣayaḥ ।
na brūmaḥ pratipakṣaviṣaya upālambha iti kiṃ tu sādhanaviṣayaḥ ।
pratipakṣasya yat sādhanaṃ tadviṣaya upālambha iti ।
kathaṃ punaḥ pratipakṣasannidhāv apadiśyamāna upālambhaśabdaḥ pratipakṣavyatirekeṇa sādhanena sambadhyate sāmarthyād asāmarthyāc ca ।
yad upālambhayogyaṃ tad upālabhyate na ca pratipakṣa upālambhayogyaḥ ।
katham iti ।
upālabhyamānasyānupālabhyamānasya ca vastunas tathābhavāt ।
yathābhūtaṃ ca vastūpālabhyamānaṃ tathābhūtam evānupālabhyamānam ।
sādhane 'pi tarhi tulyam ।
sādhanam api karaṇaṃ tad api svarūpaṃ na kadā cij jahāti ।
tasmāt sādhanasyāpy upālambho na yukta iti ।

evam etan nopālambhaḥ karaṇe na karmaṇi ca karmakaraṇayoḥ svaviṣaye sāmarthyāt ।
sarvaṃ karma svaviṣaye samarthaṃ karaṇam apy evam ।
tasya tu viṣayāntare na sāmarthyam asti ।
yac ca viṣayāntare 'samarthaṃ na tena karmaṇaḥ karaṇasya vā vaiguṇyam ।
kasya tarhy ayam upālambhaḥ ।
yo 'yaṃ nigṛhyate ।
kaś ca nigṛhyate ।
puruṣaḥ ।
apratipattivipratipattī puruṣasya na karmaṇo na karaṇasya ।
so 'yaṃ pratipādayitāsamarthayoḥ karmakaraṇayor upādānān nigṛhyate ।
pratipattāpi yathābhihitapadārthāpratipattyā vipratipattyā ceti ।
so 'yaṃ puruṣadharmo vacanadvāreṇodbhāvyata iti vacana upacarya puruṣadharmaṃ vacanam upālabhyata iti ।
kathaṃ punar ayam arthaḥ sūtrapadeṣu labhyate ।
labhyata ity āha ।
katham ।
pramāṇatarkasādhanaḥ pakṣaḥ pramāṇais tarkeṇa ca sādhanasyopālambhaḥ pramāṇatarkasādhanaś ca pramāṇatarkasādhanopālambhaś ca pramāṇatarkasādhanopālambhaḥ ।
ekasya sādhanaśabdasya gamyamānārthatvāl lopo yathoṣṭramukhī kanyeti ।

atha pramāṇatarkasādhanopālambha ity anena padena jalpavitaṇḍābhyāṃ kathaṃ vādo viśiṣyate ।
nanv idaṃ pakṣapratipakṣaparigrahavat trayāṇām api samānaṃ bhavati ।
na samānaṃ vāde pramāṇatarkasādhanopālambhasya niyatatvāt pramāṇatarkasādhanopālambha eva vādaś chalajātinigrahasthānasādhanopālambhe jalpavitaṇḍe ।
yathā viṣāṇitvaṃ gavi gavaye ca samānam api saṃvṛtakaṇṭhatayā sāsnādimattayā ca viśiṣyamāṇam ubhau gogavayau viśinaṣṭi tathā pramāṇatarkasādhanopālambha iti ।

chalajātinigrahasthānasādhanopālambho jalpa ity abhidhānād vāde nigrahasthānapratiṣedho viśeṣavidhānāt ।
tataś ca nopālambho vāda iti ।
pramāṇatarkasādhanopālambha ity abhidhānād vāde 'pi nigrahasthānānīty adoṣaḥ ।
upālambhaśravaṇāt samastanigrahasthānaprasakteḥ saṃjñābhedamātram ।
yady upālambhagrahaṇād vāde 'pi nigrahasthānāni vidyanta iti manyase nanu ।
saṃjñābhedamātram ।
jalpād vādasya na viśeṣaḥ ।
tatrāpi nigrahasthānānīhāpīti ।
nottarayoḥ padayor niyamārthatvāt ।
yasmād evopālambhaśabdena samastāni nigrahasthānāni labhyate 'ta eva niyamārthe uttare pade ārabhyete siddhāntāviruddhaḥ pañcāvayavopapannaś ceti ।
siddhāntāviruddha ity anena kila padena viruddho hetvābhāso labhyate ।
tan nānyato 'dhigateḥ ।
anya evāyaṃ labhyate ।
pañcāvayavopapanna iti pañcagrahaṇān nyūnādhike labhyete ।
avayavagrahaṇāt tadābhāsā labhyanta iti labhyamānasyārthasya punar abhidhānena sūtrakāreṇa piṣṭaṃ piṣṭaṃ syāt ।
tasmān nāyam arthaḥ ।
atha kim idaṃ padaṃ siddhāntāviruddha ity anarthakam eva ।
nānarthakam apasiddhāntāvarodhārthatvāt ।
"siddhāntam abhyupetyāniyamāt kathāprasaṅgo 'pasiddhāntaḥ" iti ।
so 'nenāvarudhyate ।
tasmān nānarthakam ।
kasmāt punar ayaṃ niyamo vāde 'vayavābhāsāpasiddhāntaś ca nigrahasthānam iti ।
gurvādibhiḥ saha vādopadeśān niyamaḥ ।
yasmād ayaṃ tattvabubhūtsur gurvādibhiḥ saha trividhaṃ phalam ākāṅkṣan vādaṃ karoti tato 'sya tattvabubhūtsāv atas tāvat sādhanaṃ vaktavyaṃ yāvad anena jñātavyam ity apratidvandvitvāt ।
pratidvandvinā ca saha na vādaḥ kiṃ tu jalpas tatra samastanigrahashtānaprayoga iti yuktam ।
pramāṇatarkasādhanopālambha ity abhidhānād ubhayoḥ siddhyasiddhiprasaṅgaḥ ।
yadi pramāṇatarkasādhanopālambho vāda ubhayor vādiprativādinoḥ pramāṇatarkasādhanopālambhābhidhāne 'dhikāra ity ubhayamatasiddhyasiddhiprasaṅgaḥ ।
naiṣa doṣo 'partijñānāt ।
nedaṃ pratijñāyata ubhayor vādinoḥ pramāṇāni santīty api tu tābhyāṃ sādhanaṃ vaktavyam ity etan niyamyate ।
na punaḥ sādhanam evaitad bhavatīti dūṣaṇam apy evam ।

apare tu svaparapakṣayoḥ siddhyasiddhyarthaṃ vacanaṃ vāda iti vādalakṣaṇaṃ varṇaynti ।
atra ca pakṣaviśeṣaṇārtham upāttayoḥ svaparaśabdayor anupapattir vikalpānupapatteḥ samāsāsambhavāc ca ।
etau khalu svaparaśabdau parigrahavarjanārthau vā syātām ।
sādhanīyadūṣaṇīyārthau vā ।
pūrvottarapakṣārthavyavasthāpakau vā ।
pakṣapratipakṣāvadyotakau vā ।
prathamadvitīyapakṣābhidhāyakau vā ।
ekasya vānekaviśeṣaṇābhisambandhino 'nekaśabdābhidhānam iti ।

tatra parigrahaparivarjanārthatā tāvad anupapannā kimo 'rthāsambhavāt ।
na hi parigrahārthatāyāṃ kimo 'rthaḥ sambhavati kasyāyaṃ svo bhaviṣyati kaś ca svārtha iti svīkaraṇaṃ parigrahārthaḥ ।
yaḥ svīkaroti tasya sva iti ।
etad eva cintyate kiṃ tat svīkaraṇam iti ।
mameti pratyayotpattikāraṇabhāvābhāvau svaparaśabdārthaḥ ।
nirdiṣṭaḥ svārtho na punar asya svam ।
na hi śāstrakārasya svaḥ paro vā sambhavati yad artham idaṃ syāt ।
yac ca yasya svaṃ bhavati tat tasya siddhyarthaṃ kiṃ cid upakāraṃ karoti na punaḥ svāminaḥ pakṣeṇa kaś cid upakāraḥ kriyate ।
tasmāt parigrahavarjanārthau tāvat svaparaśabdau na bhavataḥ ।

sādhanīyadūṣaṇīyārthau svaparaśabdāv iti cet ।
athāpīdaṃ syāt sādhanīyaḥ svapakṣo dūṣaṇīyaḥ parapakṣa ity aho śāstrārthakauśalam sādhanīyaḥ sādhyaḥ syāt ।
sādhanīyaḥ svapakṣa iti kuta etat ।
lakṣaṇaṃ caitat pakṣasya sādhaitum iṣṭaḥ pakṣa iti ।
sādhanīyaśabdenāpi tad evocyate ।
vyavacchedārthaṃ cedam ucyate svapakṣaḥ parapakṣa iti ।
parapakṣāc cāyaṃ svaśabdena vyavacchidyamāno na samānam arthaṃ śaknoti vaktum ।
vyarthaṃ vā viśeṣaṇam ।
sāmānyaśabdā api viśeṣe vartanta iti dṛṣṭam etat ।
na te sāmānyaśabdā ye viśeṣeṣu vartanta iti ।
kiṃ tu prakaraṇādibhedānuvidhāyino viśeṣaśabdā eva te ।
api ca sādhanīyaḥ pakṣaḥ svapakṣo dūṣaṇīyaḥ pakṣaḥ parapakṣa ity etad api na buddhyāmahe ।
sādhanasya pakṣaviṣayatvāt sādhanīyaḥ pakṣaḥ svo bhavatu dūṣaṇaṃ tu na kiṃ cit parapakṣena sambadhyate parapakṣasya tādavasthyāt ।
atha dūṣaṇasya ko viṣayaḥ ।
kasya cit sthāpanā viṣaya iti kiṃ cid dūṣaṇaṃ sthāpanayā saṃbadhyate kiṃ cit svaparapakṣābhyām asambaddham eva ।
katamad punar dūṣaṇaṃ sthāpanayā sambadhyate ।
kā ceyaṃ sthāpaneti ।
sthāpanā nāma pañcāvayavaṃ pakṣasādhakaṃ vākyam ।
vākyadoṣo dūṣaṇam ।
tad vākyaṃ nyūnam cādhikaṃ ca bhavaty avayavābhāsopapannaṃ ca ।
tadudbhāvanaṃ dūṣaṇam ।
etat sthāpanayā sambadhyate tadviṣayatvāt ।
śeṣaṃ tu dūṣaṇaṃ na sthāpanayā na svaparapakṣābhyāṃ sambaddham uttaradoṣa ākṣepabhāvāś ceti ।
satyaṃ na sākṣāt pakṣasya dūṣaṇenābhisambandhaḥ sthāpanānivṛttidvāreṇa tu pravartamānaṃ dūṣaṇaṃ na pakṣaṃ nivartayati sthāpanānivṛtteḥ parapakṣaṃ dūṣayatīty ucyata upacaritaśabdaprayogo lakṣaṇe 'nupapanno lakṣaṇasya tattvaviṣayatvāt ।
tattvavyavacchedakaṃ lakṣaṇam ।
na punar upacaritaśabdaprayogeṇa vyavasthāsti ।
yadi ca pāramparyeṇa pravṛttyā pravartamānaṃ dūṣaṇaṃ parapakṣaṃ nivartayati tadaiva yuktaṃ kartuṃ parapakṣāsiddhyarthaṃ vacanaṃ vāda iti ।
evam abhidhīyamāne kiṃ bhaviṣyati ।
laghu ca sūtraṃ bhavatīty ubhayoś ca sādhanadūṣaṇayoḥ pāramparyeṇa parapakṣāsiddhyarthateti ।
atha mā bhūd ubhayatra pāramparyam iti svarūpata evaṃ sūtraṃ vaktavyaṃ pakṣasthāpanayoḥ siddhyasiddhyarthaṃ vacanaṃ vāda iti ।
evaṃ hi spaṣṭatā lakṣaṇasya yathāviṣayaṃ cābhisambandha iti ।
sthāpanāpi na sarvaṃ dūṣaṇaṃ sambadhyata iti doṣatādavasthyam ।
na doṣatād avasthyaṃ kasya cit sambhavāt ।
kiṃ cid dūṣaṇaṃ sthāpanayā sambaddhyata ity uktam ।
sāmānyābhidhāne 'pi sāmarthyān niyamaḥ ।
tasmād idam apy anupapannaṃ sādhanīyadūṣaṇīyārthau svaparaśabdāv iti ।

svaparaśabdau pūrvottarapakṣārthau bhaviṣyata iti yad uktaṃ bhavati pūrvapakṣottarapakṣāv iti tad uktaṃ bhavati svaparapakṣāv iti ।
na yuktam etad apīti sādhanadūṣaṇayor niyamābhyupagamāt "te sādhanadūṣaṇaiḥ" ity etasmin sūtre sādhandūṣaṇayor niyamābhidhānaṃ svapakṣe sādhanaṃ parapakṣe dūṣaṇam iti ।
etasmiṃś ca niyama uttarapakṣaviṣayaṃ dūṣaṇaṃ prāpnoti ।
tenottarapakṣavādī svam eva pakṣaṃ dūṣayatīti prāptam ।
svapakṣaś cottarapakṣavādinaḥ pūrvapakṣād anya iti svaparaśabdābhyāṃ ca pūrvottarapakṣayor abhidhānam iti na padārtho na paribhāṣā na ca rūḍhiḥ ।

etena pakṣapratipakṣārthatā prathamadvitīyapakṣārthatā ca vyākhyātā ।

eka evāyaṃ pakṣa iti viśeṣaṇadvayayogāt sādhyatayā dūṣyatayā ca viśeṣyamāṇaḥ svaparapakṣaśabdavācya iti ।
yuktam etat ।
dvivacanaṃ tu na yuktam ekasyānekaviśeṣaṇayogo na pratiṣidhyate ।
dvivacanaṃ tu na bhavatīti brūmaḥ ।
na hy ekasyānekaviśeṣaṇābhisambandhe sati dvivacanabahuvacane bhavataḥ ।
na hi devadattaṃ chatradaṇḍābhyāṃ saṃbaddhaṃ samupalabhya vaktāro bhavanti chatridaṇḍināv āgatāv iti ।
tad evaṃ vikalpānupapatteḥ svaparaśabdānupapattiḥ ।

samāsāsambhavāc ca ।
svaparapakṣa iti samāsapadam etat ।
tatra tāvad viśeṣaṇaviśeṣyasvarūpānavadhṛter na ṣaṣṭhīsamāsaḥ ।
yatra khalu ṣaṣṭhī samasyate tatra viśeṣaṇaṃ viśeṣyāt pṛthag avadhāryate yathā rājapuruṣa iti ।
bhedāc ca ।
yatra ca viśeṣaṇaviśeṣyabhāvo bhavati tatra bhedo dṛṣṭo rājapuruṣavad eva ।
asaty api bhede dṛṣṭa iti cet ।
asaty api bhede dṛṣṭaḥ ṣaṣṭhīsamāsas tad yathā senāpatiḥ pānakāṅgam iti ।
tac ca nānabhyupagamāt ।
ko hi svasthātmā pānakam aṅgebhyo nārthāntaraṃ pratipadyate senāṃ ca sainikebhya iti ।
yathā ca senādīny arthāntarabhūtāni tathoktaṃ guṇaguṇivāda iti ।
atha manyase svārthaḥ svaśabdasyārthaḥ sādhanīyārthaś ca pakṣaśabdasyeti ।
tan nāpoditatvāt ।
yathā svārthavācakaḥ svaśabdo na bhavati tathoktam ।
tasmān na ṣaṣṭhīsamāsaḥ ।
etena karmadhārayaḥ pratyuktaḥ svaś cāsau pakṣaś ceti viśeṣaṇasvarūpāsiddher bhedābhāvāc ca ।
etena bahuvrīhir api pratyuktaḥ sādhayitṛviṣayaṃ ca sādhanaṃ prāpnoti ।
ato na bahuvrīhiḥ ।
nanu ca sādhanīyārthatā svārthaḥ pakṣaviśeṣaṇatvena sambhavati ।
na sambhavati paryāyatvāt ।
sādhanīyaḥ pakṣa iti paryāya eva ।
na ca paryāyaśabdaiḥ samānādhikaraṇo bahuvrīhir vā sambhavati ।
na hi bhavati vṛkṣataruṃ chinattīti ।
virodhāc ca ।
yadi tāvad ayaṃ pakṣaśabdaḥ svapakṣād bhidyate ।
"parapakṣavacanam pratijñā" iti vyāghātaḥ ।
kiṃ kāraṇam ।
pratijñāyāḥ svapakṣaviṣayatvāt ।
athābhinnas tathāpīdaṃ na prāpnoti "svaparapakṣayoḥ siddhyasiddhyarthaṃ vacanaṃ vādaḥ" iti ।
na cānyaḥ samāsaḥ sambhavati ।
na cedaṃ vākyam ।
tasmāt svaparapakṣayor ity asāram etat ।

āstāṃ tāvat svaparaśabdārtho viśeṣaṇaviśeṣyabhāvaś ca svaparaśabdayoḥ ।
atha samāsaḥ kasmān na kriyate svaparapakṣasiddhyasiddhyarthaṃ vacanaṃ vāda iti ।
kim evaṃ kṛte bhaviṣyati ।
sa evārtho lāghavaṃ ca ।

atra ke cit parihāraṃ bruvate yadi kila samāsaḥ kriyata ubhayāśrite siddhyasiddhī prāpnutaḥ ।
na doṣatādavasthyāt ।
nāyaṃ doṣo 'samāsakaraṇena parihriyate katham iti ।
svapakṣasiddhyasiddhyārthaṃ vacanaṃ parapakṣasya ca siddhyasiddhyarthaṃ svaparapakṣayoḥ siddhyasiddhyartham iti ।
nāsāmarthyāt ।
na hy ayaṃ samāsaḥ samarthaḥ svapakṣasya parapakṣasya ca siddhyasiddhyartham iti ।
kasmāt vyāhatatvāt ।
yadi siddhyarthaṃ yatate siddhyartham iti vyāghātaḥ ।
yady asiddhyarthaṃ yatate siddhyartham iti vyāghātaḥ ।
yady asāmarthyān na samāsaḥ ।
samāse 'pi tarhy asāmarthyān nobhayapakṣasiddhyasiddhiprasaṅgaḥ ।

ekavacanabahuvacanaprasaṅga ity anye ।
yadi kila samāsaḥ kriyeta samāso 'nabhivyaktavacanabhedas tasmād vacanabhedavyaktinimittam asamāsaḥ ।
kathaṃ nāma ।
svaparapakṣayoe eva siddhyasiddhyarthaṃ vacanaṃ vādaḥ syān na svaparapakṣāṇāṃ na svaparapakṣasyeti ।
nāsambhavāt ।
ekasya tāvat siddhyasiddhyarthaṃ vacanaṃ naivāsti ।
svaparapakṣāṇāṃ sādhanam anumānam ekam iti kathāpy eṣā nāsti ।
ato 'sthāna āśaṅkā ।

anityaḥ samāsavidhir ity apare ।
apare punaḥ samāsavidher anityatāṃ varṇayanty evam āhur nāyam avaśyaṃ vidhiḥ sarvatra samāsa iti ।
kva cit samāso bhavati kva cic ca vākyam ।
yathā ca rājñaḥ puruṣaḥ rājapuruṣa iti ।
yady ubhayaprāptir asamāsaḥ kasmāt ।
anityaḥ samāsavidhir ity evaṃ bruvataitad uktaṃ bhavati prāptam ubhayam athobhayaprāptau kasmād asamāsa iti ।
samāsaḥ kasmād ity anivṛtto 'nuyogaḥ ।
nānivṛtto lāghavārthatvāt ।
samāse lāghavam asamāse gaur evam ।
arthagatyarthaṃ ca śabdānām upādānam iti gurvabhidhāne prāyoganaṃ vācyam ।
varṇe gurulāghavānabhyupagama iti cen nāyaṃ parihāro 'nuyogasyānivṛtteḥ ।
varṇe gurulāghavānuyogaṃ na pratipadyāmaha iti cen na nivartate 'nuyogaḥ ।
kasmād iti ।
śāstratvena ca vādāvidhānam abhyupagamyate na ca varṇe gurulāghavam āśrīyata iti na yuktam ।

siddhyasiddhyartham ity etad api na yuktam ।
kasmāt ।
dvedhānupapatteḥ ।
ayaṃ khalu siddhiśabdaḥ kalpyamāno dvedhā kalpyeta vyaktāv utpattau vā ।
tan na tāvad utpattau yujyate pratijñādikasya sādhanasya sādhanabhāvahāniprasaṅgāt ।
na hi pratijñādisādhanena vastūtpādyate kiṃ tu vidyamānaprakāśakatvaṃ sādhanārthaḥ ।
sa hīyate ।
siddhāv utpattau kalpitāyām iti vyaktāv iti cen nādhikaraṇādhāratvāt ।
atha manyase siddhir vyaktir notpattiḥ ।
yuktam etad uttaraṃ tu vyāhataṃ bhavaty adhikaraṇapratyāyanaṃ siddhyasiddhī iti ।
ye caite 'dhikaraṇapratyāyanalakṣaṇe siddhyasiddhī te 'dhikaraṇe vartamāne kathaṃ pakṣasya bhavata iti ṣaṣṭhyartho vācyaḥ ।
nāyaṃ durvacas tadviṣayatvāt ।
tayoḥ siddhyasiddhyoḥ pakṣo viṣayo 'tas tadviṣayatvāt tasyeti ।
na yuktam etat ।
ye te siddhyasiddhī pakṣaviṣaye te kiṃ tāvat pakṣe siddhe utāsiddhe ।
yadi tāvat siddhe nādhikaraṇapratyāyanaṃ siddhiḥ ।
kiṃ tarhi ।
yatas tatpratyāyanaṃ sā siddhiḥ ।
kutaś ca tad bhavati ।
arthasya tathābhāvād yasmāt so 'rthas tathā bhavati ।
kathaṃ tathā bhavati ।
yathā pramāṇair upasampanna iti ।
yat tat pramāṇāvisaṃvāditvaṃ sa tathābhāvaḥ ।
athāsiddhe pakṣe 'dhikaraṇapratyāyanaṃ bhavati ।
sādhanaprayogāt prāgadhikaraṇapratyāyanaṃ bhavatīti vādavaiyarthyaṃ syāt ।
pakṣasya siddhir adhikaraṇapratyāyanaṃ bhavatv asiddhis tu katham ।
na hi parapakṣāsiddhir dūṣaṇena kriyata ity uktam ।
sthāpanānivṛtter upacāra iti cet syān matir dūṣaṇaṃ prayujyamānaṃ sākṣāt sthāpanāṃ nivartayati ।
sthāpanānivṛttes tu parapakṣanivṛttir upacaryata iti ।
na prayojanābhāvāt ।
na hi prayojanam antareṇa mukhyārthavyatikramo labhyate api tu pramāṇāsambhavenopacāro mañcāḥ kroṣantīti yathā ।
lokaprayuktaśabdaviṣayaś copacāro lokagatyā śabdārthaḥ ।
na cedaṃ laukikaṃ vākyaṃ svaparapakṣayoḥ siddhyasiddhyarthaṃ vacanaṃ vādaḥ ।

apare tu pratijñātārthājñāpanaṃ pakṣasyāsiddhiṃ varṇayanti ।
tad yady adhikaraṇaviṣayaṃ na nivartate prasaṅgaḥ ।
katham ।
pakṣasyāsiddhir iti siddhivat prasaṅgaḥ ।
tasmāt siddhyasiddhī pakṣadharmāv eva yata etad bhavati siddhaḥ pakṣo 'siddhaś ceti ।
evaṃ sati draṣṭṛsthe siddhyasiddhī iti vyāghātaḥ ।
yadi siddhyasiddhī pakṣadharmau draṣṭṛsthe siddhyasiddhī iti vyāhataṃ bhavati ।
atha mā bhūd vyāghāta iti draṣṭṛstha eva te ।
tathāpi pakṣasya vyaktyavyaktī siddhyasiddhī iti vyāhataṃ bhavati ।
atha tathātathāte padārthasya siddhyasiddhī ।
tathāpy adhikaraṇapratyāyanaṃ siddhyasiddhī iti vyāhataṃ bhavati ।
ke punar ete vyaktyavyaktī ।
vastudharmāv abhidhānapratyayahetū yata etāv abhidhānapratyayau vyakto 'vyaktaś ceti bhavatas te vyaktyavyaktī iti ।

arthaśabdānupapattir vikalpānupapatteḥ ।
arthaśabdaḥ khalu pravartamānas tredhā pravartata uddeśaprayojanābhidheyaviṣayatvena ।
uddeśe tāvad arthaśabdo yathā brāhmaṇārthaṃ bhaktam iti ।
evaṃ ca caturvidhavākyāsaṅgrahaḥ ।
prayojane 'rthaśabdaḥ kim arthamāgato 'sīti ।
abhidheya arthaśabdo yathā gaur ity abhidhānasya ko 'rtha iti ।
tan na tāvad uddeśe sambhavati yuktāyuktatvena viśeṣitatvāt ।
svapakṣasya yuktatvena parapakṣasyāyuktatvenety evaṃ viśeṣite kuta uddeśe 'rthaśabdaḥ ।
na hy ayaṃ yuktāyuktaśabdo dūṣaṇābhāse sādhanābhāse vā sambhavatīti sādhanayogo yuktatā dūṣaṇayogo 'yuktateti ।
atha punaḥ padārthasya tathātvātathātve yuktāyuktatve yuktatvaṃ tathābhāvo 'yuktatvam atathābhāva iti ।
tathāpi tayoḥ karmatayopādānād yuktatvenādhikaraṇapratyāyanam ayuktatvena ceti vyāghātaḥ ।
na hi pratyāyaṃ pratyāyanaṃ bhavatīti ।
atha prayojane 'rthaśabdas tathāpi sādhanadūṣaṇābhāsavādino 'vāditā prāpnoti ।
kiṃ kāraṇam ।
sādhanadūṣaṇābhāsayoḥ siddhyasiddhyaprayojanatvāt ।
na hi sādhanadūṣaṇābhāsayoḥ siddhyasiddhī prayojanam ।
evaṃ ca tadvādī na vādī syāt ।
tathā cāvādī nigṛhyata iti doṣaḥ ।
athābhidheye 'rthaśabdo 'bhidhānasvabhāvānavadhṛteḥ ।
na yuktam etad api na hi granthakārabhāṣyakārābhyāṃ viśeṣitam evaṃ prakāram abhidhānaṃ siddhyasiddhyor vācakam iti ।
nanu ca viśeṣitaṃ yena siddhyasiddhī abhidhīyete tat tayor vācakam iti ।
satyam uktam ।
evaṃ tu siddhyasiddhī ity ete 'bhidhāne vādaḥ prāptaḥ ।
na cānyo 'rthaśabdasya viṣaya ।
tasmād arthaśabdo 'py ayuktaḥ ।

siddhyasiddhyarthaṃ vacanaṃ vāda iti bruvāṇena na pūrvottaram avalokitam ।
naiyāyikahetupratiṣedhena viśeṣyaṃ vacanam ity abhyupagatam ।
idaṃ punaḥ sūtraṃ samastaṃ vacanaviśeṣaṇārtham iti vyāghātaḥ ।
tad evam etāni sūtrapadāni vicāryamāṇāni svatantravyāghātakānīti lokaṃ ca bādhanta iti ।

evaṃ tāvat sautrāṇi padāni svena nyāyenāsambaddhāni ।
yathā ca vṛttipadāny asambaddhāni tathedam ucyate ।
svasya pakṣasyeti svārthāsiddher ayuktaṃ svārthaś ca pratiṣiddhaḥ ।
ato 'yuktaṃ svasya pakṣasyeti ।
yad api ṣaṣṭhīsaptamīvacanayos tulyarūpatvāt ṣaṣṭhyarthajñāpanārthaṃ svasya pakṣasyeti tad apy ayuktam adhikaraṇārthāsambhavāt ।
na hi pakṣavyatirekeṇa pakṣe kiṃ cit sādhyaṃ sambhavati ।
tasmād ayuktaṃ saptamyarthaḥ ।
tadaprasaktau viśeṣaṇānarthakyam iti ।

yuktāyuktatvānupapattiś ca vikalpānupapatteḥ ।
yuktāyuktatve khalu sādhanadūṣaṇe vā syātāṃ sādhanadūṣaṇābhyāṃ vā yogaḥ padārthasya vā tathātatathāte ca iti ।
tan na tāvat sādhanadūṣaṇe yuktāyuktatve ।
kasmāt ।
sādhanadūṣaṇayoḥ pṛthagabhidhānāt ।
"te sādhanadūṣaṇaiḥ" ity atra pṛthag ukte sādhanadūṣaṇe yuktāyuktaśabdābhyāṃ ca sādhanadūṣaṇayor abhidhānam iti ।
"te sādhanadūṣaṇaiḥ" iti sūtram anuccārya caritārthatvād iti ।
atha manyase tayor eva yuktāyuktayor viśeṣaṇārthaṃ "te sādhanadūṣaṇaiḥ" iti ।
na prathamābhidhānaprasaṅgāt ।
yadi yuktāyuktatvaviśeṣaṇārthaṃ "te sādhanadūṣaṇaiḥ" iti sūtraṃ prathamaiva nyāyā te sādhanadūṣaṇānīti ।
na hi viśeṣaṇaviśeṣyabhāve bhavati nīlam utpalair iti ।
yoga iti cet ।
atha sādhanadūṣaṇābhyāṃ yogo yuktatvāyuktatve ity evaṃ cen manyase ।
tan nānirdeśāt ।
na sādhanadūṣaṇābhyāṃ yogo nirdiṣṭa evaṃvidha iti ।
anirdeśād ayuktam etat ।
sādhanena yoga iti ca kadā bhavati yadāsau nirṇītaḥ padārthas tadā ca na sādhanasyārthaḥ kaś cid astīti na yuktāyuktatvenādhikaraṇapratyāyanam iti vyāghātaḥ ।
ato na yukto yogaḥ ।
atha padārthasya tathātātathātve yuktāyuktatve ।
tad api na karaṇārthāsambhavāt ।
ye tathātvātathātvalakṣaṇe yuktāyuktatve te vyavacchedye na vyavacchedasya sādhane ।
tasmāt karaṇārtho nāsti ।
ato yuktāyuktatvasyety yuktaṃ vaktum iti ।

adhikaraṇapratyāyanam iti ca na yuktam ।
śāstrasambandhāsaṅgatatvāt ।
śāstrasambandhaṃ kurvāṇenoktaṃ sandehaviparyayapratiṣedhārthaḥ śāstrasyārambha iti ।
etan nirapekṣenedam abhidhīyate 'dhikaraṇapratyāyanaṃ siddhyasiddhī iti ।
na ca prāśnikeṣu saṃśayaviparyayau staḥ paricchedakatvāt ।
tasmān na prāśnikāḥ pratyāyā iti ।
yac coktaṃ prāśnikapratyāyanād eva prativādipratyāyanaṃ kṛtaṃ bhaviṣyatīti kiṃ kāraṇam ।
tatpratyāyanāt prativādipratyāyanam ।
prativādī kila svapakṣarāgāt santam apy arthaṃ na pratipadyate ।
santam arthaṃ na pratipadyate ceti vyāhatam ucyate ।
kathaṃ cānyathā pratipannaḥ sann ity abhidhīyate ।
atha pratipadyamāno 'pi parasya na kāmakāraṃ dadāti tathāpi na pratipadyata iti vyāhatam ।
yac ca prāśnikapratyāyanāt tat pratyāyanam iti tad api na pratīteḥ karaṇabhedāt ।
prāśnikapratīter anyāni kāraṇāny anyāni prativādipratīter iti ।
na cānyaviṣayasya karaṇasyānyasya kriyeti ।
niyamābhāvāc ca ।
na cāyaṃ niyamaḥ prāśnikapratyāyanārtha eva vādaḥ ।
prāśnikān antareṇāpi gurvādibhiḥ saha vādo dṛṣṭa iti ।
yadā tu nāyaṃ tattvabubhutsur lābhapūjākhyātikāmo vādam ārabhate tadā prāśnikaiḥ prayojanam astīti ।
satyam asti prayojanam ।
vādas tu na bhavatīti ।
na traividhyānabhyupagamāt ।
eka evāyaṃ kathāmārgaḥ ।
tasya prayojanaṃ tattvāvabodho lābhādayaś ca ।
na pratiṣedhāt ।
prasiddhaḥ stutimānalābhalipsor vādaḥ ।
yad apīdam ucyate na traividhyānabhyupagamād iti nānabhyupagamāyattaḥ padārthasadbhāvo 'pi tu sadbhāve saty abhyupagama iti ।
yathā ca traividhyaṃ kathāmārgasya tathā lakṣaṇabhedāt ।
vādāj jalpavitaṇḍayor bhedam upadarśayiṣyāmaḥ ।
tasmād ajñātvā viśeṣam ucyate traividhyānabhyupagamād iti ।

yac coktaṃ pakṣasiddhiviṣayaṃ pratyāyanaṃ pakṣasiddhiśabdenopacaritaṃ yathā śūnyatāviṣayaḥ samādhiḥ śūnyateti ।
na kāmata upacāro labhyate 'pi tu pramāṇāsambhavena ।
lokaprayuktaśabdānvākhyānam upacāraḥ ।
uktaṃ ca nopacaritaśabdaprayogo lakṣaṇa upapanna iti ।
tadarthaṃ vacanam ity etad api kila caturvidhavākyajñāpanārtham uktaṃ sādhanaṃ sādhanābhāso dūṣaṇaṃ dūṣaṇābhāsaś ca sambhantsyata iti ।
tad ayuktaṃ yuktāyuktatveneti viśeṣitatvāt ।
evaṃ viśeṣite etasmin kutaś caturvidhavākyasaṃgraha iti ।
adhikaraṇaṃ punar yo vādiprativādibhyām adhikṛta ity atrādhikaraṇārtho vaktavyaḥ ।
na hi vāde prāśnikādhārāraṃ kim cid astīti ।
pratyāyanādhāratvād adhikaraṇam iti cen ।
noktottaratvāt ।
uktottaram etat pakṣaviṣayaṃ pratyāyanaṃ na prāśnikaviṣayam iti ।
tasmin sati bhāvād iti cen nānyathāpi darśanāt ।
anyathāpi gurvādibhiḥ saha dṛṣṭo vāda iti ।
tad vāde parīkṣā kā kasya kveti vaktavyam ।
sādhanadūṣaṇaprayogaḥ pakṣasthāpanāviṣayo vādaḥ ।
tasya parīkṣā sādhanadūṣaṇatadābhāsaparijñānam ।
tadartham adhikāras tasminn iti saptamyartho nāsti ।
yad api prāśnikaprativādinoḥ priyāpriyavacasi vādaprasaṅga iti codyaṃ kṛtvā pratisamādhānam uktaṃ tat siddhyasiddhibhyāṃ sākṣāt pāramparyeṇāsambandhād yuktāyuktaviśeṣaṇāc cāsambaddham uttareṇa tv asaṅgatapadārthābhidhāyino dattaḥ svahastaḥ pūrvāparayor asambandhād iti ।
yadi tv asaṅgatasyāpy uttaraṃ vākyaṃ tata evaṃ vaktavyaṃ na sūtrārthāparijñānād iti ।
tad etat sūtraṃ vicāryamāṇaṃ sahavārttikaṃ na yuktyā saṅgacchata iti yathānyāyam evāstu ।

samastaṃ vādalakṣaṇaṃ "chalajātinigrahasthānasādhanopālambhaḥ jalpaḥ" iti ।

yathoktopapanna iti na yuktaṃ jalpe nigrahasthānaniyamasyānabhyupagamāt ।
yady evam ucyeta pramāṇatarkasādhanopālambhaḥ siddhāntāviruddhaḥ pañcāvayavopapannaḥ pakṣapratipakṣaparigrahaś chalajātinigrahasthānasādhanopālambho jalpa iti na yuktam evaṃ bhavitum ।
siddhāntāviruddhaḥ pañcāvayavopapanna iti ca padayor upālambhagrahaṇāt samastanigrahasthānapasaktau niyamārthatvāt ।
niyamārthe ete pade siddhāntāviruddhaḥ pañcāvayavopapanna iti ।
jalpe ca niyantavyaṃ na kiṃ cid asti ।
tasmān niyamārthe ete pade nātideṣṭavye ity ato na vaktavyaṃ yathoktopapanna iti ।
naiṣa doṣaḥ sambhavato 'tideśāt ।
yad atra sambadhyate tad atidiśyate ।
kiṃ ca sambadhyate ।
pramāṇatarkasādhanopālambha ity etat ।
tasmād yathoktopapanna iti lakṣaṇamātrasyātideśaḥ ।
yathānyatra "anekadravyeṇa dravyeṇa samavāyād rūpaviśeṣāc ca rūpaupalabdhiḥ ।"
"anena rasagandhasparśeṣu jñānaṃ vyākhyātam ।"
iti na svarūpaviśeṣo 'tidiśyate 'pi tv anekadravyeṇa dravyeṇa samavāyamātraṃ svagato viśeṣaḥ sāmarthyāt tathehāpi yat samarthaṃ tad atidiśyate ।
samarthaṃ ca lakṣaṇam ।
tasmāt lakṣaṇam atidisyate ।
na niyamārthe pade niyantavyasyābhāvāt ।

atha vā yathoktopapannenopapanno yathoktopapannopanna iti prāpte gamyamānatvād ekasyopapannaśabdasya lopo yathā goratha iti ।
kena punar ayaṃ gamyata iti ।
uktaṃ sāmarthyeneti ।
na hi niyamārthayoḥ padayor jalpe sambhavas tasmān na te 'tidiśyete iti ।
bhāvyam idānīṃ katham ।
na sūtrapāṭhānukramajñāpanārthatvād bhāṣyasyaitasmin sūtre yad upapannaṃ lakṣaṇatvena tad atidiśyata iti ।
chalajātinigrahasthānair na kasya cit sādhanam upālambho vā yukto 'yuktottaratvāt ।
chalaṃ tāvan na sādhanāya nopālambhāya vālam ।
kasmāt ।
ayuktottaratvāt ।
ayuktam uttaraṃ chalenābhidhīyate yac cāyukta uttaraṃ tan nālaṃ sādhanopālambhāya veti ।
evaṃ jātiḥ ।
aṅgabhāva iti cet ।
athāpīdaṃ syād yat tat pramāṇatarkaiḥ sādhanaṃ yaś copālambhas tasyaitāni prayujyamānāni chalajātinigrahasthānāni rakṣaṇārthatvād aṅgaṃ bhavantīty etad apy ayuktottaratvād evānupapannam ।
kim arthaṃ tarhi prayogo yady etāni chalajātinigrahasthānāni sādhanopālambhayor na sādhanaṃ nāṅgaṃ vā kim artham eteṣām upapādanam iti ।
sādhanavighātārtham ।
sādhanaṃ vihaniṣyāmīty anayā dhiyāpahṛtaḥ pravartate ।
yatra caitāni chalajātinigrahasthānāni prayujyante na sa vādaḥ ।
na punar etad abhidhīyate chalajātinigrahasthānāni sādhanam aṅgaṃ ceti sādhusādhanopādāne ca parenākulīkṛtabuddhiś chalādīni prayuṅkte kadā cic chalādibhir ākulīkṛtasya parasya parājayo 'pi syād iti ।
na punar etāni tattvabubhutsunā vaktavyāni kiṃ tu vijigīṣuṇeti ।
so 'yaṃ pakṣapratipakṣaparigrahaś chalajātinigrahasthānaprayogāprayogābhyāṃ bhidyamāno vādo jalpo vitaṇḍā ca bhavati ।

atrāpi viruddhau dharmāv ekādhikaraṇasthāv iti samānam ।
viruddhayor dharmayor ekādhikaraṇatvānupapattir ubhayātmakavastusvabhāvāsambhavāt ।
yadi viruddhāv ekādhikaraṇau dharmau bhavato nanv ekaṃ vastūbhayasvabhāvaṃ prāptam ।
na caitad asti ।
tasmān na viruddhau dharmāv ekādhikaraṇāv iti ।
nādhyāropitasvarūpadharmasaṃpratipattyā tadupapatteḥ ।
ekas tu dharmaḥ svarūpata ekas tv adhyāropitasvarūpapravṛttiḥ ।
tasmād ubhayadharmā dharmīti siddham ।
ekadharmisthau viruddhārthāv ity etad api na buddhyāmahe ko viruddhārtha iti ।
na svarūpaviparyayopapatteḥ ।
svarūpamātraviparyayo virodho na punar bādhā vadhyaghātakabhāvo veti ।

"pratipakṣasthāpanāhīna" iti dvitīyapakṣasthāpanāhīna iti ।
yāvad uktaṃ bhavati dvitīyapakṣavādī vaitaṇḍiko na kiṃ cit pakṣaṃ sthāpayatīti ।

apare tu bruvate dūṣaṇamātraṃ vitaṇḍeti ।
dūṣaṇamātram iti mātraśabdaprayogād vaitaṇḍikasya pakṣo 'pi nāstīti ।
ayuktaṃ caitac caturvargasyābhyupagamāt ।
dūṣaṇam abhyupagacchan dūṣyam abhyupaity ayathārthāvabodhaṃ pratipadyate pratipādayitāraṃ pratipattāraṃ ca ।
dūṣaṇamātrābhyupagame sati sarvam etan na syāt ।
dūṣaṇamātrābhidhānāc cheṣam arthato 'vagamyata iti cet ।
vitaṇḍā vitaṇḍety eva vaktavyam ।
yayā vitaṇḍyate sā vitaṇḍety anugatārthayā saṃjñayaiva parasya pakṣasya pratvṛttivyāghātaḥ kriyata iti ।
tasmād yathānyāsam evāstu nyāyam ।

hetulakṣaṇābhāvād ahetavo hetusāmānyād dhetuvad avabhāsamānās ta ime ।
"savyabhicāraviruddhaprakaraṇasamasādhyasamakālātītā hetvābhāsāḥ ।"
kiṃ punar hetubhir ahetūnāṃ sāmānyaṃ yena hetuvad ābhāsanta iti ।
pratijñānantaraṃ prayogaḥ sāmānyam ।
yathaiva hetavaḥ pratijñānantaraṃ prayujyanta evaṃ hetvābhāsā apīty etat sāmānyam ।

anyatamaliṅgadharmānuvidhānaṃ vā ।
yad vā yatsādhanasya liṅgasya trailakṣaṇyaṃ dharmas tatraikatamadharmānuvidhānaṃ dvilakṣaṇasyānyataradharmānuvidhānaṃ vā vivakṣitam ।
sādhakāsādhakatve tu viśeṣaḥ ।
hetoḥ sādhakatvaṃ dharmo 'sādhakatvaṃ hetvābhāsasya ।
kiṃ punas tat ।
samastalakṣaṇopapattir asamastalakṣaṇopapattiś ca ।
kaḥ punar asya sūtrasyārthaḥ ।
vibhāgoddeśo niyamārtha ity uktam ।
kiṃ punar anena vibhāgoddeśena niyantavyam ।
anekadhā prasṛtasya hetuhetvābhāsasya vistaraḥ saṃkṣeptavya iti ।

kiyatā punar bhedenāyaṃ hetuhetvābhāsaḥ prasṛta iti ।
kālapuruṣavastubhedānuvidhānenāparisaṃkhyeyaḥ ।
sāmānyataḥ sādhyavastūpagraheṇa hetuhetvābhāsabhedaḥ prapañcyamānaḥ ṣaṭsaptatiśatam ।
tatra sādhyavyāpakadharmabhedaḥ ṣoḍaśadhā ।
sādhyaikadeśavṛttidharmo 'py evam ।
evaṃ sādhyāvṛttidharmabheda iti ।
viśeṣaṇaviśeṣyāsiddhibhedāc catuḥṣaṣṭiḥ ।
evaṃ samarthāsamartha viśeṣaṇaviśeṣyabhedād iti ।
tatra sādhyavyāpakadharmabhedānāṃ ṣoḍaśānām udāharaṇāni ।
tatra ।

sādhyatajjātīyānyavyāpakaḥ prameyatvān nityo 'nityo veti ।

sādhyatajjātīyavyāpako vipakṣaikadeśavṛttir gaur ayaṃ viṣāṇitvāt ।

sādhyatajjātīyavyāpako vipakṣāvṛttir anityaḥ śabda utpattidharmakatvāt ।

sādhyavyāpakas tajjātīyāvṛttir vipakṣavyāpako nityaḥ śabda utpattidharmakatvāt ।

sādhyavyāpakas tajjātīyāvṛttir vipakṣaikadeśavṛttir nityaḥ śabdaḥ sāmānyaviśeṣavato 'smadādibāhyakaraṇapratyakṣatvād dvyaṇukavat ।

sādhyavyāpakas tajjātīyavipakṣāvṛttir yathā nityaḥ śabdaḥ sāmānyaviśeṣavattve sati śrāvaṇatvāt ghaṭādivat ।

sādhyavyāpakas tajjātīyaikadeśavṛttir vipakṣavyāpakaś cāgaur ayaṃ viṣāṇitvāt ।

sādhyavyāpakas tajjātīyavipakṣaikadeśavṛttir nityaḥ śabdo 'sparśavattvāt ।

sādhyavyāpakas tajjātīyaikadeśavṛttir vipakṣāvṛttir anityaḥ śabdaḥ sāmānyaviśeṣavato 'smadādibāhyakaraṇapratyakṣatvāt ।
sāmānyaviśeṣavad iti sāmānyaviśeṣasamavāyānāṃ nirākaraṇam ।
asmadādipratyakṣatvād iti paramāṇūnām ।
bāhyakaraṇapratyakṣatvād ity ātmanaḥ ।

sādhyatajjātīyavyāpako 'vidyamānavipakṣaḥ siddhāntabhedāśrayaṇenaikāntavādino 'nityaḥ śabda utpattidharmakatvāt ।

sādhyavyāpakas tajjātīyaikadeśavṛttir avidhyamānavipakṣo 'nityaḥ śabdo bāhyendriyapratyakṣatvāt ।

sādhyavyāpakas tajjātīyāvṛttir avidyamānavipakṣo 'nityaḥ śabdaḥ śrāvaṇatvāt ।

sādhyavyāpako 'vidyamānasajātīyo vipakṣavyāpako nityaḥ śabda utpattidharmakatvāt ।

sādhyavyāpako 'vidyamānasajātīyo vipakṣaikadeśavṛttir nityaḥ śabdo bāhyendriyapratyakṣatvāt ।

sādhyavyāpako 'vidyamānasajātīyo vipakṣāvṛttir nedaṃ nirātmakaṃ jīvaccharīram anindriyādhiṣṭhānatvaprasaṅgāt ।

pakṣavyāpako 'vidyamānasapakṣavipakṣaḥ sarvaṃ nityaṃ prameyatvāt ।
ta ete pakṣavyāpakāḥ ṣoḍaśa ।
eṣāṃ pañca hetavaḥ ।
śeṣā hetvābhāsāḥ ।
tatrānvayavyatirekiṇau dvau vipakṣāvṛttī tṛtīyanavamau ।
ekāntavādino 'nvayināv eva daśamaikādaśau ।
vyatireki pañcadaśa iti ।

atha sādhyaikadeśavṛttayaḥ ।

sādhyaikadeśavṛttis tadjātīyavipakṣavyāpakaḥ pṛthivyaptejovāyvākāśāny anityāny agandhavattvāt ।

sādhyaikadeśavṛttis tajjātīyavyāpako vipakṣaikadeśavṛttiś ca sāmānyaviśeṣavad asmadādibāhyakaraṇapratyakṣe vāṅmanase 'nityatvāt ।

sādhyaikadeśavṛttis tajjātīyavyāpako vipakṣāvṛttir anitye vāṅmanase utpattidharmakatvāt ।

sādhyaikadeśavṛttis tajjātīyāvṛttir vipakṣavyāpako 'nitye vāṅmanase utpattidharmakatvāt ।

sādhyaikadeśavṛttis tajjātīyāvṛttir vipakṣaikadeśavṛttiḥ sāmānyaviśeṣavad asmadādibāhyakaraṇapratyakṣe vāṅmanase nityatvāt ।

sādhyaikadeśavṛttis tajjātīyavipakṣāvṛttir anityaḥ śabdo vibhāgajavibhāgāsamavāyikāraṇatvāt ।

sādhyatajjātīyaikadeśavṛttir vipakṣavyāpako 'nityāḥ paramāṇavo 'gandhavattvāt ।

sādhyatajjātīyavipakṣaikadeśavṛttir anitye vāṅmanase amūrtatvāt ।

sādhyatajjātīyaikadeśavṛttir vipakṣāvṛttir anitye vāṅmanase sāmānyaviśeṣavato 'smadādibāhyakaraṇapratyakṣatvāt ।

sādhyaikadeśavṛttis tajjātīyavyāpako 'vidhyamānavipakṣaḥ siddhāntabhedāśrayaṇenānitye rūpavijñāne 'mūrtatvād vedanādivat ।

sādhyatajjātīyaikadeśavṛttir avidyamānavipakṣo 'nitye cakṣurvijñāne 'mūrtatvād rūpādivat ।

sādhyaikadeśavṛttis tajjātīyāvṛttir avidyamānavipakṣo 'nitye vāṅmanase śrāvaṇatvāt ।

sādhyaikadeśavṛttir avidyamānasajātir vipakṣavyāpako nitye vāṅmanase utpattidharmakatvāt ।

sādhyaikadeśavṛttir avidyamānasajātir vipakṣaikadeśāvṛttir nitye cakṣurvijñāne 'mūrtatvāt ।

sādhyaikadeśavṛttir avidyamānasajātir vipakṣāvṛttir nedaṃ nirātmakaṃ śarīram anindriyādhiṣṭhānatvaprasaṅgāt ।

sādhyaikadeśavṛttir avidyamānasapakṣavipakṣaḥ sarvam anityaṃ mūrtatvād iti ।
ete ca sādhyaikadeśavṛttayaḥ ṣoḍaśa yathoktāḥ sarve hetvābhāsāḥ ।

atha sādhyāvṛttayaḥ ।

sādhyāvṛttis tajjātīyavipakṣavyāpako 'nityā pṛthivy agandhavattvāt ।

sādhyāvṛttis tajjātīyavyāpako vipakṣaikadeśavṛttir anityaḥ śabdo 'śrāvaṇatvāt ।

sādhyāvṛttis tajjātīyavyāpako vipakṣāvṛttir arthaḥ śabdo 'śrotragrāhyasāmānyavattvāt ।

sādhyatajjātīyāvṛttir vipakṣavyāpako 'rthaḥ śabdo 'sāmānyavattvāt ।

sādhyatajjātīyāvṛttir vipakṣaikadeśavṛttiś ca kāraṇavān śabdo 'rthatvāt ।

sādhyatajjātīyavipakṣāvṛttir nityaḥ śabdo 'sattvāt ।

sādhyāvṛttis tajjātīyaikadeśavṛttir vipakṣavyāpako 'sparśaḥ śabdo dravyatvāt ।

sādhyāvṛttis tajjātīyavipakṣaikadeśavṛttiḥ kāraṇavān śabdo mūrtatvāt ।

sādhyāvṛttis tajjātīyaikadeśavṛttir vipakṣāvṛttir āśrayavān śabdaś cākṣuṣatvād aulūkyapakṣe ।

sādhyāvṛttis tajjātīyavyāpako 'vidyamānavipakṣaḥ siddhāntabhedāśrayeṇānityaḥ śabdo 'śrāvaṇatvāt ।

sādhyāvṛttis tajjātīyaikadeśavṛttir avidyamānavipakṣo 'nityaḥ śabdo mūrtatvāt ।

sādhyatajjātīyāvṛttir avidyamānavipakṣo 'nityaḥ śabdo 'sattvāt ।

sādhyāvṛttir avidyamānasapakṣo vipakṣavyāpako nityaḥ śabdo 'śrāvaṇatvāt ।

sādhyāvṛttir avidyamānasajātir vipakṣaikadeśavṛttir nityaḥ śabdo mūrtatvāt ।

sādhyāvṛttir avidyamānasajātir vipakṣāvṛttir nityaḥ śabdo 'sattvāt ।

sādhyāvṛttir avidyamāsapakṣavipakṣo 'nityaṃ sarvam asattvāt ।
ta ete ṣoḍaśa sādhyāvṛttayo hetvābhāsāḥ ।

viśeṣaṇaviśeṣyāsiddhabhedāc catuḥṣaṣṭibhedā bhavantīty uktam ।
tat katham ।
vyāpakāvyāpakaviśeṣaṇayogāt ।
ye sādhyavyāpakāḥ ṣoḍaśa ye ca pakṣaikadeśavṛttayas ta ete viśeṣaṇaviśeṣyāsiddhabhedena catuḥṣaṣṭir bhavantīti ।

tatra vyāpakānāṃ tāvad udāharaṇāni ।
anityaḥ śabdo 'nabhidheyatve sati prameyatvād iti viśeṣaṇāsiddhaḥ ।
prameyatve saty anabhidheyatvād iti viśeṣyāsiddhaḥ ।
evaṃ sarveṣu sādhyavyāpakeṣu viśeṣaṇaviśeṣyāsiddhibhedo vaktavyaḥ ।
tāny eva codāharaṇāni sādhyaikadeśavṛttīnām tūdāharaṇaṃ pṛthivyaptejovāyvākāśāny anityāny anabhidheyatve saty agandhavattvād viśeṣaṇāsiddheḥ ।
agandhavattve saty anabhidheyatvād iti viśeṣyāsiddhiḥ ।
evaṃ sarveṣu sādhyaikadeśavṛttiṣu ।
evam asamarthaviśeṣaṇāsamarthaviśeṣyāś catuḥṣaṣṭir eva draṣṭavyāḥ yathānityaḥ śabdaḥ kṛtakatve sati prameyatvāt prameyatve sati kṛtakatvād iti ।
evaṃ sarveṣu sādhyaikadeśavṛttiṣu ।
evaṃ sandigdhaviśeṣaṇaviśeṣyabhedā api draṣṭavyā yathā mayūraśabdo 'yaṃ ṣaḍjādimattve saty avarṇātmakatvād avarṇātmakatve sati ṣaḍjādimattvāt ।
ta eta ubhayapakṣasampratipannā vidyamānasādhyadharmā udāhṛtā iti ।
evam anyatarāsiddhā vyāpakāvyāpakabhedena dvātriṃśakaṃ śatam ।
te ca punar vyadhikaraṇaviśeṣaṇaviśeṣyasandigdhāsamarthaviśeṣaṇaviśeṣyabhedena dvānavataṃ śatam draṣṭavyāḥ ।
evam aprasiddhāśrayobhayānyatarapakṣāprasiddhyā dvātriṃśakaṃ śatam ।
te ca punaḥ pūrvavad eva dvānavataṃ śatam ।
yathāgnimān deśo dhūmavattvāt ।
asti cātmecchādiguṇatvāt ।
asamarthāvyāpakāsiddhaviśeṣaṇānām udāharaṇam anityaḥ śabdaḥ prayatnānantarīyakatve sati kṛtakatvāt ।
avyāpakāsamarthaviśeṣyāṇām udāharaṇam anityaḥ śabdaḥ pratyayabhedabheditvenopalabhyamānatvāt ।
vyadhikaraṇaviśeṣyāṇām udāharaṇam asti pradhānaṃ bhedānām anvayadarśanāt ।
vyadhikaraṇaviśeṣaṇānām udāharaṇaṃ rūparasagandhasparśaśabdāś candanaśabdād atyantaṃ vibhinnārthāḥ samudāyasamudāyyasambhave sati tena vyapadiśyamānatvāt ।
etad eva vyadhikaraṇaviśeṣaṇaviśeṣyasyodāharaṇaṃ viparyayena ।

anyathāsiddhodāharaṇam anyeṣām abhyāsān nityaḥ śabdaḥ ।
sandigdhāprasiddhaviśeṣaṇānām udāharaṇaṃ yathā sandihyamānadhūmādibhāve 'gnimān deśo dhūmavattve sati prakāśakatvāt ।
viparyayeṇa sandigdhaviśeṣyā draṣṭavyāḥ ।
evaṃ sandigdhāprasiddhāprasiddhā ubhayānyatarasiddhā vyāpakāvyāpakabhedena catuḥṣaṣṭir bhavantīti ।
te ca punaḥ pūrvavadbhedena śatatrayaṃ caturaśītam ।
evam anyathāsiddhabhedo draṣṭavyaḥ ।
evaṃ viruddhaviśeṣaṇāviruddhaviśeṣyāś ca sarvatra draṣṭavyā iti ।
eṣāṃ tūdāharaṇāni hetvābhāsavārttike draṣṭavyāni svayaṃ cābhyūhyāni ।
ta ete hetavo hetvābhāsāś cāsaṅkīrṇaviśeṣaṇaviśeṣyabhedena dve sahasre dvātriṃśike ।
asiddhādisamuccayenānanto bheda iti ।
sādhyāvṛttayas tv asattvān na viśeṣaṇayogina ity ato nābhidhīyanta iti ।
ta ete vidyamānasādhyavyāpakāvyāpakadharmāḥ prapañcata uktāḥ ।
tatra mukhyāsiddhabhedāḥ ṣoḍaśa ।
ta ete pakṣāvṛttayaḥ ।
anaikāntikās tv asaṅkīrṇā mukhyataḥ ṣaḍ eva ।
sādhyavyāpakavarge viruddhāś catvāra eva ।
tasminn antimas tu pakṣamātradharmatvād anupasaṅhāryaḥ ।
śeṣā hetvābhāsāḥ ।

te 'siddhānaikāntikaviruddhāvyāpakāsiddhabhedena saṅkīrṇā udāharaṇeṣu svayamabhyūhyā iti ।

ke cit tu viruddhāvyabhicāriṇam anaikāntikaṃ varṇayanti ।
tan nāsattvāt ।
nāyam astīty uktam ।
upetya tasya pañcaviṃśatidhā bhedaṃ pañcānāṃ hetūnāṃ sarūpāsarūpapratibandhānāt pañca pañcakā bhavantīti ।
teṣāṃ tu sarveṣāṃ nodāharaṇāni santīti ।
tena nodāhriyante ।
ta ete hetvābhāsāḥ saṃkṣepeṇeyatā bhedena bhedavantaḥ ।
teṣāṃ saṃgrahārthaṃ hetvābhāsānāṃ vibhāgoddeśārthaṃ sūtram ।
lakṣaṇata eva pañcatvaṃ gamyata iti cet ।
yāny etāni pañca hetvābhāsānāṃ lakṣaṇasūtrāṇi tair eva pañcatvaṃ gamyata iti niyamārthaṃ sūtram anarthakam ।
nānarthakaṃ lakṣaṇasyetaretaravyavacchedakatvāt ।
itaretaravyavacchedakaṃ lakṣaṇaṃ na punar niyamārtham ।
na hi niyamo lakṣaṇena gamyata iti ।

teṣām "anaikāntikaḥ savyabhicāraḥ ।"
etasminn ante niyata aikāntiko viparyayād anaikāntikaḥ ।
kaḥ punar ayaṃ vyabhicāraḥ ।
sādhyatajjātīyāny avṛttitvam ।
yat khalu sādhyatajjātīyavṛttitve saty anyatra vartate tad vyabhicāri ।
tadvṛttitvaṃ vyabhicāraḥ ।
sarvo 'yaṃ padārthabhedo 'ntadvaye 'vatiṣṭhate 'nyatra prameyāt ।
nityaś cānityaś ca vyāpakaś cāvyāpakaś cety evam ādiḥ ।
tatra yo hetur upātta ubhāv antāv āśritya pravartate so 'naikāntikaḥ ।

anaikāntika iti kiṃ punar ayaṃ paryudāsa uta prasajyapratiṣedha iti ।
kiṃ cātaḥ ।
yadi paryudāsaḥ sarvānaikāntikataikāntikād anyo 'naikāntika iti bruvataḥ sarvo 'naikāntikaḥ prāptaḥ ।
evaṃ caiko hetvābhāsa iti prāptam ।
atha prasajyapratiṣedhaḥ ।
tathāpy aikāntikābhāvo 'naikāntika iti prāptam ।
tasya ca vyabhicāro 'rtho nāstīty ayukto 'naikāntiko hetvābhāsaḥ ।
nāyaṃ paryudāsapakṣaḥ kiṃ tu prasajyapratiṣedhaḥ ।
prasajyapratiṣedhe 'bhāva iti cen nābhāvo dharmaviśeṣakatvāt ।
dharmo 'yaṃ viśiṣyate ya ekānte sanniyato dharma iti na bhavati na punar abhāvaḥ ।
abhāve viśeṣaṇaviśeṣyāsambhavān nābhāva ekāntasanniyato nānaikāntikaḥ sanniyata iti ।
katham ।
abrāhmaṇavad iti ।
yathābrāhmaṇaśabdaḥ prasajyapratiṣedhaviṣayatvena pravartamāno yad uttaraṃ padaṃ tat pratiṣedhati na punar ayam abhāvaṃ pratipādayati tathehāpīty adoṣaḥ ।

udāharaṇam ।
nityaḥ śabdaḥ asparśavattvāt ।
śabdasyāsparśatvam iti ṣaṣṭhyā bhedaḥ pradarśyate ।
kiṃ punas tat ।
sparśānādhārasya svātmasattānubhavo 'sparśatvaṃ sparśānādhārasya sattāsambandho vā ।
ubhayaṃ ca śabdavyatiriktam ity arthavatī ṣaṣṭhī ।
kutaḥ punar etat ।
tadbhāve bhāvāt tadabhāve 'bhāvād iti ।
yat khalu sparśavat sattām anubhavati na tatrāsparśaśabdaḥ prasajyate ।
yac cāsat tatrāpi na prayujyata iti ।
yad asparśavat sattām anubhāvati tatra prayujyata iti ।
vākyārthānujñānāc ca padārthābhyanujñā sparśānādhārasya vastunaḥ sattyā sambandha iti yo vākyārthaḥ sa evāsparśatvaśabdasyārthaḥ ।
atideśānupapattir anuktatvād iti ced anaikāntikaḥ savyabhicāra iti ।
na kva cid anaikāntika ukto yata ihānaikāntikagrahaṇāt savyabhicāro gamyeta ato na yuktam anaikāntikaḥ savyabhicāra iti ।
nedam ayuktaṃ lokatas tadadhigateḥ ।
yat vastu lokato na gamyate tatra śāstram arthavat ।
yat punar lokata eva gamyate tatropadeśo 'narthakaḥ ।
lokataś caitad gamyata ubhayāntasanniyato 'naikāntikaa iti ।
yadi ca yal lokato gamyate tad anuktam iti manyase duḥkhādīny api deśayitavyāni kim idaṃ duḥkham iti ।
tasmāt paripelavam etad iti ।
avyāpakatvād alakṣaṇam etad iti ced athāpīdaṃ syād anaikāntikalakṣaṇena na sarvo 'naikāntiko vyāpyate yathā 'sādhāraṇa iti ।
nānenaiva saṃgrahāt ।
katham iti ।
vyāvṛttidvāreṇābhidhīyamāno 'yam ubhayāntavyāvṛtter anaikāntika iti ।

apare punaḥ prakaraṇasamam anaikāntika evāntarbhāvayanti ।
katham iti ।
nitya ātmā śarīrād anyatvād iti ।
śarīrāt kilānyan nityam anityaṃ ca dṛṣṭam ato 'naikāntika iti ।
tais tu na lakṣaṇavyabhicāro 'vagato nodāharaṇavyabhicāra iti ।
anaikāntikaḥ savyabhicāra ity etal lakṣaṇaṃ vyabhicāriṇaḥ ।
yadi cānena prakaraṇasamasaṃgraho bhavati prāptas tāvatā lakṣaṇasya vyabhicāro na punar udāharaṇavyabhicārād anaikāntikalakṣaṇavyabhicāra iti ।
lakṣaṇasya tūbhayaṃ doṣo lakṣyāvyāptir alakṣyavyāptiś ceti ।
vakṣyamāṇakaṃ ca prakaraṇasamasya lakṣaṇam īkṣitavyam ।

"siddhāntam abhyupetya tadvirodhī viruddhaḥ" iti ।
ko 'sya sūtrasyārthaḥ ।
abhyupagatārthavirodhī viruddhaḥ ।
evaṃ ca sarvānuktaviruddhasaṃgrahaḥ ।
yāvān kaś cid viruddhabhedaḥ sarvo 'sāv anena saṃgṛhīto yasmād abhyupagataṃ bādhate 'bhyupagatena vā bādhyate ।
nanv evam eko hetvābhāso viruddhaḥ prāpnoti ।
satyam eka eva hetvābhāso viruddhaḥ ।
tasya tu sāmānyena viruddhatvena saṃgṛhītasya pañcadhopadeśo yathā prameyam ity anena ṣoḍaśapadārthā iti ।
pṛthag abhidhānaṃ tarhi viruddhasya na kartavyam ।
na na kartavyam ।
sāmānyato 'dhigatasya viśeṣajñāpanārthaṃ yathā prameyasyaiva tatrānaikāntikādihetvābhāso dvirūpo 'naikāntikādir viruddhaś ca ।
etasmiṃs tu viruddhataivety asādhāraṇatayā tṛṇolapādinyāyena niṣkṛṣyābhidhīyate ।
tasmād anaikāntikādiṣu nimittadvayasamāveśāt saṃjñādvayasamāveśaḥ ।
vivakṣitatajjātīyāny avṛttitvenānaikāntikatvaṃ hetuviṣayasvarūpabādhārūpeṇa tu viruddhaḥ ।
evaṃ sarvatra ।
udāharaṇaṃ tad etat trailokyaṃ vyakter apaiti nityatvapratiṣedhāt ।
apetam apy asti vināśapratiṣedhād iti ।
vināśapratiṣedhād ity anena vākyena nityam abhyanujñātaṃ nityatvapratiṣedhād ity anena pratiṣiddham ।
ete te vākye parasparārthabādhite tayoś ca parasparārthabādhā virodhaḥ ।

pratijñāhetvor vā virodhaḥ ।
yo vā pratijñāhetvor virodhaḥ sa viruddhahetvābhāsaḥ ।
nanu pratijñāhetvor virodhaḥ pṛthag upadiṣṭo nigrahasthāne pṛthak ca hetvābhāsas tasmān na pratijñāhetvor virodho vaktavya iti ।
naiṣa doṣa ubhayāśritatvād virodhasya vivakṣāto 'nyataranirdeśaḥ pratijñāhetvor virodha iti pratijñāhetū āśrityobhayāśrito bhavati tatra yadā pratijñayā virodho vivakṣitas tadā pratijñāvirodha ity ucyate ।
yadā pratijñāyā hetuvirodho hetor vā pratijñāvirodhakatvaṃ tadā viruddho hetur iti ।
ataḥ pratijñāvirodho vā hetuvirodho vety adoṣaḥ ।
hetuvirodhodāharaṇaṃ nityaḥ śabda utpattidharmakatvād iti ।
pratijñāvirodhasyodāharaṇaṃ nāsty ātmeti ।
pratijñāhetuvirodhodāharaṇaṃ guṇavyatiriktaṃ dravyam arthāntarasyānupalabdher iti ।
hetuvirodhodāharaṇaṃ nāsty eko bhāvaḥ samūhe bhāvaśabdaprayogād iti ।
samūha iti bruvāṇenāiko 'bhyupagato bhāvo bhavaty ekatvasamuccayo hi samūha iti ।

kasmāt prakaraṇacintā ।
tattvānupalabdheḥ ।
yasmād upalabdhatattve 'rthe nivartate cintā tasmāt sāmānyenādhigatasya yā viśeṣato 'nupalabdhiḥ sā prakaraṇacintāṃ pravartayatīti ।
udāharaṇaṃ nityaḥ śabdo 'nityadharmānupalabdher anityaḥ śabdo nityadharmānupalabdheḥ ।
ata eva prakaraṇam ity ato na hetuḥ ।
nanv ayaṃ sādhyāviśiṣṭa eva yathā śabdasya nityatvaṃ sādhyaṃ tathānityadharmānupalabdhir apīti ।
nāviśiṣṭas tasyaiva prakaraṇapravṛttihetor dharmasya hetutvenopādānāt ।
yatra sādhyena samāno dharmo hetutvenopādīyate sa sādhyāviśiṣṭo yatra punaḥ prakaraṇapravṛttihetur eva prakaraṇasamaḥ ।

ye tu saṃśayahetutvāt prakaraṇasamānaikāntikayor abhedaṃ varṇayanti teṣāṃ pratyakṣānaikāntikaprakaraṇasamānām abhedaḥ prāpnoti pratyakṣam api saṃśayakāraṇam iti ।
samūhaḥ saṃśayasya kāraṇam ity ato na pratyakṣe prasaṅgaḥ ।
sāmānyadarśanaṃ viśeṣāvyavasthā viśeṣasmṛtiś ca samūha iti saṃśayasya kāraṇam ।
naikaṃ pratyakṣamato na pratyakṣe prasaṅgaḥ ।
samūhaḥ kāraṇam ity abhidhānād apratiṣedhaḥ ।
samūhaḥ kāraṇam ity evaṃ bruvatā na pratyakṣasya saṃśayakāraṇatvaṃ pratiṣiddhaṃ bhavati tasmāt prasaṅgatas tadavastha eveti ।

ubhayadharmānupalabdhāv anyataradharmopādānaṃ prakaraṇasamsyārtho yatra khalūbhayaviśeṣānupalabdhis tatrānyataraviśeṣasyopādānaṃ yat prakaraṇāpanodāya sa prakaraṇasamo hetvābhāsa ubhayaviśeṣaṇānupalabdher abhidhānāśakyatvāt ।
na hy ubhayaviśeṣānupalabdhiḥ śakyā pradarśayitum ।
śarīrād anyatvaṃ tu na sūtrārthaḥ ।
na hy ayaṃ śarīrād anyatvam upalabhamāno 'pi yadā tattvam upalabhate tadā pravartata iti ।
yadā tu tattvaṃ nopalabhate śarīrād anyatvam upalabhamāno 'pi tadā pravartata iti ।
śarīrād anyatvaṃ cānāikāntikam ।
ataś ca na sūtrārthaḥ ।

sādhyenāviśiṣṭo yaḥ sādhanadharmaḥ sādhyavat prajñāpayitavyaḥ sa sādhyasamo hetvābhāsaḥ ।
tasyodāharaṇaṃ dravyaṃ chāyā gatimattvād iti ।
yathaiva dravyatvaṃ chāyāyāḥ sādhyaṃ tathā gatimattvam apīti ।
gatimattvaṃ deśāntare darśanād iti ced athāpīdaṃ syād gatimatīyaṃ chāyā deśāntare darśanād iti ।
yat khalu deśāntareṣūpalabhyate tad gatimad yathā kumbhaḥ ।
tathā ca chāyā ।
tasmād gatimatīti ।
nāśrayāsiddhatvād evam apy ayam āśrayāsiddho hetuḥ ।
sati dravyabhāve chāyāyā deśāntare darśanaṃ samarthaṃ syāt ।
dravyabhāvas cāsiddhaḥ ।
tasmād āśrayāsiddher na hetuḥ ।

abhyupetya deśāntare darśanaṃ tasyānyathāsiddher asiddhaḥ ।
yad eva deśāntare darśanaṃ chāyāyās tadanyathā saṃbhavati ।
anyathā ca bhavan nārthaṃ sādhayatīti ।
katham anyathā ।
āvaraṇasantānād asannidhisantānastejasa iti ।
āvarake dravye sarpati tejaso 'sannidhiviśiṣṭaṃ dravyaṃ yad yad upalabhyate tat tac chāyety ucyate ।

so 'yam asiddhas tredhā bhavati prajñāpanīyadharmasamāna āśrayāsiddha anyathāsiddhaś ceti ।
nityaḥ śabdo 'sparśavattvād ity etan nodāharaṇaṃ na hy asparśatvaṃ śabdasya jñāpanīyaṃ nāśrayāsiddhaṃ nānyathāsiddham iti ।
yathā tv asmābhiḥ sūtraṃ varṇitaṃ tathā codāhṛtaṃ tathāyam asambaddho doṣaḥ ।
na sūtrārtho vijñāto nākṣarārtho na hetvābhāso na dṛṣṭāntābhāsa iti ।

yasyāpadiśyamānasya kālātyayenaikadeśo yujyate sa ekadeśātyayāt kālātyayāpadiṣṭaḥ kālātīta ity ucyate ।
udāharaṇaṃ nityaḥ śabdaḥ saṃyogavyaṅgyatvād iti ।
upalabdhikāle saṃyogo nāsti so 'yaṃ saṃyogo hetuviśeṣaṇatvenopātta upalabdhikālam atyeti yadopalabhyate tadā saṃyogo nāsti ।
dāruvraścane dāruparaśusaṃyoganivṛttau śabdopalabdhi iti ।
nanv ayam anaikāntika eva saṃyogavyaṅgyatvād iti ।
anityam api saṃyogena vyajyamānaṃ dṛṣṭaṃ yathā ghaṭa iti ।
na saṃyogavyaṅgyatvenānavasthānasya sādhyatvān na brūmo nityaḥ śabda ity api tv avatiṣṭhate śabda ity ayaṃ pratijñārthaḥ ।
tathā ca saṃyogavyaṅgyatvād ity ayaṃ hetur nānaikāntikaḥ ।
na hy anavasthitaṃ kiṃ cit saṃyogena vyajyamānaṃ dṛṣṭam iti ।

avayavaviparyāsavacanam api na sūtrārthaḥ sāmarthyāt ।
na hi paścād abhidhīyamāno hetur udāharaṇasādharmyād ity etad dhetulakṣaṇaṃ jahāti ।
ajahad dhetulakṣaṇaṃ na hetvābhāso bhavitum arhatīti ।
avayavaviparyāsavacanam aprāptakālam iti nigrahasthānam uktam ।
tad eva punar ucyata iti ।

samīkṛte 'bhidhānān nigrahasthānam iti cet ।
atha manyase yasmāt samīkṛte pakṣe paścād abhidhīyate tato nigrahasthānam iti ।
kena samīkṛta iti vaktavyam ।
hetvanabhidhānena ।
yadi hetvanabhidhānena samīkṛtaḥ kim atra hetor asāmarthyam ।
etad asyāsāmarthyaṃ yad ayaṃ paścād abhidhīyata iti ।
naitad dhetor asāmarthyaṃ yad ayaṃ paścād abhidhīyata ity api tu vaktur iti ।
na hi svatantro hetuḥ sādhanam api tu sādhayitṛtantraḥ ।
tantratvān na hetudoṣaḥ sāmarthyāc cety uktam ।
tasmād avayavaviparyāsavacanaṃ na sūtrārtho na samīkṛtābhidhānam iti ।

vacanavighāto yaḥ kriyate sāmānyaśabdasya viśeṣānekasambandhitve saty avivakṣitādhyāropeṇa chalaṃ tad veditavyam ।

"tat trividham" iti niyamārthaṃ pūrvavad anekadhā bhinnaṃ chalaṃ saṃgṛhyata iti ।

"aviśeṣābhihite arthe" iti sūtram ।
aviśeṣābhihitaṃ sāmānyaśruti vākyaṃ padaṃ vāviśeṣābhihitam ucyate ।
vākyaṃ sāmānyaśruti yathā navakambalo 'yam iti ।
padaṃ sāmānyaśruti yathāśvo 'śva iti ।
aviśeṣaśabdānabhidhānaṃ prayogābhāvāt ।
na hy aviśeṣaśabdena kasya cid abhidhānaṃ saṃbhavati ।
na cāsya prayogo yukta iti ।
vākyaṃ ca sarvam uccaradviśeṣam eva pratyāyayatīti sāmānyapratyāyanam ayuktam ।
na prakaraṇādīn antareṇa śrutimātrāt tadupapatteḥ ।
yadā prakaraṇādinirapekṣaṃ vākyam uccāryate śveto dhāvatīti tadā vākyaśrutisāmānyāc chrotuḥ sandehaḥ ।
sandehe saty avivakṣitam artham adhyāropya pratiṣedhati ।
evaṃ pade 'pīti ।
arthagrahaṇaṃ śabdanirākaraṇārtham ।
arthaviṣayaṃ chalaṃ na śabdaviṣayam iti ।
na hy ayaṃ pratiṣeddhuṃ śaknoti nāyaṃ navakambalaśabda iti ।
tasya pratyavasthānam ।
jñātvājñātvā vā prayogāt pratiṣedhānupapattiḥ ।
yadi tāvan navakambalasyārthaṃ buddhvā nāyaṃ navakambala iti pratyavatiṣṭhate tadārthāntaram āhānyad buddhyate 'nyat pratiṣidhyata iti ।
atha punar naiva navakambalasyārthaṃ budhyate tathāpy ajñānam iti ।

"sambhavato 'rthasyātisāmānyayogād asambhūtārthakalpanā sāmānyacchalam ।"
sāmānyasya vivakṣitārthātikramo 'tisāmānyam ।
udāharaṇaṃ vidyācaraṇasampanno brāhmaṇa iti ।
paras tu brāhmaṇatvaṃ vidyācaraṇasampado hetur iti kṛtvā pratyavatiṣṭhate ।
stutyarthe vākye 'nyathākāraṃ pratyavasthānam ।
ubhayathā doṣo buddhvābuddhvā veti ।

"dharmavikalpanirdeśe" iti sūtram ।
dharmavikalpanirdeśaśabdenābhidhānadharmo dvedhābhidhīyate pradhānaṃ bhāktaś ca ।
mañcā iti kāṣṭhasaṃghāteṣu pradhāno mañcaśabdaḥ krośanakriyāyā asambhavamīkṣitvā sthāniṣu puruṣeṣu bhāktaḥ ।
so 'yam abhidhānābhidheyavyavahāra evaṃ vyavasthitaḥ ।
ya etasminn anyathākāraṃ pratiṣedhas tad upacāracchalam iti ।
asyāpi pūrvavat pratiṣedho jñātvājñātvā veti ।

"vākchalam evopacāracchalaṃ tadaviśeṣāt" iti sūtram ।
ekatvam aviśeṣāt ।
ko 'viśeṣaḥ ।
ihāpy arthāntarakalpanā tatrāpīti ।

aviśeṣād ity asya hetor anena sūtreṇāsiddhatām udbhāvayati ।
katham asiddhiḥ ।
ekatra vastusadbhāvaḥ pratiṣidhyate naiva kroṣṭāro mañcā ity ekatra vastvabhyanujñāya kambalayogam abhyupagamya kambalasyānekatā dharmaḥ pratiṣidhyata iti ।
yatra dharmaḥ pratiṣidhyate yatra ca dharmī so 'yam atimahān viśeṣaḥ ।

atha manuṣe kiṃ no 'nena viśeṣaṇenehāpy arthāntarakalpanā tatrāpīty "aviśeṣe vā kiñcitsādharmyād ekacchalaprasaṅgaḥ ।"
ko 'sya sūtrasyārthaḥ ।
virodho dvitvam abhyanujñātaṃ nivartata iti ।
katamena punar nyāyena dvitvam abhyanujñātam ।
vākchalopacāracchalayor ekatvaṃ bruvatā sāmānyacchalam anyad ity abhyanujñātaṃ bhavati ।
viśeṣaṇānarthakyaṃ vā ।
yadi sarvaṃ chalam evam evety abhyupagamo vākchalam evopacāracchalaṃ tadaviśeṣād iti vyarthaṃ viśeṣaṇam ।
katham ekatvaprasaṅgaḥ ।
kiṃ cit sādharmyād yady anarthāntarakalpanāviśeṣād ekatvam ।
sarvaṃ chalam ekaṃ prāpnoti kiṃ cit sādharmyād iti ।
kiṃ punas tat ।
vacanavighāto 'rthavikalpopapattiś ca sarvasmiṃś chala iti ।

sādharmyeṇa pratyavasthānaṃ vaidharmyeṇa pratyavasthānaṃ jātir iti ।
prathamapakṣānuyogaṃ darśayati sthāpanāyāṃ satyāṃ pratīpam avasthānaṃ pratyavasthānaṃ pratipakṣavad iti ।
sūtrārthas tu yathāśruti na punar udāharaṇasādharmyeṇodāharaṇavaidharmyeṇa veti ।
kim artham idam ucyate ।
vyāpanārtham ।
yadi yathāśruti sūtrārtho bhavati tadā sarvajātayo vyāpyante yena kena cit sādharmyaṃ yena kena cid vaidharmyam iti ।
lakṣaṇe jātīnām avyāpakatvaṃ tu doṣaḥ ।
bhāṣye tūdāharaṇasādharmyam udāharaṇavaidharmyaṃ codāharaṇārtham iti yathā codāharaṇenaivam anudāharaṇenāpīti ।

anyathā sthitasyānyathābhihitasyāpratipattir vipratipattiḥ svaparārthottarāsamvittir apratipattiḥ ।
samarthe sādhane nigrahasthānaprāptau katham apratipattir vipratipattiḥ ।
yadāyaṃ sādhayitā samarthena sādhanenopāttena pareṇa jātyādibhir ākulīkṛta uttaraṃ na pratipadyate tadā katham apratipattiḥ kathaṃ vā vipratipattir iti ।
tadāpi sādhanasyaiva sāmarthyāparijñānād asamartham etat sādhanam ity apratipattir vipratipattir iti ।

tā etā jātayaḥ kiyatyo bhavanti kiyanti vā nigrahasthānānīti vastvavadhāraṇārtham āha "tadvikalpāj jātinigrahasthānabahutvam" iti ।
sādharmyavaidharmyābhyāṃ pratyavasthānasya vikalpāt tayoś ca vipratipattyapratipattyor vikalpād bahvo jātayo bahūni ca nigrahasthānāni bhavantīti ।
katamā jātayaḥ sādharmyapratyavasthānāt katamāś ca vaidharmyapratyavasthānāt katamāni nigrahasthānāni vipratipattivikalpāt katamāni vāpratipattivikalpād bhavantīti pratiyoge viśeṣalakṣaṇeṣūtprekṣaṇīyānīti ।
ete pramāṇādayaḥ padārthā uddiṣṭā lakṣitāś ca ।
yathoddeśaṃ ca yathālakṣaṇaṃ ca parīkṣā vartiṣyata iti ।

	tantrapratijñāsaṃsāras tadnivṛttiś ca saṃvidā /
	uddeśo lakṣaṇaṃ caiva tattvānām iha kīrtitam //

trividhā cāsya śāstrasya pravṛttir uddeśo lakṣaṇaṃ parīkṣā cety uktam ।
tatroddeśalakṣaṇe pūrvāsminn adhyāya eva vyākhyāte parīkṣā vartiṣyata iti ।
tatra yathoddeśas tathā lakṣaṇaṃ tathā parīkṣeti sthānavatāṃ parīkṣāvacanam iti pūrvaṃ pramāṇam uddiṣṭaṃ lakṣitaṃ ca ।
pūrvam eva tat parīkṣyata ity avasaraprāptāni pramāṇāni vilaṅghya saṃśayaḥ parīkṣyata iti kim arthaṃ kramabhedaḥ ।
parīkṣāṅgatvāt saṃśayasya pūrvaṃ saṃśayaḥ parīkṣyate ।
tathā coktam "vimṛśya pakṣapratipakṣābhyām arthāvadhāraṇaṃ nirṇayaḥ" iti ।
nanu coktaṃ nāyaṃ nirṇaye niyamo vimṛṣya pakṣapratipakṣābhyāṃ sarvatra nirṇaya iti ।
vāde pakṣapratipakṣābhyām eva śāstre ca vimarṣavarjam iti ।
śāstre cāyaṃ vicāraḥ ।
tasmān na saṃśayapūrvaka iti ।
saṃśayapūrvako hi vicāras tarkaviṣaya eva ।
nāyaṃ tarkaviṣaya iti ।
satyaṃ nāyaṃ nirṇaye niyamaḥ ।
vicāre hi niyamaḥ ।
nirṇaya evaṃ cānyathā ca ।
vicāraḥ saṃśayapūrvaka eva ।

yad apy uktaṃ vāde śāstre ca vimarṣavarjam iti vādiprativādināv adhikṛtya tad uktam ।
śāstrābhyupagame ca vādiprativādinor na saṃśaya ubhayor niścitatvāt ।
śāstre ca na saṃśayo niścitasya vastunaḥ śāstrābhyupagamenābhyupagamāt ।
tatra vādiprativādinau tāvad vicārayataḥ kiṃ nityasādhanaṃ balīya āho 'nityasādhanam iti ।
śāstre 'pi ca vicāraḥ sādhanasya sāmarthyāsāmarthyaparijñānārthaṃ tatra ca saṃśaya iti ।
tasmāt saṃśayapūrvaka eva vicāras tanmūlakatvāt parīkṣāvidher iti saṃśayaḥ pūrvaṃ parīkṣyata iti ।
tatra saṃśayo vastusvarūpānavadhāraṇātmakaḥ pratyayaḥ ।
niruktavyāghāta iti ced anavadhāraṇātmakaś ca pratyayaś ceti vyāhatam ।
na pratyayasya svarūpānavadhāraṇāt ।
avyavacchedātmakaṃ svarūpam asya paricchidyate na punar anena viṣayasvarūpam avadhāryata iti ।

so 'yaṃ saṃśayaḥ samānadharmopapatter ity evam ādiyaḥ ।
tasyākṣepaḥ "samānānekadharmādhyavasāyāt" ity evam ādi sūtram ।
tasya yathāśrutyutthānam iti ।
samānasya dharmasyādhyavasāyāt saṃśayo na samānadharmamātrād upalabhyamāno dharmaḥ saṃśayahetur iti dharmadharmigrahaṇena vā saṃśayābhāva iti ।
samānam anayor dharmam upalabha iti dharmadharmigrahaṇe kva saṃśaya iti ।
dharmiṇo 'rthāntarabhāvād vā na saṃśayo na hy anyasminn upalabdhe 'nyatra saṃśaya iti ।
atha vā na samānadharmasyādhyavasāyaḥ saṃśayasya kāraṇaṃ vyavacchedātmakatvāt saṃśaye ca tadabhāvād iti ।

etenānekadharmādhyavasāyād iti vyākhyātam ।
adhigatānadhigatayor na saṃśayaḥ ।
adhigate ca vastuni saṃśayo na yukto nirṇītatvāt ।
nānadhigate 'dṛṣṭatvāt ।
na samānadharmādhyavasāyād eva saṃśayaḥ saty apy abhāvād saty api samānadharmādhyavasāye na dṛṣṭaḥ saṃśayo yathā kṛtakatvāc chabde ।
na samānadharmādhyavasāyād eva saṃśayo 'nyathāpi bhāvāt ।
anyathāpi dṛṣṭaḥ saṃśayaḥ ।
yathā viruddhāvyabhicāridharmadvayasannipāte ।
tattvānupalabdheś ca saṃśayo yathā prakaraṇasame ।
ekavṛttitvāc ca nāyaṃ samānaḥ ।
ekavṛttir ayaṃ dharmaḥ ।
na caikavṛttiḥ samāno bhavitum arhati ।
etena vipratipattyavyavasthādhyavasāyād iti pratyuktam ।

na vipratipattyavyavasthādhyavasāyād iti prāg uktam ।
vipratipattyavyavasthādhyavasāyāt saṃśayo na vipratipattimātrād avyavasthāmātrād vā ।

na vipratipattir astīti sūtrārthaḥ ।

avyavasthā na vedyata iti sūtrārthaḥ ।

samānadharmādīnāṃ dharmāṇāṃ sātatyān nityaṃ saṃśaya iti sūtrārthaḥ ।

asyottaram "yathoktādhyavasāyād eva tadviśeṣāpekṣāt saṃśaye nāsaṃśayo nātyantasaṃśayo vā ।"
na sūtrārthāparijñānād iti sūtrārthaḥ ।
yat punar etad dharmadharmigrahaṇe saṃśayābhāva iti tan nāparijñānāt ।
na brūmo yo 'sau dharmy upalabhyate tasya dharmam upalabha iti ।
api tu yau mayā pūrvaṃ sthāṇupuruṣāv upalabdhau tayor ayaṃ samāno dharma upalabhyata iti ।
etenaikavṛttitvād iti parihṛtam ।

yat punar etan nārthāntarādhyavasāyād anyatra saṃśaya ity tan nānabhyupagamāt ।
nārthāntarabhāvamātraṃ mayā saṃśayahetutvenopādīyate kiṃ tv arthāntaraviśeṣaḥ ।
kaḥ punar asau viśeṣaḥ ।
dharmadharmibhāvaḥ ।
dharma upalabdhe dharmiṇi saṃśaya iti parihāraṃ manyate ।
na punā rūpasparśayor dharmadharmibhāva iti ।
ayaṃ ca na parihāra iti paśyāmaḥ ।
kiṃ kāraṇam ।
arthāntaratvānivṛtteḥ ।
yathaiva rūpasparśayor arthāntarabhāvas tathā dharmadharmiṇor iti na yukto 'rthāntaradarśanād arthāntare saṃśayaḥ ।
atrāpi tad evottaraṃ nānabhyupagamād iti ।
na brūmo 'rthāntaradarśanād arthāntare dharmiṇi saṃśayo 'pi tu samānadharmādiviśiṣṭadharmidarśanād viśeṣavati dharmiṇy eva saṃśaya iti ।

yad apy etat sārūpyābhāvād iti ।
viśeṣānavadhāraṇam ubhayoḥ sārūpyam ।
yathaiva samānadharmadarśanena viśeṣo nāvadhāryate tathā saṃśayenāpīti ।
kāraṇasadbhāvāc ca kāryasadbhāva iti na sārūpyanirdeśo 'yam api tu kāryakāraṇadharmanirdeśaḥ ।
tathā ca kāryāntareṣv apy etad astīti ।
na hi kiṃ cit kāryaṃ kāraṇasadbhāvam antareṇa sambhavatīti ।
etenānekadharmādhyavasāyād iti pratiṣedhaḥ parihṛtaḥ ।
ya eva samānadharmādhyavasāye parihāraḥ sa evānekadharmādhyavasāye 'pīti ।

yat punar etad adhigatānadhigatayor abhāvād iti na samānārthāparijñānād iti ।
na brūmo 'nyasminn adhigate 'nyatra saṃśaya ity api tu sāmānyato 'dhigate dharmiṇi viśeṣānavadhāraṇātmakaḥ pratyayaḥ saṃśaya iti ।

yat punar etat saty apy abhāvād iti na samānārthāparijñānāt ।
na hi kṛtakatvaṃ samāno dharmaḥ ।
anyathā samānadharmasyābhidhānāt samāno dharma iti yo vivakṣitatajjātīyānyavṛttiḥ sa samāno na punaḥ kṛtakatvam evam ।

yat punar etan na samānadharmādhyavasāyād evānyathāpi darśanād iti tan na pratiṣedhād anavadhāraṇāc ca ।
viruddhāvyabhicāridharmādhyavasāyāt saṃśaya iti pratiṣiddham etat ।
na caitad avadhāryate samānadharmādhyavasāyād eva nānyasmād ity anyasmād api saṃśayo 'nekadharmādhyavasāyād ity uktam ।
anavadhāraṇenaiva tattvānupalabdhir iti pratyuktam ।
"vipratipattyavyavasthādhyavasāyād eva" ity anenaiva pratyuktam ।
naivaṃ brūmo vipratipattimātrād avyavasthāmātrād vā saṃśaya iti ।
na cāvyavasthātaḥ saṃśaya upalabdhyanupalabdhyavyavasthāyāḥ pūrvapadaviśeṣaṇatvāt ।
pūrvapadaviśeṣaṇa upalabdhyanupalabdhī na svatantre saṃśayakāraṇam ।
tac ca sūtra evoktam iti ।

yat punar etat "vipratipattau ca sampratipatteḥ" iti na saṃjñānyathātvād arthasyānyathātvam ।
yasmād vipratipattiśabdasya nimittāntarasannipāte sampratipattir iti nāma kṛtaṃ na tāvatā vipratipattir nāsti ।
vipratipatteś ca tathābhāvāt saṃśayahetutvam ।

yat punar etat "avyavasthātmani vyavasthitatvāc cāvyavasthāyāḥ" nāvyavasthāstīti tad api na vyāghātāt ।
avyavasthā nāsty avyavasthātmani vyavasthiteti vyāghātaḥ ।
na ca nimittāntarasannipātenārthasya saṃjñāntarakaraṇam arthasya tathābhāvaṃ bādhate ।
yathābhūta evārthaḥ saṃjñāntarakaraṇe tathābhūta evākaraṇe 'pīti ।

yat punar etat "tathātyantasaṃśayas taddharmasātatyopapatteḥ" iti tad api na sūtrārthāparijñānād ity uktam ।
nāyaṃ samānadharmādibhya eva saṃśayaḥ kiṃ tu tadviṣayād adhyavasāyād upalabdhyanupalabdhyavyavasthāne ca sati viśeṣasmṛtisahitāt ।
evaṃ ca nāsaṃśayo nāpy atyantasaṃśayaḥ ।
anyataradharmādhyavasād iti cāyuktam ।
naiva tasmāt saṃśaya iti ।
na hi kadā cid anyataradharmādhyavasāye sati saṃśayo 'nyataradharmādhyavasāyasya nirṇayahetutvād iti ।

ko 'sya sūtrasyārthaḥ ।
svayaṃ na saṃśayaḥ pratiṣeddhavyaḥ ।
pareṇa tu saṃśaye pratiṣiddha evam uttaraṃ vācyam iti śiṣyaṃ śikṣyati ।

athedānīm avasaraprāptāni pramāṇāni parīkṣyanta iti ।
kiṃ punar eṣāṃ parīkṣyam ।
ādau tāvat sambhavaḥ ।
kiṃ pramāṇāni santy uta na santīti sadasatoḥ sāmānyāt prameyatvād viśeṣādarśanāc ca saṃśayaḥ ।
vyudasya saṃśayaṃ paraḥ pakṣaparigraheṇa pratyavatiṣṭhate "pratyakṣādīnām aprāmāṇyaṃ traikālyāsiddheḥ" iti ।
asyārthas triṣv api kāleṣu pramāṇāni nārthaṃ sādhayantīti ।

"pūrvaṃ hi pramāṇasiddhau" iti sūtram ।
nendriyārthasannikarṣāpekṣaṃ jñānam utpadyata iti sūtrārthe vyāghātaḥ doṣaḥ ।
yadi pūrvam jñānam na indriyārthasannikarṣaḥ tasya kāraṇam iti ।
yad uktam "indriyārthasannikarṣotpannam jñānam" iti tad vyāhanyate ।

"paścāt siddhau" iti sūtram ।
na pramāṇanimittā prameyasaṃjñā iti vyāhatam ।
pramāṇam antareṇa prameyam ātmānam labhate iti na pramāṇāyattā prameyasiddhiḥ ।

"yugapat siddhau" iti sūtram ।
indriyārthānām buddhīnām ca sannipāte sati yugapadbhāve sati kramavṛttitvam dṛṣṭam na syāt iti vyāghātaḥ doṣaḥ ।
yugapad jñānānutpattiḥ iti coktam ।
tad vyāhanyate iti ।
atra samādhiḥ ।
upalabdhihetoḥ upalabdhiviṣayasya cārthasya pūrvāparasahabhāvāniyamāt iti vākyasyāsiddhatodbhāvanam arthaḥ ।
pratyakṣādīnām aprāmāṇyam iti ca pratijñāpadayoḥ vyāghātaḥ ।
pratyakṣādīni nārtham sādhayanti iti ayam arthaḥ ।
ayam ca vyāhataḥ ।
katham iti ।
pratyakṣādīni nārtham sādhayanti iti ca yathā idam vastu na upalabhyate iti ।
idam ca na upalabhyate iti vyāghātaḥ ।
evam pratyakṣādīni ca nārtham sādhayanti iti ca ।
katham ca anyathā pratyakṣādīni ।
na hi ete pratyakṣādiśabdāḥ arthasādhakabhāvam antareṇa kṛtārthāḥ bhavanti iti ।

dharmapratiṣedhāt ca pratyakṣādyabhyupagamaḥ ।
pratyakṣādīnām aprāmāṇyam iti evam bruvatā na pratyakṣādīni pratiṣiddhāni api tu pramāṇatvam dharmaḥ iti ।
atha bhāvasyāsvatantratvāt tāni api pratiṣiddhāni pratyakṣādīnām aprāmāṇyam iti bhāvābhidhānam etat ।
asvatantraḥ ca bhāvaḥ iti bhāvapratiṣedhāt tadvatām pratiṣedhaḥ iti ।
evam api anivṛttaḥ vyāghātaḥ ।
pratyakṣādīnām abhāvaḥ pratipādyaḥ ।
pratyakṣādīni ca na santi iti kenābhāvam pratipādayasi ।
na pratyakṣādyabhāve anyaḥ pratipādanopāyaḥ kaḥ cit asti ।

viśeṣapratiṣedhāt ca pramāṇāntarābhyanujñā ।
pratyakṣādīnām aprāmāṇyam iti evam bruvatā pratyakṣādivyatireki pramāṇam abhyanujñātam bhavati vyartham vā viśeṣaṇam pratyakṣādīnām aprāmāṇyam iti ।
atha na pramāṇāntaram abhyanujñāyate kim asya viśeṣaṇasya sāmarthyam pratyakṣādīni na pramāṇāni iti ।
na eva pramāṇāni santi iti evam vaktavyam iti ।
etad api vyāhatam ।
pramāṇāni na eva santi pratipādayasi ca iti ।
yad api tatpramāṇāntaram abhyanujñeyam tatrāpi traikālyāsiddheḥ iti ayam anuṣaktaḥ hetuḥ ।
yat ca triṣu api kāleṣu na pratipādayati katham tasya pramāṇatvam iti anivṛttaḥ vyāghātaḥ ।
atha dharmapratiṣedhaḥ evāyam ।
tathā api yāni tāni prāmāṇyavyatiriktāni pratyakṣādīni abhyanujñāyante rājapuruṣapratiṣedhanyāyena teṣām kaḥ svabhāvaḥ iti anivṛttaḥ anuyogaḥ vyāghātaḥ ca ।
arthāntarānabhyupagame ṣaṣṭhyāḥ taddhitasya cārthaḥ vaktavyaḥ ।
yadi pratyakṣādivyatiriktam na prāmāṇyam asti pratyakṣādīnām iti kaḥ ṣaṣṭhyarthaḥ ।
ataḥ avaśyam vidhīyamānaḥ pratiṣiddhamānaḥ vā dharmaḥ abhyupeyaḥ ।
tadabhyupagame ca pratyakṣādīnām pṛthak svarūpam vaktavyam iti anivṛttaḥ vyāghātaḥ ।
etena taddhitārthaḥ vyākhyātaḥ ।

yaḥ cāyam hetuḥ traikālyāsiddheḥ iti ayam api vyadhikaraṇaḥ traikālaviṣayatvāt iti trikālasya bhāvaḥ traikālyam ।
tasyāsiddhiḥ iti na pramāṇadharmaḥ ।
athāyam arthaḥ triṣu api kāleṣu pramāṇāni na artham sādhayanti iti tathā api hetvarthaḥ nāsti pratijñārthena ākṣiptatvāt ।
yaḥ eva pratijñārthaḥ na pramāṇāni artham sādhayanti iti sa eva hetvarthaḥ triṣu api kāleṣu nārtham sādhayanti iti ।

yad punar etat pramāṇena pramīyamānaḥ arthaḥ prameyam iti evam bhavati iti samākhyāhetoḥ traikālyayogāt apratiṣedhaḥ ।
pramāṇam iti prameyam iti cāsyāḥ samākhyāyāḥ nimittam trikālayogi pramāsyate pramīyate prāmāyi vā anena iti pramāṇam ।
pramāsyate pramīyate prāmāyi vā iti prameyam ।
evam ca sati pramāsyate ayam arthaḥ bhaviṣyati asmin hetutaḥ upalabdheḥ iti prameyam iti etat sidhyati ।
anabhyanujñāne ca vyavahārānupapattiḥ iti virodhaḥ doṣaḥ ।
yaḥ ca traikālikam pramāṇaprameyavyavahāram na pratipadyate tasya pācakam ānaya iti evam ādilokavyavahāraḥ virudhyate iti ।
"pratyakṣādīnām aprāmāṇyam traikālyāsiddheḥ" iti evam ādi vākyam pramāṇapratiṣedhaḥ ।
athānena pratyakṣādīnām kim kriyate ।
kim sambhavaḥ nivartyate athāsambhavaḥ jñāpyate iti ।
kim cātaḥ ।
yadi tāvat sambhavaḥ nivartyate tad na yuktam vyāghātāt pratiṣedhārthāparijñānāt ca ।
sambhavaḥ nivartyate iti evam bruvāṇena pramāṇāni abhyupagatāni bhavanti ।
na hi asataḥ nivṛttiḥ ।
na ca pratiṣedhasya etat sāmarthyam yad vidyamānam padārtham anyathā kuryāt jñāpakatvāt ca na sambhavanivṛttiḥ ।
jñāpakaḥ ayam pratiṣedhaḥ na sambhavanivartakaḥ iti ।
athāsambhavaḥ jñāpyate iti cet ।
pramāṇalakṣaṇaprāptaḥ tarhi pratiṣedhaḥ ।
ataḥ vyāghātaḥ iti pramāṇāni nārtham sādhayanti iti pratiṣedhasya pramāṇalakṣaṇābhyanujñānāt iti ।

evam ca "traikālyāsiddheḥ pratiṣedhānupapattiḥ" iti ।
ayam api pratiṣedhaḥ triṣu api kāleṣu na upapannaḥ iti ayam sūtrārthaḥ traikālyāsiddheḥ pratiṣedhānupapattiḥ iti evam abhidadhānena abhyupagatam bhavati pratyakṣādīnām aprāmāṇyam traikālyāsiddheḥ iti ।
na eṣaḥ doṣaḥ tasya svavacanavyāghātacodanāt ।
svavacanavyāghātaḥ mayā codyate nābhyupagamyate ।
katham iti yat khalu triṣu api kāleṣu asādhakam tad asādhanam iti bruvatā pratiṣedhasyāsādhakatvam svavācā evābhyupatam bhavati ।
yathā nāma kaḥ cit svāṅgulijvālayā param didhakṣuḥ sa ca param dahet mā vā svāṅgulidāham tāvad anubhavati iti ।

yaḥ cāyam pratiṣedhaḥ pratyakṣādīni nārtham sādhayanti iti kim ayam pratyakṣādīnām sāmarthyapratiṣedhaḥ uta sattāpratiṣedhaḥ ।
yadi sāmarthyapratiṣedhaḥ na pratyakṣādīni pratiṣiddhāni ।
teṣām ca sāmarthyapratiṣedhāt anyat pratyakṣādīnām svarūpam vyaktavyam iti pūrvavat prasaṅgaḥ ।
atha sattāpratiṣedhaḥ tatrāpi katham na santi iti kim sāmānyataḥ atha viśeṣataḥ iti ।
yadi sāmānyataḥ pratyakṣādigrahaṇam vyartham ।
evam vaktavyam na pramāṇāni santi iti ।
na ca dharmiṇām pratiṣedhe kaḥ cit nyāyaḥ iti ।
atha viśeṣapratiṣedhaḥ tathā api pramāṇāntarābhyupagamaḥ ।
na hi anabhyupagatasāmānyasya viśeṣapratiṣedhaḥ avakāśam labhate ।

pratyakṣādīnām aprāmāṇyam traikālyāsiddheḥ pratyakṣādīnām prāmāṇyam traikālyasiddheḥ iti ca vākyayoḥ ekārthatā vā syāt bhinnārthatā vā ।
yadi ekārthatā pratyakṣādīnām prāmāṇyam traikālyasiddheḥ iti evam eva vaktavyam abhinnārthe ca ete vākye iti ca kutaḥ pratipattiḥ ।
yadi pramāṇataḥ anivṛttaḥ vyāghātaḥ ।
athānyataḥ tat pramāṇam iti saṃjñābhedamātram ।
atha bhinnārthe tat kena jñātam traikālyāsiddeḥ traikālyasiddheḥ iti cānayoḥ vākyayoḥ bhinnaḥ arthaḥ iti ।
pratyakṣādīni na santi iti ca nāstinā samānādhikaraṇaḥ pratyakṣādiśabdaḥ na pratyakṣādīnām abhāvam śaknoti pratipādayitum ।
na hi ayam nāstinā ghaṭaśabdaḥ samānādhikaraṇaḥ ghaṭābhāvam pratipādayati api tu gehaghaṭasaṃyogam vā sāmarthyam vā kālaviśeṣam vā ghaṭasya pratiṣedhati ।
evam anenāpi pramāṇasamānādhikaraṇena nāstinā pramāṇānām nābhāvaḥ śakyaḥ pratipādayitum ।
api tu anenāpi tantrāntarābhyupagatānām vā pratiṣedhaḥ sāmarthyapratiṣedhaḥ vā kālaviśeṣe vā pratiṣedhaḥ iti sarvathā pramāṇāni abhyupagatāni bhavanti ।
tāni cābhyupagatāni anena pratiṣedhena pratiṣidhyante iti vyāghātaḥ ।
pramāṇānām ca asattvam pratipādyamānam katham pratipādyate ।
kasya pratipādyate ।
kaḥ ca pratipādayitā ।
apratipannaḥ pratipādyate iti ।
pratipannaḥ ca pratipādayati ।
kena pratipannaḥ ।
yadi pramāṇena vyāghātaḥ pramāṇānabhyupagamāt ।
athānyathā na dṛṣṭāntaḥ asti ।
pratipādyapratipādakayoḥ ca bhedābhyupagame vyāghātaḥ ।
yadi pratipādyam pratipādayitāram ca bhedena pratipadyate bhedapratipādakapramāṇābhyupagamāt vyāghātaḥ ।
atha bhedam na pratipadyase kva kim pratipādyate iti anivṛttaḥ vyāghātaḥ ।
pramāṇāni na santi iti pratijānānaḥ paryanuyojyaḥ katham na santi iti ।
yadi pramāṇam bravīti vyāghātaḥ ।
atha na bravīti arthaḥ asya na sidhyati ।
tad evam etad vākyam yāvat yāvat vicāryate tāvat tāvat pravilīyate iti ।

traikālyāsiddheḥ iti asya hetoḥ udāharaṇam upādīyate na vā ।
yadi upādīyate tadā vyāghātaḥ bhavati ।
pratyakṣādīnām cāprāmāṇyābhyupagamāt upādīyamānam api nārtham sādhayati iti vyartham ।
atha sādhayati iti vyāghātaḥ ।
atha na upādīyate apradarśitam hetvarthasya sādhakatvam iti ।
anupasaṃhṛtaḥ ca hetudṛṣṭānte na sādhakaḥ iti ।
so 'yam hetuḥ sarvaiḥ pramāṇaiḥ vipratiṣiddhaḥ viruddhaḥ bhavati "siddhāntamabhyupetya tadvirodhī viruddhaḥ" iti ।
vākyārthaḥ hi asya siddhāntaḥ ।
sa ca vākyārthaḥ pramāṇāni nārtham sādhayanti iti ।

idam ca pramāṇānām upādānam arthasādhanāya "pratyakṣādīnām aprāmāṇyam traikālyāsiddheḥ" iti ।
buddhivivakṣāprayatnavāyūdīraṇatālvabhighātauṣṭhapraspandādīn avarjayan buddhyā vākyam uccārayasi sthāṇukaṇṭakasarpādīn ca pariharan pādaviharaṇādi karoṣi ।
te ete vākyapravṛttī pramāṇapratiṣedhān na sambhavataḥ iti ।

atha svavākyāśritapramāṇavyatirekeṇa pramāṇāni pratiṣidhyante evam sati na sarvam pramāṇam pratiṣiddham bhavati ।
yaḥ ca nyāyaḥ svavākyāśritapramāṇābhyupagame sa evānyavākyāśritapramāṇābhyupagame api iti ।
vīti ayam upasargaḥ viśeṣapratiṣedhe na vyāghāte ।
kim uktam bhavati ।
kāni cit pramāṇāni pratiṣidhyante kāni cit abhyanujñāyante iti ।
yāni svavākyāśritāni tāni abhyanujñāyante ।
yāni paravākyāśritāni tāni pratiṣidhyante iti ।
yat ca idam vākyam "pratyakṣādīnām aprāmāṇyam traikālyāsiddheḥ" iti kim idam pramāṇasvarūpam atha na ।
yadi pramāṇasvarūpam tadā vyāghātaḥ ।
atha na tathā api nānena kaḥ cit arthaḥ pratipādyate iti vyartham ।

"traikālyāpratiṣedhaś ca śabdād ātodyasiddhivat tatsiddheḥ" iti sūtram ।
yattat pūrvam uktam upalabdhihetor upalabdhiviṣayasya cārthasya pūrvāparasahabhāvāniyamāt yathādarśanam vibhāgavacanam iti tadutthānajñāpanārtham iti ।
itaḥ sūtrāntasya utthānam iti ।
kasmāt punas tatra eva idam sūtram na uktam iti ।

aviśeṣāt ।
tatra cābhidhīyate iha vā na kaḥ cit viśeṣaḥ iti sarvathā tāvat ayam arthaḥ prakāśayitavyaḥ iti ।
ekām ca vidhām udāharati śabdāt ātodyasiddhivat iti ।
śeṣayoḥ tu vidhayoḥ yathokte udāharaṇe veditavye ।
yathā pūrvasiddham ātodyam paścāt siddhena śabdenānumīyate vīṇā vādyate veṇuḥ pūryyate iti ।
yaḥ asau vīṇāveṇuśabdayoḥ asādhāraṇaḥ dharmaḥ vīṇādinimittatvam tadupalabhamānaḥ śabdasya vīṇāśabdaḥ veṇuśabdaḥ iti pratipadyate pūrvasiddham ātodyam paścāt siddhaḥ śabdaḥ iti ।
sahabhāve udāharaṇam dhūmadarśanāt agnim dhūmaviśeṣaṇam pratipadyate pūrvasiddhaḥ upalabdhihetuḥ ādityaḥ paścāt siddhānām ghaṭādīnām prakāśakaḥ iti ।

pramāṇam prameyam iti ca iyam samākhyā samāveśena vartate samākhyānimittavaśāt ।
samāveśaḥ aniyamaḥ ।
samākhyānimittavaśāt samākhyānimittatantratvātiti ।
pramāṇaprameyasaṃjñayoḥ nimittam upalabdhisādhanatvam upalabdhiviṣayatvam ca ।
yadā punar ekam vastu anekanimittasambandhi bhavati tadā katham ।
tadā nimittatantratvāt samākhyāyāḥ tad vastu anekena nimittena sambandhe sati anekaśabdābhilāpyam ।
asya cārthasya jñāpanārtham sūtram ।
"prameyā ca tulāprāmāṇyavat" iti ।
kim uktam bhavati ।
yathā gurutvaparimāṇajñānasādhanam tulādravyam samāhāragurutvasya iyattāparicchedanimittatvāt pramāṇam suvarṇādinā ca paricchidyamāneyattā eṣā tulā iti paricchedaviṣayatvena vyavatiṣṭhamānā prameyam ।
udāharaṇamātram ca etad ।
evam anavayavena tantrārthaḥ veditavyaḥ ।
yathā ca pramāṇaprameyasamākhye tathā sarve kārakaśabdāḥ nimittasamāveśaniyamena vartante ।
tathā ca laukikam udāharaṇam ।
ekam anekena kārakaśabdenābhidhīyate ।
vṛkṣaḥ tiṣṭhati iti svasthitau svātantryāt kartā ।
kim punar vṛkṣasya svasthitau svātantryam ।
kārakāntarānapekṣatvam ।
na hi vṛkṣaḥ tiṣṭhan svasthitau kārakāntaram prayuṅkte ।
yadā ayam sthitiśabdaḥ gatipratiṣedhavacanaḥ bhavati tadā evam ।
yadā api asteḥ abhidhāyakaḥ tadā api asteḥ vyaktinimittatvenāvatiṣṭhamānaḥ asti vyanakti iti kartā iti ucyate ।
yadā api gehasambandhādyabhidhāyakaḥ bhavati astiśabdaḥ yathā devadattaḥ gehe tiṣṭhati iti pratinirdiṣṭe asti iti gamyate tadā na sattām āha gatipratiṣedham api tu devadattagehasambandham tadā api devadattagehasambandhānubhavakriyā ।
tasyām api na kārakāntarāṇi prayuṅkte iti svatantraḥ bhavati ।
yadā api ayam abhagnavacanaḥ sthitiśabdaḥ tiṣṭhati vṛkṣaḥ na bhagnaḥ iti tadā api svasthitau na kārakāntarāṇi prayuṅkte iti svatantraḥ bhavati ।
samudāyaikadeśam vā svasthitau prayuṅkte vṛkṣaḥ mūlaiḥ tiṣṭhati iti prāsādaḥ stambhaiḥ ghriyate iti ।
pūrvāparapratyayaikaviṣayatā vā sthitiḥ ।
yad vastu prāk prasiddham punar nimittāntarasannipāte sati upalabhyate yad tasyānekāyugapatkālapratyayaviṣayatvam sā sthitiḥ ।

tasyām sthitau asya yad sahakāri sādhanam cakṣurādi tat karaṇam iti ।
cakrabhrāntipradīpapratyayavat mithyāpratyayaḥ sa iti cet na pramāṇābhāvāt ।
atha manyase na eva kim cit vastu ayugapatkālānekapratyayaviṣayaḥ bhavati ।
yadi na bhavati katham tarhi sa evāyam vṛkṣaḥ tiṣṭhati iti pratyayaḥ ।
na hi kadā cit ādyena darśanena sa evāyam vṛkṣaḥ tiṣṭhati iti pratyayaḥ bhavati ।
dṛṣṭaḥ anyatve api sthitipratyayaḥ cakram bhramat tiṣṭhati iti pradīpaḥ jvalan tiṣṭhati iti ।
anavasthiteṣu nānābhūteṣu cakrabhrāntipradīpādiṣu ye ete tadbhāvapratyayāḥ atasmin tad iti mithyāpratyayāḥ ete ।
yathā ca ete mithyāpratyayāḥ evam vṛkṣādisthitiṣu api iti ।
na pramāṇābhāvān ।
na hi bhavatā pramāṇam kim cit vṛkṣādīnām nānātvasthāpakakam abhidhīyate iti ।
mithyāpratyayāḥ ca samyakpratyayānusāreṇa bhavanti iti kvāmī samyakpratyayāḥ bhavanti iti vaktavyam ।
atha bhavataḥ kālāntarāvasthāne kim pramāṇam ।
uktam pramāṇam rūparasagandhasparśapratyayānām ekānekanimittatvam pratisandhānāt iti ।
kāryasya ādhāratvena vā kāraṇasya kāryakālānubhavanam iti ।
yad yasya ādhāraḥ bhavati tat tasya sadbhāvakālam anubhavati yathā kṣīrasya kuṇḍam ।
kāraṇam ca kāryādhikaraṇam ataḥ tenāpi kāryakālaḥ anubhavanīyaḥ iti ।
anādhāram eva iti cet atha manyase apratītyakāraṇam kāryam utpadyate iti kva kim vartate iti ।
tatra dṛṣṭāntābhāvāt ।
na hi kaḥ cit ubhayapakṣasampratipannaḥ dṛṣṭāntaḥ asti kāryam anādhāram asti iti ।
samānam kāryamādhāravat iti atrāpi na dṛṣṭāntaḥ asti ।
samānam iti anuttaram abhyupagamāt ।
abhyupagatam tāvat bhavatā nāsmatpakṣe dṛṣṭāntaḥ asti kim tu bhavatpakṣe api nāsti iti virodhaḥ iti cet ।
atha manyase na mayā abhyupagamyate dṛṣṭāntābhāvaḥ kim tu bhavatpakṣe virodhaḥ ।
codyate katham iti ।
yaḥ anupapadyamānadṛṣṭāntaḥ pakṣaḥ sa asādhīyān iti bruvāṇaḥ svasiddhāntam bādhate iti ।
tad na aparijñānāt ।
na bhavatā asmatpakṣaḥ vyajñāyi na svapakṣaḥ ।
asmatpakṣe tāvat kāryam ādhāravat iti etat prasiddham bhavatpakṣe api rūpādayaḥ kāryāḥ ca ādhāravantaḥ ca iti abhyupagamavirodhaḥ vā bhūtabhautikasamudāyaḥ dravyam iti yadi rūpādīn anāśritān na pratipadyase kaḥ asya taddhitasyārthaḥ bhautikāḥ rūpādayaḥ iti ।
yat ca uktam
"maṇiḥ prabhāyāḥ āśrayaḥ tadgatisthitivikārānuvidhānāt ।
kuṇḍam badarāṇām āśrayaḥ tadvaśena āpātāt ।
tailasya tilaḥ āśrayaḥ tadvaśenāsyandanāt" iti evam ādi tad vyāhanyate ।
anāśritāḥ ca rūpādayaḥ svatantrāḥ ekam upanibandhanam vastvantareṇa tilamudgamāṣādivat vibhajyeran na tu vibhajyante tasmāt paratantrāḥ iti ।
tasmāt vyavasthitam etat smṛtyā saha pūrvāparapratyayaikaviṣayatā vā sthitiḥ iti ।

darśanena āptum iṣyamāṇatvāt vṛkṣaḥ karma karmaṇi kaḥ kārakārthaḥ ।
kriyāviṣayatvam ।
yat khalu kriyāyāḥ viṣayabhāvena vyavatiṣṭhate iti tat karma ।
anena karmalakṣaṇena "tathāyuktam cānīpsitam" iti saṃgṛhītam ।

ānantaryapratipattiḥ karaṇasya sādhakatamatvārthaḥ ।
vṛkṣeṇa candramasam jñāpayati iti vṛkṣam gṛhītvā atha anantaram candramasam pratipadyate iti vṛkṣaḥ karaṇakārakaśabdavācyaḥ ।

karmaṇā āptum abhīṣṭam sampradānam ।
yad vastu karmaṇā abhiprepsitam bhavati tat sampradānasaṃjñakam ।
vṛkṣāya udakam āsiñcati iti āsicyamānam udakam karma ।
tena karmaṇā udakena vṛkṣam prāpnoti iti vṛkṣaḥ sampradānam bhavati ।

apagacchati avatiṣṭhate yad tad apādānam ।
yathā vṛkṣāt patati ।
vṛkṣaḥ upādānasaṃjñakaḥ ।
yad patati tad apagacchati tasmin apagacchati avatiṣṭhate vṛkṣaḥ iti ।

dhṛtihetuḥ adhikaraṇam ।
yasmin yad ādheyam tasya ādheyasya yad dhṛtihetuḥ tad adhikaraṇam ।
yathā vṛkṣe vayāṃsi iti vṛkṣasambandhaḥ vayasām gurutvapratibandhe kāraṇam iti vṛkṣaḥ adhikaraṇaśabdavācyaḥ ।

evam ca sati na dravyamātram kārakam na kriyāmātram ।
kim uktam bhavati ।
nāyam kārakaśabdaḥ kriyāmātre pravartate na dravyamātre ।
na hi dravyam śuddham upalabhamānaḥ kārakaśabdam prayuṅkte nāpi kriyām kevalām api tu yadā kriyā dravyasambandham upalabhate tadā sāmānyena kārakaśabdena abhidhatte kārakam iti ।
sāmānyam ca kārakāṇām kriyānimittatvam ।
avivakṣite viśeṣe kriyānimittatve kevale vivakṣite kārakam iti śabdaḥ pravartate ।
yadā tu viśeṣaḥ vivakṣyate tadā tu asādhāraṇena kārakadharmena itaretaravyāvṛttena svātantryādinā viśeṣena viśiṣyamāṇam vastu kartā karma karaṇam iti ca vyapadiśyate ।
sarvasya ca kārakasya svakriyānimittaḥ kartṛvyapadeśaḥ pradhānakriyāsavyapekṣaḥ tu kārakaśabdaprayogaḥ ।
evam ca śāstram "kārake" janake nirvartake ।
kasyāḥ ।
kriyāyāḥ iti tathā vyapadeśaḥ ।
tasmāt na idam svakriyāmātram apekṣya uktam kim tu pradhānakriyām ।
tasyām eva pradhānakriyāyām kim cit ārāt upakārakam kim cit āsannopakārakam iti kim cit katham cit upakaroti tadapekṣāḥ ca kartrādiśabdāḥ iti tad uktam purastāt ।

yadi kriyāsambandhanimittakaḥ kārakaśabdaprayogaḥ pacati eva pācakaśabdaḥ pravarteta na apākṣīt pācakaḥ pakṣyati iti vā pācakaḥ iti ।
na śakteḥ traikālyāvasthānāt ।
śaktiḥ triṣu api kāleṣu avatiṣṭhate ।
śaktyapekṣaḥ cātītānāgatayoḥ kārakaśabdavyapadeśaḥ pacati apākṣīt pakṣyati iti ।
śakteḥ traikālyāvasthānāt traikālyavyaktiḥ ayuktā yathā ।
yathā eva hi dravyam trikālayogi tathā śaktiḥ api iti ।
yathā dravye traikālyam na vyajyate evam śaktau api iti apacati api pacati iti syāt ।
pakṣyati pācakaḥ apākṣīt pācakaḥ iti etat na syāt ।
na eṣaḥ doṣaḥ kriyāsambandhasya śaktivyaktihetutvāt ।
kriyā iti anena śabdena dhātvarthaḥ abhidhīyate tasya yad pradhānam sādhanam sa kartā ।
sa ayam kartā yadā anayā kriyayā sambadhyate tadā śaktim vyanakti ।
kā punar iyam śaktiḥ ।
kriyākartṛvyatiriktaḥ kartṛdharmaḥ ।
sāmarthyam upāyaparijñānam ca kriyāsambandhena vyajyate ।
yadā upāyaparijñānam sāmarthyam kriyāsambandhaḥ tadā mukhyaḥ śabdaḥ pravartate pacati pācakaḥ iti ।
yadā tu kriyāsambandham antareṇa upāyaparijñānasāmarthyamātropādāne anyatam avaikalyāt pācakaśabdaḥ pravartate tadā upacārataḥ apākṣīt pācakaḥ pakṣyati pācakaḥ iti ।
kārakaśabdaḥ cāyam pramāṇam prameyam iti ।
kutaḥ ।
kriyāviśeṣayogāt ।

yathā evāmī pācakādiśabdāḥ kriyāviśeṣayoge sati pravartante tathā pramāṇaprameyaśabdau api iti ।

asti bhoḥ kārakaśabdānām nimittasamāveśāt niyamaḥ pratyakṣādīni pramāṇāni saṃvedyamānāni ca prameyam upalabdhiviṣayatvāt ।
tatra idam cintyate kim etāni pratyakṣādīni svopalabdhau pratyakṣādivyatiriktam pramāṇāntaram prayojayanti atha niḥsādhanā eva pramāṇopalabdhiḥ iti ।
kim cātaḥ ।
"pramāṇataḥ siddheḥ pramāṇānāṃ pramāṇāntarasiddhiprasaṅgaḥ ।"
pramāṇaviṣayāyāḥ siddheḥ yadi pramāṇam sādhanam pramāṇāntaram prāpnoti ।
pratyakṣādīnām sādhyatvāt na sādhyam sādhanam bhavati iti ।

atha pramāṇam antareṇa niḥsādhanā eva pramāṇeṣu upalabdhiḥ ।
"tadvinivṛtter vā pramāṇasiddhivat prameyasiddhiḥ ।"
yathā pramāṇāni svopalabdhau nivartante evam prameyasiddhau api iti ।

asya uttaram ।
"na pradīpaprakāśasiddhivat tatsiddheḥ" iti ।
pradīpaprakāśavat tadsiddheḥ iti ।
pradīpaprakāśaḥ ghaṭādyupalabdhisādhanasyāṅgatvāt pramāṇam ।

sa ca pratyakṣādibhiḥ eva upalabhyate ।
nāsau ātmopalabdhau pratyakṣādivyatireki pramāṇam prayojayati ।
taiḥ evopalabhyate ।
tathā pramāṇāni api pratyakṣādibhiḥ eva upalabhyante iti dṛṣṭāntamātram etad ।
kaḥ atra nyāyaḥ iti ।
ayam nyāyaḥ ucyate pratyakṣādīni svopalabdhau pramāṇāntarāprayojakāni paricchedasādhanatvāt pradīpavat ।
yathā pradīpaḥ paricchedasādhanam svopalabdhau na pramāṇāntaram prayojayati tathā pramāṇāni ।
tasmāt tāni api pramāṇāntarāprayojakāni iti siddham ।
sāmānyaviśeṣavattvāt ca ।
yad sāmānyaviśeṣavat tat svopalabdhau na pratyakṣādivyatireki pramāṇam prayojayati ।
yathā pradīpaḥ iti ।
saṃvedyatvāt ca ।
yad saṃvedyam tat pratyakṣādivyatiriktapramāṇāprayojakam yathā pradīpaḥ iti ।
āśritatvāt kāraṇatvāt ca iti evam ādi pradīpavat indriyādayaḥ api pratyakṣāṅgatvāt pratyakṣādivyatiriktapramāṇāntarāprayojakāḥ iti samānam ।

tena eva tasyāgrahaṇam iti cet ।
atha manuṣe pratyakṣādibhiḥ pratyakṣādīnām upalabdhau tena eva tad eva gṛhyate iti prāptam ।
na ca etad asti na hi sādhyam sādhanam bhavati iti ।
na eṣaḥ doṣaḥ arthabhedasya lakṣaṇasāmānyāt pramāṇalakṣaṇenānekaḥ arthaḥ saṃgṛhītaḥ ।
tatra kena cit kasya cit grahaṇam iti adoṣaḥ ।
yathā uddhṛtena udakena āśayasthasya ।
yathā uddhṛtam udakam gṛhītvā āśayastham api evam bhūtam iti pratipadyate iti na punar evam abhidhīyate tena eva tasya grahaṇam ।
api tu tathābhūtena tathābhūtasya ।
na cāyam ekāntaḥ na tena eva tasya grahaṇam bhavati iti ।
bhavati api kadā cit sa eva jñātā jñeyaḥ bhavati yadā ātmānam jānīte iti ।

nimittabhedaḥ atra iti cet ।
atha manyase yadā ayam ātmā jñātā tadā anyanimittam ।
yadā jñeyaḥ tad anyad iti ।
samānam ।
yathā eva jñātā sukhādisambandhāpekṣaḥ tad viśeṣaṇam ātmānam pratipadyate aham sukhī aham duḥkhī ca iti tathā pramāṇam api pramāṇaviṣayatvena avatiṣṭhamānam prameyam iti ।

pratyakṣādīnām cāviṣayasyānupapatteḥ ।
yadi kaḥ cit viṣayaḥ pratyakṣādiviṣayaḥ syāt pratipadyemahi pratyakṣādivyatiriktam pramāṇam ।
sa ca na śakyaḥ kena cit pratipādayitum ।
sarvam idam sat cāsat ca pratyakṣādīnām eva viṣayaḥ ।
tasmāt pratyakṣādibhiḥ eva upalabhyate ।

apare tu hetuviśeṣaparigraham antareṇa dṛṣṭāntamātram pradīpaprakāśasūtreṇa upādadate ।
yathā kila pradīpaprakāśaḥ pradīpāntaraprakāśam antareṇa gṛhyate tathā pramāṇāni api pramāṇāntaram antareṇa grahīṣyante iti tān prati idam ucyate ।
"kvacin nivṛttidarśanād anivṛttidarśanāc ca kvacid anekāntaḥ ।"
yathā pradīpaprakāśaḥ tathā pramāṇāni na punar yathā sthālyādirūpam tathā pramāṇāni iti kaḥ atra niyamahetuḥ ।
sthālyādirūpaprakāśane ca pradīpaprakāśaḥ na nivartate ।
kasmāt evam na pramāṇāni ।
ayam ca pradīpaprakāśaḥ dṛṣṭāntaḥ pramāṇapakṣe bhavatu mā bhūt prameyapakṣe iti ।
tatrāpi niyamahetuḥ vaktavyaḥ ।
pradīpaprakāśaḥ dṛṣṭāntaḥ bhavatu mā bhūt sthālyādirūpam dṛṣṭāntaḥ iti atrāpi niyamahetuḥ vaktavyaḥ iti ।
sa ayam ubhayathā anekāntaḥ viśeṣahetuparigraham antareṇa dṛṣṭāntaḥ prasaktaḥ ।

viśeṣahetuparigrahe sati upasaṃhārābhyanujñānāt apratiṣedhaḥ ।
yadi punar ayam pradīpaprakāśadṛṣṭāntaḥ viśeṣahetunā prakāśakatvādinā saṃgṛhītaḥ tataḥ ekasmin pakṣe abhyanujñāyamānaḥ na śakyaḥ pratiṣeddhum iti anekāntaḥ iti ayam doṣaḥ na bhavati iti ।

pratyakṣādīnām pratyakṣādibhiḥ upalabdhau anavasthā iti cet ।
yadi pratyakṣādibhiḥ pratyakṣādīni upalabhyante tāni api anyaiḥ tāni api anyaiḥ iti anavasthā anavasthāyām ca ādyapramāṇādhigamaḥ na syāt ।
atha vyavasthā asti ādyapramāṇādhigatiḥ apramāṇā prasajyate ।
na eṣaḥ doṣaḥ saṃvittiviṣayasaṃvittinimittānām upalabdhyāḥ vyavahārasiddheḥ ।
saṃvittiviṣayam saṃvittinimittam ca upalabhamānasya saṃvittiviṣayaḥ prameyam ।
saṃvittinimittam pramāṇam ।
pramāṇaprameyayoḥ upalabdhau sarvaḥ vyavahāraḥ sidhyati dharmārthasukhāpavargaprayojanaḥ tatpratyanīkaparivarjanaprayojanaḥ ca ।
na tu anavasthāsādhanīyam kim cit prayojanam asti yenāyam prayuktaḥ anavasthām upādadīta ।
tasmāt pratyakṣādibhiḥ pratyakṣādīnām upalabdhiḥ na cānavasthā iti ।
evam tāvat sāmānyataḥ samadhigatam etat santi pramāṇāni prameyasādhanāni iti ।

atha idānīm sāmānyataḥ adhigatānām viśeṣaparīkṣā ।
tatra pratyakṣam ādau uktam ।
tat parīkṣyate iti ।
"pratyakṣalakṣaṇānupapattir asamagravacanāt ।"
yad idam bhavatā pratyakṣalakṣaṇam ucyate "indriyārthasannikarṣotpannam" iti tad asamagram kasmāt ।
anyāni api pratyakṣasya kāraṇāni santi ।
tāni na uktāni yathā ātmamanaḥsaṃyogaḥ iti evam ādīni ।
atha indriyārthasannikarṣotpannam iti etad lakṣaṇam iti ।
lakṣaṇam api etad na bhavati ।
kasmāt ।
utpattikāraṇāpadeśāt ।
indriyārthasannikarṣotpannam iti etat kāraṇam apadiśyate ।
na ca kāraṇāpadeśaḥ vastunaḥ lakṣaṇam ।
na hi ghaṭādeḥ kāryasya mṛtpiṇḍādikramotpattiḥ tallakṣaṇam iti ।
na ubhayathā api adoṣāt ।
yadi kāraṇam tathā api na doṣaḥ ।
atha lakṣaṇam tathā api na doṣaḥ ।
katham ।
kāraṇapakṣe tāvat uktam bhavati na idam kāraṇāvadhāraṇārtham sūtram iti api tu pratyakṣasya pramāṇasya yad asādhāraṇam anumānādivyavacchedakam tad uktam iti na ātmamanaḥsaṃyogādiṣu prasaṅgaḥ ।
indriyamanaḥsaṃyogaḥ tarhi upasaṃkhyeyaḥ ।
yadi asādhāraṇakāraṇatvāt indriyārthasannikarṣasya grahaṇam na tu etasmāt eva indriyamanaḥsannikarṣaḥ api upasaṃkhyeyaḥ iti ।
na uktatvāt ।
uktam atrāpi na yāvat asādhāraṇam kāraṇam tat sarvam vaktavyam iti ।
api tu anyataragrahaṇenāpi viśeṣitam etad ।
lakṣaṇapakṣe api na doṣaḥ ।
asādhāraṇatvāt indriyārthasannikarṣasya iti ।
indriyārthasannikarṣaḥ pratyakṣotpādakatvāt kāraṇam ca samānāsamānajātīyebhyaḥ viśeṣakatvāt lakṣaṇam ca iti ।

arthataḥ vā abhidhānam ātmamanaḥsaṃyogasya indriyamanaḥsaṃyogasya ca ।
katham iti ।
jñānotpattidarśanāt ।
nāsaṃyukte dravye saṃyogajasya guṇasya utpattiḥ iti ।
manaḥsaṃyogānapekṣam ca indriyam pravartate iti yugapadanekopalabdhiḥ syāt ।
na tu bhavati ।
ataḥ manaḥsannikarṣaḥ api kāraṇam iti ।
tad idam sūtram uktabhāṣyam ।
"nātmamanasoḥ sannikarṣābhāve pratyakṣotpattiḥ" iti ।
ātmamanasoḥ sannikarṣābhāve na utpadyate buddhiḥ indriyārthasannikarṣābhāvavat iti ।
na uktottaratvāt ।
uktottaram etad ।
na idam kāraṇāvadhāraṇārtham sūtram api tu viśiṣṭakāraṇavacanam iti ।

ye tu sati bhāvāt kāraṇabhāvam varṇayanti yasmāt kila indriyārthasannikarṣe sati jñānam bhavati asati ca na bhavati tasmāt indriyārthasannikarṣaḥ kāraṇam iti teṣām ।
"digdeśakālākāśeṣv apy evaṃ prasaṅgaḥ ।"
digdeśakālākāśeṣu satsu api jñānam bhavati sati bhāvāt tāni api kāraṇam iti prāptam ।
katamena punar nyāyena digādyakāraṇam sāmarthyānupalabdheḥ ।
na hi jñānotpattau digādeḥ sāmarthyam upalabhyate ।
tasmāt akāraṇam ।
sannidhimātrāt iti cet ।
atha manyase digādiḥ sannidhimātreṇa jñānotpatteḥ kāraṇam bhavati ।
tad ayuktam sannidheḥ avarjanīyatvāt ।
nityam digādi vyāpakam ca iti nityatvāt vyāpakatvāt ca na śakyaḥ sannidhiḥ parivarjayitum iti tatra kāraṇabhāve hetuḥ vaktavyaḥ ।
na hi sannidhimātram hetutve kāraṇam ।
katham ।
rūpopalabdheḥ tejaḥsparśasadbhāvavat iti ।
yathā rūpopalabdhau tejasaḥ rūpaviśeṣaḥ hetuḥ na punas tejasaḥ sparśaḥ sannidhimātreṇa sāmarthyādarśanāt ।
rūpasya punar dṛṣṭam sāmarthyam tadbhāvābhāvānuvidhānāt upalabdheḥ ।
yasmāt yatra rūpam bhavati tatra upalabdhiḥ yatra na bhavati na tatra upalabhyate ।
tasmāt rūpam eva upalabdheḥ kāraṇam na sparśaḥ iti ।
yathā cāndramasam rūpam vinā tejaḥsparśena auṣṇyena prakāśayati apavarakādisthitam cāuṣṇyam vinā rūpeṇa na prakāśayati evam ātmendriyamano 'rthasannikarṣebhyaḥ jñānam bhavan na digādibhyaḥ bhavati sannidhimātratvāt itareṣām ca sāmarthādarśanāt iti ।

yady evam ātmamanaḥsaṃyogaḥ tarhi upasaṃkhyeyaḥ ।
na upasaṃkhyeyaḥ gamyamānatvāt ।
kena gamyamānatvāt ।
"jñānaliṅgatvād ātmano nānavarodhaḥ ।"
jñānam ātmaliṅgam iti uktam ।
tena ātmamanaḥsaṃyogaḥ anuktaḥ api anumeyaḥ ।
katham punar jñānam ātmanaḥ liṅgam ।
tadguṇatvāt ।
guṇabhāvāsiddhiḥ iti cet ।
atha manuṣe guṇābhāvaḥ eva tasyāsiddhaḥ kutaḥ ātmaguṇatvam setsyati iti ।
na ātmasamavāyāt sukhādivat iti ।
na hi dravyam karma vā ātmani samavaiti ।
tasmān na dravyam na karma ।
ātmani ca samavāyaḥ jñānasya sukhādivat ।
tasmāt ātmaguṇaḥ ।
na pṛthivyādiguṇaḥ svasaṃvedyatvāt ।
yad pratyakṣam svasaṃvedyam na tat pṛthivyādiguṇaḥ bhavati ।
yat ca pratyakṣam svaparasaṃvedyam tat pṛthivyādiguṇaḥ yathā rūpādi ।
na ca evam jñānam tasmāt ātmaguṇaḥ iti ।
uktam cātra ।
kim uktam ।
na yāvat pratyakṣasya kāraṇam sarvam tad vaktavyam iti ।

atha indriyamanaḥsannikarṣaḥ kasmāt nābhidhīyate iti ।
"tadayaugapadyaliṅgatvāc ca na manasaḥ ।"
yugapad jñānānutpattiḥ manasaḥ liṅgam iti uktam ।
tena manasaḥ api avarodhaḥ iti ।
na yugapadanutpattisūtrasyānyārthatvāt ।
yad idam ucyate yugapad jñānānupapattiḥ manasaḥ liṅgam iti atra jñānakāraṇam manaḥ iti tad ayuktam anyārthatvāt ।
anyārtham tat sūtram ।
na punas tena jñānakāraṇatvam manasaḥ abhidhīyate ।
anyārthasyāpi tadarthaprakāśakatvam upapattisāmarthyāt ।
yadi api tasmin sūtre na manasaḥ jñānakāraṇatvam sākṣāt uktam tathā api upapattisāmarthyāt jñānakāraṇatā manasaḥ iti gamyate ।
na hi jñānam svatantram na ca cakṣurādi svatantram iti ।

atha kasmāt indriyārthasannikarṣaḥ abhidhīyate katham ca na ātmamanaḥsannikarṣaḥ indriyamanaḥsannikarṣaḥ vā iti ।

"pratyakṣanimittatvāc cendriyārthayoḥ sannikarṣasya svaśabdena vacanam ।"
indriyārthasannikarṣaḥ pratyakṣasya eva nimittam ātmamanaḥsannikarṣaḥ pratyakṣasya anyasya ca iti ।
indriyārthasannikarṣeṇa samānatvāt indriyamanaḥsaṃyogaḥ vaktavyaḥ ।
yadi sādhāraṇatvāt ātmamanaḥsaṃyogasya nābhidhānam indriyamanaḥsaṃyogaḥ asādhāraṇatvāt indriyārthasannikarṣavat vaktavyaḥ na idam kāraṇāvadhāraṇārtham iti uktam ।
na ca yāvat asādhāraṇam sarvam tad vaktavyam ।
api tu sādhāraṇam na vaktavyam iti ayam sūtrārthaḥ ।

indriyārthasannikarṣasya prādhānyapradarśanaparam idam sūtram ।
śeṣam bhāṣye ।

prādhānye ca hetvantaram ।
"taiś cāpadeśo jñānaviśeṣāṇām ।"
yasmāt idam pratyakṣajñānam utpadyamānam viṣayeṇa vā kāraṇena vā indriyeṇa vyapadiśyate iti ।
yat cāsādhāraṇam tena vyapadeśaḥ dṛṣṭaḥ yathā yavāṅkuraḥ iti ।

vyāhatatvāt iti anena trisūtrīm pratyācaṣṭe ।
"pratyakṣanimittatvāc cendriyārthayoḥ sannikarṣasya ।

suptavyāsaktamanasāṃ cendriyārthayoḥ sannikarṣanimittatvāt ।
taiś cāpadeśo jñānaviśeṣāṇām ।" iti ।
iyam kila trisūtrī ātmamanaḥsannikarṣasya jñānakāraṇatvam pratiṣedhati iti vyāhatam idam bhavati ।
"jñānaliṅgatvād ātmano nānavarodhaḥ ।
tadayaugapadyaliṅgatvāc ca na manasaḥ" iti ।
manaḥsaṃyogānapekṣāyām ca yugapad jñānotpattiprasaṅgaḥ iti dṛṣṭavyāghātaḥ ।
atha mā bhūt vyāghātaḥ iti ।
sarvam jñānam ātmamanaḥsaṃyogāt utpadyate ।
codyāvastham eva etad ।
kasmāt ātmamanaḥsaṃyogaḥ nābhidhīyate iti ।
atra uktam ।
kim uktam ।
na idam kāraṇāvadhāraṇārtham sūtram iti ।
api tu viśiṣṭakāraṇavacanam iti ।

yā api iyam trisūtrī pratyakṣanimittatvāt ca indriyārthayoḥ sannikarṣasya iti evam ādi iyam api ।
"nārthaviśeṣaprābalyāt ।"
nānayā trisūtryā ātmamanaḥsaṃyogasya kāraṇabhāvaḥ pratiṣidyate api tu prādhānyam indriyārthasannikarṣasya upapādyate ।
prādhānyam ca upapādayatyā na ātmamanaḥsaṃyogaḥ pratiṣiddhaḥ bhavati ।
manasi kriyākāraṇābhidhānam suptavyāsaktamanasām ca indriyārthayoḥ sannikarṣanimittatvād iti abhidhānena ātmamanaḥsaṃyogaḥ api kāraṇam iti uktam ।
tatra manasi kriyākāraṇam vācyam iti ।
atha sukhaduḥkhopabhogasya adṛṣṭanimittatvāt adṛṣṭam kāraṇam yathā eva ātmani guṇāntaram icchājanitam prayatnalakṣaṇam kriyāhetuḥ tathā ātmani saṃskāraḥ dharmādharmasamākhyātaḥ vartate ।
tena preritam manaḥ saṃyujyate vibhajyate vā ।
tena hi apreryamāṇe manasi tataḥ anyasya kriyāhetoḥ abhāvāt sarvārthatā tasya guṇasya nivarteta ।
na hi dharmādharmau antareṇa manasi ca kaḥ cit anyaḥ kriyāhetuḥ ādau sambhavati iti ataḥ adṛṣṭam kāraṇam iti ।
evam tāvat samadhigatam pratyakṣalakṣaṇam ।

ataḥ param idānīm pratyakṣasyānumāne antarbhāvam kurvāṇaḥ idam āha "pratyakṣam anumānam ekadeśagrahaṇād upalabdheḥ ।"
yad idam indriyārthasannikarṣāt utpadyate jñānam ayam vṛkṣaḥ iti etat kila pratyakṣam tat tu anumānameva ।
kasmāt ।
ekadeśagrahaṇāt vṛkṣopalabdheḥ ।
ekadeśam ayam gṛhītvā vṛkṣam upalabhate ।
na ca ekadeśaḥ vṛkṣaḥ ।
tatra yathā anyasya darśanāt anyasmin pratipattiḥ anumānam evam ekadeśagrahaṇāt vṛkṣapratipattiḥ anumānam iti ।
tad yathā dhūmam gṛhītvā agnipratipattiḥ evam ekadeśam gṛhītvā vṛkṣapratipattiḥ iti ।

na yathāsaṃbhavam vikalpānupapatteḥ ।
ekadeśagrahaṇāt arthāntaram pratipadyate iti kim tadarthāntaram yad ekadeśagrahaṇāt pratipadyate iti ।
avayavasamūhapakṣe tāvat avayavāntarāṇi dravyāntarotpattipakṣe tāni cāvayavī ca iti ।
yadi tāvat avayavasamūhamātram vṛkṣam adhikṛtya ucyate etasmin pakṣe gṛhyamāṇāvayavavyatirekeṇa yāni agṛhyamāṇānyāvayavāntarāṇi sa vṛkṣaḥ ।
atha dravyāntarotpattipakṣe āśrīyate tathā api arvāgbhāgaḥ vyavahitāni avayavāntarāṇi arthāntaram ca sa vṛkṣaḥ iti ।
kim punar atra ekadeśagrahaṇāt ayam pratipadyate ।

kim tāvat avayavāntarāṇi atha dravyāntaram iti ।
avayavasamūhapakṣe tāvat vṛkṣabuddheḥ abhāvaḥ parabhāgasyāvṛkṣatvāt arvāgbhāgavat ।
yathā evāyam arvāgbhāgaḥ na vṛkṣaḥ evam madhyaparabhāgau api na vṛkṣaḥ ।
sā iyam avayavasamūhapakṣe avṛkṣe vṛkṣabuddhiḥ utpadyamānā nirviṣayā ।
arvāgbhāgaḥ parabhāgaḥ madhyabhāgaḥ iti etat ca nāsti ।
katham ।
bhāgaḥ iti avayavasya etad nāma ।
yaḥ punar arthāntaram avayavinam na pratipadyate tasyāvayavaḥ iti nirabhidheyam vākyam ।
avayavaḥ ca parabhāgaḥ madhyamāgaḥ arvāgbhāgaḥ ca ।
sa cāvayavipratyākhyānāt nayuktaḥ iti ।
atha ekadeśaḥ bhāgaḥ iti ucyate kaḥ ayam ekadeśaḥ ।
ekadeśaḥ hi avayavinaḥ ādhāraḥ ।
avayavinam ca pratyācakṣāṇena ekadeśaḥ api pratyākhyātaḥ ।

athākāryakāraṇabhūtānām parasparapratyāsattyupagraheṇa ekadeśāvasthānam avayavārthaḥ ।
aho śabdārthakauśalam ।
akāryakāraṇabhūtāḥ ca parasparapratyāsattyupagraheṇa ca vartante iti ।
na ca parasparopakāram kurvanti avayavāḥ cābhidhīyante iti citram ।

apare tu arvāgbhāgadarśanena parabhāgānumānam kṛtvā pratisandhānapratyayajām avṛkṣe vṛkṣabuddhim adhyavasyanti ।
etasmin pakṣe vṛkṣabuddheḥ abhāvaḥ eva ।
katham ।
arvāgbhāgasya parabhāgasya cāvṛkṣatvāt ।
na cāvṛkṣapratisandhānajā vṛkṣabuddhiḥ utpattum arhati iti ।
na ca etasmin pakṣe anumānam bhavati iti ।
arvāgbhāgam ayam gṛhītvā parabhāgam anumimīte iti nānumānasya viṣayaḥ parijñātaḥ ।
katham aparijñātaḥ ।
yadi tāvat evam anumimīte vṛkṣaḥ ayam arvāgbhāgavattvāt katamaḥ asau vṛkṣaḥ yasya arvāgbhāgavattvam dharmaḥ ।
anabhyupagatārthāntarāvayavinaḥ arvāgbhāgamātram pratyakṣam ।
na ca dharmiṇi anupalabdhe anumānam pravartate ।
na cāyam jātu api dharmiṇam upalabhate avidhyamānatvenābhyupagamāt ।
na cānumānam anumāne evaṃvidhasya pratisandhānasyābhāvāt ।
na hi anumāne evaṃvidham pratisandhānam asti ।
nāyam anumātā pūrvam anupalabhyāgnim dhūmaviśeṣaṇam pratipadya pratisandhatte ayam dhūmaḥ ayam cāgniḥ iti ।
na ca pratisandhāyānumimīte agninā atra bhavitavyam iti ।
kim kāraṇam ।
vaiyarthyāt ।
vyartham anumānam etasyām avasthāyām agneḥ viśeṣaṇabhūtasya pratītatvāt ।
tasmāt nānumāne pratisandhānam asti ।
pratisandhāyāpi ca na samudāye pratisandhānam na vṛkṣe ।
na hi ayam ekadeśadarśanāt samudāyam pratipadyate na vṛkṣam ।
kim tu śeṣam samudāyinam eva kim kāraṇam ।
samudāyivyatirekeṇa samudāyasya asattābhyupagamāt ।
na hi bhavantaḥ samudāyivyatiriktam samudāyam pratipadyante ।
na cāsan samudāyaḥ anumātum śakyaḥ ।

kim cārvāgbhāgam ayam gṛhītvā kim anyat anumimīte ।
ayam arvāgbhāgaḥ parabhāgavān iti na yuktam anumātum arvāgbhāgasya parabhāgavattvāsambhavāt ।
na hi arvāgbhāgaḥ parabhāgavān bhāgasya bhāgāsambhavāt ।
na hi bhāgasyāparaḥ bhāgaḥ vidyate iti ।
atha bhāgam bhāgavantam pratipadyase na asau bhāgaḥ bhāgavān bhāgī evāsau ।
bhāgiviṣayam cānumānam iti na yuktam ubhayoḥ pratyakṣatvāt ।
ubhayam hi asya pratyakṣam arvāgbhāgaḥ ca bhāgī ca ।
tatrārvāgbhāgavattvena bhāginaḥ parabhāgānumānam asmatpakṣe yuktam bhavatpakṣe tu bhāgamātradarśanān na yuktam iti ।
yat ca tadarvāgbhāgadarśanam na tasya liṅgaliṅgisambandhasmṛtyanugrahaḥ asti ।
sambaddhayoḥ arvāgbhāgaparabhāgayoḥ adṛṣṭatvāt ।
na hi ayam draṣṭā arvāgbhāgaparabhāgayoḥ sambandham paśyati ।
na cārvāgbhāgaparabhāgau sambaddhau ।
na cānubhavam antareṇa smṛtiḥ ।
na ca smṛtim antareṇa liṅgadarśanam kevalam anumānam ।
katham punar ayam arvāgbhāgaparabhāgau sambaddhau na paśyati ।
nityam arvāgbhāgena parabhāgasya ca vyavadhānāt nityam arvāgbhāgam eva kevalam upalabhate parabhāgam tu na katham canārvāgbhāgavyavahitatvāt ।
satyam na ubhayoḥ upalabdhiḥ asti ।
ubhau tu sambaddhau ।
satyam sambaddhau anumānam ca na śakyam ubhayoḥ adarśanāt ।
arvāgbhāgaparabhāgayoḥ ca dharmadharmibhāvānupapatteḥ nānumānam ।
yatra khalu anumānam bhavati tatra dharmiṇaḥ dharmaprasiddhau dharmāntaraviṣayam anumānam ।
na punar arvāgbhāgasya parabhāgaḥ dharmaḥ parabhāgasya nārvāgbhāgaḥ ।
ataḥ ca nānumānam ।

yat ca idam ucyate pratisandhānapratyayajā vṛkṣabuddhiḥ iti tad ayuktam ।
vṛkṣasyāsiddhatvenābhyupagamāt na pratisandhānam ।
pratisandhānam hi nāma pūrvavastvanurañjitaḥ pratyayaḥ piṇḍāntare bhavati ।
yathā rūpam ca mayā upalabdham rasaḥ ca iti ।
bhavatpakṣe punar arvāgbhāgam gṛhītvā parabhāgam anumāyārvāgbhāgaparabhāgau iti etāvān pratisandhānapratyayaḥ yuktaḥ ।
vṛkṣabuddhiḥ tu kutaḥ ।
na tāvat arvāgbhāgaḥ vṛkṣaḥ na parabhāgaḥ iti ।
arvāgbhāgaparabhāgayoḥ cāvṛkṣabhūtayoḥ yā vṛkṣabuddhiḥ sā atasmin tad iti pratyayaḥ ।
atasmin tad iti pratyayaḥ nānumānāt bhavitum arhati iti pramāṇasya yathābhūtārthaparicchedakatvāt ।
yaḥ cāyam atasmin tad iti pratyayaḥ sa pradhānānukāreṇa bhavati iti vṛkṣabuddheḥ pradhānam vaktavyam ।
na hi agṛhītasāmānyasyānadhyāropitatadviparītadharmaṇaḥ vā atasmin tad iti pratyayaḥ bhavati ।
pradhānam ca nāsti vṛkṣasyānabhyupagamāt ।
tasmāt nānumānapratisandhānāt vṛkṣabuddhiḥ ।

etenārvāgbhāgaparabhāgapratyayāḥ api pratyuktāḥ ।
anabhyupagatāntyāvayavinaḥ cārvāgbhāgaḥ parabhāgaḥ iti etad api nāsti ।
kasmāt ।
mahataḥ dravyasya upalabdhilakṣaṇaprāptasya parabhāgavyavadhāyakasya etad nāmārvāgbhāgaḥ iti ।
tathābhūtasya eva vyavahitasya parabhāgaḥ iti ।
na ca bhavatā kim cit dravyam avayavibhūtam pratipadyate yad arvāgbhāgaparabhāgaśabdavācyam syāt iti ।
paramāṇuṣu tathāsanniviṣṭeṣu arvāgbhāgaparabhāgavṛkṣādipratyayāḥ iti cet ।
atha manuṣe nāsmābhiḥ avayavidravyāṇi kāni cit pratipadyante ।
kim tu teṣu eva paramāṇuṣu parasparapratyāsattyupasaṃgraheṇa saṃsthānaviśeṣāvasthiteṣu ete śabdāḥ pravartante arvāgbhāgaḥ iti parabhāgaḥ iti ca vṛkṣaḥ iti ca iti ।
na tathāśabdasyārthānabhidhānāt ।
tathāsanniviṣṭeṣu iti etad abhidhānam pravartate pūrvaprasiddhau satyām ।
na ca paramāṇuṣu pūrvāparabhāgādiśabdapravṛtteḥ bījam asti ।
yathāprasiddhe gavi gavayaḥ tathārūpaḥ iti ।
evam tāvat avayavasamūhapakṣe vṛkṣabuddheḥ abhāvaḥ iti uktam ।

dravyāntarotpattipakṣe tu nāvayavyanumeyaḥ pratyakṣatvāt arvāgbhāgavat ।
yathā evāyam arvāgbhāgam indriyasambaddham pratyakṣataḥ upalabhate tathā vṛkṣam api iti nānumeyaḥ vṛkṣaḥ ।
atha indriyasambaddham api vṛkṣam anumeyam eva pratipadyase vṛkṣavat arvāgbhāgaḥ api anumeyaḥ prasajyate ।
tathā ca vyāhatam bhavati ।
arvāgbhāgam ayam gṛhītvā vṛkṣam pratipadyate iti ।
sarvam evānumānam iti etasmin api ca pakṣe anumānābhāvaḥ pratyakṣataḥ anadhigatatvāt dharmiṇaḥ ।
na hi dharmiṇi pratyakṣataḥ anadhigate anumānam pravartate ।
yad api atīndriyeṣu artheṣu anumānam uktam tad api nāsti iti uktam ।
na hi atīndriyaḥ arthaḥ anumātum śakyaḥ ।
katham iti ।
dharmiṇaḥ anadhigatatvāt iti uktam ।
kaḥ punaḥ sāmānyataḥ dṛṣṭasya pratyakṣapūrvakānumānāt viśeṣaḥ yadi sarvam pratyakṣapūrvakam evānumānam iti ।
ayam viśeṣaḥ ।
pratyakṣapūrvakam trikaprasiddhau pravartate sādhyasādhanadharmyupalabdhau ।
yatrāyam sādhyam sādhanam ca dharmiṇam ca pūrvam gṛhītvā punar dharmadharmidarśanena dharmāntaram anumimīte tat pratyakṣapūrvakam ।
yat punaḥ sādhanadharmam dharmiṇam ca upalabhyātyantaparokṣam dharmāntaram anumimīte tat sāmānyataḥ dṛṣṭam iti ।
bhavatpakṣe tu na sāmānyataḥ dṛṣṭāt anumānāt vṛkṣabuddhiḥ na pratyakṣapūrvakāt dharmiṇaḥ anabhyupagamāt pratyakṣapratiṣedhāt ca iti ।

viruddhaḥ cāyam hetuḥ ekadeśagrahaṇāt vṛkṣopalabdheḥ iti ।
katham iti ।
"na pratyakṣeṇa yāvat tāvad apy upalambhāt ।"
pratyakṣam anumānam iti evam bruvatā pratyakṣam apahnūyate ।
pratyakṣāpahnavāt ca yad ekadeśagrahaṇam pratyakṣam tad vyāhatam bhavati ।
katham iti ।
yat tad ekadeśagrahaṇam bhavatā āśrīyate pratyakṣam tat ।
tāvatā api ca pratyakṣalakṣaṇam sidhyati iti ।
na ca idam pratijñāyate sarvam pratyakṣasya viṣayaḥ ।
kim tu yāvat indriyārthasannikarṣāt upalabhyate tāvat pratyakṣasya viṣayaḥ iti ।

athā api na pratyakṣam anumānam aprakāravattvāt prakāravat anumānam aprakāravat pratyakṣam ।
tad uktam anumānasūtram varṇayadbhiḥ iti ।
trikālaviṣayatvāt ca nānumānam pratyakṣam trikālaviṣayam anumānam na ca evam pratyakṣam iti ।
liṅgaliṅgisambandhasmṛtyanapekṣatvāt ca nānumānam pratyakṣam ।
liṅgaparāmarśajñānasya liṅgaliṅgisambandhasmṛtyanugrahaḥ asti ।
na ca evam pratyakṣasya ।
tasmāt na pratyakṣam anumānam ।
itaḥ ca na pratyakṣasya anumānatvaprasaṅgaḥ tatpūrvakatvāt ।
pratyakṣapūrvakam anumānam na tu pratyakṣam ।
ayam cānayoḥ viśeṣaḥ iti ।
indriyasambaddhāt ca na ca indriyasyānumeyenārthena sannikarṣāt utpadyate jñānam yad anumānam iti ucyate ।
sa ayam pramāṇadṛṣṭaḥ pratyakṣānumānayoḥ ekatvam āsañjayatā bhedaḥ pratyākhyāyata iti ।

"na ca ekadeśopalabdhir avayavisadbhāvāt ।"
yad idam bhavatā abhidhīyate ekadeśagrahaṇāt ayam vṛkṣaḥ pratipadyate iti tad anupapannam ।
yasmāt ekadeśopalabdhiḥ ca tatsahacaritāvayavyupalabdhiḥ ca ।
na hi indriyeṇa sannikṛṣyamāṇe ekadeśe tatsahacaritaḥ avayavī na sannikṛṣṭaḥ ।
tena yathā ekadeśaḥ svasannikarṣāt upalabhyate evam avayavī api svasannikarṣāt upalabhyate iti ।
kasmāt ।
avayavisadbhāvāt ।
asti hi ayam ekadeśavyatiriktaḥ avayavī tasyāvayavasthānasya upalabdhilakṣaṇaprāptasya ekadeśopalabdhau anupalabdhiḥ anupapannā ।
kiṃ kāraṇam ।
mahadanekadravyarūpāṇi upalambhakāni ।
tāni ekadeśavadekadeśini api vartante ।
tasmāt ekadeśaḥ upalabhyate na ekadeśī iti ayuktam ।

nāvayavinaḥ upalabdhiḥ yuktā ।
kasmāt ।
vikalpānupapatteḥ ।
ayam khalu avayavī avayaveṣu vartamānaḥ ekasmin kārtsnaḥ vā vartate ekadeśena vā ।
kim cātaḥ ।
yadi ekasmin kṛtsno vartate śeṣāvayavavaiyarthyam ।
na hi śeṣaiḥ avayavaiḥ kim canāvayavinaḥ kriyante iti ।
ekadravyaḥ cāsau avayavī bhavan na upalabhyeta ।
kim kāraṇam ।
mahadanekadravyavattvasya upalambhakatvāt ।
na cāsya vināśaḥ prāpnoti kāraṇadravyavibhāgāsambhavāt ।
na hi ekasya vibhāgaḥ sambhavati ।
na ca ekena ārabhyamāṇasya mahattvam yuktam kāraṇabahutvamahattvapracayāsambhavāt ।
tasmād ekasmin na kārtsnaḥ vartate iti ।
nāpi ekadeśena vartate ।
na hi asya kāraṇavyatirekeṇānye ekadeśāḥ santi ।
sa ayam ekadeśopalabdhau avayavyupalabhyamānaḥ na kṛtsnaḥ upalabhyate ।
sā iyam ekadeśopalabdhiḥ nivṛttā iti ।
atha upalabhyamānaḥ avayavī katham upalabhyeta ।
yadi gṛhyamāṇeṣu avayaveṣu kṛtsnaḥ parisamāptaḥ syāt ।
na cāyam gṛhyamāṇeṣu parisamāptaḥ śeṣāvayavavaiyarthyād iti uktam ।
aśeṣāvayavopalabdhiḥ api nāsti madhyaparabhāgayoḥ arvāgbhāgena vyavadhānāt ।
tenāvayavinaḥ na grahaṇavikalpaḥ nāpi vṛttivikalpaḥ ।

ekasmin kṛtsnaikadeśaśabdāsambhavāt apraśnaḥ ।
kim avayavī ekadeśena vartate atha kṛtsno vartate iti na yuktaḥ praśnaḥ ।
nāvayavī kṛtsno na ekadeśaḥ ।
kṛtsnam iti khalu ekasyāśeṣasyābhidhānam ।
ekadeśaḥ iti cānekatve sati kasya cit abhidhānam ।
tau imau kṛtsnaikadeśaśabdau ekasmin avayavini anupapannau ।
katham tarhi avayaveṣu avayavī vartate iti ।
āśrayāśrayibhāvena ।
āśritaḥ avayavī āśrayāḥ avayavāḥ iti ।
kā punar iyam vācaḥ yuktiḥ na ekadeśena vartate ।
na ca kārtsnyena vartate atha ca vartate iti ।
yad yathābhūtam vastu tat tathā nirdiśyate iti eṣā vācaḥ yuktiḥ ।
kṛtsnaikadeśaśabdau cāvayavini na staḥ tasya ekatvāt iti uktam ।
tasmāt āśrayāśritadharminirdeśamātram avayavyavayaveṣu vartate iti ।
kā punar iyam vṛttiḥ ।
ekasyānekatra āśrayāśritabhāvalakṣaṇā prāptiḥ ।

api ca ekam anekatra vartate iti pratijānānaḥ nānuyoktavyaḥ ।
kasmāt ।
ubhayena vyāghātāt ।
ekam anekatra vartate iti bruvāṇaḥ kim ekadeśena vartate uta sarvātmanā iti nānuyoktavyaḥ ।
kasmāt ।
ubhayena vyāghātāt yadi ekam anekatra vartamānam pratyavayavam sarvātmanā vartate na ekam anekatra vartate anekam anekatra vartate iti āpannam ।
evam cānuyoge adhikaraṇavyāghātaḥ ।
atha ekam anekatra vartamānam pratyavayavam ekadeśena vartate tathā api na ekam anekatra vartate iti prāptam anekam anekatra vartate iti āpannam ।
ye ca te ekadeśāḥ pratyekam avayaveṣu vartante te avayavinaḥ iti prāptam ।
ekasmin api pakṣe na ekam anekatra vartate ।
kim tarhi ।
anekam anekatra iti ।
atha pratyekam parisamāptyā vartate iti ayam arthaḥ ।
anekam anekatra vartate iti ।
tathā api anuyogādhikaraṇam nivartate iti ।
ye eva khalu ayam arthaḥ anekam anekatra vartate sa evāyam arthaḥ pratyekam parisamāptyā vartate iti ।
sarvathā anuyogādhikaraṇam nivartate iti ।
anuyogasyādhikaraṇabādhakatvāt ।
ayam khalu anuyogaḥ kriyamāṇaḥ adhikaraṇam bādhate ।
ataḥ dharmavikalpabhāvena na vartate ।
nāyam vikalpaḥ kva cit api āśrayavān iti ataḥ nānuyoktavyaḥ iti ।
evam sarveṣu anekadravyavṛttiṣu saṃkhyāpṛthaktvasaṃyogavibhāgasāmānyādiṣu anuyogādhikaraṇavyāvṛttidoṣaḥ vaktavyaḥ ।

grahaṇāgrahaṇabhedāt bhedaḥ avayavavat iti cet ।
yathā gṛhyamāṇānām agṛhyamāṇānām cāvayavānām bhedaḥ tathā avayavinaḥ api gṛhyamāṇāgṛhyamāṇāvayavāśritasya bhedaḥ prāptaḥ ।
tataḥ ca na ekaḥ avayavī ।
na bhedaḥ ekasmin api darśanāt ।
ekasmin api gṛhyamāṇe grahaṇam agrahaṇam ca dṛṣṭam devadattādivat iti ।
yathā devadattādiḥ kena cit saha gṛhyate kena cit saha na gṛhyate na tāvatā tasya bhedaḥ ।
tathā avayavinaḥ api iti adoṣaḥ ।
gṛhītatvāt ca ।
yad idam bhavatā abhidhīyate ekadeśagrahaṇāt asya grahaṇam ekadeśāgrahaṇāt cāgrahaṇam iti ।
ayam anāspadaḥ vikalpaḥ avayavinaḥ gṛhītatvāt ।
ekadeśasahacaritaḥ avayavī gṛhītaḥ iti ।
kim asyāgṛhītam yena grahaṇāgrahaṇavikalpaḥ āspadavān syāt iti ।
madhyabhāgaparabhāgau na gṛhītau iti cen na tayoḥ avayavinaḥ anyatvāt ।
anyaḥ avayavī anyau madhyabhāgaparabhāgau iti anyatvāt avayavinaḥ madhyabhāgaparabhāgau na gṛhyete iti ।
kim kāraṇam ।
grahaṇahetvabhāvāt ।
yathā arvāgbhāgena sahāvayavinaḥ indriyaprāptiḥ upalabdhinimittam asti na evam madhyabhāgaparabhāgābhyām saha ।
tasmāt arvāgbhāgena saha upalabhyate na madhyabhāgaparabhāgābhyām iti ।
avayavasamūhapakṣe tu sarvathā vṛkṣabuddheḥ abhāvaḥ ।
katham ।
mūlaskandhaśākhāpalāśānām samūhaḥ vā vṛkṣaḥ syāt prāptiḥ vā samudāyinām ।
ubhayathā ca vṛkṣabuddheḥ abhāvaḥ ।
avayavaiḥ avayavāntaravyavadhānāt aśeṣagrahaṇam nāsti ।
prāptigrahaṇam api ayuktam prāptimatām agrahaṇāt ।
na hi prāptimati agṛhyamāṇe prāpteḥ grahaṇam asti ।
bhavati hi idam anena saṃyuktam iti ।
sā iyam ekadeśagrahaṇasahacaritā vṛkṣabuddhiḥ dravyāntarotpattipakṣe kalpate na samudāyamātre iti ।

kāraṇebhyaḥ dravyāntaram utpadyate iti sādhyam etat ।
kim punar atra sādhyam ।
kim avyatirekaḥ athāvayavī iti ।
yadi avayavī na liṅgam asti dharmiṇi vipratipatteḥ ।
na hi dharmiṇi vipratipadyamānaḥ kutaḥ cit abhyanujñām labdhum arhati ।
na ca dharmiṇi vipratipatteḥ bījam asti sādṛśyābhāvāt ।
na hi sādṛśyam antareṇa vipratipattikāraṇaṃ kim cid asti ।
kim kāraṇam ।
vipratipattiḥ nāma viparītā pratipattiḥ ।
tasyāḥ ca kāraṇam samānadharmopalabdhau anavagataviśeṣasya tadviparītadharmādhyāropaḥ ।
na cānabhyupagatārthāntarāvayavinaḥ avayavini sāmānyam kim cit asti ।
nāpi tadviparītadharmādhyāropaḥ ।
tasmān na vipratipattiḥ ।
athāvyatirekaḥ sādhyaḥ ।
tatrāvyatirekapratipādakam pramāṇam vaktavyam ।
na hi aprāmāṇikī kā cit pratipattiḥ asti ।
idam pramāṇam arthāntarānavayavatvam ।
arthāntaram arthāntarasyāvayavaḥ na bhavati ।
yathā na gauḥ aśvāvayavaḥ ।
avayavāḥ ca tantavaḥ avayavī ca paṭaḥ ।
tasmāt nāsau tebhyaḥ arthāntaram iti ।

idam tāvat yathāśruti vākyam hetuhīnam ।
na hi atra hetuḥ asti iti ।
nanu ca upanayena vyajyamānaḥ hetuḥ avayavatvam asti ।
nārthāntaram paṭāt tantavaḥ tadavayavatvāt iti ।
na vyāghātāt ।
anarthāntarabhāve nāvayavatvam tantūnām siddhyati iti ।
kim kāraṇam ।
avayavyapekṣatvāt ।
avayavyapekṣaḥ hi avayavaḥ ।
na cāvayavipratyākhyāne avayavatve kim cit bījam asti ।
arthāntare ca darśanāt viruddhaḥ syāt ।
dṛṣṭaḥ avayavaḥ arthāntarabhāve nānarthāntaraḥ iti ।
yathā tantvavayavā ghaṭāt arthāntaram iti ।
ṣaṣṭhīviśeṣaṇāt aprasaṅgaḥ iti cet ।
paṭasyāvayavāḥ iti ukte ghaṭādiṣu kaḥ prasaṅgaḥ ।
nanu atra uktam ।
kim uktam ।
vyāghātāt iti ।
na hi anarthāntarabhāve avayavatvam tantūnām sidhyati ।
na ca ṣaṣṭhī ।
na tantuḥ tantoḥ avayavaḥ ।
nāpi ṣaṣṭhyarthaḥ na tantuḥ tantoḥ avayavaḥ iti ।
upetyā avayavatvam tantūnām tasya nānvayaḥ na vyatirekaḥ iti asādhāraṇatvāt ahetuḥ ।
nārthāntaram paṭāt tantavaḥ iti ca tantūn pakṣīkṛtya tadavayavatvāt iti bruvāṇaḥ tantūnām tantvavayavatvam bravīti ।
etat ca viruddham na tantavaḥ tantūnām avayavāḥ iti ।
atha paṭaḥ pakṣīkriyate tathā api vyadhikaraṇaḥ hetuḥ avayavatvasya tantudharmatvāt ।
tantudharmaḥ avayavatvam na paṭadharmaḥ iti ।
avayavaśabdasya ca kāraṇaviśeṣavācakatvāt asati avayavini vyāghātaḥ ।
yadi avayavinam arthāntaram na pratipadyase kasya tantavaḥ kāraṇam ।
na hi kāraṇam ātmānam nirvartayati iti ।

na eva hi naḥ kim cit nirvartyam asti ।
te eva tantavaḥ saṃsthānaviśeṣāvasthitāḥ paṭākhyām labhante iti ।
apaṭāḥ tantavaḥ paṭaśabdenābhidhīyante iti etad uktam bhavati ।
etat ca viruddham mukhyābhāvāt ।
na hi tantūnām apaṭānām paṭena kim cit sāmānyam asti ।

na cāsati sāmānye mithyāpratyayasya bījam asti iti uktam ।
yat ca idam ucyate saṃsthānaviśeṣāvasthānam iti kim tadarthāntaram āho na iti ।
yadi arthāntarabhūtam kim tad iti vaktavyam ।
atha na arthāntaram śūnyam tarhi idam vākyam saṃsthānaviśeṣāvasthānam iti ।
asmākam tu saṃsthānaviśeṣaḥ saṃyogaḥ sa cārthāntaram ।

nānabhyupagamāt ।
na mayā arthāntaram saṃyogaḥ pratipādyate anyāsaṃyogāt iti ।
anyat anyasya saṃyogaḥ na bhavati yathā na gauḥ aśvasya saṃyogaḥ aṅgulyoḥ tu saṃyogaḥ ।
tasmāt nārthāntaram iti ।
na uktottaratvāt ।
uktottaram etat ।
kim iti ।
arthāntarānarthāntarayoḥ vyāvṛttatvāt saṃyogaḥ asādhāraṇaḥ pratijñaikadeśaḥ ca nārthāntaram saṃyogaḥ saṃyogatvāt iti ।
viśeṣaṇabhāvāt cārthāntaram saṃyogaḥ ।
saṃyukte dravye āhara iti ukte yayoḥ dravyayoḥ saṃyogam paśyati te itarebhyaḥ viśiṣya saṃyukte āharati ।
na viśeṣaṇasyānyathāsiddhatvāt ।
yad idam bhavatābhidhīyate saṃyukte dravye āhara iti viśeṣaṇabhāvāt arthāntaram saṃyogaḥ iti tadanyathā sambhavati ।
katham anyathā ।
pratyāsattau pratīghātāvasānāyām saṃyogavyavahāraḥ ।
tāvat dravyāṇi pratyāsīdanti yāvat prahatāni bhavanti ।
tasmin pratīghāte saṃyogavyavahāraḥ nārthāntaraḥ iti anabhyupagatārthāntarasaṃyogena pratyāsattipratīghātau vaktavyau ।
tatra saṃyuktasaṃyogālpīyastvam pratyāsattiḥ mūrtasparśavaddravyasaṃyogaḥ pratīghātaḥ ।
yaḥ punaḥ saṃyogam na pratipadyate tena pratyāsatteḥ pratīghātasya cārthaḥ vacanīyaḥ iti ।
yadi cārthāntaram saṃyogaḥ na syāt kṣetrodakabījāgnīndhanādīni sarvatrāvasthitāni sarvadāṅkurapākajādikāryam kuryuḥ tāni eva tāni iti ।
tasmāt yaḥ taiḥ apekṣyate sa arthaḥ anyaḥ ।
tasmin saṃyogaḥ iti saṃjñā iti ।
kṣetrodakabījāgnīndhanāni aṅkurapākajādikāryotpattau sāpekṣāṇi sarvadā tatkāryānārambhāt daṇḍādivat ।
yathā daṇḍādyanekam kāraṇam saṃyogādinimittāntarāpekṣam na sadā ghaṭādikāryam karoti tathā bījādi api ।
tasmāt tad api sāpekṣam iti ।

yat tu atra pareṇa ucyate "kāryotpattir vinā tena śabdāyaskāntakarmavat" iti ।
asyārthaḥ ।
yathā kila śabdaḥ śabdāntaram ārabhamāṇaḥ vinā saṃyogena ārabhate yathā ca ayaskāntaḥ ayaḥ samākarṣati vinā saṃyogena yathā ca karma saṃyogam saṃyogena vinā karoti tathā anyā api kāryotpattiḥ vinā saṃyogena bhaviṣyati iti ।

na hetvarthāparijñānāt ।
na brūmaḥ asti saṃyogaḥ kāryotpatteḥ ।
api tu kṣetrodakabījāgnīndhanāni sāpekṣāṇi iti ।
yadi ca nirapekṣam kim cit kāraṇam sarvadā ārambhakam syāt bhavet anaikāntikatvam hetoḥ ।
tat tu na kena cit śakyam pratipādayitum ।
śabdaḥ śabdāntaram ārabhamāṇaḥ svaparicchinnākāśadeśapratyāsattyapekṣaḥ ārabhate śabdasya ākāśāvyāpakatvāt ।
ayaskāntaḥ api ayaḥ samākarṣati svāśrayapratyāsattyapekṣaḥ eva ।
yadi ca nirapekṣaḥ ākarṣet na kva cit ayaṃsi avatiṣṭheran ।
tasmāt na nirpakṣaḥ ।
karma api āśrayapratyāsattyā abhimukhyāpekṣam saṃyogam karoti ।
na nirapekṣam karma na pratilomam iti ।
yadi anapekṣam karma saṃyogam kuryāt pāṇḍyamathurāsambandhini devadatte utpannam karma takṣaśilāsambandhini yajñadatte saṃyogam kuryāt ।
na tu idam asti ।
na ca evam pratijñāyate sarvasya kāraṇam saṃyogaḥ iti api tu sāpekṣam ārabhate iti ।

sūtravyāghātaḥ iti cet ।
atha manuṣe yadi karma api sāpekṣam saṃyogam karoti nanu pāramarṣam sūtram vyāhanyeta "ekadravyam aguṇam saṃyogavibhāgayoḥ anapekṣakāraṇam karma" iti ।
na vyāghātaḥ sūtrārthāparijñānāt ।
na bhavatā sūtrārthaḥ vyajñāyi ।
nāyam sūtrārthaḥ nirapekṣam karma saṃyogakāraṇam āśrayādi api nāpekṣate iti ।
api tu caramabhāvinimittāntaram nāpekṣate iti sūtrārthaḥ ।
yathā dravyajātam utpannam caramabhāvinam saṃyogam apekṣamāṇam paścāt ārabhate yathā vā saṃyogaḥ guṇakarmasvārabdhavyeṣu paścātbhāvisaṃskāraprayatnādṛṣṭākhyam nimittam apekṣate yathā vā kāraṇeṣu vartamānāḥ rūpādayaḥ kāryarūpādiṣu ārabdhavyeṣu dravyotpattim apekṣante utpādyasya ādhārabhāvāt ।
yad utpādyam dravyam tat teṣām ādhāraḥ iti ।
na tu karma paścādbhāvinimittam apekṣate iti anapekṣatvam karmaṇaḥ śāstre uktam ।
na punaḥ karmāśrayādi api nāpekṣate iti ।
saṃyoge sāpekṣatvaprasaṅgaḥ iti cet ।
yadi paścādbhāvinimittāntarānapekṣatvam karmaṇaḥ nirapekṣatvārthaḥ api tarhi saṃyoge kartavye karma sāpekṣam prāpnoti vibhāgāpekṣitvāt ।
na hi asati vibhāge karma saṃyogam karoti tasmāt vibhāgāpekṣitvam karmaṇaḥ prasaktam ।
tataḥ ca tadavasthaḥ sūtravyāghātadoṣaḥ ।

na sandehāt ।
kim vibhāgāpekṣeṇa karmaṇā saṃyogaḥ janyate uta pratibandhakaḥ vibhāgena nivartyate iti sandihyate ।

vayam tu brūmaḥ ।
vibhāgaḥ utpannaḥ pūrvasaṃyoganivṛttim karoti ।
nivṛtte ca saṃyoge pratibandhāpagamāt karma saṃyogam karoti ।
yathā gurutvam nirapekṣam karmakāraṇam iti uddiṣṭam śāstre ।
atha ca vṛntaphalavibhāgāt nivṛtte vṛntaphalasaṃyoge gurutvam labdhavṛtti patanakarma karoti ।
tathā karma api iti adoṣaḥ ।
yathā vā saṃyogaḥ sādhāraṇakāryadravyasaṃyogavināśottarakālam dravyāntarārambhe nirapekṣaḥ kāraṇam iti na vibhāgāpekṣaḥ dravyam ārabhate tathā karma saṃyogam ārabhamāṇam na vibhāgam apekṣiṣyate iti ।
ataḥ api na sūtravyāghātaḥ ।

yad api uktam karma vinā saṃyogena saṃyogam karoti tad api na vyāghātāt na ca saṃyogaḥ asti karma ca saṃyogam karoti iti vyāhatam ।
na hi asati saṃyoge vākyam etat arthavattāyām vyavatiṣṭhate iti ।
athavā anena vyāghātaḥ gativibhāgasaṃyogasaṃyogāḥ ca pratiṣidhyante atha ca karma saṃyogam karoti iti vyāhatam ।
atha manuṣe paramatavyapekṣaḥ ayam saṃyogavibhāgakarmaṇām pratiṣedhaḥ nāsmābhiḥ saṃyogavibhāgakarmāṇi abhyupagamyante iti evam api anivṛttaḥ vyāghātaḥ ।
yāni tāni parapakṣābhyupagatāni saṃyogavibhāgakarmāṇi tāni bhavatā katham pratipadyante ।
yadi pramāṇataḥ katham parapakṣābhyupagatāni ।
atha pramāṇam antareṇa katham pratipadyase ।
na hi pramāṇam antareṇa kā cit pratipattiḥ yuktā iti ।
atha na evam pratipadyase vyāhatam tarhi etat bhavati parapakṣaprasiddhāni saṃyogavibhāgakarmāṇi iti ।
atha brūṣe yāni bhavatābhyupagamyante saṃyogavibhāgakarmāṇi tāni na santi na punaḥ saṃyogavibhāgakarmaṇām pratiṣedhaḥ ।
katham ।
deśāntare aviraladravyotpāde gativyavahāraḥ ।
yaḥ santānaḥ aviralaḥ deśāntareṣu utpadyate tatra gativyavahāraḥ ।
nirantarotpāde saṃyogavyavahāraḥ ।
ye vastunī nirantaram utpadyete tayoḥ yaḥ nirantarotpādaḥ sa saṃyogaḥ ।
viparyayāt vibhāgaḥ iti ।
atra tāvat uktam vṛkṣasthitam bhāvayadbhiḥ na pramāṇābhāvāt iti ।
na hi kṣaṇikatve pramāṇam asti iti ।

sāntaranirantarabuddhyoḥ ca nimittam vaktavyam ।
yadi saṃyogam vibhāgam vā na arthāntaram pratipadyase sāntaram iti buddheḥ nirantaram iti buddheḥ bhede nimittam vaktavyam ।
na hi nimittabhedam antareṇa buddhīnām bhedaḥ dṛṣṭaḥ rūpādivat iti ।
yā ca iyam acalati calati iti buddhiḥ yā asaṃyukte saṃyuktam iti yā avibhakte vibhaktam iti ca sā ca pradhānam antareṇa na bhavati ।
sarvāḥ etāḥ mithyābuddhayaḥ ।
mithyābuddhayaḥ ca pradhānānukāreṇa bhavanti iti pradhānam vaktavyam ।
na hi niṣpradhānam bhāktam dṛṣṭam sthāṇupuruṣavat ।
yathā sthāṇau sati puruṣe sthāṇubuddhiḥ puruṣe ca sati sthāṇau puruṣabuddhiḥ iti ।
yadi cārthāntaram saṃyogaḥ na syāt kuṇḍalī iti etasyāḥ buddheḥ kim nimittam ।
avaśyam vidhīyamānam pratiṣidhyamānam vā nimittāntaram upādeyam ।
na tāvat iyam kuṇḍalanimittā buddhiḥ na devadattanimittā ।
na ca bhavatā nimittāntaram pratipadyate ।
nimittāntaram cāntareṇa yathā katham cit vyavasthitābhyām devadattakuṇḍalābhyām kuṇḍalī iti buddhyā bhavitavyam ।
tasmāt avaśyam vidhīyamānam pratiṣidhyamānam vā nimittāntaram abhyupagantavyam ।
yadi pratiṣidhyamānam yad anyatra bhavati tad anyatra pratiṣidhyate iti pratiṣidhyamānasya viṣayaḥ vaktavyaḥ ।
tasmāt na katham cana saṃyogaḥ pratiṣeddhum śakyate ।
ihabuddhinimittatvāt ca ।
iyam ihabuddhiḥ pravartamānā na ṛte sambandhāt pravartate ।
yathā iha kuṇḍe badarāṇi iti ।
na iyam badaramātranimittā na kuṇḍamātranimittā iti yad asyāḥ nimittam sa saṃyogaḥ iti ।
iha iti buddhiḥ yadi saṃyogāt aniyamaḥ na prāpnoti ।
yadi saṃyogāt ihabuddhiḥ bhavati asati saṃyoge ihabuddhiḥ na syāt ।
yathā santi iha vane tilakāḥ santi iha vane kiṃśukāḥ iti ।
dūrāt cāntaram apaśyatām kiṃkṛtā ihabuddhiḥ ।
na hi tatrāsti saṃyogaḥ iti ।
na ihabuddheḥ ubhayanimittatvāt ।
ubhayam ihabuddheḥ nimittam saṃyogaḥ vibhāgādarśanam ca ।
tatra ekā mukhyā ekā bhāktā ।
yā saṃyogāt sā tattvabuddhiḥ ।
yā vibhāgādarśanāt sā bhāktā iti ।
yā ca iyam bhāktā sā pradhānasāmānyadarśanāt upajāyate ।
na sā pradhānam pratyācaṣte ।
na hi pradhānapratyākhyānena bhāktā buddhiḥ bhavitum arhati iti ।
sarvā eva bhaktā bhaviṣyanti iti na yuktam pradhānāpekṣitvāt iti uktam yad api idam ucyate vinā saṃyogena ihabuddhiḥ dṛṣṭā yathā santi iha vane tilakāḥ santi kiṃśukāḥ iti tad atra saṃdhāryam kim tatra sambandhaḥ nāsti uta saṃyogaḥ nāsti iti ।
vayam tu brūmaḥ saṃyogaḥ nāsti na sambandhaḥ ।
sambaddham hi vanam tilakādibhiḥ api iti ।

kim punar idam vanam nāma ।
na idam durvacam ।
uktam etad bahutvasaṃkhyā saviśeṣaṇā iti ūrdhavāvasthayoḥ satyām ihabuddhiḥ kasmāt na bhavati ।
tayoḥ eva dravyayoḥ tasmin eva saṃyoge sati na bhavati iti ।
kiṃkṛtaḥ aniyamaḥ ।
nāparijñānāt sambandham antareṇa nirnimittā ihabuddhiḥ na bhavati iti brūmaḥ ।
na punar bhavati eva ihabuddhiḥ sati saṃyoge iti ।
na ca uttarādharatānapekṣeṇa saṃyogena ihabuddhiḥ na kriyate iti tatpūrvikā na bhavati ।
yat punar etat asati sambandhe asya dravyasya iha samavāyaḥ iti ihabuddhiḥ na prāpnoti yathā iha tantuṣu paṭaḥ iti buddheḥ samavāyaḥ nimittam ।
na punaḥ samavāyasya samavāyaḥ asti iti iha samavāyaḥ iti na syāt ।
atra uktam ।
kim uktam ।
mithyāpratyayaḥ eva eṣaḥ iti ।
kim punaḥ samavāyavadbhiḥ dravyaiḥ samavāyasya sāmānyam yadapekṣayā sa mithyāpratyayaḥ pravartate ।
bhedādarśanam yāni samavāyavanti na teṣām bhedaḥ dṛśyate ।
samavāye ca etat asti iti yuktaḥ mithyāpratyayaḥ ।
vākyadharmabhedāt cāniyamaḥ ।
na ca ekasmin vākye dharmaḥ sa vākyāntare api bhavati ।
yathā rājñaḥ puruṣaḥ gacchati iti trīṇi padāni trīṇi api svena svena svenārthenārthavanti bhavanti iti udakasya bhāvaḥ bhavati iti na etat vākyasāmānyāt ekasmin api vākye trīṇi api padāni pṛthagarthāni bhavitum arhanti ।
kaḥ punar asya vākyasyārthaḥ udakasya bhāvaḥ bhavati iti ।
yāvat uktam bhavati udakam bhavati iti tāvat uktam bhavati udakasya bhāvaḥ bhavati iti evam anyāni api vākyāni yathā kuṇḍe badarāṇām vṛttiḥ iti vṛttau coditāyām vṛttimatsu badareṣu sampratyayaḥ ।
etat uktam bhavati kuṇḍe badarāṇi vartante iti tathā iha dravye dravyasya samavāyaḥ iti bruvāṇena uktam bhavati atra dravyam dravye vartate iti ।
tasmāt ajñātvā vākyārthavibhāgam idam ucyate asya dravyasya iha samavāyaḥ asati nimitte iti ।
tasmāt upapannam arthāntaram saṃyogaḥ iti ।
tadupapattau ca na saṃsthānaviśeṣeṇāvasthitāḥ tantavaḥ paṭabuddheḥ kāraṇam bhavanti iti ।

apare punar anyathā arthāntarānavayavatvāt iti etat vākyam varṇayanti avayavāvayavibhāvāt iti ।
etat tu taiḥ kutaḥ labhyate ।
na hi ayam arthaḥ arthāntarānavayavatvāt iti etasmin vākye śrūyate ।
upanayena labhyate iti āha yasmāt ayam upanayaḥ avayavāḥ ca tantavaḥ avayavī ca paṭaḥ iti upanayenāvayavāvayavitvāt iti hetuḥ labhyate ।
satyam labhyate viruddhaḥ tu bhavati ।
na hi tantavaḥ svātmanaḥ avayavāḥ cāvayavī ca ।
na paṭaḥ svātmanaḥ avayavaḥ avayavī ca iti ।
kim kāraṇam ।
avayavāvayaviśabdayoḥ sambandhiśabdatvāt ।
sambandhiśabdau etau avayavaḥ avayavī ca iti ।
na cānyatarapratyākhyāne sambandhiśabdapravṛttiḥ asti ।
tasmāt ayam api na sūtrārthaḥ ।

dṛṣṭaḥ anarthāntare api pradeśapradeśivyavahāraḥ yathā ākāśasya pradeśaḥ iti ।
na uktottaratvāt ।
uktottaram etat ।
anyaḥ avayavārthaḥ anyaḥ ca pradeśārthaḥ iti kaḥ avayavārthaḥ ।
kāraṇaviseṣābhidhānam avayavaḥ iti ।
ādhārābhidhānam pradeśaḥ pradiśyate asmin iti ।
na ca ākāśam kva cit pradiśyate ।
na ca ākāśasya kim cit kāraṇam asti ।
tasmāt na kāraṇārthaḥ na ādhārārthaḥ iti ।
so 'yam ākāśe pradeśaśabdaḥ pradeśavaddravyasāmānyāt draṣṭavyaḥ ।
kim punaḥ pradeśavatā dravyeṇa sāmānyam ।
saṃyogasyāvyāpyavṛttitvam ।
etam cārtham upariṣṭāt vakṣyāmaḥ iti ।

tatpradeśātmakatvāt iti cet ।
atha manuṣe ayam anyaḥ hetuḥ avayavinaḥ anarthāntaratvaprasādhakaḥ tatpradeśātmakatvam kaḥ asyārthaḥ ।
anarthāntaram paṭāt tantavaḥ tatpradeśavyapadeśaviṣayatvāt ।
iha ye yasya pradeśatvena vyapadiśyante te tasya ātmānaḥ bhavanti ।
yathā ākāśasya pradeśāḥ ।
paṭasya ca pradeśatvena vyapadiśyante tantavaḥ tasmāt paṭātmānaḥ iti ।
idam tāvat yathāśruti vākyam pūrvavat hetuhīnam ।
tatpradeśātmakatvasya arthāntarānarthāntarayoḥ adarśanāt asādhāraṇaḥ ।
pradeśaśabdasya kāraṇaparyāyatvāt viruddhaḥ ।
tatpradeśavyapadeśaviṣayatvasya tantubhiḥ asambandhāt asiddhaḥ ।
yaḥ api ayam dṛṣṭāntaḥ ākāśasya pradeśaḥ iti so 'pi asiddhaḥ ।
katham iti ।
ākāśasya pradeśaḥ iti saṃyogasyāvyāpyavṛttitvam ucyate ।
na ca saṃyogasyāvyāpyavṛttitvamātram ākāśam ।
tasmāt asiddhaḥ dṛṣṭāntaḥ ।

dravyāntarebhyaḥ dravyāntarāniṣpatteḥ nānyaḥ avayavī avayavebhyaḥ ।
na kila dravyāntarebhyaḥ dravyāntaram utpadyamānam dṛṣṭam na ca gohastyaśvebhyaḥ puruṣaḥ utpadyate ।
tantubhyaḥ tu utpadyate paṭaḥ ।
tasmāt nāsau tebhyaḥ arthāntaram iti ।
asyāpi pūrvavat hetunyūnatā ।
upanayena vyajyamānaḥ tebhyaḥ tu utpatteḥ iti hetuḥ ।
ayam api arthāntarānarthāntarayoḥ vyāvṛtteḥ asādhāraṇaḥ ।

arthāntarāt ca turyādeḥ arthāntarasya paṭasya utpattidarśanāt viruddhaḥ ।
paṭapakṣīkaraṇe asambaddhārthaḥ na paṭaḥ paṭāt utpadyate iti ।
ataḥ tacchabdena tantavaḥ sambaddhyante tantubhyaḥ paṭaḥ utpadyate iti tathā api viruddhaḥ ।
na tantuḥ tantubhyaḥ bhavati paṭaḥ tu bhavati ।

nānyaḥ avayavī avayavebhyaḥ avayavyantarāvayavānām avayavyantarārthāntarabhāvāt ।
iha ye avayavinaḥ arthāntaram bhavanti te avayavyantarāvayavāḥ bhavanti ।
yathā cakrādayaḥ rathāvayavāḥ iti te arthāntaram paṭāt yadi ca tantavaḥ api paṭāt arthāntaram syuḥ te api paṭavyatirekeṇāvayavyantarāvayavāḥ syuḥ ।
na tu te tadvyatirekeṇāvayavyantarāvayavāḥ tasmāt nārthāntaram iti ।
vākyamātre hetunyūnatā asādhāraṇatā ca doṣaḥ ।
hetuḥ tu tadvyatirekeṇānyānavayavatvāt na tantavaḥ tantūnām avayavāḥ iti viruddhaḥ ।

arthāntarapratyākhyānāt cāvayavaḥ avayavī iti etan na syāt ।
yad api idam ucyate ye avayavāḥ avayavinaḥ arthāntaram bhavanti te tadvyatirekeṇānyāvayavāḥ bhavanti yathā cakrādayaḥ iti ।
tad api na ubhayena vyāghātāt ।
cakrādayaḥ avayavāḥ iti bruvatā abhyupagatam arthāntaram bhavati ।
anabhyupagame vā kaḥ asya vākyasyārthaḥ cakrādayaḥ rathāvayavāḥ iti ।
ye ca cakrādayaḥ rathāvayavatvenābhyupagamyante te api arthāntarapratiṣedhāt na rathasya nāpi anyasyāvayavāḥ iti ucchinnaḥ avayavāvayaviśabdasya viṣayaḥ ।
tasmāt ahetuḥ ayam ।

nānyaḥ avayavī avayavebhyaḥ dravyāntarotpattideśavyavacchedāt ।
yad ubhayapakṣasampratipannam arthāntaratvena tat tasmād bhinnadeśam utpadyamānam dṛṣṭam ।
yathā gauḥ aśvāt ।
na tu tantubhyaḥ bhinnadeśaḥ paṭaḥ utpadyate ।
tasmāt na asau tebhyaḥ arthāntaram iti ।
atrāpi hetunyūnatā cāsādhāraṇatā ca pūrvavat ।
taddeśotpatteḥ iti hetuḥ ।
na tantuḥ tantudeśe utpadyate iti viruddhaḥ ।
utpattipratyākhyānam vā paṭapratiṣedhāt ।
yadi tantubhyaḥ paṭaḥ na utpadyate kaḥ punar utpattiśabdārthaḥ ।
na tantuḥ utpadyate na paṭaḥ iti utpattideśavyavacchedāt utpattiśabdasyārthaḥ vaktavyaḥ ।
sa ca nirūpyamāṇaḥ vyaktyādidharmabhedenāpūrvam janma āha iti viruddhaḥ ।

nānyaḥ avayavī avayavebhyaḥ avayavāntarāvayavinaḥ avayavāntarārthāntarabhāvāt ।
iha yaḥ avayavāntarāṇām avayavinī bhavati sa avayavāntarebhyaḥ arthāntaram bhavati ।
yathā cakrādibhyaḥ ghaṭaḥ ।
cakrādibhyaḥ avayavebhyaḥ arthāntaram ghaṭa iti cakrādyavayavavyatirekeṇāvayavāntarāṇām avayavī bhavati ।
na tu paṭaḥ tantuvyatirekeṇāvayavāntarāṇām avayavī ।
tasmāt nāsau tantubhyaḥ arthāntaram ।
atrāpi asādhāraṇatā hetunyūnatā ca pūrvavat ।
avayavāntarāṇām avayavī iti bruvatā avayavyarthāntarabhūtaḥ abhyanujñātaḥ bhavati ।
śūnyam vā vākyam ।
atha nābhyanujñāyate kaḥ asya vākyasyārthaḥ avayavāntarāṇām avayavī iti ।
na hi avayavipratyākhyāne etat vākyam arthavattāyām śakyam vyavasthāpayitum ।
tadvyatirekeṇānyānavayavitvam hetvarthaḥ ।
asyāpi prasaṅgaḥ pūrvavat ।

nānyaḥ avayavī avayavebhyaḥ sati anyakartuḥ arthāntarabhāvāt ।
iha ye yasmin sati anyat kurvanti te tasmāt arthāntaram bhavanti ।
yathā kaṭāt tantavaḥ ।
sati kaṭe arthāntaram paṭam kurvanti kaṭāt arthāntaram bhavanti ।
na punas tantavaḥ sati paṭe dravyāntaram kurvanti ।
tasmāt na te nārthāntaram iti ।
asyāpi hetvarthaḥ sati anyākaraṇāt ।
asyāpi asādhāraṇatā nyūnatā ca pūrvavat ।
sati kaṭe tantavaḥ paṭam kurvanti iti brūṣe ।
paṭam ca kurvanti na cārthāntaram iti vyāhatam ।
na hi tantavaḥ ātmānam kurvanti ।
paṭam api arthāntarābhāvāt na kurvanti iti cet na kriyāviṣayocchedaprasaṅgaḥ ।
na tantavaḥ ātmānam kurvanti na cārthāntaram kurvanti iti kriyāviṣayaḥ ucchinnaḥ bhavati iti ।

nānyaḥ avayavī avayavebhyaḥ svātmasaṃyogavyatirekabhāvyavayavyanyatvāt ।
iha ye yasmāt arthāntaram bhavanti te svātmasaṃyogavyatirekeṇa bhavanti ।
tad yathā tantusaṃyogavyatirekeṇa kaṭaḥ bhavati na ca tantusaṃyogavyatirekeṇa paṭaḥ bhavati ।
tasmāt nāsau tebhyaḥ arthāntaram ।
asyāpi hetvarthaḥ tantusaṃyogebhyaḥ tadutpattiḥ iti ।
asyāpi asādhāraṇatā hetunyūnatā ca pūrvavat eva ।
tantusaṃyogebhyaḥ tadutpattiḥ iti bruvatā tantuvyatiriktaḥ saṃyogaḥ cāvayavī ca tantuvyatiriktaḥ abhyupagataḥ bhavati ।
anabhyupagame ca tantusaṃyogebhyaḥ tadutpatteḥ iti vākyārthaḥ hīyate ।

nānyaḥ avayavī avayavebhyaḥ dravyāntaraguṇāmām dravyāntaraguṇākāraṇatve aguṇatvaprasaṅgāt ।
na kila dravyāntaraguṇebhyaḥ dravyāntaraguṇānām utpādaḥ dṛṣṭaḥ ।
yathā na goguṇebhyaḥ aśvaguṇānām ।
tantuguṇebhyaḥ ca paṭaguṇānām utpattiḥ ।
tasmāt nāsau tebhyaḥ arthāntaram iti ।
so 'yam apanyāyaḥ vartate ।
kaḥ atrāpanyāyaḥ ।
tantuguṇebhyaḥ ca paṭaguṇānām utpattim pratipadyase na cārthāntaram paṭaḥ iti ।
na ca tantuguṇebhyaḥ tantuguṇānām utpattiḥ iti tantuguṇebhyaḥ tadguṇotpattiḥ iti hetuviruddhaḥ ।

nānyaḥ avayavī avayavebhyaḥ apratyakṣatvaprasaṅgāt ।
pratyakṣāpratyakṣavṛttiḥ avayavī apratyakṣaḥ syāt yadi avayavī arthāntaram syāt ।
yathā garbhamātṛśarīrasaṃyogaḥ pratyakṣāpratyakṣavṛttiḥ apratyakṣaḥ pratyakṣaḥ tu avayavī ।
tasmāt nāsau tebhyaḥ arthāntaram ।
pratyakṣatvāt eva arthāntaram iti viruddhaḥ hetuḥ ।
garbhamātṛśarīrasaṃyogaḥ cāpratyakṣaḥ iti kim ayam pratyakṣāpratyakṣābhyām ārambhāt apratyakṣaḥ uta pratyakṣāpratyakṣavṛttitvāt apratyakṣaḥ iti ।
yadi pratyakṣāpratyakṣābhyām ārambhāt apratyakṣaḥ iti himavatparamāṇukam apratyakṣam prāpnoti ।
tasya hi ekaḥ avayavaḥ pratyakṣaḥ ekaḥ apratyakṣaḥ iti ।
atha pratyakṣāpratyakṣavṛttitvāt apratyakṣaḥ bhāvaḥ apratyakṣaḥ prāpnoti sa hi pratyakṣāpratyakṣavṛttiḥ iti ।
na cāyam pakṣaḥ asti avayavānām pratyakṣatvāt avayavī pratyakṣaḥ iti ।
uktam cātra ।
kim uktam ।
yeṣām indriyeṇa sannikarṣaḥ asti avayavānām taiḥ sahāvayavī gṛhyate ।
yeṣām nāsti taiḥ saha na gṛhyate ।
na ca etat kṛtaḥ asti bhedaḥ ।
avayavānām apratyakṣatvāt avayavinaḥ apratyakṣatvam bruvataḥ sarvam atīndriyam prāpnoti ।
na hi kasya cit madhyabhāgāparabhāgau upalabhyete iti ।
so 'yam pratyakṣasya viṣayaḥ ucchinnaḥ bhavati ।

pratyakṣatvāt iti bruvāṇenāvayavavyatiriktaḥ avayavī abhyupagataḥ bhavati paramāṇūnām atīndriyatvāt ।
na hi paramāṇavaḥ kadā cit kena cit upalabhyante iti ।
na paramāṇavaḥ atīndriyāḥ rūpādimatām atīndriyatvanivṛtteḥ ।
na hi rūpādimat kim cit atīndriyam dṛṣṭam iti ।
dṛṣṭam tu rūpādimat aindriyakam ghaṭādi ।
aindriyakāḥ paramāṇavaḥ iti kaḥ arthaḥ ।
kim tāvat indriyakaraṇapratyakṣāḥ uta indriyasambaddhāḥ iti ।
kim cātaḥ ।
yadi indriyakaraṇapratyakṣāḥ aindriyakāḥ iti tad na yuktam ।
na hi indriyam anyasyānyathā artham prakāśayati anyathā anyasya iti indriyavṛttīnām avikalpitatvāt ।
bhavatām ca paramāṇavaḥ aindriyakāḥ asmadādīnām api aindriyakāḥ syuḥ ।
atha indriyasambaddhāḥ aindriyakāḥ iti tasmāt na virodhaḥ ।
na hi paramāṇavaḥ indriyeṇa na sambadhyante iti ।
tasmāt indriyasannikarṣe sati api mahattvābhāvāt na paramāṇavaḥ upalabhyante iti ।

katham punar avagamyate mahattvam api upalambhe rūpavatkāraṇam iti ।
bhāvābhāvayoḥ tadvattvāt ।
yasmāt sati mahattve rūpe ca upalabdhiḥ bhavati asati ca na bhavati tasmāt ubhayam kāraṇam iti ।
yat tu atra uktam tejaḥsparśavat iti sati tejaḥsparśe upalabdhiḥ bhavati asati ca na bhavati ।
na ca tejaḥsparśaḥ api rūpavat dravyopalabdheḥ kāraṇam iti ।
tad na vyabhicārāt ।
vyabhicārī sparśaḥ upalabdheḥ na kāraṇam ।
na punar rūpamahattve kva cit vyabhicarataḥ ।
tasmāt rūpamahattve eva upalabdheḥ kāraṇam iti ।
ayam cārthaḥ sūtrakāreṇa sūtradvayena uktaḥ ।
"adravyatvāt paramāṇāvanupalabdhiḥ ।
rūpasaṃskārābhāvād vāyāvanupalabdhiḥ" iti ।
rūpasaṃskāraḥ rūpasamavāyaḥ iti sūtrārthaḥ ।
atha punaḥ sparśasyāpi rūpamahattvavat avyabhicāraḥ kasmāt sparśaḥ na kāraṇam iti vaktavyam ।
samavadhārya ca etat bhavatā abhidhīyate sparśavat etat syāt iti ।
yena ca pramāṇenāvadhṛtam etat sparśaḥ na kāraṇam iti mayā api tataḥ evākāraṇatvam ।
athākāraṇatvapratipādakam na pramāṇam asti kaḥ hi asya vākyasyārthaḥ sparśavat etat syāt iti ।
tadbhāvabhāvitvam ca vyabhicārayatā kāryakāraṇadharmaḥ ucchinnaḥ bhavati ।
idam asya kāryam idam asya kāraṇam iti pareṇa paryanuyuktaḥ tadbhāvabhāvitvavyatirekeṇa kena anyena na pratipādayasi ।
ataḥ virodhāt anuttaram etat ।

yat punar etat atīndriyasaṃyogātīndriyatvāt iti atīndriyayoḥ kila ātmamanasoḥ yaḥ saṃyogaḥ so 'pi atīndriyaḥ dṛṣṭaḥ iti ।
yadi ca paramāṇavaḥ atīndriyāḥ syuḥ tatkāryam api atīndriyam syāt ।
aindriyakam ca dṛṣṭam ।
tasmāt aindriyakāḥ iti ।
so 'yam dṛṣṭāntaprayogaḥ ।
atīndriyasaṃyogātīndriyatvāt iti ।
dṛṣṭāntaprayogamātre ca hetunyūnatā ।
yaḥ api atra katham cit hetuḥ labhyate nātīndriyakāryam mahābhūtādi vyaktam aindriyakatvāt ghaṭavat iti ।
ghaṭādi aindriyakam aindriyakakāryam dṛṣṭam ।
tathā ca mahābhūtādi vyaktam aindriyakam ।
tasmāt tad api aindriyakakāryam iti ।
ayam api pratyakṣavirodhāt viruddhaḥ anuṣṇaḥ agniḥ kṛtakatvāt iti yathā ।

eke tu vātāyanacchidradṛśyam truṭim pamāṇum varṇayanti ।
tad na yuktam tasya bhedyatvāt ।
abhedyaḥ paramāṇuḥ bhidhyate truṭiḥ iti ।
katham avagamyate bhidyate iti ।
dravyatve sati asmadādibāhyakaraṇapratyakṣatvāt ghaṭavat iti ।
katham cānyathā abhedyaḥ san paramāṇuḥ iti ucyate ।
anityatvāt ca na paramāṇuḥ sāmānyaviśeṣavataḥ asmadādibāhyakaraṇapratyakṣatvāt ca ।
tasmāt na aindriyakāḥ paramāṇavaḥ teṣām atīndriyatvāt ।
yat pratyakṣam tad anyat iti viruddhaḥ hetuḥ ।

saṃhatānām utpattinirodhāt nāsaṃhtaḥ paramāṇuḥ asti iti apare ।
apare ca saṃhatam paramāṇum varṇayanti ।
saṃhatāḥ eva utpadyante niruddhyante ca ।
asaṃhatāḥ tu paramāṇavaḥ na santi eva iti ।
tad ayuktam saṃhatārthasya anuktatvāt ।
asaṃhatāḥ paramāṇavaḥ na santi iti bruvatā saṃhataśabdasya arthaḥ vaktavyaḥ ।
saṃghātaḥ hi nāma bahūnām akāryakāraṇabhūtānām saṃyuktānām avasthānam ।
na cāsaṃhatapratiṣedhe saṃghātasya nimittam asti saṃhanyamānatantratvāt ।
nityam ayam saṃghātaḥ saṃhanyamānatantraḥ bhavati ।
na cāsaṃhatapratiṣedhe saṃhanyamānam asti ।
tasmāt nāsaṃghātaḥ asti iti vyāghātāt na kim cit etat ।
ekapratiṣedhāt anekābhyupagamavat ।
yathā nāma kaḥ cit mugdhaḥ ekapratiṣedhāt anekam abhyupeyāt tasya ca ekapratiṣedhāt anekam nivartate ekasamudāyatvāt anekasya tathāvidham idam bhavati iti ।

itaḥ ca nānyaḥ avayavī avayavebhyaḥ saṃyogāprāptyabhāvāt ।
yat kahlu yasmāt arthāntaram bhavati tasya tena saṃyogaḥ bhavati ।
aprāptiḥ vā yathā gavāśvasya ।
na punas tantubhiḥ paṭasya saṃyogaḥ na api aprāptiḥ ।
tasmāt nāsau tebhyaḥ arthāntaram iti ।
avayavinaḥ pakṣīkaraṇe saṃyogavibhāgābhāvasya saṃyogavibhāgaviṣayatvāt asambaddham ।
athāsaṃyogitvāvibhāgitve hetū te api asiddhe ।
saṃyujyate cāyam vibhajyate ca ayam iti ।
atha svāvayavenāsaṃyogitvāt so 'pi anupasaṃhāryaḥ nāsyānvayaḥ na vyatirekaḥ iti ।
athāpi sarpakuṇḍalakādi udāharaṇam syāt yathā sarpakuṇḍalakādi kila svakāraṇena asaṃyogi na cārthāntaram iti tat asiddham ।
yathā cārthāntaram sarpakuṇḍalakādi tathā uktam purastāt iti ।
yad api svakāraṇena asaṃyogi iti tad atra cintyam ।
kim guṇatvāt svakāraṇenāsaṃyogi athānarthāntarabhāvāt ।
vayam tu brūmaḥ guṇatvān nānarthāntarabhāvāt iti ।
guṇaḥ ca sarpakuṇḍalakasaṃyogaḥ ।
sa cārthāntaram iti pratipāditam etat ।
arthāntarabhāve ca darśanāt viruddhaḥ ।
sattvarajastamāṃsi bhavatām pakṣe mithaḥ arthāntarabhūtāni ।
teṣām ca na saṃyogaḥ nāprāptiḥ iti ।
pradhānapuruṣayoḥ ca na saṃyogaḥ nāprāptiḥ ubhayoḥ vyāpakatvāt iti viruddhaḥ iti ।

nānyaḥ avayavī avayavebhyaḥ gurutvāntarakāryāgrahaṇāt iti ।
gurutvāntarakāryāgrahaṇāt iti etad na katham cit api pakṣeṇa sambadhyate ।
kva ca nānyaḥ avayavī avayavebhyaḥ ।
kva ca gurutvāntarakāryāgrahaṇam ।
gurutvāntarakāryāgrahaṇāt ca gurutvāntarakāryam na syāt ।
na gurutvam na gurutvāntaram nāvayavī ।
na udakapratiṣedhāt kamaṇḍaloḥ kapālānām vā pratiṣedhaḥ yuktaḥ ।

eke tu gurutvāntarakāryāgrahaṇāt iti anena guṇāntarārambham pratiṣedhati ।
udāharaṇamātrārthatvāt gurutvāntarārambhapratiṣedhasya ।
katham iti ।
na kāryam kāraṇarūpādipūrvakarūpādimat gurutvāntaravattvaprasaṅgāt ।
yadi kāraṇagatāḥ rūpādayaḥ kārye rūpādīni ārabheran api tarhi kāraṇagatāny api gurutvāni kārye gurutvāntaram ārabheran ।
tataḥ ca gurutvāntaravat kāryam upalabhyeta ।
na tu upalabhyate ।
tasmāt na kāraṇarūpādipūrvakarūpādimat kāryam iti ।
satyam upapāditaḥ pakṣadharmaḥ ।
sa tu pratyakṣavirodhāt na kim cit ।
katham iti ।
abhyupetya kāryam rūpādayaḥ kārye pratiṣiddhyante ।
kāryābhyupagamāt ca pratiṣedhyam anujñātam bhavati ।
kāraṇarūpādayaḥ ca kārye rūpādīn na ārabhante iti bruvataḥ kāryam aguṇam syāt ।
na tu idam aguṇam dṛśyate ।
tataḥ ca virodhāt ayam ahetuḥ ।
atha kāryam na evāsti na kāryam kāraṇarūpādipūrvakarūpādimat iti anarthakam ।
na hi kamaṇḍaloḥ abhāve anudakaḥ kamaṇḍaluḥ iti yuktam uktam ।
etena kārye rūpādipratipattiḥ pratyuktā ।
yaḥ cāyam hetuḥ gurutvāntaravattvaprasaṅgāt iti ayam api abhyupagamāt na kim cit ।
nābhyupagamāḥ eva doṣatvena nodyante ।
yadi tarhi gurutvāntaravat kāryadravyam rūpādyantaravat ca tataḥ gurutvāntarakāryam upalabhyeta yathā rūpādyantarakāryam ।
na tu upalabhyate ।
na hi tulāyām vibhaktapiṇḍadvayopanyāsavat sambaddhayoḥ api kāryabhedam paśyāmaḥ tasmāt vibhaktayoḥ iva tayoḥ saṃyuktayoḥ api nāsti dravyāntarārambhaḥ ।

ke cit tu na gurutvāntaravat kāryadravyavatī tulā iti pakṣayitvā avanamanaviśeṣābhāvāt iti hetum bruvate ।
so 'yam vyadhikaraṇaḥ avanamanaviśeṣābhāvasya atulādharmatvāt ।
na hi avanamanaviśeṣābhāvaḥ tulādharmaḥ iti ।
evam tu yuktam utpaśyāmaḥ ।
avanamanaviśeṣānādhāratvāt na gurutvāntaravat kāryadravyavatī tulā iti ।
asiddhaḥ tāvat ayam hetuḥ avanamanaviśeṣānādhāratvasya atulāvṛttitvāt na tadvatā anupalabdheḥ ।
ayam api anaikāntāt ahetuḥ gurutvāntaravaddravyasannipāte sati avanamanaviśeṣānādhāratvasya dṛṣṭatvāt ।
yathā gurutvavati dravye unmīyamāne truṭibhūte rajasi gurutvavati sannipatitaḥ iti ।
mahāgurutve ca unmīyamāne gurutvamātropahitānām api avanativiśeṣam na karoti ।
samahīnādhikaprasaṅgaḥ iti cet ।
yadi tāvat kāraṇagurutvaiḥ samam kāryagurutvam yāvat dvipalābhyām asambaddhe avanamanam dviḥ tāvat sambandhe sati syāt ।
atha kāraṇagurutvādhikam kāryagurutvam tathā api adhikataram prasajyeta ।
atha kāraṇagurutvāt hīnam kāryagurutvam tathā api viśeṣaḥ gṛhyeta ।
na tu idam asti ।
tasmāt na kāryagurutvam asti ।
na kāryakāraṇagurutveyattānavadhāraṇāt yadi etat avadhāritam syāt etāvat kāraṇeṣu gurutvam iyat kāryaḥ iti tad etad yujyeta vaktum ।
samahīnādhikaprasaṅgaḥ iti ।
tat tu na avadhāritam iyat kāraṇe gurutvam iyat kāryaḥ iti ।
yadi kāryakāraṇagurutvam na avadhāryete yaḥ ayam pratyayaḥ tulayā unmīyamāne dravye dvipalam pañcapalam iti sa na prāpnoti ।
na na prāpnoti dravyasamāhāragurutvāvadhāraṇāt ।
yad idam bhavān manyate dvipalam pañcapalam iti nātra kāryakāraṇagurutve avadhāryete ।
kim tu ā caramāt ā ca paramāṇoḥ dravyasamāhāraḥ unmīyate ।
tad manuṣyadharmaṇaḥ na yuktam vaktum iyat kāraṇagurutvam iyat kāryagurutvam iti ।
na ca samāhāraḥ kāraṇam api tu anārabdhakāryam caramadravyam kāraṇam iti ।

ke cit tu ārabhya ārabhante iti pratipadyante ।
tān prati idam ucyate ।
na pūrvottarakāryadravye samānadeśe mūrtimattvāt ghaṭādivat iti ।
śeṣaḥ tu ārabhyārambhakavicāraḥ nāprastutatvāt nirākriyate iti ।
niranumānam tarhi kāryagurutvam ।
yadi gurutvāntaravat dravyopacaye sati kārye bhedaḥ na gṛhyate ।
niranumānam tarhi kāryagurutvam katham pratipattavyam iti kaḥ evam āha kāryagurutvam na gṛhyate iti ।
yadi gṛhyate kim tat ।
patanam ।
na hi kāryagurutvam antareṇa kāryapāte anyaḥ hetuḥ asti ।
tasmāt gurutvāntaravat kāryam iti ।
etena tulāvanativiśeṣasya agrahaṇāt kārye na gauravam iti pratyuktam ।
atha manyase kāraṇagurutvaiḥ eva kāryam pātyate na kārye gurutvam asti ।
ataḥ kāryapātasyānyanimittatvāt na sidhyati gurutvāntaravat kāryam iti ।
na kāryakāraṇayoḥ asaṃyogāt yatra gurutvam āśrayāntare pātahetuḥ bhavati tatra saṃyogaḥ upakaraṇam ।
yathā tulāpaṭalakagurutvavatdravyasaṃyogaḥ iti ।
na kāryakāraṇayoḥ saṃyogāt ।
yatra gurutvam āśrayāntare pātahetuḥ bhavati tatra saṃyogaḥ upakaraṇam ।
yathā tulāpaṭalake gurutvavaddravyasaṃyogaḥ iti ।
na tu kāryakāraṇayoḥ saṃyogaḥ asti ayutasiddhatvāt ।
yutasiddhiḥ asambaddhasya vidyamānatā ।
na punaḥ kāryam kāraṇāsambaddham vidyate ।
jātam sambaddhaḥ ca iti ekaḥ kālaḥ ।
tasmāt na kāryakāraṇe saṃyukte ।
samavāyopakaraṇam gurutvam pātayiṣyati iti cet na asaṃkīrtanāt virodhāt ca ।
atha manayse satyam na kāryakāraṇayoḥ saṃyogaḥ asti api tu samavāyaḥ ।
samavāyaḥ gurutvāpekṣaḥ kāryam pātayiṣyati iti na sidhyati kāryagurutvam ।
na asaṃkīrtanāt ।
na samavāyaḥ kva cit api kriyāhetutvena saṃkīrtitaḥ sūtrakāreṇa yathā saṃyogaḥ "nodanābhighātāt saṃyuktasaṃyogāt ca pṛthivyām karma" iti ।
na kevalam asaṃkīrtanāt eva virodhāt ca ।
yadi ca samavāyaḥ kriyāhetuḥ syāt kāraṇarūpādayaḥ api kāryeṇa ekārthasamavāyāt pateyuḥ ।
patantu rūpādayaḥ api kim naḥ bādhyate iti cet na gurutvasyāpi pātaprasaṅgāt ।
yathā rūpādayaḥ kāryadravyam patat anupatanti tathā gurutvam api anupatet ।
gurutvam cānupatat kutaḥ patati iti vaktavyam ।
na gurutvasya gurutvāntaram pātahetuḥ asti ।
tasmāt na gurutvam patati na rūpādayaḥ patanti iti ।
yadi rūpādayaḥ na patanti dravye patati tiṣṭheyuḥ iti adravyāḥ rūpādayaḥ syuḥ ।
dravyam ca rūpādihīnam upalabhyeta ।
atha dravye patati patanti ।
kriyāvantaḥ rūpādayaḥ prāpnuvanti ।
atha na tiṣṭhanti na patanti so 'yam yuktivirodhaḥ ।
avaśyam bhavatā abhyupagantavyaḥ ।
patati patanti patati vā tiṣṭhanti iti ।
veda punarbhavān yuktāyuktayoḥ nānā kāraṇam ।
vedmi iti paraḥ yuktam pramitam ayuktam apramitam ।
ayuktam tarhi idam patati patanti patati vā tiṣṭhanti iti ।
tat ca uktam gurutvasya gurutvāntaraprasaṅgāt rūpādiśūnyasya ca dravyasyādarśanāt adravyāṇām ca rūpādīnām adarśanāt iti ।
yat ca patati gacchati vā tat prāptam jahāti aprāptam ca prāpnoti ।
na punar rūpādayaḥ prāptam jahati aprāptam vā prāpnuvanti ।
rūpādayaḥ aprāptam na prāpnuvanti iti na yuktam bhavati hi idam dravyayoḥ prāptayoḥ rūpe api prāpte iti ।
na sandehāt ।
kim ayam prāptipratyayaḥ prāptinimittaḥ āho aprāpteḥ adarśananimittaḥ iti sandihyate ।
vayam tu brūmaḥ aprāpteḥ adarśananimittaḥ iti ।
na hi dravyayoḥ prāptayoḥ rūpayoḥ ayam aprāptim paśyati ।
dravyayoḥ api evam eva iti cet ।
atha manyase yathā rūpayoḥ prāptipratyayaḥ aprāpteḥ adarśananimittaḥ evam dravyayoḥ aprāptyadarśananimittaḥ bhaviṣyati na prāptinimittaḥ iti ।
na eṣaḥ doṣaḥ ।
pratyayadvaitasyānekanimittatvāt ।
iha khalu pratyayadvaitam ekanimittam dṛṣṭam ।
tad yathā citragatāsu pratikṛtiṣu krodhabhayaparihāre api kruddhabhītapratyayāḥ bhavanti iti na tāvatā puruṣeṣu api krodhabhayābhāve kruddhabhītapratyayāḥ prādurbhavitum arhanti iti ।
evam ayam prāptipratyayaḥ kva cit saṃyoganimittaḥ kva cit aprāpteḥ darśananimittaḥ iti ।
tasmāt vyavasthitam na gurutvam patati na rūpādayaḥ patanti iti ।

apare tu kāryagurutvena kāraṇagurutvapratibandham bruvate ।
kāryagurutvena kila kāraṇagurutvāni pratibaddhāni ।
ataḥ avanativiśeṣaḥ na bhavati iti ।
etat tu na yuktam iti paśyāmaḥ ।
kutaḥ ।
kāryakāraṇayoḥ pātadarśanāt ।
yadi kārye patati kāraṇam avatiṣṭheta pratipadyemahi kāryagurutvena kāraṇagurutvam paratibaddham iti ।
na tu idam asti ।
ataḥ na yuktam etat ।
anādhāratvaprasaṅgāt ca ।
yadi kāryagurutvena kāraṇagurutvam pratibaddham na kāraṇe kriyām ārabheta ।
kārye patati na kāraṇam patet iti kāryam anādhāram syāt ।
etena kāryagurutvena kāraṇagurutvavināśaḥ api vyākhyātaḥ ।
vibhaktānām ca pātaḥ na syāt iti adhikam ।
yadi ca kāryagurutvena kāraṇagurutvam vināśyeta kāryadravyavināśe kāraṇānām vibhaktānām pātaḥ na syāt ।
gurutvam eva ca na syāt yadi kāryagurutvena kāraṇagurutvam vinaśyeta ।
api tarhi na kva cit gurutvam syāt ।
na hi kasya cit paramāṇoḥ atītam kāryam nāsti iti ataḥ aguravaḥ paramāṇavaḥ syuḥ ।
paramāṇuṣu ca gurutvābhāvāt kārye gurutvam kutaḥ utpadyeta ।
tasmāt apratiṣedhaḥ ayam kāryagurutvaiḥ kāraṇagurutvānām vināśapratibandhau iti ।
ataḥ pūrvaḥ eva pratiṣedhaḥ nānaikāntāt iti kāryakāraṇagurutvānavadhāraṇāt ca ।
tad evam avayavinaḥ asattvāvyatirekapratipādakam na pramāṇam asti iti ।
ataḥ "sādhyatvāt avayavini sandehaḥ" iti ayuktam ।

itaḥ ca sādhyatvāt avayavini sandehaḥ iti na yuktam asaṃkīrtanāt ।
na hi sādhyatvam saṃśayahetuḥ iti saṃkīrtitam kva cit api ।
ataḥ na saṃsabhavati sādhyatvāt saṃśayaḥ ।
kaḥ evam āha sādhyatvāt saṃśayaḥ ।
api tu sādhyatvāt vipratipattiḥ vipratipatteḥ saṃśayaḥ iti ।
sādhyatvakāryāyām vipratipattau sādhyatvam adhyāropya uktam "sādhyatvāt avayavini sandehaḥ" iti ।

saṃśayāpākaraṇārtham sūtram "sarvāgrahaṇam avayavyasiddheḥ" iti ।
sarveṣām arthānām agrahaṇam prasajyetayadi avayavī arthāntarabhūtaḥ avayavebhyaḥ nāsti iti ।
katham iti ।
pramāṇavaḥ tāvat darśanaviṣayabhāvam na āpadyante atīndriyatvāt iti uktam ।
avayavidravyāṇi ca bhavadbhiḥ na pratipadyante tadanabhyupagame ca yaḥ ayam dravyapratyayaḥ kumbhaḥ iti guṇapratyayaḥ śyāmaḥ iti kriyāpratyayaḥ calati iti sāmānyapratyayaḥ asti iti viśeṣapratyayaḥ kalaśaḥ iti samavāyapratyayaḥ iha ghaṭe rūpādayaḥ iti tathā anye api pratyayāḥ ekaḥ mahān saṃyuktaḥ vibhaktaḥ pṛthak paraḥ aparaḥ iti ca na syuḥ ।
asti ca sarvasya grahaṇam dravyaguṇakarmādiprapañcasya ।
tena sarvasya grahaṇāt paśyāmaḥ avayavātiriktaḥ asti avayavī iti ।

atha vā sarvāgrahaṇam iti sarvaiḥ pramāṇaiḥ agrahaṇam ।
katham ।
pratyakṣasya vartamānamahadviṣayatvāt ।
yad vartamānam mahat ca tad bāhyakaraṇapratyakṣam ।
ghaṭādyavayavipratyākhyāne ca na bāhyakaraṇapratyakṣaviṣayaḥ asti ।
tasyābhāvāt anumānādeḥ api abhāvaḥ ।
sā iyam sarvapramāṇanivṛttiḥ ।
upalabhyante cārthāḥ pratyakṣādibhiḥ pramāṇaiḥ ।
taiḥ sarvaiḥ grahaṇāt paśyāmaḥ asti avayavī iti ।
tad idam sūtram avayavyanabhyupagame virodhapradarśanaparam ।
so 'yam sarvākāraḥ virodhaḥ lokaparidṛṣṭapratyayocchedaḥ iti ।

avayavī arthāntarabhūtaḥ iti cārthaḥ ।
kim idam dhāraṇam nāma ।
ekadeśagrahaṇasāhacrye sati avayavininaḥ deśāntaraprāptipratiṣedhaḥ dhāraṇam ।
yadā ayam avayavinaḥ ekadeśam gṛhṇāti tadā ekadeśagrahaṇena sahāvayavinam api gṛhṇāti ।
tena ca grahaṇena yad avayavinaḥ deśāntaraprāptinivāraṇam tad dhāraṇam ।
ākarṣaṇam nāma ekadeśagrahaṇasāhacaryeṇa yad avayavinaḥ deśāntaraprāpaṇam pūrvavat ।
kutaḥ etat ।
lokataḥ ।
lokaḥ khalu dhāraṇākarṣaṇe evam prayuṅkte iti ।
te ete dhāraṇākarṣaṇe avayavinam sādhayataḥ ।
katham iti ।
niravayave avayave cādarśanāt ।
na hi dhāraṇākarṣaṇe niravayave avayave ca dṛṣṭe ।
dṛṣṭe ca dhāraṇākarṣaṇe ।
tasmāt avayavidharmau iti ।

yat tu atra uktam saṃgrahakārite vai dhāraṇākarṣaṇe nāvayavikārite pāṃśurāśiprabhṛtiṣu abhāvāt ।
tṛṇopalakāṣṭhādiṣu jatusaṃgṛhīteṣu darśanāt iti ।
tad na anavadhāraṇāt ।
na brūmaḥ sarvasmin avayavini dhāraṇākarṣaṇe bhavataḥ api tu anyatra na bhavataḥ ।
na ca virodhaḥ avayaviṣu eva darśanāt ।
yāni tāni tṛṇopalakāṣṭhāni jatusaṃgṛhītānyākṛṣyante dhāryante ca iti manyase avayavinaḥ eva te ।
yadi tu niravayave avayave vā dhāraṇākarṣaṇe syātām syāt virodhaḥ ।
yad idam ucyate saṃgrahakārite te iti ।
na viśeṣahetvabhāvāt ।
saṃgrahakārite dhāraṇākarṣaṇe nāvayavikārite iti na bhavatā viśeṣahetuḥ apadiśyate ।
pāṃśurāśiprabhṛtiṣu ca kasmāt saṃgrahaḥ nāsti iti vācyam ।
yaḥ evātra saṃgrahābhāve bhavataḥ hetuḥ sa evāvayavinaḥ vidyamānasya dhāraṇākarṣaṇayoḥ abhāvaḥ iti ।
kaḥ punar asau ।
uktaḥ asau ekadeśagṛhītasya tatsahacaritasya sambandhaviśeṣaḥ iti ।
sa ca pāṃśurāśiprabhṛtiṣu nāsti ।
tasmāt na tatra dhāraṇākarṣaṇe iti so 'yam vyatirekī hetuḥ ।

atha idānīm anvayinaḥ hetoḥ prayogam upanyasiṣyan idam āha athāvayavinam pratyācakṣāṇakaḥ mā bhūt pratyakṣalopaḥ iti aṇusañcayam darśanaviṣayam pratijānānaḥ kim anuyoktavyaḥ iti ।
ekabuddheḥ viṣayam paryanuyojyaḥ ।
yā iyam buddhiḥ ekam idam dravyam idam iti kim iyam nānāviṣayā utābhinnaviṣayā iti ।
yadi nānāviṣayā bahuṣu adarśanāt ayuktā ।
na hi bahuṣu ekam idam iti yuktaḥ pratyayaḥ ।
athābhinnārthaviṣayā yaḥ asau ekabuddheḥ viṣayaḥ so 'vayavī iti ।
ekānekabuddhī bhinnaviṣaye viśeṣavattvāt rūpādiviṣayabuddhivat iti ।
atha vā api ekānekabuddhī bhinnaviṣaye samuccitāsamuccitaviṣayatvāt idam iti idam ca idam vā iti yathā ।

"senāvanavad grahaṇam iti cen nātīndriyatvād aṇūnām" iti ।
senāvanavat grahaṇam iti cet atha manyase asati arthāntarabhāve asati ca ekānekavibhede dṛṣṭaḥ buddhiviśeṣaḥ yathā anyā senābuddhiḥ anyāḥ gajādibuddhayaḥ iti tathā anyāḥ dhavādibuddhayaḥ anyā ca vanabuddhiḥ iti ।
na ca tāvatā senā vanam cānarthāntaram ।
tasmāt anaikāntikatvāt ahetuḥ iti ।

idam tāvat sūtram sādhanapakṣe dṛṣṭāntamātratvāt asambaddham anaikāntikīkaraṇapakṣe tu nāsiddhatvāt kena senāvanayoḥ anarthāntarabhāvaḥ abhyupagamyate ।
yathā ca senāvanāni arthāntarabhūtāni tathā uktam ।
abhedapratyayasya cānekanimittatvāt na yuktam ।
asti ayam abhedapratyayaḥ abhinnaḥ eva ।
asti ca bhinne upalabhyamāne bhedasyādarśanāt ।
abhinne tāvat ekapratyayaḥ yad ekam ubhayapakṣasampratipattyā vyavasthitam ।
ekam nāsti iti anekapratyayaḥ vyāhataḥ ।
ekasamuccayaḥ hi anekam iti ।
anekasmin upalabhyamāne api bhedasyādarśanāt abhedapratyayaḥ bhavati ।
bhedasyādarśnamārāt nimittāt ।
yathā senādiṣu ।
yāni tāni senāṅgāni hastyādīni tāni ekaśa upalabhyamānapṛthaktvāni ārāt nimittāt bhedam na upalambhayanti ।
bhedānupalambhe bhinne vastuni abhinnapratyayaḥ ।
na tu pramāṇavaḥ kena cit upalabhyante kasmāt ।
atīndriyatvāt aṇūnām iti ।

atīndriyāḥ paramāṇavaḥ iti pratipāditam etat ।
yaḥ cāindriyakaḥ padārthaḥ sa upalabhyapṛthaktvaḥ san ārāt pṛthaktvasyāgrahaṇe abhedapratyayanimittam bhavati ।
yathā upalabhyamānajātīyānām ārāt na jātigrahaṇam upalabhyamānapraspandānām ca na ārāt praspandagrahaṇam iti ।
gṛhyamāṇāgrahaṇasya ca anyanimittatvāt yat ca idam gṛhyamāṇasya padārthasyāgrahaṇam tad anyanimittam dṛṣṭam yathā teṣām eva senāvanāṅgānām ।
na tu paramāṇavaḥ gṛhyante atīndriyatvāt ।
tasmāt na teṣām anyanimittam agrahaṇam iti ।

anupajātaviśeṣāṇām ca buddhibhedāhetutvāt virodhaḥ ।
yasya paramāṇavaḥ ghaṭādibuddhihetavaḥ bhavanti sa idam praṣṭavyaḥ kim paramāṇavaḥ upajātaviśeṣāḥ buddhiviśeṣam kurvanti ।
utānupajātaviśeṣāḥ iti ।
kim cātaḥ ।
yadi upajātaviśeṣāḥ yaḥ asau viśeṣaḥ so 'vayavī iti prāptam ।
athānupajātaviśeṣāḥ te evātīndriyāḥ aindriyakāḥ ca iti atimahān virodhaḥ ।
viśeṣaḥ saṃyogaḥ paramāṇūnām ।
te parasparapratyāsattau satyām saṃyogopakaraṇāḥ upalapsyante iti ।
nātīndriyatvāt aṇūnām ।
na atīndriyānām saṃyogaḥ pratyakṣaḥ bhavitum arhati ।
bhavati hi idam anena saṃyuktam iti ।
tasmāt na saṃyogaḥ viśeṣaḥ ।

yaḥ cāyam anekasmin ekapratyayaḥ sa mithyāpratyayaḥ ।
mithyāpratyayanimittam ca sāmānyadarśanam viśeṣānupalabdhiḥ avidyamānaviśeṣadarśanadvāreṇa adhyāropitatadviparītadharmatā ।
na cātīndriyatvāt aṇūnām sāmānyadarśanam asti ।
tadabhāve kutaḥ viśeṣādarśanam ।
sāmānyadarśane viśeṣādarśane vā asati na tadviparītadharmādhyāropaḥ ।
na ca nimittam antareṇa naimittakasya mithyāpratyayasya prādurbhāvaḥ yuktaḥ iti ।

etena bhāktaḥ aupamikaḥ ca pratyayaḥ vyākhyātaḥ ।
bhaktiḥ nāma atathābhūtasya tathābhāvibhiḥ sāmānyam ।
ubhayena bhajyate iti bhaktiḥ ।
yathā vāhīkasya mandām saṃjñām upādāya vāhīkaḥ gauḥ iti ।
na tu atīndriyatvāt paramāṇūnām etad asti ।
upamānapratyayaḥ api na yuktaḥ atadbhāvinaḥ tadbhāvibhiḥ asāmānyāt ।
yasyātathābhūtasya tathābhāvibhiḥ sāmānyam tatropamāpratyayaḥ yuktaḥ ।
yathā siṃhaḥ māṇavakaḥ iti ।
siṃhaḥ iva siṃhaḥ ।
kim punar atra upamīyate ।
śauryam ।
na tu paramāṇūnām atīndriyatvāt mithyāpratyayānām nimittam asti iti ।
mithyāpratyayāḥ api ete na bhavanti pradhānābhāvāt ।

indriyāntaraviṣayeṣu abhedapratyayaḥ pradhānam iti cet ।
atha manyase indriyāntaraviṣayeṣu śabdādiṣu ekādipratyayāḥ pradhānam bhavanti tadabhāve tu mithyāpratyayāḥ iti ।
viśeṣahetvabhāvāt dṛṣṭāntāvyavasthā ।
evam sati dṛṣṭāntopādānam na vyavatiṣṭhate ।
tasmin tad iti pratyayaḥ atasmin tad iti ca pratyayaḥ ।
asti cāyam paramāṇuṣu sañciteṣu tad iti pratyayaḥ ।
kim ayam atasmin tad iti āhosvid atasmin tad iti sandihyate ।
śabdādiṣu ekapratyayaḥ pradhānam ghaṭādiṣu tu ekapratyayaḥ mithyāpratyayaḥ iti bruvāṇaḥ ghaṭādīn abhyupaiti ।
na hi anabhyupagateṣu ghaṭādiṣu śabdādisāmānyam ekapratyayabījam ghaṭādiṣu asti ।
atha manyase nāsmābhiḥ ghaṭādayaḥ abhyupagamyante kim tu paramāṇūnām sañcitānām śabdena sāmānyāt ekapratyayotpattinimittatvam iti ।
atra uktam ।
nātīndriyatvāt aṇūnām iti ।
yān ca śabdādīn pradhānapratyayanimittatvena bhavān pratipadyate te api sañcitāḥ eva ।
sañcitatvāt teṣu api ayam ekapratyayaḥ na yuktaḥ ।
śabdādiṣu ca ekapratyayaḥ samuccayanivṛttinimittaḥ ekatvavaddravyasāmānyāt bhāktaḥ ।
yāni ekatvavanti dravyāṇi teṣām samuccayanivṛttiḥ dharmaḥ ।
asti ca śabdādiṣu samuccayanivṛttiḥ tena ekatvavaddravyasāmānyāt śabdādiṣu ekapratyayaḥ bhāktaḥ iti ।
sarvatra samuccayanivṛttinimittaḥ eva iti cet na dve iti atra ekānekamatau sandehaḥ na syāt ।
yadi sarvatrāyam samuccayanivṛttinimittaḥ eva ekapratyayaḥ bhavati na dve iti atra kim ekam anekam iti dvipratiṣedhasāmānyāt sandehaḥ na syāt ।
sati ca sandehe ekam iti niyamārtham ।
yataḥ niyamaḥ tadekatvam yataḥ tryādipratyayāḥ te tritvādayaḥ iti ।
evam dvitvādipratyayāḥ api śabdādiṣu samuccayanimittāḥ draṣṭavyāḥ ।
kasmāt ।
dvitvādimaddravyasāmānyāt ।
dvitvādimatā dravyeṇa śabdādīnām samuccayaḥ sāmānyam ।
sarvatra samuccayāt eva iti cet na ekam iti atra sāmānyamatau na saṃśayaḥ syāt ।
yadi ca sarvatra samuccayatantrāḥ dvyādipratyayāḥ bhavanti na ekam iti pratiṣedhe dve trīṇi iti sāmānyagatau na saṃśayaḥ syāt ।
tasmāt yataḥ vyavasthā te dvitvādayaḥ iti ।

yaḥ punar ekatvam dvitvādīn ca na pratipadyate tasya na samuccayaḥ na samuccayanivṛttiḥ ।
anabhyupagataikatvasya kasya samuccayaḥ anabhyupagatadvitvasya ca kasya pratiṣedhaḥ ।
ekatvadvitvādīn cārthāntarabhūtān anabhyupagacchataḥ ekam śatam ekam dvitvam iti ekapratyayaḥ na syāt ।
bhedasya agrahaṇāt ca śabdādiṣu ekapratyayaḥ ।
yasmāt śabdādiṣu bhedaḥ na gṛhyate upalabhyamāneṣu ekapratyayaḥ na punaḥ paramāṇuṣu abhedagrahaṇasya nimittam asti atīndriyatvāt aṇūnām iti uktam ।
udāharaṇamātratvāt ca ekapratyayaparyanuyogasya ekapratyayavat anekapratyayam api anuyoktavyaḥ ।
yaḥ avayavinam arthāntaram na pratipadyate tasya yathā ekapratyayaḥ anupapannaḥ tathā anekapratyayāḥ api na āpnuvanti ।
yathā ca ekānekapratyayān evam sarvān eva ghaṭādipratyayān paryanuyojyaḥ ।
evam parimāṇasaṃyogapraspandajātiviśeṣapratyayān api anuyoktavyaḥ ।
teṣu ca evam prasaṅgaḥ ।
yadi avayavinam arthāntaram na pratipadyase mahat iti saṃyuktaḥ iti calati aśvaḥ gauḥ gacchati iti pratyayāḥ na prāpnuvanti ।
na hi atīndriyeṣu paramāṇuṣu ete pratyayāḥ yujyante iti ।

kim ete ekādipratyayāḥ aṇusañcayamātre āhosvit arthāntarabhāve iti sandihyate ।
sandehe sati viśeṣahetuḥ vaktavyaḥ iti ।
ayam viśeṣahetuḥ mahatpratyayasāmānādhikaraṇyāt ekapratyayasya ekapratyayaḥ mahati ।
yaḥ khalu yatsamānādhikaraṇaḥ pratyayaḥ dṛṣṭaḥ sa taddharmayuktaḥ bhavati ।
yathā nīlam utpalam iti ubhayadharmayogini nīlotpalapratyayaḥ pravartate ।
asti ca mahatpratyayasāmānādhikaraṇyam ekapratyayasya ।
tasmāt mahati ekapratyayaḥ iti ।
aṇusamūhe atiśayagrahaṇam mahatpratyaya iti cet ।
atha manyase nāsmābhiḥ avayavī arthāntarabhūtaḥ abhyupagamyate ।
api tu aṇusamūham upalabhyāṇusamūhāntare atiśayam gṛhṇataḥ mahatpratyayaḥ bhavati ।
so 'yam atasmin tad iti pratyayaḥ iti pūrvavat prasaṅgaḥ iti ।
amahatsu aṇuṣu amahatsu vā aṇusamūheṣu yaḥ ayam mahatpratyayaḥ so 'tasmin tad iti mithyāpratyayaḥ ।
mithyāpratyayaḥ ca pradhānam antareṇa na bhavati iti pūrvavat eva prasaṅgaḥ ।

aṇuḥ śabdaḥ mahān iti ca vyavasāyāt pradhānasiddhiḥ iti cet atha manyase mahān śabdaḥ aṇuḥ ca śabdaḥ iti śabde dṛṣṭaḥ mahadaṇupratyayaḥ pradhānam anyatra mahadaṇupratyayasya iti ।
na ca mandatīvratāgrahaṇam iyattānavadhāraṇāt ।
na śabde mahattvam cāṇutvam guṇatvāt ।
aṇumahatpratyayaḥ tarhi śabde na prāpnoti ।
na na prāpnoti anyanimittatvāt ।
kim nimittam ।
mandatā tīvratā ca ।
kasmāt ।
iyattānavadhāraṇāt ।
na hi ayam mahān śabdaḥ iti vyavasyan iyān iti avadhārayati yathā kuvalāmalakavilvāni iti adhārayati ।
kuvalāt āmalakam mahat ।
āmalakāt ca vilvam ।
tāni ca iyattayā paricchinatti iyatparimāṇam etad iti ।
na punar śabdeṣu etad asti ।
śabdeṣu api pūrvānubhūtaśabdam upalabhya tasmāt śabdāt ayam śabdaḥ mahān aṇuḥ vā iti avadhāryate nāvadhāraṇam pratiṣidhyate iti ।

idam tu cintyate ।
yaḥ ayam śabde aṇumahatpratyayaḥ kim ayam parimāṇayogāt utānyasmāt nimittāt iti ।
anyasmāt nimittāt iti yuktam guṇasya guṇāntarasambandhānupalabdheḥ ।
na hi guṇasya guṇāntarasambandhaḥ dṛṣṭaḥ yataḥ parimāṇasambandhaḥ api gamyeta ।
mahatpratyayāt eva guṇavān śabdaḥ dravyavat iti cet na yathāyam mahatpratyayaḥ dravyeṣu bhavat mahatparimāṇayogāt bhavati śabde api cāyam mahatpratyayaḥ asti ।
ataḥ mahatpratyayaviṣayatvāt mahatparimāṇayuktaḥ śabdaḥ iti ।
nānaikāntāt mahatpratyayaviṣayatve tulye api mahatparimāṇayogaḥ na dṛṣṭaḥ yathā mahatparimāṇaḥ iti ।
dravye tarhi mahatpratyayaḥ katham yadi tāvat mahatpratyayaviṣayatve sati api mahatparimāṇayogam na pratipadyase mahatparimāṇayuktam dravyam iti etat katham ।
na mahatpratyayaviṣayatvāt mahatparimāṇayuktam dravyam api tu mahatparimāṇayoge sati mahatpratyayaḥ dravye iti ।
mahatparimāṇayogaḥ tu dravyasya viśeṣapratyayānām anākasmikatvena ।
yadi viśeṣapratyayānām anākasmikatvena mahatparimāṇayogaḥ dravye śabde api evam ।
śabde api aṇumahatpratyayaḥ asti tenāpi nākasmāt bhavitavyam ।
kaḥ ca evam āha śabde api ayam ākasmikaḥ iti ।
kim nimittaḥ ।
mandatīvratānimittaḥ ।
mandatīvratā ca śabdadharmaḥ ।
tataḥ aṇumahatpratyayaḥ śabde iti ।
kā punar iyam mandatā tīvratā ca aṇudravyasāmānyāt sāmānyapratyayaviṣayatvam mandatā mahaddravyasāmānyāt ca sāmānyaviśeṣabuddhiviṣayatvam tīvratā pāṭavam iti ।

saṃyukte iti ca dvitvasamānāśrayam prāptigrahaṇam avayavinaḥ pratipādakam ।
katham iti ।
saṃyuktamahatpratyayau ekaviṣayau pratisandhānāt nīlotpalapratyayavat ।
yathā ca nīlam ca tad utpalam ca iti pratisandhīyamānau pratyayau ekaviṣayau bhavataḥ tathā saṃyukte mahatī iti ca pratisandhānam asti ।
tasmāt pratisandhānāt ekaviṣayau iti ।
etena ekam mahat calam mahat khadiram mahad iti mahadādipratyayāḥ vyākhyātāḥ ।

samudāyadvayāpekṣaḥ iti cet ।
atha manyase dvau samudāyau āśritya saṃyuktamahatpratyayau bhavataḥ ।
tathā ekādimahatpratyayāḥ api ekasamudāyāpekṣāḥ iti cet na vikalpānupapatteḥ ।
samudāyāpekṣāḥ saṃyuktamahadādipratyayāḥ iti kaḥ ayam samudāyaḥ ।
kim anekaḥ samudāyī utānekasya prāptiḥ iti ।
anekasya prāptiḥ samudāyaḥ iti cet prāptī prāpte iti pratyayaḥ syāt ।
kim kāraṇam ।
samudāyasya prāptitvenābhyupagamāt ।
saṃyukte ime vastunī iti ca na syāt ।
prāptī prāpte iti ca syāt ।
samudāyaḥ ca samudāyāntaraprāptau ekībhūtaḥ iti prāptipratyayaḥ na syāt samudāyasya ekatvāt ।
athānekaḥ samudāyī samudāyaḥ iti dvitvena sāmānādhikaraṇyam na syāt ।
saṃyukte ime vastunī iti dvitvasamānādhikaraṇaḥ pratyayaḥ na syāt ।
tasmāt mahatī dvitvāśrayabhūte dravye saṃyogasya sthānam iti ।
na saṃyogaḥ asti iti cet ।
uktam atra yathā arthāntaram saṃyogaḥ iti ।

idam tāvat avayavasamudāyavādī praṣṭavyaḥ yaḥ ayam gauḥ aśvaḥ puruṣaḥ iti jātinimittaḥ pratyayaḥ sa kva bhavati iti ।
na eva jātiḥ asti kutaḥ jātinimittaḥ pratyayaḥ bhaviṣyati iti ।
jātiviśeṣasya pratyayānuvṛttiliṅgasyāpratyākhyānam ।
na jātiviśeṣam antareṇa pratyayānuvṛtteḥ nimittam asti ।
na ca nirnimittaḥ pratyayaḥ vyavasthātum arhati ।
asti cāyam anuvṛttaḥ pratyayaḥ imāni kuṇḍalāni iti ।
asti ca vyāvṛttaḥ pratyayaḥ na imāni kuṇḍalāni iti ।
tasmāt jātiviśeṣaḥ na pratyayākhyeyaḥ ।
vyadhikaraṇasyānabhivyakteḥ adhikaraṇavacanam na ayam jātiviśeṣaḥ anadhikaraṇaḥ vyajyate iti adhikaraṇam avaśyam vaktavyam ।
aṇusamavasthānam adhikaraṇam iti cet atha manyase paramāṇavaḥ eva kena cit samavasthānenāvatiṣṭhamānāḥ tām tām jātim vyañjayanti ।
ataḥ nāvayavī sidhyati iti ।
atra tāvat uktam samavasthānam saṃyogaḥ arthāntaram iti ।
yat ca samavasthānam jātiviśeṣam vyanakti iti manyase kim tat cakṣuṣā prāptam vyanakti āhosvit aprāptam iti ।
prāptam vyanakti iti cet ।
madhyaparabhāgayoḥ aprāptatvāt anabhivyaktiḥ ।
sa yadi prāpte samavasthāne jātiviśeṣaḥ vyajyate madhyaparabhāgayoḥ arvāgbhāgavyavadhānāt aprāptau anabhivyaktiḥ ।
yāvat prāptam tāvati abhivyaktiḥ iti cet na tāvataḥ adhikaraṇatvam ।
atha manyase yāvat cakṣuṣā samavasthānam prāptam tāvati jātivyaktiḥ tāvat eva tarhi adhikaraṇam jāteḥ prāptam ।
evam sati pratīyamānabhedaḥ ।
yaḥ ayam vṛkṣaḥ iti samudāyaḥ pratīyate tasya vṛkṣasya bhedaḥ prāpnoti ।
kim kāraṇam ।
yāvati jātiḥ vyajyate sa vṛkṣaḥ iti prāpnoti ।
tataḥ ca ekaḥ vṛkṣaḥ anekaḥ iti pratīyeta iti ekapratyayaḥ na syāt ।
arvāgbhāgasya cāvṛkṣatvāt na kva cit vṛkṣaḥ iti vṛkṣabuddheḥ viṣayaḥ vaktavyaḥ ।
tasmāt samuditāṇusthānasya ātmāntarasya jātiviśeṣavyaktihetutvāt avayavī arthāntarabhūtaḥ iti ।
samuditāḥ aṇavaḥ sthānam yasya so 'yam samuditāṇusthānaḥ ।
samuditāṇusthānaḥ cāsau ātmāntaram ca tasya jātiviśeṣavyaktihetutvam nāṇūnām iti sidhyati avayavī arthāntarabhūtaḥ ।

anabhyupagatārthāntarāvayavinā ca paramāṇuśabdasyārthaḥ vaktavyaḥ ।
paramāṇuśabdasya paramāpakarṣavācitvāt na hi asati mahati na cāsati aṇau paramāṇuḥ iti viśeṣaṇam yuktam ।
parimāṇaprakarṣayoge sati paramāṇuḥ iti viśeṣaṇam arthavat ।
asati anarthakam iti ।
sa cāyam parimāṇaprakarṣayogaḥ sati avayavini sidhyati iti ।

sattvarajastamasām sarvāpakṛṣṭaḥ saṃghātaḥ paramāṇuḥ iti kasya cit darśanam ।
tad na yuktam iti paśyāmaḥ vyāghātāt ।
sarvāpakṛṣṭaḥ ca saṃghātaḥ ca iti vyāhataḥ ।
na hi saṃhanyamānam antareṇa saṃghātaḥ sadhyati iti ।

arthāntaram paṭāt tantavaḥ tatkāraṇatvāt turyādivat iti ।
turyādi paṭasya kāraṇam iti arthāntaram dṛṣṭam ।
tathā ca tantavaḥ ।
tasmāt arthāntaram iti ।
sāmarthyabhedāt viṣāgadavat ।
bhinnapratyayaviṣayatvāt rūpasparśavat ।
tantupaṭarūpe bhinnakāraṇe viśeṣavattvāt rūpasparśavat ।

eke tu bhinnarūpatvāt iti evam hetum kṛtvā paramāṇunā pratyavatiṣṭhante ।
ekasmin api paramāṇau rūpabhedaḥ dṛṣṭaḥ raktaḥ śyāmaḥ iti ca ।
sa tu evam pratyavastheyaḥ na hetvarthāparijñānāt iti ।
na brūmaḥ bhinnarūpatvāt anyaḥ avayavī avayavebhyaḥ api tu tantupaṭarūpe bhinnakāraṇe iti pakṣayitvā viśeṣavattvāt iti hetum brūmaḥ ।
tathā cāyam apratiṣedhaḥ iti ।
atibahugranthavisāriṇī tu eṣā kathā iti uparamyate ।

prasaṃgataḥ parīkṣitam pratyakṣam ।
atha idānīm avasaraprāptam anumānam parīkṣyate ।
kim punar idam anumānam ।
uktam tatpūrvakam anumānam iti ।
tatra pūrvavadādeḥ udāharaṇāni nadīpūraḥ pipīlikāṇḍasañcāraṇam mayūravāsitam iti etad udāharaṇavyabhicāradvārakam sūtram "rodhopaghātasādṛśyebhyo vyabhicārād anumānam apramāṇam" iti ।
tatra rodhaḥ nāma apām syandamānānām dravatvapratibandhahetuḥ ।
upaghātaḥ nāma pipīlikāgṛhāṇām upamardaḥ ।
sādṛśyam nāma mayūrapuruṣaśabdayoḥ samānapratyayakartṛtvam ।
ebhyaḥ vyabhicārāt anumānam apramāṇam iti ।
śeṣam bhāṣye ।

yat tāvat uktam anumānam apramāṇam iti tad ayuktam pratijñāpadayoḥ vyāghātāt ।
anumānam iti sambaddhasyātīndriyārthasādhakasya etat nāma apramāṇam iti tasya pratiṣedhaḥ ।
so 'yam pratijñāpadayoḥ vyāghātaḥ anujñātapratiṣiddhayoḥ ekatvānupapatteḥ ।
pratijñāhetvoḥ ca virodhaḥ ।
anumānam apramāṇam iti pratijñā ।
rodhopaghātasādṛśyebhyaḥ vyabhicārād iti hetuḥ ।
yad vyabhicāri tad apramāṇam yathā gosiddhau viṣāṇitvam ।
so 'yam hetuḥ pratijñām vyāhanti ।
pratijñā ca hetum iti ।

yat ca idam ucyate anumānam apramāṇam iti tat kim anumānamātrasyāpramāṇatvam utānumānaviśeṣasya iti ।
kim cātaḥ ।
yadi anumānamātram apramāṇam iti pakṣaḥ hetoḥ ekadeśavṛttitvāt avyāpakatvam ।
samastam anumānam pakṣīkṛtya na sarvasmin anumāne vyabhicāraḥ asti ।
na hi vyabhicārasyāpramāṇatvasādhanasya vyabhicāraḥ śakyaḥ pradarśayitum ।
na hi vyabhicārasya vyabhicāre kim cit pramāṇam asti iti avyāpakatvāt ahetuḥ ।
atha yad vyabhicāri tad apramāṇam iti brūṣe pratijñāviśeṣaṇatvāt hetoḥ hetvantaram vacanīyam ।
siddhasādhanam ca etat ।
yad vyabhicāri tat pramāṇam na bhavati ।

yāni api etāni udāharaṇāni vyabhicārīṇi iti ucyante teṣu api vyabhicāraḥ nāsti iti asiddhatodbhāvanadvārakam sūtram "naikadeśatrāsasādṛśyebhyo 'rthāntarabhāvāt ।"
yat tāvat rodhāt api nadīpūraḥ bhavati iti nātra nadīpūramātreṇa upari vṛṣṭimaddeśasambandhitvam nadyāḥ sādhyate api tu pūraviśeṣeṇa tasya ca vyabhicāraḥ asiddhaḥ ।
upaghātāt pipīlikāṇḍasañcāraṇamātrasya ca vyabhicāraḥ na sañcāraṇaviśeṣasya ।
kaḥ punar asau viśeṣaḥ ।
avitrastānām bhūyasīnām bhūyaḥsu sthāneṣu pipīlikāpiṇḍabhūyastvena ūrdhvasañcāraṇam yat tad anāgatavṛṣṭyavinābhāvi ।
śabdavyabhicāraḥ api nāsti ।
yasmāt na śabdamātram anumānam mayūrāstitve na cātra mayūraḥ sādhyate api tu śabdagatāt viśeṣāt ṣaḍjādiśabdaḥ eva mayūraguṇaviśiṣṭaḥ anumīyate iti ।
evam ca vyabhicāraḥ nāsti iti asiddhaḥ hetuḥ ।

trikālaviṣayam anumānam traikālyagrahaṇāt iti uktam ।
tatra tāvat kālaḥ eva nāsti iti ke cit ।
tat ca na pramāṇābhāvāt ।
na hi kālāsattve pramāṇam asti ।
nanu cānupalabdhiḥ kālāsattvam pratipādayati ।
na pratipādayati vyabhicārāt ।
trikāraṇā iyam anupalabdhiḥ ।
tatrānupalabdhyā kāraṇavaikalyam gamyeta ।
na tu upalabhyam eva nāsti iti etat ।
atha upalabhyamānasyābhāvāt anupalabdhiḥ iti ayam pratijñārthaḥ ।
tathā api hetuḥ nāsti pratijñārthena ākṣiptatvāt ।
ākṣiptaḥ hetuḥ pratijñārthaḥ iti ।
na cāsati dharmiṇi dharmaḥ sambhavati āśrayābhāvāt ।
atha dharmaḥ api nāsti sādhanārthaḥ hīyate ।
na hi asataḥ sādhanārtham paśyāmaḥ iti ।

parāparādipratyayānām ca sanimittatvāt kālapratiṣedhaḥ na yuktaḥ ।
yaḥ ca kālam na pratipadyate tena parāparādipratyayānām nimittam vaktavyam ।
na hi asati nimitte naimittikān viśeṣavataḥ pratyayān paśyāmaḥ rūpādipratyayavat ।
kālaikatvāt pratyayabhedānupapattiḥ iti cet ।
atha manyase kālasya ekatve sati na yuktaḥ parāparādipratyayabhedaḥ nābhinnam nimittam bhinnam kāryam karoti iti ।
na sāpekṣatvāt pitrādipratyayabhedavat ।
yathā ekasmin puruṣe anekasambandhabhedānuvidhāyini abhinne api pitā putraḥ bhrātā iti ।
pratyayāḥ bhavanti tathā ekaḥ kālaḥ kāryakāraṇaviśeṣāpekṣaḥ parāparādipratyaye hetuḥ iti ।

evam upapāditaḥ kālaḥ ।
tasya upapannasya vartamānakālapratiṣedhārtham sūtram "vartamānābhāvaḥ patataḥ patitapatitavyakālopapatteḥ ।"
vṛntāt pracyutasya phalasya bhūmim pratyāsīdataḥ yad ūrdhvam phalam avadhim kṛtvā yāvat vṛntam iti sa patitaḥ adhvā ।
yad adhastāt phalam eva avadhim kṛtvā yāvad bhūmiḥ iti sa patitavyaḥ adhvā ।
na idānīm tṛtīyaḥ adhvā vidyate yatra patati iti syāt ।
na cādhvānam antareṇa kālavyaktiḥ asti ।
tasmāt na vartamānakālaḥ asti iti ।

na virodhāt ।
vartamānaḥ kālaḥ nāsti iti bruvan abhyupagatau kālau bādhate ।
etat anujñāpanārtham ca sūtram "tayor apy abhāvo vartamānābhāve tadapekṣatvāt ।"
vartamānakālāpekṣau itarau kālau ।
yasya vartamānaḥ nāsti tasya vartamānānabhyupagame abhyupagatayoḥ kālayoḥ abhāvaḥ iti ।
na cāyam kālaḥ adhvavyaṅgyaḥ ।
kim tarhi ।
kriyāvyaṅgyaḥ patati iti ।
yadā dravyam kriyāsambandham upalabhate so 'yam sambandhaviśiṣṭaḥ kālaḥ vartamānaḥ iti ucyate ।
kriyāsambandhātikramāt ca atītaḥ ।
yadā tu kriyākāraṇāni abhimukhyenāvasthitāni apratibaddhaśaktikāni tadā bhaviṣyati kriyā iti anāgataḥ kālaḥ iti ।
yadi cāyam vartamānām kriyām na pratipadyate kasmāt atītatām anāgatatām ca pratipadyate ।
na kālaḥ atītaḥ na phalam atītam kālasya sarvadā vartamānatvāt phalasya cāpatat patati patiṣyati iti kriyāviśeṣaṇatvena pratyayaviśeṣaviṣayatvāt kriyāyām sambhavaḥ na phale iti ।
tasmāt kriyākālābhivyaktinimittam nādhvā gantavyasya tādavasthyāt yaḥ asau gantavyaḥ deśaḥ sa yathābhūtaḥ evānutpannakriye phale tathābhūtaḥ eva utpannakriyaḥ iti abhedāt nādhvā kālabhedavyaktihetuḥ ।

atha manyase vartamānakālānabhyupagame api atītānāgatau itaretarāpekṣau setsyataḥ etat pratiṣedhārtham sūtram ।

"nātītānāgatayor itaretarāpekṣā siddhiḥ" iti ।
na hi atītānāgatau itaretarāpekṣau siddhyataḥ ।
katham iti ।
vartamānābhāve kim atītam katham ca kim anāgatam katham ca iti na śakyate nirvaktum ।
avyākaraṇīyam etat vartamānalopaḥ iti ।
viśeṣapratiṣedhāt ca vartamānaḥ abhyupagataḥ yasmāt ayam viśeṣapratiṣedhaḥ patataḥ patitapatitavyakālopapattiḥ iti ।
na ca vartamānakālānabhyupagame patataḥ iti padasyārthaḥ asti iti ।
na ca etat padārthānabhyupagame patataḥ iti yuktam vaktum ।
so 'yam vyāghātaḥ ।
vartamānaḥ ca nāsti patataḥ iti ca prayogaḥ ।
na ca itaretarāpekṣā kasya cit siddhiḥ asti yasmāt ekābhāve anyatarābhāvāt ubhayābhāvaḥ yadi itaretarāpekṣā siddhiḥ syāt yāvat itaran nāsti tāvat itaran nāsti iti ubhayoḥ abhāvaḥ ।

arthasadbhāvavyaṅgyaḥ ca vartamānaḥ kālaḥ vidyate dravyam vidyate guṇaḥ karma iti ।
yasya cāyam nāsti tasya ।
"vartamānābhāve sarvāgrahaṇaṃ pratyakṣānupapatteḥ ।"
sūtrārthaḥ virodhaḥ ।
katham punar vartamānābhāve pratyakṣānupapattiḥ ।
yasmāt idam pratyakṣam vartamānādhāram kāryatvāt kṣīravat iti ।
yat kāryam tad vartamānādharam dṛṣṭam yathā kṣīram ।
kāryam ca pratyakṣam ।
tasmāt tad api vartamānādhāram iti ।
vartamānakālānabhyupagamāt anādhāram pratyakṣam prāpnoti ।
anādhāram ca kāryam nāsti iti pratyakṣānupapattiḥ pratyakṣānupapatteḥ ca sarvapramāṇalopaḥ ।
sarvapramāṇalope ca sarvasya grahaṇam na syāt ।
asti ca sarvasya grahaṇam ।
te vayam sarvasya grahaṇāt paśyāmaḥ asti vartamānaḥ pratyakṣanimittam pratyakṣaviṣayaḥ pratyakṣam ca iti ।
so 'yam vartamānaḥ kālaḥ upapannaḥ ।

upapannaḥ ca san dvidhā bhidyate kva cit kriyāmātravyaṅgyaḥ kva cit kriyāsantānavyaṅgyaḥ ।
kriyāmātravyaṅgyaḥ vidyate dravyam iti ।
kriyāsantānavyaṅgyaḥ pacati chinatti iti ।
kriyāsantānaḥ api dvidhā bhavati ekākārakriyaḥ nānākārakriyaḥ ca iti ekākārakriyaḥ chinatti iti yathā ।
tatra hi udyamya udyamya nipātanakriyā ekākārā ।
nānākārakriyaḥ ca santānaḥ pacati iti ।
tatra hi anekā kriyā anekākārā ca ।
yathā edhopādānam agnyabhijvālanam sthālyadhiśrayaṇam udakāsecanam taṇḍulāvapanam darvīghaṭṭanam avaśrāvaṇam avatāraṇam iti ।
eṣaḥ hi evambhūtaḥ kriyāsantānaḥ pacati iti anena ekena śabdenābhidhīyate ।
kriyāsantānasya hi atrāvicchedaḥ vivakṣitaḥ nānārambhaḥ na uparamaḥ iti ।
santānārambhavivakṣāyām pakṣyati iti ।
uparamavivakṣāyām apākṣīt iti ।

yat ca idam chidyamānam tat kriyamāṇam ।
tasmin akriyamāṇe "kṛtatākartavyatopapattes tūbhayathāgrahaṇam ।"
kasya ।
vartamānasya ।
katham ।
ubhayathā ।
kevalasya vyapavṛktasyātītānāgatābhyām sampṛktasya ca tābhyām iti ।
kva punar vyapavṛktasya ।
vidyate dravyam iti atra hi kevalaḥ śuddhaḥ vartamānaḥ abhidhīyate ।
pacati chinatti iti atra sampṛktaḥ ।
katham saṃpṛktaḥ ।
kāḥ cit tatra kriyāḥ vyatītāḥ kāḥ cit anāgatāḥ ekā ca vartamānā iti ।
anyaḥ ca loke pratyāsattiprabhṛteḥ arthasya vivakṣāyām anekaprakāraḥ vartamānasya prayogaḥ ।
kadā cit ayam vartamānam atīte prayuṅkte ।
āgataḥ san bravīti eṣaḥ āgacchāmi iti ।
kadā cit anāgate prayuṅkte ।
yathā sthitaḥ san bravīti eṣaḥ gacchāmi iti ।
evam anyeṣu prayogeṣu utprekṣitavyaḥ ।

atha idānīm upamānam avasaraprāptam parīkṣyate ।
kim punar upamānam ।
"prasiddhasādharmyāt sādhyasādhanam upamānam" iti uktam tasya ākṣepaḥ ।
"atyantaprāyaikadeśasādharmyād upamānāsiddhiḥ" iti ।
nātyantasādharmyāt upamānam bhavati yathā gauḥ evam gauḥ iti ।
bhūyaḥsādharmyāt api na upamānam siddhyati ।
na hi bhavati yathā gauḥ evam mahiṣaḥ iti ।
ekadeśasādharmyāt api na bhavati ।
na hi bhavati yathā meruḥ tathā sarṣapaḥ iti ।
na cānyā gatiḥ asti ।
tasmāt na upamānam sidhyati ।

atyantādisādharmyāt upamānapratiṣedhe na upamānapratiṣedhaḥ iti ।
yad atyantaprāyaikadeśasādharmyāt upamānam tat pratiṣiddhyate ।
tena sūtreṇa na punar upamānamātrasya pratiṣedhaḥ ।
tathā sati yad anyathā upapmānam tasya svarūpam vaktavyam ।
atha na evānyathā upamānam asti iti pratipadyase vyartham tarhi idam vākyam atyantaprāyaikadeśasādharmyāt upamānāsiddhiḥ iti ।
anabhyupagacchatā hi upamānam evam vaktavyam upamānam apramāṇam arthāpratipādakatvāt iti ।

prasiddhasādharmyasya vaidharmyasya ca upamānahetutvāt apratiṣedhaḥ ।
yaḥ ayam bhavatā pratiṣedhaḥ kriyate atyantādisādharmyāt upamānam na sidhyati iti ayam anupapannaḥ anabhyupagamāt ।
kaḥ khalu evam āha atyantādisādharmyāt upamānam iti ।
api tu prasiddhasādharmyāt upamānam sādhyasādhanabhāvam āśrityapravartate ।
tathā cāyam apratiṣedhaḥ ।
sarvathā asaṃbhavāt ।
atyantasādharmyāt upamānam sidhyati yadā tatkriyayā eva tatkriyā upamīyate ।
yathā "rāmarāvaṇayor yuddhaṃ rāmarāvaṇayor iva" iti ।
prāyaḥ sādharmyeṇāpi ।
yadā goḥ balaprakarṣajijñāsā bhavati tadā bhūyaḥsādharmyeṇa upamānam ।
yathā mahiṣaḥ tathā gauḥ iti ।
ekadeśasādharmyāt api bhavati ।
yadā tu sanmātram jijñāpayiṣitavyam bhavati meroḥ sattā kiṃrūpā iti tadā ।
yathā sarṣapasya tathā meroḥ ।
tasmāt apratiṣedhaḥ ayam iti ।

astu tarhi upamānam anumānam ।
"pratyakṣeṇāpratyakṣasiddheḥ ।"
yathā pratyakṣeṇa dhūmadharmeṇa ūrdhvagatyādinā apratyakṣaḥ dhūmadharmaḥ agniḥ anumīyate tathā pratyakṣeṇa gavā apratyakṣasya gavayasya pratipattiḥ iti apratyakṣārthapratipādakatvāt upamānam anumānam iti ।

nāparijñānāt na bhavatā upamānalakṣaṇam vyajñāyi ।
na cāpratyakṣe gavaye upamānārtham paśyāmaḥ ।
"nāpratyakṣe gavaye pramāṇārtham upamānasya paśyāmaḥ ।"

atha pratyakṣe gavaye kaḥ upamānārthaḥ yā asau saṃjñāsaṃjñisambandhapratipattiḥ sa upamānārthaḥ ।
evam ca na upamānam āgamaḥ na pratyakṣam ।
na hi ayam āgamāt pratyakṣāt vā ayam gavayaḥ iti pratipadyate iti ।

parārthatvāt ca ।
parārtham ca upamānam bhavati ।
na hi yathā gauḥ evam gavayaḥ iti etad āgamam antareṇa sārūpyamātraparijñānam upamānam uktam ।
na hi āgamamātram sārūpyaparijñānam antareṇa upamānam bhavitum arhati ।
na ca evam anumānam ।
tasmāt yathā liṅgaliṅgisaṃbandhasmṛtyanugrahe sati liṅgaparāmarśaḥ anumānam tat ca pratyakṣam tathā āgamāhitasaṃskārasmṛtyapekṣam sārūpyapratyakṣam upamānam iti ।

pratipattibhedāt ca ।
nānumānam evam bhavati yathā dhūmaḥ tathā agniḥ iti asti tu upamāne yathā gauḥ evam gavayaḥ iti ।
yatra ca pratipattibhedaḥ tat pramāṇāntaram yathā pratyakṣāt anumānam ।
apūrvānadhigamāt upamānam na bhavati iti anena pratyuktam ।

athāvasaraprāptaḥ śabdaḥ parīkṣyate ।
kaḥ punar ayam śabdaḥ ।
"āptopadeśaḥ śabdaḥ" iti uktam ।
tasya ākṣepaḥ na śabdaḥ pramāṇam sati api aprasiddheḥ ।
yasmāt vidyamānaḥ api ayam śabdaḥ aśrūyamāṇaḥ na pratipattihetuḥ pratipattihetuḥ ca pramāṇam iti ।
viṣayābhāvāt ca ।
na ca pratyakṣānumānaviṣayavyatirekī viṣayaḥ śabdasyāsti ।
na cāviṣayam pramāṇam iti ।
avijñānātmakatvāt ca na pramāṇam ।
yat pramāṇam tad vijñānātmakam pratyakṣādi ।
avijñānātmakam ca na pramāṇam ghaṭād ।
bāhyakaraṇapratyakṣatvāt ca ghaṭādivat eva na pramāṇam ।
ātmani asamavāyāt na ghaṭādivat eva pramāṇam ।
ākāśaguṇatvāt tat saṃkhyādivat na pramāṇam ।

yat tāvat sati api apramiteḥ iti tad nāsiddhatvāt ।
na hi kadā cit śabdaḥ upalabhyamāne na pramā bhavati ।
anupalabhyamāne na bhavati iti nāsau pramāṇam ।
tadā pramāṇam hi nāma yena pramīyate ।
kadā ca tena pramīyate yadā upalabhyate ।
yat punar etad viṣayābhāvāt iti ।
kaḥ evam āha pratyakṣānumānavyatirekī viṣayaḥ nāsti iti ।
ayam api asiddhaḥ hetuḥ ।
yathā ca pratyakṣādibhyaḥ viṣayabhedaḥ tathā uktam ।
yat punar etad avijñānātmakatvāt bāhyakaraṇagrāhyatvāt ātmani asamavāyāt ca iti na anekāntāt pradīpavat ।
pradīpe etat sarvam asti ।
pramāṇam ca pradīpaḥ pratyakṣāṅgatvāt iti uktam ।
tasmāt anaikāntikatvāt ahetavaḥ eva iti ।
yat punar etad ākāśaguṇatvāt ayam api anaikāntikaḥ eva ।
yathā ākāśe yat parimāṇam tad mahatpratyayakartṛtvāt pramāṇam bhavati ।
tasmāt ākāśaguṇatvāt iti ayam api ahetuḥ ।

anumānam śabdaḥ smṛtyapekṣatvāt ।
yasya smṛtyapekṣitvam tad anumānam ।
smṛtyapekṣaḥ ca śabdaḥ arthapratyāyane ।
tasmāt anumānam ।
trikālaviṣayatvāt ca ।
trikālaviṣayam anumānam ।
tathā ca śabdaḥ ।
tasmāt anumānam ।
anvayavyatirekopapatteḥ ca ।
yad anvayavyatireki tad anumānam dṛṣṭam ।
yathā dhūmaviśeṣadarśanam agnimaddhūmaviśeṣapratipattau ।
tathā ca śabdaḥ anvayavyatirekābhyām evārtham pratipādayati ।
tasmāt anumānam ।

itaḥ ca śabdaḥ anumānam "śabdo 'numānam arthasyānupalabdher anumeyatvāt ।"
pratyakṣeṇa anupalabhyamānārthaviṣayatvāt iti sūtrārthaḥ ।

itaḥ cānumānam "upalabdher advipravṛttitvāt ।"
pramāṇāntarabhāve upalabdhibhedaḥ dṛṣṭaḥ yathā pratyakṣe anumāne ca ।
anyathā hi pratyakṣe upalabdhiḥ anyathā anumāne ।
na tu evam śabde iti ।
tasmāt na pramāṇāntaram ।

sambaddhārthapratipādakatvāt ca iti sūtrārthaḥ ।
sambaddhārthapratipādakam anumānam tathā ca śabdaḥ iti ।

yat tāvat smṛtyapekṣatvāt anumānam śabdaḥ iti tad nānaikāntikatvāt ।
anumāne api smṛtyapekṣitvam asti yathā saṃśaye yathā tarke yathā upamāne iti ।
etena trikālaviṣayatvam pratyuktam ।
yat punar etad anvayavyatirekopapatteḥ iti anvayavyatirekopapattiḥ pratyakṣe api ।
yathā yatra ghaṭaḥ tatra ghaṭajñānan ।
yatra nāsti tatra tadabhāvaḥ iti ।
yat punar etad anupalabhyamānārthaviṣayatvāt iti satyam ।
anupalabhyamānārthaviṣayam anumānam na punaḥ svargāpūrvadevatādyartheṣu laukikasya pratyakṣam anumānam vā ।
api tu "āptopadeśasāmarthyāc chabdād arthasaṃpratyayaḥ ।"
na hi ayam śabdamātrāt svargādīn pratipadyate kim tu puruṣaviśeṣābhihitatvena pramāṇatvam pratipadyate ।
tathābhūtāt śabdāt svargādīn pratipadyate ।
na ca evam anumāne ।

tasmāt nānumānam śabdaḥ iti ।
śabdam ca ullikhantī pratipattiḥ śabdāt nānumānāt iti etenādvipravṛttitvam vyākhyātam ।

yat punar etat sambandhāt ca iti ।
asti śabdārthayoḥ sambandhaḥ anujñātaḥ asti ca pratiṣiddhaḥ ।
vācyavācakabhāvalakṣaṇaḥ sambandhaḥ anujñātaḥ asya śabdasyāyam arthaḥ vācyaḥ iti ।
yaḥ punar ayam svābhāvikaḥ śabdārthayoḥ sambandhaḥ iti kaiḥ cit abhyupagamyate sa pratiṣiddhaḥ ।
na svābhāvikaḥ śabdārthayoḥ sambandhaḥ asti ।
katham nāsti ।
pramāṇataḥ anupalabdheḥ ।
tatra pratyakṣeṇa tāvat śabdārthasaṃbandhasyānupalabdhiḥ atīndriyaviṣayatvāt ।
yasmāt śabdasyātīndriyaḥ api arthaḥ viṣayaḥ tasmāt na pratyakṣeṇa upalabdhiḥ iti ।

anumānena upalapsyate iti cet ।
nānumānena api vikalpānupapatteḥ ।
śabdaḥ vā arthadeśam upasampadyate arthaḥ vā śabdadeśam ।
ubhayam vā ।
na tāvat arthaḥ śabdadeśam upasampadyate pūraṇapradāhapāṭanānupalabdheḥ ।
"pūraṇapradāhapāṭanānupalabdheś ca sambandhābhāvaḥ ।"
āsya ekadeśasthānakaraṇoccāraṇīyaḥ śabdaḥ iti annāgnyasiśabdoccāraṇe pūraṇapradāhapāṭanāni gṛhyeran ।
mūrtimān ca mahān padārthaḥ modakādiḥ gavādivat āgacchan upalabhyeta ।
tataḥ ca śabdena lokavyavahāraḥ ucchidyeta ।
atha śabdaḥ arthāntikam upasampadyate tasyāpi anupapattiḥ vyāghātāt ।
nityaḥ ca śabdaḥ santānavṛttyā ca āgacchati iti vyāhatam atha na āgacchati arthadeśe eva bhavati iti nityaḥ ca bhavati ca iti anivṛttaḥ vyāghātaḥ ।
sthānakaraṇaprayatnāsambhavāt cārthadeśe na bhavati ।
atha na gacchati na bhavati tatra vyajyate ekaḥ vitatyāvasthitaḥ iti cet ।
na sarvārthopalabdhiprasaṅgāt ।
yadi sarvaśabdāḥ eva vitatyāvasthitāḥ sthānakaraṇādinimittasannidhāne sati vyajyante iti manyase sarvārthānām upalabdhiḥ prāptā ।
yad ekasya śabdasya vyañjakam tat śabdāntarāṇām api iti vitatyāvasthitasya śabdaḥ vyajyataḥ iti svaviṣayavyāptyavasthāne sati yatra kva canāvasthitānām gośabdābhivyaktau kakudādimadarthapratyāyanam syāt ।

atha sāmānyavad etat syād ।
yathā sāmānyam svaviṣayam vyāpyāvasthitam na ca sarvatra upalabhyate tathā śabde api svaviṣayam vyāpyāvasthite niyamaḥ bhaviṣyati iti ।
na yuktam evam bhavitum ।
sāmānyasya āśrayopalabdhiḥ vyaktihetuḥ ।
na punar śabdasyāśrayopalabdhiḥ asti ।
na ca vācye vṛttiḥ ।
tasmāt asamaḥ dṛṣṭāntaḥ ।
yadi ca vācyārthavṛttiḥ śabdaḥ syāt vācyopalabdhau akṛtasamayenāpi pratipādyeta yathā sāmānyam akṛtasamayaḥ api pratipadyate iti ।
tasmāt nānumānāt api pratipadyate ।

itaḥ ca svāśrayāt anyena na sambandhī śabdaḥ guṇatvāt ।
anyena gavādinā ।
śabdam prati samavāyaḥ nāsti śabdasya ākāśavṛttitvāt ।
nāpi śabdārthayoḥ ekārthasamavāyaḥ svātmani ekasyānārambhāt ।
upamānāt pratipatsyate iti na ।
upamānasyāpi na viṣayaḥ ।
āgamāt pratipatsyate iti cet ।
sa evātra vicāryate kim śabdārthau sambaddhau āhosvit asambaddhau iti ।

yat tu idam bhavatā abhidhīyate smṛtyādyapekṣatvāt anumānasādharmyāt anumānam śabdaḥ iti tasmāt eva nānumānam ।
na hi tena eva tasya sādharmyam iti ।
atha smṛtyādisādharmyāt śabdānumānayoḥ ekatvam eva ।
tarhi ekam pramāṇam prāpnoti ।
asti hi arthaparicchedakatvam sarvapramāṇānām sādharmyam iti ।
bhavatu ekam pramāṇam kim naḥ bādhyate iti ।
katham na bādhyate iti ।
yad abhīṣṭam tad nivartate ।
kim ca abhīṣṭam ।
pratyakṣānumāne bhinne iti ।
atha sāmānyam āśrityābhedaḥ deśyate tadā upekṣayā vartitavyam ।
sāmānyam āśrityābhedaḥ viśeṣam āśritya bhedaḥ iti na kim cit bādhitam ।
na cānumānam śabdaḥ svaparātmapratyāyakatvāt ।
yat svaparātmapratyāyakam tad anumānam na bhavati ।
yathā pradīpaḥ ।
pradīpaḥ yena kriyate tasyāpi upalabdhisādhanam bhavati itarasyāpi ।
śabdaḥ api evam ।
tasmāt nānumānam iti ।

yadi śabdārthau asambaddhau syātām śabdārthapratyayavyavasthā na syāt ।
śabdaḥ sambaddhaḥ artham pratipādayati pratyayaniyamahetutvāt pradīpavat ।
yaḥ pratyayaniyamahetuḥ sa sambaddhaḥ arthapratipādakaḥ dṛṣṭaḥ ।
yathā pradīpaḥ ।
śabdaḥ ca evaṃdharmā tasmāt śabdaḥ api sambaddhārthapratipādakaḥ iti ।
pratyayaḥ vā pakṣīkartavyaḥ sambaddhābhyām śabdārthābhyām vastupratyayaḥ bhavati niyamāt kuṇḍalī iti pratyayavat ।

na sambandhakāritam śabdārthavyavasthānam ।
kim tarhi ।
samayakāritam ।
kaḥ punar ayam samayaḥ ।
abhidhānābhidheyaniyamaniyogaḥ ।
tasmin upayukte śabdārthavyavasthā bhavati ।
kaḥ cit ca sambandhaḥ anujñātaḥ iti yad avocāma samayam tad avocāma iti ।
sā iyam śabdārthavyavasthā anyathā api bhavati iti ahetuḥ ।
ayam ca vācyavācakabhāvalakṣaṇaḥ sambandhaḥ svābhāvikaśabdārthasambandhavādinā abhyanujñeyaḥ ।
na hi svābhāvikasambandhavādinaḥ anupayuktaśabdārthasambandhasya śabdaśravaṇāt viśeṣapratyayaḥ bhavati ।
sa punaḥ samayaḥ kutaḥ pratyetavyaḥ ।
padajñānāt lokataḥ ca iti ।
tad hi śāstram samayasya avilopārtham praṇītam ।
lokataḥ ca samayaḥ boddhavyaḥ ।
mātrādīn teṣu teṣu artheṣu tān tān śabdān prayuñjānānupalabhya so 'pi tathā eva śikṣitaḥ tān eva śabdān teṣu teṣu artheṣu prayuṅkte na punar enam kaḥ cit lipim iva śikṣayati iti ।

na svābhāvikaḥ śabdārthayoḥ sambandhaḥ ।
yadi svābhāvikaḥ śabdārthayoḥ sambandhaḥ abhaviṣyan na jātiviśeṣe śabdārthavyavasthābhaviṣyat ।
asti tu yathākāmam prayogaḥ ।
jātiviśeṣe yathākāmam prayogaḥ dṛṣṭaḥ ।
na punaḥ svābhāvikena sambandhena sambaddhānām jātiviśeṣe vyabhicāraḥ dṛṣṭaḥ ।
na hi pradīpaḥ asmākam anyathā prakāśayati anyathā jātiviśeṣaḥ iti ।
jātiviśeṣaśabdena punar deśaḥ abhidhīyate iti ।

"tadaprāmāṇyam anṛtavyāghātapunaruktadoṣebhyaḥ" iti sūtram ।
tad iti adhikṛtaśabdābhidhānāt śabdaviśeṣādhikāraḥ ।
yasmāt prāptam api prakaraṇena śabdam tacchabdena punar abhidhatte tad jñāpayati śabdaviśeṣam prati iyam cintā na tu śabdamātram prati ।
anyathā evam vaktavyam apramāṇam śabdaḥ anṛtavyāghātapunaruktadoṣebhyaḥ iti ।
aprāmāṇyam arthasyāpratyāyakatvam ।
anṛtatvam ayathārthābhidhānam ।
vyāghātaḥ padayoḥ vākyayoḥ vā sahāsambhavaḥ ।
punaruktam pūrvābhihitārthābhidhānam ।
udāharaṇāni bhāṣye ।

tatrānṛtatve hetuḥ phalādarśanam ।
agnihotram juhuyāt iti vidhivākyam ।
asya vyāghātaḥ kālāsambhavena uditānuditasamayādhyuṣitapratiṣedhāt ।
na cānyaḥ kālaḥ vidyate yatrāgnihotrahavanam syāt ।
uditānuditasamayādhyuṣitavākyānām vā parasparavirodhaḥ ।
prathamottamayoḥ sāmidhenyoḥ trir abhidhānam punaruktam ।
udāharaṇam ca bhāṣye ।

dṛṣṭāntatvena etāni vākyāni upanyasya ekakartṛkatvena śeṣavākyānām apramāṇatvam iti ।
agnihotrādivākyānām vā pramāṇatvapratiṣedhaḥ vedaikadeśatvena tadanyavākyavat ।
punaruktatāyām pūrvam uttaram vā na vākyam ekena pratīyamānatvāt ।

yat tāvat anṛtatvāt apramāṇam vedavākyāni phalādarśanāt iti tad atra sampradhāryam ।
kim phalādarśanam vedavākyānām apramāṇatvāt āho karmakartṛsādhanavaiguṇyāt iti ।
vayam tu brūmaḥ karmakartṛsādhanavaiguṇyāt iti ।
phalādarśanāt ca kāraṇānām asāmagyram gamyate ।
iṣṭeḥ karaṇasādhanatvena abhyupagamāt ca doṣaḥ ।
na ca iyam iṣṭiḥ mayā sākṣāt putrakāraṇatvenābhyupagamyate api tu pitarau iṣṭyā saṃprayujyamānau putram janayataḥ ।
tatra na jñāyate kim pitroḥ asādguṇyāt putrajanma na bhavati āhosvit iṣṭeḥ asādguṇyāt iti ।
mantrāḥ ca iṣṭasādhanatvena prayujyamānāḥ iṣṭyaṅgam bhavanti ।
tatrāpi na jñāyate kim iṣṭiḥ mantrāṇām vaiguṇyāt na sampannā āhosvit darbhedhmādeḥ kāraṇasya vaiguṇyāt iti ।
yathā eva mantrāṇām nyūnādhikabhāvena prayujyamānānām iṣṭiḥ na nirvartate tathā darbhedhmādeḥ api sādhanasya vaiguṇyāt iti ।

na kevalam sādhanavaikalyāt eva iṣṭeḥ anabhinirvṛttiḥ tathā iṣṭeḥ sādhayituḥ karmaṇaḥ cāsādguṇyāt iti ।
upetyeṣṭisampadam na kevalā eva iṣṭiḥ kāraṇam iti uktam ।
tatra putrajanmādarśanena na yuktam vaktum manuṣyadharmaṇā mantrāṇām asāmarthyāt puttrānutpattiḥ iti ।
ubhayathā dṛṣṭatvāt sandehaḥ iti cet nābhyupetahāneḥ ।
atha manyase trikāraṇam putrajanma tatrānyatarakāraṇavaikalyāt putraḥ na bhavati iti kāraṇavaikalyam gamyate ।
tatra yathā eva pitryoḥ vaiguṇyāt putrānutpattiḥ tathā mantrāṇām api apramāṇatvāt iti sandihyate ।
nābhyupetahāneḥ ।
pūrvam bhavatā abhyadhāyi vedaḥ apramāṇam iti adhunā tu abhidhīyate sandigdham pramāṇatvam iti ।
evam ca bruvatā pūrvaḥ vādaḥ tyaktaḥ bhavati ।
samānam iti cet ।
atha manyase samānam etad bhavataḥ api kim pitroḥ vaiguṇyāt putrājanma utāho vedavākyānām apramāṇatvāt iti sandihyate ।
nāsādhanāt ।
na mayā etat sādhyate vedavākyāni pramāṇam apramāṇam vā iti ।
bhavatā tu sādhyate ।
tatra mayā bhavataḥ sādhanānyataravaiguṇyāt putrajanma na bhavati iti sandigdhaḥ hetuḥ apadiśyate ।
tatsahakāritvāt ca upadeśaḥ dārumathanavat iti ।
na iyam iṣṭiḥ sākṣāt kāraṇatvena putrajanmanaḥ upadiśyate ।
api tu putrakāmaḥ iṣṭim kurvīta iti ।
yathā agnikāmaḥ dāruṇī mathnīyāt iti upadeśaḥ ।
tatra ca kartṛkarmaṇoḥ vaiguṇyāt agniḥ na bhavati iti na upadeśavaiyarthyam ।
tathā ihāpi iti adoṣaḥ ।
sāmastye phalaniṣpattidarśanāt ca ।
yatra ca samastāni kāraṇāni tatra phalābhinirvṛttiḥ dṛṣṭā iti adoṣaḥ ।
yat ca idam vākyam "tadaprāmāṇyam anṛtavyāghātapunaruktadoṣebhyaḥ" iti tad api vedavākyasya pakṣīkṛtatvāt avyāpakam ।
atha yāni evaṃdharmakāṇi vākyāni tāni pakṣīkriyante teṣu api eṣām dharmāṇām viśeṣaṇatvena upayuktatvāt aprāmāṇyapratipādakaḥ hetuḥ vaktavyaḥ ।
anṛtatvāt aprāmāṇyam iti cet ।
kim idam anṛtatvam nāma ।
yadi ayathārthābhidhānam nanu ayam eva pratijñārthaḥ apramāṇam iti ।
anṛtatvam ca asiddham iti uktam etat ।

yat punar etad vyāghātadoṣāt iti ।
"abhyupetya kālabhede doṣavacanāt ।"
na vyāghātaḥ ।
agnyādhānakāle evāyam niyamaparigrahaḥ udite hotavyam anudite hotavyam samayādhyuṣite hotavyam iti ।
so 'yam abhyupetya kālam yadā atikrāmati tadā abhyupetakālātikramāt nindyate ।
nindāvacane ca na vyāghātaḥ ।

ubhayapratiṣedhānabhidhānāt ।
na idam anyathā ।
yadi punar etad ubhayapratiṣedhābhidhānam syāt bhavet ayam prasaṅgaḥ vyāghātaḥ iti ।
na punar etāni pratiṣedhavākyāni udite hotavyam iti evam ādīni ।
tasmāt aprasaṅgaḥ ayam iti ।
atha punar etāni vākyāni homavidhipratiṣedhakāni syuḥ tadā uditādigrahaṇam vyartham ।
evam eva vaktavyam iti agnihotram juhuyāt iti yad vākyam tad na kartavyam iti ।
evam ca saṃgatārthatā yathā etad vyākhyātam ।
evam pūrvottare ca vākye saṅgate bhavataḥ havanam anūdya kālaviśeṣavidhānāt iti ।
evam etad na punar yathā asmābhiḥ vyāghātaḥ abhidhīyate iti niyamahetuḥ vaktavyaḥ ।
idam eva uditādivākyam niyamahetuḥ ।
katham iti ।
idam eva uditādivākyam kāmataḥ vā vikalpyetābhihitam vā anūdyate iti ।
abhihitānuvādaḥ nyāyaḥ ।
tatra hi pramāṇānām avisaṃvādaḥ ।
itaratra vyāghātaḥ iti ।

yat punar etat punaruktadoṣāt iti ।
na punaruktadoṣaḥ anuvādopapatteḥ ।
punaruktam nāma tasya evārthasyānaṅgīkṛtaviśeṣasya yat punarvacanam ।
anuvādaḥ tu punar śrutisāmānyāt aṅgīkṛtaviśeṣasyārthasya vādaḥ ।
evam ca sati yathoktaḥ na doṣaḥ ।
udāharaṇam bhāṣye ।
putrakāmeṣṭyādivākyāni pramā vedaikadeśatvāt "bhūmir āvapanam mahat" iti vākyavat ।

itaḥ ca padādiniyamāt "dvādaśa māsāḥ saṃvatsaraḥ" iti vākyavat ।

itaḥ ca kartṛviśeṣābhihitatvāt "agnir himasya bheṣajam" iti vākyavat ।

samastāni vā vedavākyāni pakṣīkṛtya abhidhīyante pramāṇam vedavākyāni arthavibhāgavattvāt manvādivākyavat ।
yathā manvādivākyāni arthavibhāgavanti arthavibhāgavattve sati prāmāṇyam tathā ca vedavākyāni arthavibhāgavanti ।
tasmāt pramāṇam iti ।

vibhāgaḥ ca trividhaḥ bhavati "vidhyarthavādānuvādavacanaviniyogāt ।"
tridhā khalu brāhmaṇavākyāni bhavanti vidhivacanāni arthavādavacanāni anuvādavacanāni ca ।

tatra "vidhir vidhāyakaḥ ।"
yad vākyam vidhāyakam deśakam sa vidhiḥ ।
vidhiḥ tu niyogaḥ anujñā vā ।
yad vākyam vidhatte idam kuryāt iti sa niyogaḥ ।
anujñā tu yat kurvāṇukam anujānāti tad anujñāvākyam ।
yathā agnihotravākyam eva tatsādhanāvāptipravṛttipūrvakatvam anujānāti ।

eṣām udāharaṇāni bhāṣye ।

vidhyanuvacanam ca anuvādaḥ vihitānuvacanam ca ।
pūrvaḥ śabdānuvādaḥ ।
paraḥ arthānuvādaḥ ।
yathā punaruktam dvividham śabdapunaruktam arthapunaruktam ca ।
śabdapunaruktam anityaḥ nityaḥ iti ।
arthapunaruktam anityaḥ nirodhadharmakaḥ iti ।

kaḥ asya sūtrasyārthaḥ ।
pratītārthaśabdābhyāsaḥ anuvādapunaruktayoḥ sāmyam ।
punaruktaḥ api pratītārthaḥ śabdaḥ abhyasyate anuvāde api evam ।
ataḥ pratītārthaśabdābhyāsāt ubhayam asādhu iti ।

"śīghrataragamanopadeśavad abhyāsān nāviśeṣaḥ" iti ।
yathā śīghram gamyatām śīghrataram gamyatām iti ca tarapā kriyātiśayaḥ abhidhīyate tathā anuvādalakṣaṇenāpi abhyāsena kriyātiśayaḥ abhidhīyate iti ।

asya prayogaḥ ।
arthavān anuvādalakṣaṇaḥ abhyāsaḥ pratyayaviśeṣahetutvāt śīghrataragamanopadeśavat ।
yathā śīghraśabdāt śīghrataraśabdaḥ prayujyamānaḥ pratyayaviśeṣahetutvāt na punaruktadoṣam labhate tathā anuvādalakṣaṇaḥ abhyāsaḥ pratyayaviśeṣahetutvāt na punaruktadoṣam lapsyate iti ।
kaḥ punar asau viśeṣaḥ bhavati iti vaktavyam ।
tad ucyate ।
ādye pacati śabdaprayoge pākaḥ nirvartanīyaḥ iti paktuḥ pratyayaḥ bhavati ।
dvitīyāt tu pacati śabdāt avadhāraṇapratyayaḥ bhavati mayā eva paktavyam iti ।
sātatyapratyayaḥ vā bhavati satatam mayā paktavayam iti ।
adhyeṣaṇapratyayaḥ vā bhavati māmeva ayam adhikuruta iti ।
āśupratyayaḥ vā bhavati āśu mayā paktavyam iti ।
evam śrotuḥ ।
yathā ca śrotuḥ tathā ca vaktuḥ api ete eva pratyayāḥ bhavanti iti ।
punarukte tu na kaḥ cit viśeṣaḥ gamyate iti asti mahān viśeṣaḥ punaruktānuvādayoḥ ।
evam anyaḥ api anuvādasya prayogaḥ loke boddhavyaḥ iti ।

kim punaḥ pratiṣedhahetūddhārāt eva pramāṇatā vedavākyānām siddhā ।
na ।
kim kāraṇam ।
na sādhanam antareṇa siddhiḥ asti iti ।
kutaḥ tarhi ।
pramāṇataḥ ।
kim tat pramāṇam ।
arthavibhāgavattvam ।
"mantrāyurvedaprāmāṇyavac ca tatprāmāṇyam āptaprāmāṇyāt ।"
ca śabdaḥ pūrvahetvanukarṣaṇārthaḥ ।
yathā mantrāyurvedavākyāni puruṣaviśeṣābhihitatvāt pramāṇam tathā vedavākyāni iti puruṣaviśeṣābhihitatvam hetuḥ ।
kim āyurvedasya prāmāṇyam yat tad āyurvedena upadiśyate idam kṛtvā iṣṭam adhigacchati idam kṛtvā aniṣṭam jahāti ।
tasyānuṣṭhīyamānasya tathābhāvaḥ aviparyayaḥ etat prāmāṇyam ।
kiṃkṛtam etat ।
āptaprāmāṇyakṛtam ।
kim punar āptānām pramāṇatvam ।
sākṣāt kṛtadharmatā ।
yam te padārtham upadiśanti sa taiḥ sākṣāt kṛtaḥ bhavati iti ।
bhūtadayā ca ।
yasmai ca upadiśanti tam pratyeṣām anukampā bhavati ।
yathā parijñānārthacikhyāpayiṣā ca asya bhavati ।
etena trividhena viśeṣaṇena viśiṣṭaḥ vaktā āptaḥ ।
tena yaḥ upadeśaḥ kriyate sa pramāṇam iti ।

dṛṣṭārthavākyāvisaṃvādena vā śeṣānumānam ।
yad vākyam dṛṣṭārtham yathā "grāmakāmo yajeta" iti evam ādi tena śeṣānumānam pramāṇam iti ।

laukikam api vākyam anena eva triprakāreṇa viśeṣaṇena viśiṣṭasya vaktuḥ pramāṇam bhavati ।
asya prayogaḥ ।
pramāṇam vedavākyāni vaktṛviśeṣābhihitatvāt mantrāyurvedavākyavat iti ।

ekakartṛkatvena vā mantrāyurvedavākyāni pakṣīkṛtyālaukikaviṣayapratipādakatvena vaidharmyahetuḥ vaktavyaḥ ।

pauruṣeyatvam asiddham nityatvāt iti cet ।
atha manyase nityāni vedavākyāni ।
nityatvāt ca eṣām prāmāṇyam ।
tasmāt pauruṣeyatvam asiddham ।
nāsiddhatvāt ।
siddhe nityatve etad yuktam vaktum ।
tat tu na siddham iti ataḥ na yuktam etat ।
yadi na nityāni katham pramāṇam ।
pratipādakatvāt pramāṇam na nityatvāt ।

ke cit tu bruvate na kim cit nityam pramāṇam asti iti pramāṇatvāt evānityāni iti tat tu na samyag iti paśyāmaḥ ।
nityam api pramāṇam yathā manaḥ ātmā ca ।
pramāṇaśabdasya samudāyavācitvāt ।
ayam khalu pramāṇaśabdaḥ samudāye vartate ।
tatra ca nityam anityam cānekam samudāyi pramāṇasyāṅgatvāt pramāṇam iti ucyate ।
yathā pradīpaḥ ।
evam ca nityam api pramāṇam asti iti ।
yadā ca paramāṇvādi nityam itaravastusādhakatvena upādīyate tadā paramāṇvādeḥ nityasya pramāṇabhāvāt pramāṇatvāt anityaḥ iti anekāntaḥ bhavati iti anuttaram etat ।

tasmāt yuktam arthavibhāgavattvāt antiyatvam laukikavākyavat iti ।
yathārthavibhāgavanti laukikavākyāni tathā ca vedavākyāni tasmād na nityāni iti ।

laukikavākyāny api nityāni iti cet ।
atha manyase yāni api etāni laukikavākyāni arthavibhāgavanti tāni api nityāni iti ।
arthavisaṃvādaḥ na syāt ।
yaḥ ayam arthavisaṃvādaḥ laukike vākye sa na syāt ।
dṛṣṭaḥ tu ।
tāni anityāni iti cet ।
viśeṣahetuḥ vaktavyaḥ ।
tulye arthavibhāgavattve tulye cārthapratipādakatve laukikāni anityāni vaidikāni nityāni iti viśeṣahetuḥ vaktavyaḥ ।
tulyam bhavataḥ api anityatve viśeṣahetuḥ vaktavyaḥ iti ।

uktaḥ arthavibhāgavattvam hetuḥ ।
itaḥ ca varṇavattvāt varṇavanti laukikāni vākyāni anityāni ca ।
tathā ca vedavākyāni ।
tasmāt tāni api anityāni ।
itaḥ ca sāmānyaviśeṣavattve sati śrotragrāhyatvāt laukikavākyavat eva ।
itaḥ ca padādiniyamāt laukikavākyavat ।

darśanasya parārthatvāt iti cet ।
atha manyase darśanam parārtham dṛṣṭam ।
darśanaśabdaḥ uccāraṇārthaḥ ।
tat ca uccāraṇam parapratipādanārtham ।
na hi kaḥ cit ātmapratipattaye śabdam uccārayati ।
yadi cāyam nityaḥ bhavati tataḥ śabdāt arthapratyayaḥ yuktaḥ ।
athānityaḥ utpannapradhvaṃsī tataḥ asya śrotuḥ nityam apūrvaḥ śabdaḥ śrotraviṣayam iti na cāpūrvaśabdaśravaṇāt sampratipattiḥ yuktā ।
na hi nārikeladvīpavāsinaḥ aprasiddhagośabdasya gośabdaśravaṇāt kakudādimadarthapratipattiḥ bhavati ।
tathā cānityavādinaḥ sarve śabdāḥ ।
tasmāt asyāpi śabdāt pratyayaniyamaḥ na prāptaḥ iti ।
nānekāntāt kṣaṇavidhvaṃsiṣu api pradīpeṣu parapratyāyanam dṛṣṭam iti ।
na udāharaṇavaidharmyāt pradīpaḥ anākhyātaḥ prakāśanīyārthasambandhāt prakāśanīyārthasampratipattim karoti na punar anākhyātaḥ śabdaḥ iti ।
kaḥ evam āha anākhyātaḥ śabdaḥ pratipādayati iti ।
sambandhasyādarśanāt ākhyānam anupapannam ।
uktam etad yathā na śabdārthayoḥ prāptilakṣaṇaḥ sambandhaḥ asti iti ।
vācyavācakabhāvalakṣaṇaḥ tu pauruṣeyaḥ sambandhaḥ sa ca kṛtakaḥ iti sa ca saṃsārānāditvāt lokataḥ avagamyate ।
ye tu saṃsāram anādimantam varṇayanti te evam upālabhyāḥ ।

atha yaḥ ayam abhilāpaḥ nityāḥ vedāḥ iti sa katham ।
sampradāyasyāvicchedāt tāni eva vedavākyāni manvantaracaturyugāntareṣu sampradāyābhyāsāvicchedena pravartante ।
tadapekṣayā laukikāḥ śabdān na prayuñjate nityāḥ vedāḥ iti yathā nityāḥ saritaḥ nityāḥ parvatāḥ iti ।
etat ca manvādivākyeṣu samānam ।
kutaḥ etat sampradāyābhyāsāvicchedāt nityatvam na punar nityatvāt eva ।
anityatve pramāṇāvighātāt yāni mayā anityatve pramāṇāni upadiṣṭāni tāni na vihanyante ।
teṣām avighātāt anityatve sati sampradāyābhyāsāvicchedāt nityatvopacāraḥ iti ।

"pratyakṣānumānopamānaśabdāḥ pramāṇāni" iti sūtram ।
tasyāpekṣaḥ "na catuṣṭvam aitihyārthāpattisambhavābhāvaprāmāṇyāt ।"
asyārthaḥ ।
ayathārthaḥ ayam pramāṇoddeśaḥ iti ।
na catvāri eva pramāṇāni aitihyārthāpattisambhavābhāvāḥ api pramāṇāni iti ।

saṃśayavyudāsārtham vā aitihyādayaḥ upakṣipya pratiṣidhyante ।
pratyakṣādīni ca pramāṇāni iti ।
aitihyādīni ca iti ke cit manyante ।
tatra śrotuḥ saṃśayaḥ syāt kim vidyamānāḥ aitihyādayaḥ na abhihitāḥ utāvidyamānāḥ iti ।

vidhinyūnatāparihārārtham vā prakaraṇam ।
vidyamānāni aitihyādīni na abhihitāni iti vidhihīnam śāstram syāt ।
doṣavatām doṣānabhidhānāt doṣahīnam vā śāstram syāt iti ataḥ uddiśya nivartyante ।
doṣavantaḥ aitihyādayaḥ iti ataḥ nābhidhīyante iti ।
doṣaḥ tarhi vaktavyaḥ ।
atha doṣaḥ nābhidhīyate doṣahīnam śāstram iti tatparihārārtham prakaraṇam upadiśyate ।

pratyakṣādiṣu antarbhāvapradarśanārtham vā ।
aitihyādīni pratyakṣādiṣu antarbhāvayitum ye yatrāntarbhavanti tatra teṣām pradarśanārtham prakaraṇam iti ।
siddhatvāt anārambhaḥ ।
nanu ayam arthaḥ catvāri eva pramāṇāni iti etasmin eva vibhāgoddeśasūtre siddhaḥ iti siddhatvāt punar anārambhaḥ iti ।
na avadhāraṇaprayojanasya itaḥ siddheḥ ।
yena nyāyena catvāri eva pramāṇāni iti etad avasthāpyate sa nyāyaḥ iha prakaraṇe varṇyate ।
tasmāt ārabhyam eva iti ।

kim idam aitihyam nāma ।
anirdiṣṭapravaktṛkam pravādapāramparyam iti hocuḥ vṛddhāḥ kathayanti iti ।

arthāt āpattiḥ arthāpattiḥ ।
āpattiḥ prāptiḥ prasaṅgaḥ ।
yasmin vākye abhidhīyamānāt arthāt anyaḥ arthaḥ āpadyate sārthāpattiḥ ।
yathā asatsu megheṣu vṛṣṭiḥ na bhavati iti kim atrārthāt āpadayte ।
satsu bhavati iti ।

sambhavaḥ nāmāvinābhāvavartinaḥ padārthasya grahaṇāt anyasya sattāvijñānam ।
yathā droṇasya sattāgrahaṇāt āḍhakasya sattā iti ।

abhāvaḥ pratyanīkasya grahaṇāt tadvirodhinaḥ grahaṇam ।
yathā vidhārake vāyvabhrasaṃyoge sati gurutvapratibandhāt apām apātaḥ pratiṣiddhaḥ ।
tadapām apātena virodhinam vāyvabhrasaṃyogam pratipadyate iti ।

tāni etāni aitihyādīni iti evaṃbhūtāni lakṣaṇabhedāt eteṣu evāntarbhavanti iti na pṛthag ucyante ।
viṣayābhāvāt ca ।
na hi pratyakṣādipramāṇavyatirekī viṣayaḥ aitihyādīnām sambhavati ।
ataḥ ca na pramāṇāntarāṇi ।
atha prayojanabhedāt bhedam pratipadyase ।
evam tarhi aṣṭatvam nivartate ।
yad abhyupagatam pramāṇāṣṭatvam tad nivartate prayojanabhedāt pramāṇabhedam abhyupagacchate iti ।
ekakaraṇanimittaḥ ca prayojanabhedaḥ dṛṣṭaḥ iti anekāntaḥ ।
yathā ekam cakṣuranekanīlādibhinnarūpagrahaṇaprayojanam iti ।
indriyānekatvam vā ।
atha prayojanabhedāt bhedam manyase ।
ekam indriyam anekam prāpnoti ।
atha viṣayasāmānyāvyatirekāt ekam indriyam ।
na yuktaḥ tarhi pratiṣedhaḥ ।

"na catuṣṭvam aitihyārthāpattisambhavābhāvaprāmāṇyāt" iti ।

yadi etāni pramāṇāni na pramāṇāntarāṇi tarhi kva antarbhavanti iti vaktavyam ।
antarbhāvapradarśanārtham sūtram "śabda aitihyānarthāntarabhāvād anumāne 'rthāpattisambhavābhāvānarthāntarabhāvāc cāpratiṣedhaḥ ।"
śabde aitihyam antarbhavati samānalakṣaṇatvāt ।
na śabdalakṣaṇam aitihyāt nivartate ।
so 'yam bhedaḥ sāmānyena saṃgṛhītaḥ ।
anumāne arthāpattisambhavābhāvānām antarabhāvaḥ samānalakṣaṇatvāt ।
anumāne arthāpattisambhavābhāvāḥ antarbhavanti ।
katham arthāpattiḥ anumānena saṃgṛhyate ।
dvayoḥ ekatarapratiṣedhasya dvitīyābhyanujñāviṣayatvāt ।
yatra yatra dvayoḥ vastunoḥ ekatarad vastu pratiṣidhyate tatra tatra dvitīyābhyanujñā dṛṣṭā ।
yathā divā na bhuṅkte iti abhidhānāt rātrau bhuṅkte iti gamyate ।

eke tu bruvate na iyam arthāpattiḥ divā na bhuṅkte iti ।
atra kila avadhāraṇadvayam divā na bhuṅkte eva divā eva na bhuṅkte iti ca ।
ubhayaprāptau na vaktavyam rātrau bhuṅkte iti ।
etat tu na samyag asambhavāt ।
divā na bhuṅkte eva iti ayam arthaḥ asambhavena nirākṛtaḥ ।
na hi kaḥ cit divā bhuṅkte eva ।
bhuñjānaḥ api tāvat na bhuṅkte eva kim punar abhuñjānaḥ iti ।
tasmāt asambhavena asya arthasya nirākṛtatvāt kālapratiṣedhaḥ anena vākyena divā na bhuṅkte iti ।
anyathā anarthakam syāt ।
kriyāntaranivṛtteḥ asambhavena nirākṛtatvāt kālapratiṣedhasya cānabhyupagamāt anarthakam vākyam ।
bhavatu anarthakam vākyam kim naḥ bādhyate ।
katham na bādhyate ।
yad abhyupetam tad nivartate ।
kim cābhyupetam ।
kriyāntarapratiṣedhaḥ yam na kālapratiṣedhaḥ iti ।
na ca idam anarthakam ।
tasmāt ubhayoḥ sāmarthyaprāptayoḥ ekatarapratiṣedhe dvitīyābhyanujñānāt anumānam evārthāpattiḥ ।
katamat anumānam ।
sāmānyatodṛṣṭam ।

etena sambhavābhāvau vyākhyātau ।
sambhavaḥ anumānam ।
abhāvaḥ api evam eva ।
tat ca varṇitam ।
anayoḥ api sāmānyatodṛṣṭe evāntarbhāvaḥ iti ।
tad evam antarbhāvāt pṛthaganapadeśaḥ iti ।

satyam etāni pramāṇāni na tu pramāṇāntarāṇi iti uktam ।
tatrārthāpatteḥ pramāṇabhāvābhyanujñā na upapadyate ।
tathā iha iyam "arthāpattir apramāṇam anaikāntikatvāt ।"
yā iyam bhavatā arthāpattiḥ pramāṇatvena pratipādyate sā na pramāṇam ।
apramāṇam iti nārthasya ekadā api pratipādikā ।
yathā megheṣu asatsu vṛṣṭiḥ na bhavati satsu bhavati iti arthāt āpannam satsu api ekadā na bhavati iti anaikāntikī arthāpattiḥ ।
arthāpattimātrasya pakṣīkaraṇe anaikāntikatvam avyāpakam ।
yadi tāvat arthāpattimātram pakṣayasi tataḥ arthāpatteḥ anaikāntikatvam aśakyam darśayitum athānaikāntikī yā sā pakṣīkriyate tadā abhyupagamaḥ ।
vayam api brūmaḥ anaikāntikī apramāṇam iti ।
hetuḥ ca nāsti hetoḥ pratijñāviśeṣaṇatvāt ।
yā anaikāntikī sā apramāṇam iti pratijñā ।
tatra hetuḥ nāsti ।
na cāyam arthaḥ sādhyaḥ iti hetvabhāvaḥ ।
vyāghātaḥ cābhyupagamāt anaikāntikī yā arthāpattiḥ sā pramāṇam na bhavati iti bruvatā yā aikāntikī sā pramāṇam iti abhyupagatam bhavati ।
anarthakam ca idam abhidhānam ।
yā anaikāntikī arthāpattiḥ sā na pramāṇam iti ।

yām api bhavānanaikāntikīm arthāpattim manyate sā api nānaikāntikī "anarthāpattāv arthāpattyabhimānāt ।"
na iyam arthāpattiḥ anaikāntikī arthāpattiḥ ca satsu megheṣu vṛṣṭiḥ bhavati iti ।
sā iyam anaikāntikī katham ।
na satsu bhavati eva api tu satsu eva bhavati iti ।
yat tu satsu megheṣu vṛṣṭiḥ na bhavati iti kāraṇapratibandhaḥ asau ।
na tad arthāpatteḥ prameyam ।
kim punar asyāḥ prameyam ।
kāraṇe sati kāryam bhavati iti ।
sā iyam anaikāntikī katham syāt ।
yadi asati api kāraṇe kāryam utpadyate tat tu na dṛṣṭam iti na kadā cit anaikāntikatvam ।

yaḥ ayam bhavatā pratiṣedhaḥ kriyate arthāpattiḥ na pramāṇam anaikāntikatvāt iti ayam api anaikāntikaḥ sattāpratiṣedhāt ।
nānena pratiṣedhenārthāpatteḥ sattā pratiṣidhyate ।
katham na sattā pratiṣidhyate ।
yasmāt arthāpatteḥ viśeṣaḥ pratiṣidhyate nārthāpattimātram tena sattāpratiṣedhāt anaikāntikaḥ bhavati iti ।

atha manyase na pratiṣedhasya sattvam viṣayaḥ kim tu pramāṇatvam so 'yam pratiṣedhaḥ svaviṣaye pravartamānaḥ nānaikāntikaḥ bhavitum arhati iti anaikāntikaḥ hi nāma sa jñeyaḥ yaḥ svaviṣayatajjātīyānyavṛttiḥ ।
na cānaikāntikam prāmāṇyapratiṣedhe asti ।
tasmāt nānaikāntikaḥ pratiṣedhaḥ iti ।
"tatprāmāṇye vā nārthāpattyaprāmāṇyam ।"
yadi svaviṣayatajjātīyānyavṛttim anaikāntikam manyase arthāpattiḥ api tarhi anaikāntikī na bhavati na hi asati kāraṇe kvacid api kāryam utpadyamānam dṛṣṭam iti ।
tad idam sūtram vyāghātadeśanārtham ।
yad uktam bhavatā svaviṣayāt anyatra vartamānam anaikāntikam na bhavati arthāpattiḥ cānaikāntikī iti vyāhatam ।
ajñānam vā ।
athābuddhvā ekāntikānaikāntikavyavahāram idam ucyate arthāpattiḥ apramāṇam anaikāntikatvāt iti tadā upekṣayā vartitavyam ।
na unmattavākyāni pratisamādheyāni iti ।

nābhāvaḥ pramāṇam viṣayābhāvāt ।
yad aviṣayam tad apramāṇam ।
yathā gośabdaḥ aśvapratipādane ।
tathā cābhāvaḥ ।
tasmāt apramāṇam ।

kaḥ ca evam āha abhāvaḥ pramāṇam iti ।
api tu abhāvaviṣayā pratipattiḥ pramāṇam ।
tayā pratīyate iti ।
kaḥ punar asyāḥ viṣayaḥ ।
abhāvaḥ iti uktam ।

tatrānekadhābhinnasya abhāvaprapañcasya udāharaṇārtham sūtram "lakṣiteṣv alakṣaṇalakṣitatvād alakṣitānāṃ tatprameyasiddhiḥ ।"
alakṣitāni vāsāṃsi ānaya iti prayuktaḥ ubhayasannidhau yeṣu vāsaḥsu lakṣaṇāni na paśyati tāni lakṣaṇābhāvena eva pratipadyate praiṣasampratipattyoḥ ekaviṣayatvāt ।
pratipadya ca ānayati ।
pratipattihetuḥ ca pramāṇam ।
tasmāt sidhyati abhāvasya pramāṇatvam ।

asati arthe nābhāvaḥ iti cet ।
atha manyase yatra yad bhavati tat tatra na bhavati ।
na cālakṣiteṣu vāsaḥsu lakṣaṇāni bhavanti ।
tasmāt na tatra na bhavanti iti ।
nāparijñānāt ।
na bhavatā asmadabhiprāyaḥ abodhi ।
na brūmaḥ yad yatra bhavati tatra tat na bhavati iti ।
api tu lakṣitāni vāsāṃsi upalabhamānaḥ itarāṇi lakṣaṇābhāvaviśiṣṭāni pratipadyate iti ।
ayathārthaḥ ayam upalāmbhaḥ iti ataḥ uktārtham sūtram nānyalakṣaṇopapatteḥ iti ।

yāni tāni lakṣiteṣu vāsaḥsu lakṣaṇāni tāni na kasya cit na santi iti ।
yāni ca santi teṣām abhāvaḥ vyāhataḥ ।
atra uktam nāparijñānāt iti ।

asya cārthasya jñāpanārtham sūtram "na lakṣaṇāvasthitāpekṣasiddheḥ ।"
na brūmaḥ yāni bhavanti teṣām tatra evābhāvaḥ iti ।
api tu keṣu cit lakṣaṇāni avasthitāni apekṣya yeṣu tāni na bahvanti tāni lakṣaṇābhāvena pratipadyate iti ।

abhāvadvaitam khalu bhavati iti prāk ca utpatteḥ avidyamānatā ūrdhvam ca vināśāt avidyamānatā iti ।
tatra yaḥ ayam vināśāt abhāvaḥ lakṣaṇānām alakṣiteṣu vāsaḥsu so 'nupapannaḥ na itaraḥ iti ।
"asati arthe nābhāvaḥ ।
tatsiddheḥ alakṣiteṣu ahetuḥ" iti ca ubhe api ete chalasūtre ।
chalasya uktam uttaram jñātvā ajñātvā vā asambaddham ajñānam vā ।
tasmāt aprayojyam chalam iti ।

"āptopadeśaḥ śabdaḥ" iti pramāṇabhāve viśeṣaṇam bruvatā nānāprakāraḥ śabdaḥ iti jñāpyate ।
katham nāsati bhede viśeṣaṇam arthavat ।
na cānarthakam viśeṣaṇam yuktam iti ।
yuktam nānābhūtaḥ śabdaḥ viśeṣaṇasāmarthyāt iti ।
tasmin sāmānyena vicāraḥ nityaḥ anityaḥ vā ।
vicāraḥ parīkṣā ।

vimarśahetvanuyoge ca vipratipatteḥ saṃśayaḥ ।
vipartipattiśabdasya uktaḥ arthaḥ ।
tatra ākāśaguṇaḥ śabdaḥ mahattvavat abhivyaktidharmā iti eke ।
eke tāvat bruvate nityaḥ śabdaḥ iti avinaśyadādhāraikadravyākāśaguṇatvāt ।
yad avinaśyadādhāram ekadravyam ākāśaguṇaḥ ca tad nityam dṛṣṭam ।
yathā ākāśamahattvam ।
tathā ca śabdaḥ tasmāt nityaḥ iti ।
so 'yam nityaḥ san abhivyaktidharmā ।
tasyābhivyañjakāḥ saṃyogavibhāganādāḥ iti ।

gandhādisahavṛttiḥ dravyeṣu sanniviṣṭaḥ gandhādivadavasthitaḥ abhivyaktidharmā iti apare ।
apare punar bruvate gandhādibhiḥ saha sanniviṣṭaḥ śabdaḥ gandhādivat eva abhivyajyate ।
tasyābhivyañjakāḥ bhūtaviśeṣābhighātāḥ iti ।

ākāśaguṇaḥ śabdaḥ utpattinirodhadharmakaḥ iti cānye ।
anye punar varṇayanti anityaḥ śabdaḥ ākāśaguṇaḥ utpattinirodhadharmakaḥ iti ।

mahābhūtasaṃkṣobhajaḥ śabdaḥ na āśritaḥ utpattinirodhadharmakaḥ iti cāpare ।

ataḥ saṃśayaḥ kim atra tattvam iti ।

anityaḥ iti etat tattvam ।
kim idam anityatvam nāma yataḥ anityaḥ iti bhavati ।
kim punas tat ।
prākpradhvaṃsābhāvau iti eke ।
eke tāvat varṇayanti yasya prākpradhvaṃsābhāvau staḥ tad anityam iti ।
na sambandhāt ।
na hi prākpradhvaṃsābhāvābhyām bhāvaḥ sambadhyate iti ।
anutpannavinaṣṭayoḥ ca prasaṅgāt ।
yadi ca prākpradhvaṃsābhāvau anityatā iti manyase anutpanne vastuni prāgabhāvaḥ asti ūrdhvam ca vastunaḥ pradhvaṃsābhāvaḥ asti iti ghaṭādau asati prākpradhvaṃsābhāvanimittataḥ anityapratyayaḥ syāt ।
anityasya bhāvaḥ anityatā iti prākpradhvaṃsayoḥ abhāvatvāt bhāvaśabdenānabhidhānam ।
anityam nāma yasya nāsti atyantam bhāvaḥ ।
tasyānityasya yaḥ bhāvaḥ sā anityatā ।
prākpradhvaṃsābhāvau ca bhāvapratiṣedhau ।
na cābhāvaḥ bhāvābhidhānena vaktum yuktau ।
tasmāt na prākpradhvaṃsābhāvau anityatā iti ।

ṣaṣṭhyarthaḥ ca nāsti iti ।
"tasya bhāvas tvatalau" iti ।
tasya iti dharmī apadiśyate ।
bhāvaḥ iti dharmiṇaḥ dharmaḥ ।
na cābhāvaḥ dharmaḥ ।
na ca dharmakāle tacchabdavācyaḥ dharmī vidyate ।
na cāvidhyamānasya ṣaṣṭhyā yogaḥ iti ।
atha yad bhavati tat prāk na bhavati ūrdhvam ca na prabhavati iti manyase evam api na kim cit pratiṣiddham ।
vayam api brūmaḥ yat prāk na bhavati tad ūrdhvam na bhavati iti ṣaṣṭhyarthaḥ tu pūrvavat nāsti ।
ghaṭasya prāgabhāvaḥ ghaṭasya pradhvaṃsābhāvaḥ iti etat katham ।
nātra ṣaṣṭhyā sambandhaḥ abhidhīyate api tu prāgidam vastu nāsti paścāt jātam iti arthaḥ ।
ūrdhvam ca vināśāt idam vastu na bhaviṣyati iti anityam iti ucyate ।
tasya ca bhāvaḥ anityatā iti ।

vartamāne cāsambhavāt ।
yadi ca prākpradhvaṃsābhāvau anityatā iti manyase vartamāne vastuni na prāgabhāvaḥ na pradhvaṃsābhāvaḥ iti anityābhilāpaḥ na syāt ।
pācakādiśabdavat iti cet ।
atha manyase yathā amī pācakādiśabdāḥ trikālaviṣayāḥ tathā ayam anityaśabdaḥ trikālaviṣayaḥ bhaviṣyati iti na ṇvulaḥ trikālaviṣayatvāt ।
ṇvulaḥ prayogaḥ trikālaviṣayaḥ dṛṣṭaḥ ।
pācakaḥ bhavati pācakaḥ bhaviṣyati pācakaḥ abhūt iti ।
tyapaḥ api trikālaviṣayatvam iti cet ।
atha manyase tyapaḥ api trikālaviṣayatvam iti ।
tat ca nādarśanāt ।
na hi asati anitye anityaḥ iti prayogam paśyāmaḥ ।
tasmāt tyapaḥ trikālaviṣayatvam ayuktam iti ।
ataḥ na prākpradhvaṃsābhāvau anityatā iti ।

vināśahetubhāvaḥ iti anye ।
apare punar bruvate vināśahetoḥ astitvam anityatā iti ।
etat tu na yuktam asati bhāvāt ।
prāg vināśahetubhāvāt anityaḥ iti pratyayaḥ dṛṣṭaḥ anupajātakapālavibhāgeṣu ghaṭādiṣu ।
yadi punar vināśahetubhāvaḥ anityatā syāt vartamāneṣu ghaṭādiṣu na syāt ।
na hi asati jvare jvaritaḥ iti pratyayaḥ dṛṣṭaḥ ।
vināśahetubhāvāt ca vināśasya hetuḥ asti iti pratyayaḥ yuktaḥ nānityaḥ iti ।
na hi gotvāt aśvapratyayaḥ bhavati iti ।

atha manyase yasya vināśahetuḥ asti tadvināśavat ।
yat ca vināśavat tad anityam iti ।
etad api na budhyāmahe yasya vināśahetuḥ asti tadvināśavat iti ।
kim tu yasya vināśahetuḥ asti tadvināśahetumat iti vaktum yuktam ।
na cānyena yogāt anyanimittaḥ pratyayaḥ yuktaḥ ।
na hi daṇḍayogāt kuṇḍalī iti bhavati ।

vināśavat śarīram iti prayogadarśanāt yuktam iti cet ।
atha manyase vināśavat śarīram iti dṛṣṭaḥ prayogaḥ ।
na cāsati sambandhe prayogaḥ bhavitum arhati ।
na matupaḥ asatsvadarśanāt ।
nāyam matup kva cit api asatsu dṛṣṭaḥ ।
na hi asatā kuṇḍalena kuṇḍalī iti bhavati ।
na ca bhāvasya vināśena yogaḥ asti ।
tasmāt vināśavat śarīram iti ayuktaḥ prayogaḥ ।

dṛṣṭaḥ iti cet ।
atha manyase dṛṣṭaḥ ayam prayogaḥ ।
vināśi etat śarīrakam adhruvā ete viṣayāḥ iti ।
na upacārāt ।
vināśi iti upacāreṇa prayogaḥ vināśaḥ asyāvaśyantayā iti ।
adhruvā iti anityatā eva ucyate ।
tasmāt na vināśahetubhāvaḥ anityatā ।

upalabdhilakṣaṇaprāptasya atyantatirobhāvaḥ anityatā iti anye ।
anye punar anityatāśabdasya artham anyathā varṇayanti ।
yad upalabdhilakṣaṇaprāptam vastu tena eva ātmanā atyantam tirobhūtam na upalabhyate tad anityam iti ucyate ।
etat tu śūnyam abhidhānam upalabdhilakṣaṇaprāptam atyantatirobhūtam na upalabhyate iti bruvāṇaḥ siddhāntam bādhate ।
na hi kim cit vastvatyantam na upalabhyate iti siddhāntaḥ ।
anupajātaviśeṣasya ca vastunaḥ tirobhāvaḥ na yuktaḥ iti anekadhā varṇitam ।
tasmāt iyam anityatā na yuktā ।

ye punar varṇayanti sa eva ca bhāvaḥ abhūtvā bhavan bhūtvā ca abhavan anityaḥ iti ucyate ।
sā cāvasthā bhāvapratyayenānityatā iti abhidhīyate ।
etat tu na yuktam svārthe bhāvapratyayasyādarśanāt ।
na hi kaḥ cit svārthe bhāvapratyayaḥ dṛṣṭaḥ ।
vinayādipāṭhād iti cet ।
nanu ca "vinayādibhyaṣ ṭhak" iti svārthe pratyayaḥ dṛṣṭaḥ vinayaḥ eva vainayikam iti ।
nānabhyupagamāt ।
nāyam svārthe pratyayaḥ ।
kim tarhi ।
vinayena yogaḥ vainayikam iti ucyate ।
evam sarvatra draṣṭavyam ।
anupalabhyamānabhedānām api anumānataḥ bhedaḥ anumeyaḥ ।
yān cāpi bhavān anupalabhyamānabhedān pratyayān svārthe manyate teṣu api anumānataḥ bhedaḥ anumeyaḥ ।
kim anumānam ।
ṣaṣṭhyā bhedaviṣayatvam ।
sarvā ṣaṣṭhī bhede dṛṣṭā iti ।
yathā cānarthāntare ṣaṣṭhī nāsti tathā uktam guṇaguṇivāde iti ।

tat kim idānīm anityatā iti ayam śabdaḥ anabhidheyaḥ eva ।
nānabhidheyaḥ avadhyapekṣānapekṣābhedāt sattā eva ubhayathā ।
yā ubhayāntaparicchinnavastusattā sā anityatā iti ।
yā aparicchinnavastusattā sā nityatā iti ।
yathā samavāyaḥ ekaḥ san ।
sa ca kāryeṇa viśiṣyamāṇaḥ kāraṇatvam iti abhidhīyate ।
kāraṇena viśiṣyamāṇaḥ kāryatvam iti abhidhīyate ।
katham iti ।
kāraṇam iti ayam pratyayaḥ nānimittakaḥ kadā cit bhāvāt ।
na vastunimittaḥ avastupratyayaḥ vyatirekitvāt ।
na sattātaḥ vailakṣaṇyāt ।
sattātaḥ sat iti syāt ।
ayam tu sattāpratyayāt vilakṣaṇaḥ tasmāt na sattātaḥ ।

ihaviśeṣaṇanimittatvāt ca sambandhanimittaḥ ।
iha tantuṣu paṭaḥ iti ādhāraviśiṣṭaḥ pratyayaḥ upajāyate ।
na cāsati sambandhe ihapratyayena śakyam bhavitum ।
yataḥ ayam ihapratyayaḥ sa samavāyaḥ ।
kāryasamavāye sati kāraṇam iti abhidhīyate ।
yasya guṇasya yogāt yasmin arthe śabdaniveśaḥ tadabhidhāne tvatalau ।
kāryasamavāyasya ca bhāvāt etad bhavati iti kāryasamavāyaḥ kāraṇatvam ।

etena kāryatvam vyākhyātam ।
kāryātmalābhahetuḥ samavāyaḥ kāraṇaviśiṣṭaḥ kāryatvam ।
yathā samavāyaḥ evam sattā api ekā satī ubhayāntaparicchinnavastusambandhitve sati anityatā iti ucyate ।
viparyayāt nityatā iti ।
etayā anityatayā yogāt anityaḥ śabdaḥ iti ।
"ādimattvād aindriyakatvāt kṛtakavad upacārāc ca ।"
ādimattvāt ।
ādiḥ yoniḥ kāraṇam iti ।
kāraṇavattvāt anityaḥ iti sūtrārthaḥ ।
kim punar idam kāraṇavattvam nāma ।
nimittakāraṇabhedānuvidhānam utpattidharmakatvam iti ।
tadabhivyaṅgyeṣu nāsti ।
na hi kim cit abhivyajyamānam nimittakāraṇabhedānuvidhāyi dṛṣṭam iti ।
saṃyogavibhāgānantaram upalabdheḥ sandehaḥ iti cet ।
atha manyase saṃyogavibhāgānantaram upalabhyate śabdaḥ sā ca tadanantaropalabdhiḥ vyajyamānasyāpi yuktā ।
ataḥ sandehaḥ kim ayam saṃyogavibhāgābhyām vyajyate atha kriyate iti ।

na vyajyate aindriyakatvāt ।
kim idam aindriyakatvam ।
indriyapratyāsattigrāhyaḥ aindriyakaḥ iti ।
tataḥ kim ।
yadi indriyapratyāsattigrāhyaḥ aindriyakaḥ tataḥ na vyajyate ।
na hi vyajyamānasya indriyeṇa prāptiḥ yuktā ।
katham iti ।
śrotram tāvat śabdadeśam na gacchati amūrtatvāt ।
yad amūrtam tad niṣkriyam dṛṣṭam yathā rūpādi ।
amūrtam ca ākāśam tasmāt niṣkriyam iti ।

kriyākāraṇaguṇasamavāyāt kriyāvattvam iti cet ।
atha manyase yasmin kriyākāraṇam guṇaḥ vartate tat kriyāvat dṛṣṭam yathā loṣṭādi ।
tathā ca ākāśam ।
tasmāt tad api kriyāvat iti ।
nānekāntāt ।
kriyākāraṇam ca guṇaḥ ātmani na ca kriyāvān ātmā iti anekāntaḥ ।
vidyamānasyāpi na kriyāhetutvam mahāparimāṇapratibandhāt ।

vidyamānaḥ api ākāśe abhighātaḥ na kriyāhetuḥ mahatparimāṇapratibandhāt ।
yad ākāśe vartate mahattvam tena ekārthasamavetena tadvṛttiḥ abhighātaḥ pratibadhyate iti ।
yathā loṣṭagurutvam tadekārthavṛttinā saṃyogena iti ।

saṃyogapratibandhāt gurutvasya sāpekṣatvaprasaṅgaḥ iti cet ।
atha manyase yadi saṃyogena pratibadhyamānam gurutvam kriyām na ārabhate tat pratibandhāpagamāpekṣam ārabhate iti ।
nanu evam gurutvam sāpekṣam kriyākāraṇam iti prāptam ।
evam ca śāstravyāghātaḥ "nirapekṣaṃ gurutvaṃ karmakāraṇam" iti hi śāstram ।
na nirapekṣasyānyathā vyākhyānāt ।
nāyam nirapekṣārthaḥ gurutvam na kim cit apekṣate iti ।
api tu caramabhāvi nimittāntaram nāpekṣate iti nirapekṣam gurutvam karmakāraṇam iti nāsti vyāghātaḥ ।
tathā ca śāstram "saṃyogābhāve gurutvāt patanam" iti ।

viṣayābhāvāt ca ।
na kriyākāraṇaguṇasamavāyamātram kriyāvattve hetuḥ ।
api tu kriyākāraṇaguṇasamavāye sati yadi kriyāviṣayaḥ mūrtiḥ bhavati kriyākāraṇam ca guṇaḥ apratibaddhaḥ bhavati tadā kriyā utpadyate iti ।
tasmāt niṣkriyatvāt ākāśam tāvat na gacchati ।
śabdaḥ api na āgacchati niṣkriyatvāt eva ।
na cāprāptasya grahaṇam asti sarvaśabdopalabdhiprasaṅgāt ।
pariśeṣāt tu santānasiddhiḥ ।

tatra ādyaḥ śabdaḥ saṃyogavibhāgahetukaḥ ।
tasmāt śabdāntarāṇi kadambagolakanyāyena sarvadikkāni ।
tebhyaḥ api pratyekam ekaikaḥ śabdaḥ mandataratamādinyāyena āśrayāpratibandham anuvidhīyamānaḥ prādur asti ।
tataḥ antyasyātimāndyāt śabdāntarotpattiśaktivyāghātaḥ yena kena cit pratibandhāt bhavati iti ataḥ śabdasantānocchedaḥ ।
tatra yaḥ karṇaśaṣkulīm antam ākāśadeśam prāpnoti sa upalabhyate na itaraḥ iti ।
tasmāt aindriyakatvam tat cānyathā na yuktam iti ataḥ anityaḥ iti ।

ekaḥ eva iti cet ।
atha manyase ne eva śabdāntarāṇi mayā abhyupagamyante api tu ekaḥ evāyam śabdaḥ vitatyākāśam avatiṣṭhate ।
saṃyogavibhāgābhyām vyaktaḥ san upalabhyate ।

yathā ghaṭādyapavarakādiṣu avasthitam pradīpasaṃyogena iti ।
tat ca na sarvaiḥ upalabdhiprasaṅgāt ।
yadi ekaḥ śabdaḥ vitatyāvasthitaḥ saṃyogena vyaktaḥ śrotravataḥ arthapratyayam karoti iti ।
manyase tadā yena kena cit yatra tatrāvasthitena śabdaḥ vyaktaḥ iti sarvaiḥ śrotravadbhiḥ upalabhyeta ।
na ca upalabhyate ।
tasmāt akalpanā iyam ।

ekadeśābhivyaktiḥ iti cet ।
atha manyase satyam vitatyāvasthitaḥ śabdaḥ ।
tasya tu avasthitasya ekadeśaḥ nimittena vyajyate iti ।
na kimaḥ tādātmyānupapatteḥ ।
yān tān ekadeśān śabdasya manyase te kim śabdātmakāḥ āho na iti ।
kim cātaḥ ।
yadi śabdātmakāḥ tataḥ aneke śabdāḥ iti vyāghātaḥ ।
athāśabdātmakāḥ na śabdāt arthapratyayaḥ iti prāptam ।
teṣām ca svabhāvaḥ vaktavyaḥ ।

ekadeśārthānabhidhānāt ca ।
ekadeśaḥ iti samāsapadam etat ।
ekaḥ cāsau deśaḥ ca iti ।
tatra deśaḥ ādhārārthaḥ kāraṇārthaḥ vā syāt ।
tatra ādhārārthaḥ tāvat na yuktaḥ śabdasya ākāśavṛttitvāt ।
ākāśavṛttiḥ śabdaḥ tadguṇatvāt ।
tasmāt ākāśavyatiriktaḥ na ādhāraḥ iti ।
kāraṇārthaḥ api nāsti akṛtakatvābhyupagamāt ।
akṛtakaḥ śabdaḥ iti svayam pratipadyamānāḥ bhavantaḥ nārhanti vaktum kāraṇam ekadeśaḥ iti ।
na cānyaḥ ekadeśārthaḥ sambhavati iti śūnyam abhidhānam ekadeśaḥ śabdasya vyajyate iti ।
ekadeśābhivyaktau cārthapratyayaḥ na syāt varṇavat ।
varṇāḥ sarve eva vyāpakāḥ bhavanti iti etasmin pakṣe varṇaikadeśavyaktiḥ ।
na ca varṇaikadeśaḥ śakyaḥ nirūpayitum ।
na ca nirūpitāt api tasmāt arthapratipattiḥ sambhavati varṇānām api arthapratyāyakatvānabhyupagamāt ।
varṇāḥ eva tāvat ekaikaśaḥ arthapratyāyakāḥ na bhavanti kutaḥ tad ekadeśāḥ iti ।

etena bahutvam pratyuktam ।
yathā ekasya śabdasya vyaktau doṣaḥ evam anekaśabdasyāpi vyāpitve doṣaḥ iti ।
kolāhalam ca syāt ।
yadi cānekaśabdāḥ ākāśe vartante yugapat vartante iti pratipadyase ekaśabdābhivyañjakopādāne samānadeśānām śabdānām vyaktiḥ iti kolāhalam syāt ।
yathā mallanaṭaraṅgasamājeṣu prayogakaraṇātiśayāvarjiteṣu nadatsu na tu bhavati tasmāt nānekaḥ vyāpakaḥ iti ।
niyamaḥ ca na syāt yadi cāneke śabdāḥ yugapat ākāśe vartante iti ।
evam ca yat kim cit vyañjakam upāttam samānadeśān sarvaśabdān abhivyanakti iti ।
yadā vīṇā vādyate tadā rāsabhadhvaniḥ api śrūyate ।
na hi samānaindriyagrāhyāṇām samānadeśānām vyañjakeṣu niyamaḥ dṛṣṭaḥ ।

yad yasya vyañjakam tena tasya vyaktiḥ iti cet ।
tad nādṛṣṭatvāt ।
atha manyase anekaśabdasannipāte api vyañjakāni bhidyante vyañjakabhedānuvidhāyinyaḥ vyaktayaḥ pratiśabdam upajāyante iti ।
tad nādṛṣṭatvāt ।
na hi samānadeśānām ekendriyagrāhyāṇām vyañjakeṣu niyamaḥ dṛṣṭaḥ iti ।
na hi pradīpaḥ ekendriyagrāhyam anekam artham yugapat sannipatitam na prakāśayati iti ।

sāmānyavat etat syāt iti cet ।
nānabhyupagamāt ।
atha manyase anekārthasannipāte sati sarvābhiḥ vyaktibhiḥ sāmānyāni sambadhyante anekārthasambandhe sati api sāmānyasya kena cit arthena kim cit sāmānyam vyajyate ।
evam anekaśabdasannipāte sati kim cit vyañjakam kim cit śabdam vyanakti iti na anabhyupagamāt ।
sāmānyam anekena bhinnajātīyenārthena sambadhyate iti nābhyupagamyate ।
api tu svaviṣayasarvagatam sāmānyam gotvam goṣu eva nāśvādiṣu aśvatvam aśveṣu eva na gavādiṣu ।
tasmāt asamaḥ ayam dṛṣṭāntaḥ ।

vyañjakābhāve ca upalabdheḥ na vyajyate śabdaḥ ।
yadi ca saṃyogavibhāgābhyām vyaktaḥ śabdaḥ upalabhyate iti manyase so 'pi saṃyogābhāve na upalabhyeta upalabhyate ca dāruvraścane dāruparaśusaṃyoganivṛttau iti ।

abhighātāt vāyuḥ iti cet ।
atha manyase dāruparaśvoḥ abhighātāt vāyuḥ jāyate sa vāyuḥ santānavṛttyā vartate ।
santānavṛttyā ca vartamānaḥ karṇaśaṣkulīm antam ākāśadeśam prāpnoti ।
tatprāptau tatrasthaḥ śabdaḥ vyajyate iti ।
atra uktam yathā ekaḥ śabdaḥ karṇaśaṣkulīm atyākāśadeśe vartate tathā sarve eva śabdāḥ vartante iti ।
yat kim cit vyañjakam upāttam yasya kasya cit śabdasya vyañjakam syāt iti sarvaśabdopalabdhiprasaṅgaḥ niyamaḥ ca na syāt iti ।

nimittasannidhāne ca sarvatra upalabdheḥ na vyajyate ।
yat khalu vyajyate tat nimittasannidhāne sati api na sarvatra vyajyamānam dṛṣṭam ।
yathā ghaṭārthinaḥ vibhrāṇāḥ pradīpam ghaṭādirahitānapavarakādīn praviśya na ghaṭādīn upalabhante iti abhivyaktim ghaṭādīnām pratipadyante na punas tālvādyabhighātabhūtasannidhāne sati kva cit api śabdān na paśyāmaḥ ।
tasmāt na vyajyate iti ।

sarvatra santi iti cet ।
na uktottaratvāt ।
atha manyase yasya ekadeśavṛttayaḥ śabdāḥ tam pratyayam upālambhaḥ ।
asmākam tu sarve eva vyāpakāḥ ।
tasmāt na eṣaḥ doṣaḥ iti ।
na uktottaratvāt ।
uktottaram etad vākyam na punaḥ pratisamādhānam prayojayati iti ।
tasmāt na vyajyate iti ।
nādopalabdhau ca viprakṛṣṭadeśāvasthitena nādasamānadeśasya śabdānupalabdheḥ na vyañjakaḥ nādaḥ ।
etena vāyavīyāḥ saṃyogavibhāgāḥ śabdavyañjakāḥ iti pratyuktam ।

kṛtakavat upacārāt ca ।
tīvram mandam iti kṛtakam upacaryate ।
tīvram sukham duḥkham mandam sukham duḥkham iti ।
upacaryate tīvraḥ śabdaḥ mandaḥ śabdaḥ iti ।
atra prayogaḥ ।
anityaḥ śabdaḥ tīvramandaviṣayatvāt sukhaduḥkhavat iti ।
"kṛtakavat upacārāt" iti anena sūtreṇa sarvānityatvadharmasādhanasaṃgrahaḥ ।
kṛtakavat grahaṇasya udāharaṇārthatvāt ।
yathā sāmānyaviśeṣavataḥ asmadādibāhyakaraṇapratyakṣatvāt upalabhyasyānupalabdhikāraṇābhāve sati anupalabdhiḥ guṇasya sataḥ asmadādibāhyakaraṇapratyakṣatvam iti evam ādi ।

tīvraśabdasya tīvrārthaviṣayatvāt na śabdādiviṣayatvam iti cet ।
atha manyase tīvraśabdena tīvrārthaḥ abhidhīyate na śabdaḥ na cānyaviṣayaḥ śabdaḥ anyasyārthasya pratipādakaḥ iti ।
na śabdaśabdasamānādhikaraṇasya tīvraśabdasyābhidhānāt ।
satyam ayam tīvraśabdaḥ kevalaḥ uccaran dravyaguṇakarmaṇām samānam dharmam pratipādayati ।

śabdaśabdaḥ api uccaran anekadharmayoginam śabdam abhidhatte ।
yadā punar etau tīvraśabdaśabdau viśeṣaṇāviśeṣyabhāvāpannau abhidhīyete tadā tīvraśabdena dharmāntarāṇi vyavacchidyante ।
śabdaśabdena ca dharmyantarāṇi iti ubhayaśabdaprayogāt śabdaḥ gamyate ।
tasmāt upapannam tīvramandaśabdaviṣayatvāt anityaḥ śabdaḥ iti ।

vyañjakasya tathābhāvāt grahaṇasya tīvramandatā rūpavat iti cet ।
nābhibhavopapatteḥ ।
śeṣam bhāṣye ।

grahaṇam nimittabhedānuvidhāyi iti cet ।
na grahaṇabhedasya ekatrādṛṣṭatvāt ।
atha manyase na śabdaḥ bhidyate śabde tu abhinne grahaṇam nimittabhedānuvidhāyi bhavati grahaṇbhedāt cābhibhavaḥ iti ।
na grahaṇabhedasya ekatrādṛṣṭatvāt ।
yadi abhinnaḥ śabdaḥ grahaṇabhedaḥ na prāpnoti na hi abhinne viṣaye bhedagrahaṇam paśyāmaḥ ।

athābhinne viṣaye grahaṇāni bhidyante iti manyase nityam grahaṇabhedaḥ syāt ।
tataḥ ca bhinnaḥ abhinnaḥ iti bhinnābhinnapratyayau na syātām ।
abhibhavānupapattiḥ ca grahaṇayoḥ yūgapat asambhavāt ।
na hi grahaṇe yugapat bhavataḥ ।
na ca ekam grahaṇam ātmanaḥ evābhibhāvakam ।
na cāyam abhibhavaḥ nāsti ।
tasmāt bhidyate śabdaḥ ।

abhibhavānupapattiḥ ca vyañjakasamānadeśasyābhivyaktau ।
prāptyabhāvāt ।
vyañjakena samānadeśaḥ ayam vyajyate iti etasmin pakṣe na upapadyate abhibhavaḥ ।
kasmāt ।
vyañjakasamānadeśatvāt ।
na hi vyañjakasamānadeśena śabdenāprāptaḥ śabdaḥ abhibhavitum śakyaḥ aprāptatvāt ।
na hi aprāptam abhibhāvakam bhavati ।

athāprāptam abhibhavati iti manyase vīṇādiśabdānām agrahaṇaprasaṅgaḥ ।
aprāptāḥ śaṅkharāsabhādiśabdāḥ abhibhāvakāḥ iti na kadā cit vīṇādiśabdāḥ śrūyeran ।

sarvatra santi iti cet ।
na pūrvadoṣānuvṛtteḥ ।
atha manyase yaḥ vyañjakasamānadeśam śabdam abhyupaiti tasya eṣaḥ doṣaḥ ।
asmākam tu sarve eva śabdāḥ samānadeśāḥ ।
tasmāt adoṣaḥ ayam iti ।
na pūrvadoṣānativṛtteḥ ।
samānadeśatve śabdānām vyañjakeṣu niyamaḥ nāsti iti yat kim cit vyañjakam upāttam sarvaśabdavyaktihetuḥ iti pūrvadoṣānivṛttiḥ ।
samānadeśatve ca vīṇāveṇuśaṅkhaśabdānām nityam saṅkhaśabdena vīṇāveṇuśabdayoḥ abhibhavaḥ iti vīṇādiśabdāśravaṇaprasaṅgaḥ tadavasthaḥ ।
tasmāt śabdāḥ eva bhidyante iti ।
teṣām tu bhinnānām santānavṛttitve sati ye karṇaśaṣkulīm atyākāśadeśe yugapat samavayanti tatra yaḥ paṭuḥ śabdaḥ sa itarasyābhibhāvakaḥ iti ।
abhibhavaḥ ca nāma mandasya paṭīyasoḥ grahaṇāt agrahaṇam iti ।

yadi santānavṛttiḥ śabdaḥ karṇaśaṣkulīmat ākāśadeśam prāptaḥ ca gṛhyate digdeśapratyayaḥ na prāpnoti iti pūrveṇa śabdaḥ uttareṇa śabdaḥ iti ।
na hi viṣayeṣu pratyāsīdatsu digdeśapratyayaḥ dṛṣṭaḥ gandhādivat iti ।
na upādānanimittatvāt digdeśavyapadeśasya ।
yaḥ ayam śabdeṣu digdeśavyapadeśaḥ nāyam śabdanimittaḥ pūrvāparādibhinnebhyaḥ nimittebhyaḥ upajāyamānānām ekadeśagrahaṇāt tulyaḥ digdeśavyapadeśaḥ syāt ।
tasmāt na śabdanimittaḥ ।

kutaḥ tarhi ayam bhavati iti vācyam nimittabhedāt ।
yāni tāni śabdanimittāni śabdakāraṇasya saṃyogasyānugrahakāṇi tāni digdeśavanti teṣām nimittānām bhedāt digdeśapratyayāḥ iti ।
nimittadeśagrahaṇāt ye upalabhyamānanimittāḥ śabdāḥ teṣu etad yuktam vaktum ।
yeṣām tu śabdānām nimittāni na upalabhyante teṣu digdeśapratyayaḥ na yuktaḥ ।
na na yuktaḥ ।
śabdasantānasya nimittabhedābhimukhyena ādau prāpteḥ ।
yaḥ śabdasantānaḥ yasmāt nimittāt upajāyate sa samantāt śabdāntarāṇi santanoti ।
tatra yaḥ śabdaviśesaḥ ādau karṇaśaṣkulīm ataḥ ākāśadeśasya tadabhimukhena bhāgena sambadhyate tannimittaḥ pūrvāparādiśabdavyapadeśaḥ iti ।
yadā punar ādyaśabdaparicchedaḥ nāsti tadā viparyayaḥ iti ।

eke tu bruvate na eva śabdeṣu digdeśapratyayāḥ santi ।
kutaḥ ।
cakṣurviṣayasiddhau digdeśavyavasāyāt iti ।
tathā hi jātyandhānām pūrvāparādipratyayāḥ śabdeṣu na santi iti ।

apare tu digdeśavyapadeśena cakṣuḥśrotre aprāpyakāriṇī iti bruvate ।
teṣām uktam uttaram pratyakṣasūtram varṇayadbhiḥ iti ।

sūtrasya pūrvahetūnām anaikāntikatvajñāpanam arthaḥ ।
śeṣam bhāṣye ।

nityatvam iti atra kim tāvat tattvam ।
ubhayāntāparicchinnasattāsaṃbandhaḥ iti ।
viparyayāt anityatvam ।
etat cābhāve nāsti ।
bhāktam tu tad bhavati nityaḥ iva nityaḥ ghaṭābhāvaḥ ।
na punar nityaḥ eva kāladvayānavasthānāt ।
pradhvaṃsābhāvaḥ na prāg asti na ghaṭakāle asti ।
prāgabhāvaḥ napradhvaṃsakāle na ghaṭakāle iti ।
katham tarhi nityaḥ iti ।
nityaḥ iva nityaḥ iti ucyate bhaktyā ।
kā punar iyam bhaktiḥ ।
prāgabhāvasya kāraṇābhāvaḥ pradhvaṃsābhāvasyāvināśaḥ ।
ubhayam ca etad nityaviṣayam iti ।
etatsāmānyāt nityaḥ iva nityaḥ na punar nityaḥ eva iti ।

indriyapratyāsattigrāhyaḥ aindriyakaḥ iti "santānānumānaviśeṣaṇāt ।"
avyabhicāraḥ ।
na vayam aindriyakatvāt iti anena śabdānityatām sādhayāmaḥ ।
api tu aindriyakatvāt iti anena śabdasya vyaktim pratiṣedhāmaḥ ।
na hi vyajyamānasyaindriyakatvam yuktam iti purastāt uktam ।

nityeṣu api avyabhicāraḥ ।
na hi nityānām dravyāṇām pradeśaśabdena kāraṇam ucyate ।
ākāśasya pradeśaḥ ātmanaḥ pradeśaḥ iti na atra ākāśātmanoḥ kāraṇadravyam abhidhīyate yathā kṛtakasya ।
kim iti nābhidhīyate ।
avidyamānatvāt ।
na hi vidyante ākāśādeḥ pradeśāḥ iti ।
katham na vidyante ।
pramāṇataḥ anupalabdheḥ ।
yadi ākāśādeḥ pradeśāḥ syuḥ pramāṇataḥ upalabhyeran iti ।
katham pramāṇataḥ anupalabdhiḥ ।
vikalpānupapatteḥ ।
pradeśaśabdena kāraṇam vā abhidhīyate ādhāraḥ vā ।
na kāraṇam akṛtakatvāt ।
yasmāt akṛtakam ākāśam ataḥ na kāraṇārthaḥ pradeśaśabdena ucyate ।
na ādhāraḥ anāśritatvāt ।
anāśritam ākāśam tasya ādhārārthaḥ api na śakyaḥ vaktum iti ।

lokavirodhaḥ iti cet ।
nānyathā tadupapatteḥ ।
yadi ākāśam niṣpradeśam pratipadyase nanu lokaḥ viruddhyate pūrvabhāgena nabhasaḥ ādityaḥ iti madhyabhāge nabhasaḥ ādityaḥ iti nānyathā tadupapatteḥ ।
saṃyogasyāvyāpyavṛttitve pradeśaśabdenābhidhīyamāne na lokavirodhaḥ ।
yasmāt yat tat saṃyogasyāvyāpyavṛttitvam tat pradeśaśabdenābhidhīyate ।
etat ca pradeśavatā dravyeṇa ākāśasāmānyam ।
ye khalu paricchinne dravye āmalakādike bhavataḥ tayoḥ yaḥ saṃyogaḥ vartate sa te na vyāpnoti ।
pradeśavatī ca te ।
ākāśasaṃyogaḥ api na ākāśam vyāpnoti iti pradeśavaddravyasāmānyāt pradeśavat ākāśam iti bhāktaḥ pratyayaḥ ।

kā punar iyam bhaktiḥ ।
atathābhūtasya tathābhāvibhiḥ sāmānyam ।
ubhayena bhajyate iti bhaktiḥ ।
etatsāmānyāt adhyāropitapradeśavṛttiḥ pradeśaśabdaḥ ।
yasmāt ākāśasya pradeśavadbhiḥ dravyaiḥ sāmānyam saṃyogasya avyāpyavṛttitvam asti ataḥ pradeśaśabdaḥ ākāśe prayujyate ।

evam etad na tattvataḥ iti cet na pramāṇam asti iti cet ।
na pramāṇataḥ anupalabdheḥ ।
atha manyase ākāśapradeśāḥ pradeśavaddravyasāmānyāt ākāśe upacaryante na punas tattvataḥ santi iti na pramāṇam asti ।
na pradeśasya pramāṇataḥ anupalabdheḥ ।
na hi ākāśādipradeśapratipādakam pratyakṣādipramāṇam sambhavati iti ।

svarūpeṇānabhidhānāt ca ।
yadi ca ākāśasya pradeśāḥ syuḥ te svarūpeṇa vyapadiśyeran yathā paṭasya pradeśāḥ ।
ke ।
tantavaḥ iti ।
na punar ākāśasya pradeśāḥ ke iti ukte svarūpeṇa vyapadeṣṭum śakyāḥ iti ।

kimaḥ anupapatteḥ ca pūrvavat ।
yān ca ākāśapradeśān bhavān manyate te kimākāśātmakāḥ uta na iti ।
kim cātaḥ ।
yadi ākāśātmakāḥ anekam ākāśam iti prāptam ।
atha na teṣām svabhāvaḥ vaktavyaḥ ।
katham ca te tasya pradeśāḥ iti vaktavyam ।
anākāśātmakāḥ santaḥ ākāśasya pradeśāḥ iti kenārthenābhidhīyate ।
tad yathā tantavaḥ paṭapradeśāḥ iti ukte kāraṇārthaḥ ādhārārthaḥ ca gamyate ।
na punar ākāśasya pradeśeṣu etad asti ।

pradeśābhāvāt anādhāraḥ saṃyogaḥ iti cet ।
nānādhāraḥ ākāśavṛttitvāt ।
atha manuṣe yadi ākāśasya pradeśāḥ na santi ākāśadeśāśrayaḥ saṃyogaḥ anādhāraḥ prāpnoti ।
nānādhāraḥ ākāśavṛttitvāt asya ।
yasmāt tvayā eva ucyate ākāśāśrayaḥ iti tasmāt nānādhāraḥ iti ।

samānadeśāḥ iti cet ।
nābādhanāt ।
atha manyase mūrtimaddravyasaṃyogāḥ ye ākāśe nanu te pradeśābhāvāt sarve eva samānadeśāḥ prāpnuvanti ।
evam ca samānadeśatve sati na kim cit bādhyate ।
tad evam pradeśavaddravyasāmānyāt ākāśasya pradeśāḥ iti bhāktaḥ pratyayaḥ ।

niṣpradeśatvāt sarvaśabdopalabdhiprasaṅgaḥ iti cet ।
na uktottaratvāt ।
atha manyase yadi niṣpradeśam ākāśam tena ca tarhi sarve eva śabdāḥ samānadeśāḥ iti sarvaiḥ sarvaḥ śabdaḥ upalabhyeta ।
na tu upalabhyate ।
tasmāt anyonyavṛttayaḥ śabdāḥ sarvaiḥ agrahaṇāt aṅgulirūpādivat iti ।
na uktottaratvāt ।
uktottaram etat yathā saṃyogasyāvyāpyavṛttitvam tathā śabdasyāpīti ।

guṇatvāt vyāpakam iti eke ।
eke tu guṇatvāt hetoḥ śabdasaṃyogādi aṅgulirūpavat vyāpakam pratipadyante ।
te idam praṣṭavyāḥ vyāpakatvam iti kaḥ arthaḥ ।
yadi āśrayavṛttitvam vyāptiḥ na kim cit bādhyate ।
athānyat tad na vidmaḥ ।
vayam tu vyāptim aṅgulirūpasya āśrayopalabdhau upalabhyatvam brūmaḥ ।
na punar śabdādayaḥ āśrayopalabdhau upalabhyante iti ।
tasmāt aṅgulirūpavat na vyāpakāḥ iti ।

samuditasthānānām ekasamudāyyupalabdhau upalabdhyanupalabdhī vyāptyavyāptī ekāśrayāṇām āśrayopalabdhau iti ।
atha ye ākāśe mūrtimatām saṃyogāḥ teṣām kān cit ke cit kṛtakān pratipadyante kān cit akṛtakān iti ।
tatra kāryadravyasaṃyogaḥ kṛtakaḥ saṃyogajatvāt ।
utpadyamānasya kāraṇasambandhibhiḥ kāryasya saṃyogajaḥ saṃyogaḥ iti ।
kriyājam tu ke cin na icchanti yāvaddravyabhāvitvāt saṃyogasya ।
avibhaktasya ca saṃyogaḥ nāsti iti nāsti ākāśe kriyājaḥ saṃyogaḥ ।
aṇvākāśasaṃyogam tu akṛtakam icchanti ।
tatrāṇvākāśasaṃyogasya tāvat kṛtakatve anumānam ।
ākāśena kṛtakasambandhasambandhī paramāṇuḥ mūrtimattvādibhyaḥ ghaṭavat iti kāryākāśasaṃyogaḥ api vipratipattiviṣayaḥ na yāvaddravyabhāvī avinaśyadādhāratve kriyāvaddravyavṛttitve ca aprāptipratidvandvitvāt mūrtimaditaradravyasaṃyogavat ।
tasmāt kāryadravyeṇa ākāśasya saṃyogajaḥ ca saṃyogaḥ kriyājaḥ ca ।
paramāṇoḥ tu kriyājaḥ iti ।

vipratipattiviṣayāvibhāginaḥ ākāśādayaḥ kriyāvaddravyasaṃyogitvāt paramāṇuvat ।
yathā paramāṇoḥ kriyāvaddravyasaṃyogāḥ ayāvaddravyabhāvinaḥ ।
saṃyogavat śabdabuddhyādayaḥ ca ātmani avyāpakāḥ saṃyogasya cāvyāpyavṛttitvam ātmanaḥ pradeśārthaḥ iti vyākhyātam ।

ekasya cānekamūrtapradeśavaddravyasambandhitvam pradeśārthaḥ ।
yad vā yad ākāśasya ekasya sataḥ pradeśavatā anekena sambandhitvam tat pradeśavaddravyasāmānyam yathā ghaṭasya iti ।

kasmāt punaḥ sūtrakārasyāsmin arthe sūtram na śrūyate iti ।
katam asmin arthe ।
niṣpradeśam ākāśam niṣpradeśaḥ ātmā iti etasmin ।
arthataḥ adhigateḥ na sūtram ।
yasmāt ayam arthaḥ arthataḥ adhigamyate ataḥ na sūtritaḥ iti ।
śabdasantānapratipādane vā na sūtram arthataḥ adhigateḥ ।

śāstrasiddhāntāt vā tadadhigatiḥ ।
śāstrasiddhāntaḥ tu nyāyasamākhyātam bahuśākham anumānam ।
tenānuktam api gamyate iti na sūtryate ।

athāpi khalu idam asti idam nāsti iti bhāṣyam ।
yaḥ ayam paryanuyogaḥ tasya kaḥ viṣayaḥ iti anupalabhyamānaśabdāstitvam ।
ye śabdam nityatvam kalpayanti te idam paryanuyojyāḥ idam asti idam nāsti iti etad bhavantaḥ katham pratipadyante iti ।
evam anuyuktāḥ santaḥ pratibruvate pramāṇataḥ upalabdheḥ anupalabdheḥ ca iti ।

avidyamānaḥ tarhi śabdaḥ ।
"prāguccāraṇād anupalabdher āvaraṇādyanupalabdheś ca ।"
yat ca ubhayapakṣasampratipannam ghaṭādyanityatvena tena cānuyojyāḥ iti ।
yad idam anityam ghaṭādi bhavadbhiḥ pratipadyate tat katham anityam iti ।
sa evam anuyuktaḥ yadi ghaṭādyanityatve nyāyam bravīti sa śabde api iti sūtram ।
sataḥ anupalabdhikāraṇābhāve kadā cit upalabdheḥ anityaḥ śabdaḥ iti sūtrārthaḥ ।
śeṣam bhāṣye ।

vyañjakābhāvāt agrahaṇam iti cet ।
na uktottaratvāt ।
atha manyase śabdasya uccāraṇam vyañjakam vyañjakābhāvāt na upalabhyate iti asiddham viśeṣaṇam anupalabdhikāraṇābhāvaḥ iti ।
kim idam uccāraṇam nāma ।
vivakṣājanitena prayatnena kauṣṭhyasya vāyoḥ preritasya kaṇṭhādisthāneṣu pratighātaḥ ।
tad na uktottaratvāt ।
vāyugatavegāpekṣaḥ vāyunā tālvādisaṃyogaḥ abhighātaḥ ।
saṃyogasya ca vyañjakatvam prāk pratiṣiddham iti ।

evam ca sati tattvam pāṃśubhiḥ iva avakiran āha ।
kaḥ asyārthaḥ ।
tattve ukte jātyā pratyavatiṣṭhate iti ।
sā ca jātiḥ ।
"tadanupalabdher anupalambhād āvaraṇopapattiḥ ।"
kaḥ asya vākyasyārthaḥ ।
āvaraṇādyanupalabdhyā anekāntaḥ iti ayam arthaḥ ।
yathā āvaraṇānupalabdhiḥ anupalabhyamānā api asti tathā āvaraṇam iti anekāntaḥ ।
athānupalabdhiḥ anupalabhyamānā nāsti tadabhāvāt upalabdhiḥ asti ।
na cāvidyamānasya upalabdhiḥ iti siddham āvaraṇam ।
katham punar bhavān jānīyate na āvaraṇānupalabdhiḥ upalabhyate iti ।
kim atra jñeyam pratyātmavedanīyatvāt ।
pratyātmam evāyam āvaraṇopalabdhivad āvaraṇānupalabdhim ca vedayate ।
evam ca sati apahṛtaviṣayam uttaram vākyam iti ।
apahṛtaviṣayam iti ।
nāsya utthānam asti iti ।

abhyanujñāvādena tu ucyate "anupalambhād apy anupalabdhisadbhāvān nāvaraṇānupapattir anupalambhāt" iti ।
asya sūtrasya anupalabdheḥ anaikāntikatvam arthaḥ ।

atathājātīyena pratyavasthānāt anuttaram iti sūtrārthaḥ ।
yathājātīyaḥ śabdaḥ anityaḥ tathājātīyam kim cit nityam na dṛṣṭam iti ।
uktam cātra ।
kim uktam ।
ubhayāntāparicchinnasattāsambandhaḥ nityatā iti ।
tasmāt ayathārthapratyavasthānāt na kim cit etat ।

anityaḥ śabdaḥ guṇatve sati asmadādipratyakṣatvāt buddhivat iti ।
avyāpakasya vyāpakadravyasamavāyitve sati pratyakṣatvāt sukhavat ।
ākāśaniṣpradeśatve hetuḥ niṣpradeśam ākāśam vyāpakatvāt ātmavat dravyasya sataḥ sarvadā amūrtatvāt ātmavat eva ।
vyāpakatvāt evākṛtakatvam ।
vyāpakatvam ca dravyasya sataḥ sarvadā amūrtatvāt ।
etena dikkālau vyākhyātau ।
evam tāvat svasādhanasthityā vyavasthitam anityaḥ śabdaḥ iti ।

atha śabdasya nityatvam pratijānānāḥ iti bhāṣyam ।
vipratipatteḥ pramāṇamūlatvāt hetau paripraśnaḥ ।
vipratipattiḥ nāma dvayoḥ ekadharmaviṣayā viruddhadharmasampratipattiḥ ।
na ca vipratipattiḥ pramāṇāntaram antareṇa yuktā iti nityatve pramāṇam vaktavyam iti nityaḥ śabdaḥ "asparśatvāt ।"
anupalabdhavipakṣaikadeśasya prayogaḥ ākāśavat iti ।

tasya vyabhicāradarśanārtham sūtram ।

"na karmānityatvāt" iti ।
śeṣam asya bhāṣye ।

"nāṇunityatvāt ।"

ayam anyaḥ hetuḥ śabdanityatve "sampradānāt ।"
na hi kim cit nityam sampradīyamānam dṛṣṭam iti anvayinaḥ dṛṣṭāntasyābhāvāt viruddhaḥ ।

athāyam pratijñārthaḥ avatiṣṭhate śabdaḥ sampradānāt ghaṭādivat iti evam api nityatvam na sidhyati ।
"tadantarālānupalabdher ahetuḥ ।"
avatiṣṭhamānaḥ hi dātṛpratigrahītroḥ antarāle upalabhyeta iti iti virodhaḥ sūtrārthaḥ ।

na virodhaḥ anumānātaḥ upalabdheḥ ।
na hi pratyakṣataḥ anupalabhyamānasyānumānena upalabdhiḥ sattām bādhate ।
kim anumānam ।
adhyāpanam ।
kim idam adhyāpanam nāma ।
dīyamānasya sampradānaprāptiḥ ।
dātṛpratigrahītroḥ antarāle śabdaḥ asti adhāpanāt śarādivat iti ।

na śabdasyādhyāpanam pratiṣidhyate ।
api tu nṛtyopadeśavat anityasya eva ādhyāpanam iti ।
yat punar etad dātṛpratigrahītroḥ antarāle śabdaḥ asti iti siddhasādhanam etat ।
vayam api brūmaḥ dātroccaritaḥ śabdaḥ santānavṛttyā sampradānam prāpnoti ।
tasmāt sampradānam avasthāne na hetuḥ ।

ayam tarhi hetuḥ "abhyāsāt ।"
vīṇādivat iti ।
anityeṣu eva laṅghanaplavanādiṣu abhyāsaḥ iti viruddhaḥ ।
athāvasthānam abhyāsāt sādhyeta tathā api anavasthiteṣu teṣu evābhyāsaḥ iti anekāntaḥ abhyāsasvarūpānavadhāraṇāt asiddhaḥ ca ।
abhyāsaḥ hi nāma ekaviṣayaḥ anekajñānotpādaḥ ekākāraviṣayaḥ vā ।
tatrāyam abhyāsaḥ ekaviṣayaḥ ekākāraviṣayaḥ vā iti sandigdhāsiddhaḥ ।

abhyāsāsiddhau abhyāsopacāraviṣayatvena sādhanam tasyānaikāntikatvajñāpanārtham ।
nānyatve api abhyāsopacāraḥ anyatvapratiṣedhārtham ।
api abhyāsasya upacārāt ।
etat sūtram anyatvapratiṣedhārtham ।

yad idam anyat iti manyase idam anyasmāt ananyat vā syāt ananyad vā ।
yadi anyat ananyat na bhavati ।
yathā brāhmaṇāt anyaḥ na brāhmaṇaḥ iti ।
athānanyat tathā api anyat na bhavaty ananyatvāt ।
yad ananyat tat katham anyat bhavati iti ।

sūtrasyārthaḥ virodhaḥ ।
ananyatvam abhyupagatam nivartate iti ।
katham nivartate ।
pratiṣedhasyānyaviṣayatvāt ।
anyābhāve ananyan nāsti ।
na hi brāhmaṇābhāve abrāhmaṇaḥ sidhyati iti ।

ayam tarhi hetuḥ pratyabhijñānāt ।
tadabhāve pratyabhijñānam dṛṣṭam maṇyādiṣu ।
asti ca pratyabhijñānam śabde ।
tasmāt pratyabhijñānāt avatiṣṭhate śabdaḥ iti ।
kim idam pratyabhijñānam ।
tatpratyayaviṣayatvam ।
tatpratyayaviṣayatvam anyatve api iti anekāntaḥ ।
atha pratyabhijñānam tatpratyayaviṣayasyāvyabhicāraḥ na hi kadā cit tatpratyayaviṣayavyabhicāraḥ asti ।
yaḥ punaḥ sadṛśe tatpratyayaḥ saviśeṣadarśanāt nivartate ।
ataḥ yā asu tatpratyayasya śabde avyāvṛttiḥ tatpratyabhijñānam iti ।
na tatpratyayasyāvyāvṛttiḥ asiddhā ।
ayam tāvat tatpratyayaḥ puruṣāntare nivartamānaḥ dṛṣṭaḥ ।
yat punar etad viśeṣadarśanāt tatsadṛśe tadbhāvapratyayaḥ nivartate iti satyam eva tat ।
śabde tu kim viśeṣasyādarśanāt tatsadṛśe tatpratyayaḥ uta tadbhāvāt eva tatpratyayaḥ iti sandihyate ।
atha pratyabhijñānam tadbhāvāt bhavati iti pakṣaḥ tathā api anyaḥ hetuḥ vaktavyaḥ kim kāraṇam ।
pratyabhijñānasya pakṣaviśeṣaṇatvena upayuktatvāt ।
yat punar etat gośabdena gośabdaḥ iti pratyayasyāvyāvṛttiḥ asti iti na ca gośabdasya gopratyayakartṛtvavyabhicāraḥ iti etad api sandihyate ।
kim kāraṇasāmānyāt gośabde gopratyayasyāvyāvṛttiḥ āhosvit tadbhāvāt iti ।
etena tatpratyayakartṛtvam vyākhyātam ।
yuktam tu kāraṇasāmānyāt tatpratyayasyāvyāvṛttiḥ ।
katham iti ।
gobuddhau gobuddhipratyayaḥ na vyāvartate na cāsyāḥ gośabdabuddheḥ tatpratyayakartṛtvam nivartate ।
tasmāt tatpratyayahetutve pratyabhijñānam ahetuḥ ।

yaḥ cānupalabdhaviśeṣaḥ eva nivartate tam prati tasya vastunaḥ kim viśeṣaḥ asti nāsti iti bhavantaḥ eva praṣṭavyāḥ ।
yadi asti viśeṣaḥ tatpratyayāvyāvṛttiḥ ahetuḥ anekāntāt ।
atha nāsti viśeṣaḥ ekam vastu dvyātmakam iti prāptam ।
virodhāt ahetuḥ pratyayāvyāvṛttiḥ cāśeṣapuruṣaviṣayatayā asiddhā puruṣaviśeṣaviṣayatayā anaikāntikī iti ।

ayam tarhi hetuḥ "vināśakāraṇānupalabdheḥ ।"
yad anityam tasya vināśakāraṇam upalabhyate yathā loṣṭasya kāraṇadravyavibhāgaḥ ।
na tu śabdasya tasmāt nityaḥ śabdaḥ iti ।

aśravaṇakāraṇānupapatteḥ satatam śravaṇaprasaṅgaḥ iti ।
śeṣam bhāṣye ।

anumānena śabdasya vināśakāraṇam upalabhyate ।
yat cānumānena upalabhyate na tad nāsti ।
kim anumānam ।
santānopapatteḥ iti varṇitam ।
tasmāt anapadeśaḥ ayam vināśakāraṇānupalabdheḥ iti ।
yathā "viṣāṇī tasmād aśvaḥ" iti ।
kim punar atrāsat kim viṣāṇam āhosvit aśvaviṣāṇasambandhaḥ iti ।
ubhayam iti āha ।
nanu yadā viṣāṇinam aśvatvena sādhayati tadā viṣāṇam asti eva na viṣāṇam pratiṣidhyate ।
aśvaviṣāṇasambandhasyābhāvāt anumānam asat iti yuktam vaktum asattvāt anapedeśaḥ iti ।

karmavat iti cet ।
na āśrayānityatvāt ।
atha manyase nityasyāpi upalabhyamānasyātyantam agrahaṇam dṛṣṭam yathā karmatvasya iti ।
tat ca na āśrayānityatvāt ।
āśrayasya nityatvāt aśravaṇakāraṇānupapatteḥ iti brūmaḥ ।
karmatvasya punar agrahaṇakāraṇam āśrayānityatvam asti ।
tasmāt aprasaṅgaḥ iti ।

ghaṇṭāyām abhihanyamānāyām tāraḥ tārataraḥ mandaḥ mandataraḥ iti śrutibhedāt nānāśabdasantānaḥ hi avicchedena śrūyate tatra idam cintyate ।
śabdasya vyajyamānasya yad vyaktikāraṇam tat kim ghaṇṭāstham āhosvit anyavṛtti iti ।
yadi ghaṇṭāstham kim avasthitam uta santānavṛtti iti ।
anyavṛttitve api kim avasthitam uta santānavṛtti iti ।
yadi ghaṇṭāstham avasthitam ca śrutibhedaḥ na prāpnoti iti ।
atha ghaṇṭāstham santānavṛtti ca yugapat anekaśabdvyaktiprasaṅgaḥ ।
yāvān śabdaḥ ghaṇṭāsthenāvasthitena santānavṛttinā vā vyaṅgyaḥ sa sarvaḥ ekasmin kāle upalabhyeta ।
ghaṇṭāstham cābhivyaktikāraṇam katham anyatra vartamānam śabdam vyanakti iti vācyam ।
athānyāgatam avasthitam santānavṛtti vā śabdābhivyaktikāraṇam manyase tadā ekasyām ghaṇṭāyām abhihatāyām śabdān vyanakti na pratyāsannadeśavṛttiṣu ghaṇṭāntareṣu iti niyamahetuḥ vaktavyaḥ ।
asati ca śabdabhede śrutīnām bhedaḥ upapādayitavyaḥ ।

tāraḥ mandaḥ iti nādaḥ bhidyate na śabdaḥ tāraḥ mandaḥ iti cet ।
na śabdasamānādhikaraṇyasya grahaṇāt ।
śabdaśabdasamānādhikaraṇaḥ ayam tāramandādiśabdaḥ pravartate ।
na cāsati śabdaviṣayatve śabdasamānādhikaraṇatvam yuktam nīlotpalavat iti ।

vyāmohapratyayaḥ sa iti cet ।
na nimittānabhidhānāt ।
atha manyase tāraḥ mandaḥ iti śabdasamānādhikaraṇaḥ vyāmohapratyayaḥ bhavati yathā dīrghaḥ śabdaḥ mahān śabdaḥ iti ।
na viśeṣahetvabhāvāt ।
vyāmohapratyayaḥ ayam iti na viśeṣahetuḥ asti ।
yadi cāyam vyāmohapratyayaḥ bhavati vyāmohapratyayasya nimittam vācyam ।
yathā dīrghaḥ śabdaḥ iti avirataśabdasantānaśrutau śabde dīrghapratyayaḥ bhavati ।
yāni khalu dīrghāṇi dravyāṇi bhavanti teṣām avayavopacaye sati grahaṇasantativiṣayatvam ।
tatsāmānyāt śabde dīrghapratyayaḥ ।
na tu nityaśabdavādinaḥ vyāmohapratyayabījam asti iti ayuktam etat ।

tulyam iti cet ।
na tannimittasya kadā cit bhāvāt ।
atha manyase yasya api anityaḥ śabdaḥ tenāpi ghaṇṭāstham avasthitam santānavṛtti vā anyastham avasthitam santānavṛtti vā utpattikāraṇam vācyam ।
ghaṇṭāstham utpattikāraṇam kadā cit śabdān utpādayati kadā cit na iti nityavat prasaṅgaḥ ।
na prasaṅgaḥ nimittasya kadā cit bhāvāt ।
yat tu tat śabdotpattikāraṇam ghaṇṭāvṛtti tat kadā cit bhavati ।
kadā cit bhāve api sati santānavṛtti ।
tasmāt nimittabhedānuvidhāyinaḥ śabdāḥ kadā cit bhavanti ।
santānavṛttitvāt ca mandataratamādibhinnarūpānuvidhāyinam śabdam utpādayanti iti ।
tat ca kāraṇam saṃskāraḥ iti ।

kutaḥ tadutpattiḥ ।
pāṇisaṃśleṣam apekṣamāṇāt karmaṇaḥ ।
pāṇighaṇṭāsaṃśleṣāt pāṇigatavegāpekṣāt ghaṇṭāyām karma ।
tat karma pāṇyabhighātam apekṣamāṇam vibhāgasamakālam saṃskāram karoti ।
sā calantyādhyātmikam vāyum upagṛhṇāti ।
sā vāyunā abhihatā punaḥ karma karoti ।
tataḥ saṃskāraḥ saṃskāreṇa punaḥ karma ।
punar vāyūpagrahaṇam iti evam mandataratamādinyāyena saṃskāraḥ upapadyate iti ।
tatrāntyasyātimāndyāt ghaṇṭāyām mahābhūtasaṃkṣobhaśakteḥ abhāvaḥ ।
tataḥ vāyūpagrahocchedaḥ ।
tataḥ saṃskārakṣayaḥ iti ।

na saṃskāraḥ asti anupalabdheḥ iti cet ।
atha manyase na eva saṃskāraḥ asti anupalabdheḥ iti ।
tat cāsat "pāṇinimittapraśleṣāc chabdābhāve nānupalabdhiḥ ।"
uktārtham sūtram ।
yadi saṃskāram śabdotpattinimittam na pratipadyase pāṇighaṇṭāsaṃśleṣāt śabdesantānocchedaḥ na prāpnoti ।
atha ghaṇṭāsthaḥ saṃskāraḥ pāṇisaṃśleṣāt nivartate tathā api katham śabdasantānocchedaḥ iti ।
na brūmaḥ pāṇighaṇṭāsaṃśleṣaḥ śabdam ucchinatti iti api tu pāṇighaṇṭāsaṃśleṣāt tadvṛttiḥ saṃskāraḥ sparśavaddravyasaṃyogavirodhitvāt nivartate ।
nivṛtte ca tasmin "kāraṇābhāvāt kāryābhāvaḥ" iti santānocchedaḥ ।

yad idam ucyate "vināśakāraṇānupalabdheḥ" nityaḥ śabdaḥ iti yadi yasya vināśakāraṇam na upalabhyate tad nityam yāni imāni śabdagrahaṇāni teṣām na bhavatā vināśakāraṇam upapādyate ।
anupapādanāt avasthānāt nityatvam iti ।
atha anupalabdhavināśakāraṇāni api śabdagrahaṇāni anityāni śabdaḥ api evam iti anekāntaḥ ।
athānumānataḥ śabdagrahaṇānām vināśakāraṇam gamyante tatsamānam śabdaḥ iti na kim cit bādhitam bhavati ।

vyadhikaraṇatvāt ayuktam iti cet atha manyase vyadhikaraṇaḥ śabdaḥ katham anyavṛttinā saṃśleṣeṇa nivartyate ।
atha vyadhikaraṇam api nivartayati sarvaghaṇṭāśabdocchedaprasaṅgaḥ ।
tasmāt pāṇighaṇṭāsaṃśleṣasamānādhikaraṇaḥ śabdaḥ iti ।
"asparśatvād apratiṣedhaḥ ।"
asparśavyāpidravyāśrayaḥ śabdaḥ iti sūtrārthaḥ ।
katham anyatara vartamānasya pāṇighaṇṭāsaṃśleṣaḥ nivartakaḥ iti ।
na uktottaratvāt ।
uktottaram etat kāraṇābhāvāt anyaśabdānutpādaḥ ।
yaḥ tu utpannaḥ śabdaḥ sa mandataratamādinyāyena antyasyātimāndyāt yena kena cit virodhitvāt kṣīyate ।
yaḥ ayam saṃskāraḥ śabdakāraṇatvena samadhigataḥ sa kim ekaḥ anekaḥ vā iti sandihyate ।
anekaḥ saṃskāraḥ iti etat tattvam śabdabhedāt ।
kāraṇabhede sati kāryabhedaḥ dṛṣṭaḥ iti ।
yasya ca ekaḥ saṃskāraḥ tasyaiṣoḥ pātaḥ prāpnoti agatvā eva yāvat gantavyam iti ।
athāpratibadhyamāne saṃskāre dravyam gacchati na kadā cit pātaḥ prāpnoti ।
dṛṣṭaḥ ca pātaḥ ।
tasmāt anekaḥ saṃskāraḥ iti ।

tasmāt nāyam śabdaḥ gandhādibhiḥ saha sanniviṣṭaḥ vyajyante vibhaktyantaropapatteḥ ।
vibhāgaḥ ca vibhāgānataram ca iti vibhaktyantaram ।
vidharmāṇaḥ śabdāḥ nānārūpāḥ sarūpāḥ ca ekadravyāḥ śrūyante ।
samāsaḥ samudāyaḥ ।
etat ca sparśavaddravyavṛttiṣu śabdeṣu na prāpnoti gandhādivat ।
yathā pratidravyam ekaḥ gandhaḥ evam pratidravyam ekaḥ śabdaḥ iti ।
santānopapatteḥ ca iti cārthaḥ ।
yadi ayam gandhādibhiḥ saha sanniviṣṭaḥ syāt nānyatra vartamānaḥ śrotraḥ upalabhyeta ।
tasmāt santānavṛttitvāt ākāśāśrayaḥ śabdaḥ iti ।

iti saṃśayajñāpanārtham sūtram ।

iti sūtram ।
prakṛtyanuvidhānāt iti sūtrārthaḥ vikāre prakṛtyanuvidhānam dṛṣṭam iti ।

iti sādhanapakṣe dṛṣṭāntamātratvāt ahetuḥ ।

"dvividhasyāpi hetor abhāvād asādhanaṃ dṛṣṭāntaḥ ।"

dūṣaṇapakṣe "nātulyaprakṛtīnāṃ vikāravikalpāt" iti asambaddham ।
atulyāyāḥ prakṛteḥ vikalpyante vikārāḥ hrasvadīrghānuvidhānam tu yakāre nāsti iti ।

yathā dravyabhāvena tulyāyāḥ prakṛteḥ vikāravikalpaḥ bhavati evam varṇabhāvena tulyāyāḥ prakṛteḥ vikāravikalpaḥ syāt iti ।

iti parihāraḥ ।

iti ।
yadi vikriyante varṇāḥ punar āpattiḥ na prāpnoti ।

vikāraprāptānām punar āpattiḥ darśanāt anekāntaḥ iti sūtrārthaḥ ।

sarvāvastham suvarṇadarśanam na punar ikārayakārayoḥ kaḥ cit varṇātmā vyavasthitaḥ asti yaḥ itvam hitvā yatvam āpadyate iti ।

varṇatvāvyatirekāt varṇavikārāṇām apratiṣedhaḥ ।
varṇavikārāḥ api varṇatvāt na vyatiricyante iti ।
asti varṇatvam sāmānyam iti ।
sāmānyavataḥ dharmayogaḥ na sāmānyasya iti parihāraḥ ।

varṇavikārānupapattiḥ "nityatve 'vikārād anityatve cānavasthānāt ।"
nityāḥ varṇāḥ iti ।
na yuktaḥ vikāraḥ vyāghātāt ।
anityāḥ varṇāḥ iti na yuktaḥ vikāraḥ anavasthitānām vikārādarśanāt ।

nityānām api atīndriyatvadarśanāt taddharmavikalpāt ca varṇavikārāṇām apratiṣedhaḥ iti vikalpasamā jātiḥ ।

iti sādharmyasamā jātiḥ ।

ubhayoḥ api uttaram "vikāradharmitve nityatvābhāvāt kālāntare vikāropapatteś cāpratiṣedhaḥ ।"
nityāḥ varṇāḥ vikriyante iti vyāghātaḥ doṣaḥ ।
upalabhyamānasya ca ikārasya yatvānupapatteḥ varṇaupalabdhivat iti asambaddham ।

itaḥ ca varṇavikārānupapattiḥ "prakṛtyaniyamāt ।"
vikāre prakṛtīnām niyamaḥ dṛṣṭaḥ ।
ikārayakārayoḥ tu aniyamaḥ ।
tasmāt aniyamāt na vikriyante iti ।

sūtrārthaḥ aniyamaḥ nāsti iti ।

anujñātapratiṣiddhayoḥ ekatvānupapatteḥ iti virodhaḥ sūtrārthaḥ ।
tasmāt anupalabhyamānapṛthagdharmiviśeṣāṇām ādeśaḥ iti ।
yadi ete varṇāḥ vikriyeran tataḥ pṛthagvikāralakṣaṇebhyaḥ dharmebhyaḥ dharmī upalabhyeta na tu upalabhyate ।
tasmāt na varṇāḥ vikriyante iti ।

atha vikriyante iti evam vikāraḥ bhavati "guṇāntarāpattyupamardahrāsavṛddhileśaśleṣebhyas tu vikāropapatter varṇavikārāḥ ।"
sūtrārthaḥ guṇāntarāpattyādinādeśaḥ iti ।
ayam ca vikārādeśopadeśavikāraḥ bhāṣyakāreṇa eva samyak nirūpitaḥ iti sūtrārthamātram varṇitam iti ।

te varṇāḥ yathādarśanam vikṛtāḥ vibhaktyantāḥ padasaṃjñakāḥ bhavanti ।
arthapratyayaḥ tarhi na prāpnoti ।
na na prāpnoti ।
antyavarṇapratyayāt pūrvavarṇapratisandhānapratyayāpekṣāt arthapratyayaḥ iti ।
vibhaktiḥ dvayī nāmikī ca ākhyātikī ca ।
nāmikī svādayaḥ ākhyātikī tibādayaḥ ।
tayā viśiṣyamāṇam padam dvedhā bhavati nāma ca ākhyātam ca ।
abhidheyasya kriyāntarayogāt viśiṣyamāṇarūpaḥ sabdaḥ nāma yathā brāhmaṇaḥ iti ।
kriyākārakasamudāyaḥ kārakasaṃkhyāviśiṣṭaḥ ।
kriyākālayogābhidhāyi kriyāpradhānam ākhyātam pacati iti yathā ।
yadi dvayī vibhaktiḥ upasarganipātāḥ tarhi na padasaṃjñakāḥ ।
na nāmni antarbhāvāt ।
upasarganipātāḥ nāmnā saṃgṛhītāḥ yasmāt āha "avyayāt lopaḥ" iti tena subantatvāt tena eva saṃgṛhītāḥ iti ।

padena vyavahāraḥ iti padārthaḥ cintyate ।
nāmapadam cādhikṛtya vyavahāraḥ iti nāmapadam cintyate ।
nāmnaḥ cādhikāraḥ vyāpakatvāt ।
yasmāt nāmnā sarvapadam vyāpyate tasmāt gauḥ iti asya padasyārthaḥ cintyate ।

na padātarthādhigatiḥ viśeṣe anavasthānāt ।
na hi pade uccarite kaḥ cit viśeṣaḥ gamyate ।
tasmāt padam avācakam iti ।
na padasya viśeṣāviṣayatvāt ।
kaḥ evamāha padena viśeṣaḥ gamyate ।
api tu sāmānyavarti padam viśeṣavarti vākyam ।
na ca sāmānyābhidhānāt anarthakam bhavitum arhati iti ।
na sāmānyasya vyavahārāviṣayatvāt ।
sarvaḥ upadeṣṭā viśeṣapratipattyartham padam uccārayati ।
na ca sāmānye paiṣaḥ na sampratipattiḥ ।
tasmāt padam avācakam eva iti ।
na sāmānyaviṣayatve sati viśeṣaśruteḥ niyāmakatvāt ।
yadi padāni avācakāni syuḥ na ca padaśravaṇāt sāmānyam gamyeta ।
yad avācakam na tasmāt sāmānyam viśeṣaḥ vā gamyate yathā arthāt ।
gamyate ca padāt sāmānyam ।
sāmānyaśruteḥ ca viśeṣaśrutiḥ niyāmikā bhavati ।
yathā gauḥ iti sāmānyādhigatau tiṣṭhati gacchati iti viśeṣaśrutyā gamyate iti ।
katham punar iyam viśeṣaśrutiḥ gacchati tiṣṭhati iti ।
na eva iyam kevalāt viśeṣaśrutiḥ kim tu pūrvapadāpekṣayā viśeṣapratyayahetutvāt viśeṣaśrutiḥ iti ucyate ।
bhavatu vā padāt eva ubhayam ।
etasmāt eva vā gośabdāt ubhayam gamyate kriyā ca tatsādhanam ca pradhānopasarjanabhāvasyāniyamena yadā ayam gośabdaḥ gotvanimittaḥ gotvayogāt gauḥ iti tadā gośabdāt pradhānam sādhanam gauḥ gamyate kriyā tu aṅgabhūtā viśeṣakatvāt ।
yadā punaḥ kriyāpradhānam padam goḥ bhāvaḥ gotvam iti tadā api gauḥ aṅgabhūtaḥ viśeṣakatvāt gamyate pradhānam gotvam iti ।
tad evam pradhānopasarjanabhāvasyāniyamena gotvam iti ca pade gauḥ iti ca ubhayam gamyate iti ।
tatra pradhānopasarjanabhāvam āśritya tadarthe "vyaktyākṛtijātisannidhāv upacārāt saṃśayaḥ ।"
yasmāt ayam gośabdaḥ vyaktyākṛtijātiṣu avinābhāvena vartamānāsu prayujyate avinābhāvavṛttiḥ ca sannidhiḥ ataḥ na jñāyate kim vyaktiḥ padārthaḥ uta ākṛtiḥ uta jātiḥ iti ।

śabdasya prayogasāmarthyāt padārthāvadhāraṇam iti prayogapradarśanārtham yāśabdādisūtram ।
nāmī yāśabdādayaḥ iti jātau prayujyante ।
kasmāt ।
abhedāt ।
ekā jātiḥ ।
tasyāḥ viśeṣaṇam anarthakam ।
yā gauḥ tiṣṭhati iti yā gauḥ niṣaṇṇā iti ।
evam śeṣeṣu ।
ākṛteḥ api abhidhāyakam etad na bhavati niṣkriyatvāt ākṛteḥ ।
na hi niṣkriyā gacchati tiṣṭhati vā iti ।
evam sarvatra ।
yasya cānena viśeṣeṇa tiṣṭhatyādinā yogaḥ tam gośabdaḥ abhidhātum arhati iti ।
kutaḥ ।
viśeṣaṇaviśeṣyabhāvasya ekaviṣayatvāt ।
yadi ca gośabdasya tiṣṭhatiśabdasya ca ekam abhidheyam bhavati tataḥ gośabdena dharmyantarāṇi nirākriyante tiṣṭhatiśabdena ca kriyāntarāṇi iti viśeṣaṇaviśeṣyabhāvāpannayoḥ tiṣṭhatigośabdayoḥ sāmānādhikaraṇyam yujyate anyathā na iti ।
dravyam vyaktiḥ iti nārthāntaram ।
tiṣṭhatiśabdasannihitena gośabdena vyaktiḥ abhidhīyate iti ।

tatpratiṣedhārtham sūtram "na tadanavasthānāt" iti ।
nānena gośabdena vyaktimātram śuddham ucyate ।
yadi ayam vyaktimātrābhidhāyakaḥ abhaviṣyat tena yasyām kasyām cit vyaktau pratyayaḥ abhaviṣyat iti sūtrārthaḥ ।

yadi vyaktiḥ na padārthaḥ katham vyaktau prayogaḥ yā gauḥ tiṣṭhati iti evam ādiḥ ।
nimittāt atadbhāve api tadupacāraḥ ।
kva punar nimittāt atadbhāve api tadvadupacāraḥ dṛṣṭaḥ iti tasya upapādanārtham sūtram ।
"sahacaraṇasthānatādarthyavṛttamānadhāraṇasāmīpyayogasādhanādhipatyebhyo brāhmaṇamañcakaṭarājasaktucandanagaṅgāśāṭakānnapuruṣeṣv atadbhāve 'pi tadupacāraḥ" iti ।
atadbhāve api tadupacāraḥ iti ।
atacchabdasya tacchabdenābhidhānam upacāraḥ ।
yathā yaṣṭikāśabdena dravyaviśeṣaḥ abhidhīyate ।
yaṣṭiyogāt punaḥ sāhacaryāt brāhmaṇaḥ abhidhīyate yaṣṭikāḥ praveśaya iti ।
evam sarvatra ।
kim punar atra upacārabījam yaṣṭikāḥ brāhmaṇāḥ iti ।
na hi upacārabījam antareṇa upacāraḥ labhyate ।
nanu uktam sāhacaryam iti ।
sāhacaryam nāma yaṣṭikayā nityasambandhaḥ ।
yaṣṭikāsambandhāt ca yaṣṭikāvān iti syāt na yaṣṭikā iti ।
yaṣṭikāvān iti cāyam śabdaḥ mukhyaḥ eva ।
tasmāt upacārabījam anyad vaktavyam iti ।
yaṣṭikāyām tāvat ayam yaṣṭikāśabdaḥ jātinimittaḥ ।
yaṣṭikātvam jātiḥ ।
sā yaṣṭikāyām vartate iti tayā yaṣṭikātvayuktayā yaṣṭikayā brāhmaṇasya yogaḥ ।
sāhacaryāt saṃyuktasamavetām jātim adhyāropya brāhmaṇam yaṣṭikā iti āha ।
evam śeṣāṇi upacārabījāni svayam utprekṣaṇīyāni iti ।

yadi tarhi gauḥ iti padasya na vyaktiḥ arthaḥ astu tarhi "ākṛtis tadapekṣatvāt sattvavyavasthānasiddheḥ ।"

ākṛtiḥ padārthaḥ ।
kasmāt ।
tadapekṣatvāt sattvavyavasthānasya ।
gauḥ aśvaḥ puruṣaḥ iti evam ādi sattvavyavasthānam ākṛtyapekṣam sidhyati ।
yadapekṣā ca sattvavyavasthānasiddhiḥ sa gośabdasya viṣayaḥ iti ।
atrāpi tad eva upasthitam na tadanavasthānāt iti ।
yasya ca jātyā yogaḥ sa gośabdasya viṣayaḥ na ākṛtiḥ jātyayogāt ।
kasya punar jātiyogaḥ ।
niyatāvayavavyūhasyāvayavinaḥ ।
niyataḥ avayavavyūhaḥ yasya sa bhavati niyatāvayavavyūhaḥ ।
anyapadarthena bahuvrīhiṇā avayavī abhidhīyate iti ।

astu tarhi jātiḥ padārthaḥ "vyaktyākṛtiyukte 'py aprasaṅgāt prokṣaṇādīnāṃ mṛdgavake jātiḥ ।"
yasmāt mṛdgavake vyaktyākṛtī staḥ na ca tatra prokṣaṇādīni prayujyante ।
na hi gām ānaya gām prokṣaya gām dehī iti mṛdgavake praiṣasampratipattī bhavataḥ yadabhāvāt tatra na sampratyayaḥ sa gośabdasyārthaḥ ।
kasya cābhāvāt na tatra sampratyayaḥ ।
jāteḥ ।

atha mṛdgavake kasmāt gotvam na jātiḥ ।
yasmāt mṛdgavakaḥ gauḥ na bhavati ।
yaḥ ca gauḥ na bhavati na tatra gotvam vartate ।
yathā aśvaḥ iti ।
atha mṛdgavakaḥ kasmāt gauḥ na bhavati ।
ataḥ eva na bhavati yasmāt mṛdgavakaḥ iti ।
na cāyam yuktaḥ praśnaḥ mṛdgavakaḥ kasmāt gauḥ na bhavati iti ।
kim kāraṇam ।
pratipattibādhitatvāt ।
bhavān api etam artham pratipadyate nāyam gauḥ iti ।
pratipattyā ca praśnaḥ bādhyate iti ।

atha mṛdgavake gośabdaḥ kutaḥ ।
ākṛtisāmānyāt citrādivat iti ।
sarvagatā iti cet ।
atha manyase sarvagatā jātiḥ ।
sā utpadyamānena yathā gavā sambaddhyate tathā mṛdgavakenāpi iti asti mṛdgavake gotvam ।
tad na anabhyupagamāt ।
kena sarvagatatvam jāteḥ abhyupagamyate api tu svaviṣaye sarvatra vartate iti sarvagatā iti ucyate ।
kaḥ punar gotvasya svaḥ viṣayaḥ ।
yatra gotvam vartate ।
kva punar gotvam vartate ।
yatra gotvanimittaḥ anuvṛttapratyayaḥ bhavati ।
kva punar anuvṛttapratyayam gotvam karoti ।
yat tasya sādhanam ।
kaḥ punar nitye gotve goḥ sādhanārthaḥ ।
yat tena vyajyate ।
na hi kakudādimadarthavyatirekeṇa gotvasya vyaktiḥ asti ।

na hi piṇḍebhyaḥ arthāntaram gotvam piṇḍāntarāleṣu agrahaṇāt iti ke cit ।
tad na vikalpānupapatteḥ ।
piṇḍāntarāleṣu adarśanāt iti brūvāṇaḥ piṇḍāntarālam paryanuyojyaḥ ।
kim idam piṇḍāntarālam ।
kim ākāśam āhosvid abhāvaḥ uta dravyāntaram iti ।
yadi ākāśam na tatra gotvam ।
na hi ākāśam gauḥ iti ।
etenābhāvaḥ dravyāntaram ca vyākhyātam ।

viśeṣapratyayānām anākasmikatvāt ca ।
ayam ca piṇḍapratyayavyatirekabhāk pratyayaḥ upajāyamānaḥ nimittāntarāt bhavati ।
dṛṣṭā khalu piṇḍapratyayavyatirekabhājām pratyayānām nimittāntarāt utpattiḥ ।
yathā vastracarmakambaleṣu nīlapratyayaḥ iti ।
ākṛtisāmānyāt iti cet ।
atha manyase satyam ayam piṇḍavyatirekāt nimittāntarād anuvṛttipratyayaḥ bhavati ।
na punar asya jātiḥ nimittam ।
api tu yat śiraḥpāṇipādākṛtisāmānyam tasmāt anuvṛttipratyayaḥ iti ।
na piṇḍavad asādhāraṇatvāt ākṛteḥ ।
yathā eva piṇḍāḥ piṇḍāntaravṛttayaḥ na bhavanti tathā ākṛtiḥ api ekapiṇḍavartitvāt piṇḍāntaravartinī na bhavati ।

atha ākṛteḥ piṇḍāntaravartitvam abhyupagamyate nāmni vivādaḥ nārthaḥ iti ।
atha piṇḍavyatiriktam sāmānyam nābhyupagamyate tathā api ekasāmānyanirākaraṇāt samānapratyayabījam anyat vaktavyam syāt ।
na hi asati sāmānye samānapratyayam paśyāmaḥ iti ।
asati api sāmānye dṛṣṭaḥ sāmānyapratyayaḥ iti cet ।
atha manyase yathā sāmānyeṣu asati sāmānyānatare anuvṛttipratyayaḥ dṛṣṭaḥ gotvāśvatvaghaṭatveṣu idam sāmānyam idam sāmānyam iti tasmāt anaikāntikatvāt anuvṛttipratyayaḥ asādhanam arthāntaranimittapratipādane iti ।
nānabhyupagamāt ।
na mayā gotvāśvatvaghaṭatveṣu nirnimittaḥ sāmānyapratyayaḥ abhyupagamyate ।
tasmāt anuttaram etat ।

sūtravyāghātaḥ iti cet ।
yadi manyase sāmānyeṣu api sāmānyam asti iti nanu sūtravyāghātaḥ ।
"sāmānyaviśeṣeṣu sāmānyaviśeṣābhāvāt tataḥ eva jñānam" iti ।
na sūtrārthāparijñānāt ।
ayam sūtrārthaḥ yathā dravyam iti pratyayaḥ dravyatvaviśeṣaṇe dravye bhavati na punaḥ sāmānyaviśeṣeṣu evam iti ।
na punar ayam sūtrārthaḥ nirnimittaḥ anuvṛttipratyayaḥ iti ।
kim nimittam iti cet ।
atha manyase gotvādiṣu anuvṛttipratyayasya kim nimittam yataḥ sāmānyam iti bhavati ।
kutaḥ ca sāmānyam iti bhavati ।
anekārthasamāvāyāt ।
yathā gotvam anekārthasamavāyi tathā aśvatvādi iti anekārthaiḥ tatsamavāyasya samānatvāt gotvādiṣu anuvṛttipratyayaḥ iti ।
pācakādiśabdavat iti cet ।
atha manyase yathā pācakādiśabdāḥ anuvṛttipratyayāḥ ca bhavanti na ca pācakatvam nāma sāmānyam asti tathā gavādiṣu anuvṛttipratyayaḥ iti ।
na hetvarthāparijñānāt ।
viśeṣapratyayānām ākasmikatvāt iti asya hetoḥ piṇḍapratyayavyatiriktasya pratyayasya nimittāntarāt utpādaḥ iti ayam arthaḥ ।
na punaḥ sarvaḥ anuvṛttipratyayaḥ sāmānyāt eva bhavati iti ।
evam ca sati pacanakriyāyāḥ yat pradhānam sādhanam tat pācakaśabdena ucyate ।
tat ca prādhānyam pācakāntareṣu api asti iti na doṣaḥ ।

yadi anekārthavṛtti gotvam tat kim pratipiṇḍam parisamāptyā vartate atha ekadeśena iti ।
kim cātaḥ ।
yadi pratipiṇḍam parisamāptyā vartate piṇḍavadasādhāraṇatvāt na sāmānyam bhavitum arhati ।
atha ekadeśena vartate tathā api na ekam anekatra vartate kim tu anekam anekatra iti ।
yasmāt pradeśāḥ sāmānyasya vartante iti ।
ye ca te ekadeśāḥ sāmānyasya pratyekam piṇḍeṣu vartante te kim sāmānyātmakāḥ uta na iti ।
yadi sāmānyātmakāḥ na ekam anekatra pravartate iti prāptam ।
na ca anekam anekatra pravartamānam sāmānyam iti yuktam vaktum ।
atha na sāmānyātmakāḥ śūnyam abhidhānam sāmānyasya ekadeśāḥ pratyekam vartante iti ।
taiḥ api deśaiḥ sāmānyam vartate iti pūrvavat prasaṅgaḥ ।
na cānyā gatiḥ asti ।
tasmāt nānekavṛtti sāmānyam iti ।
na vikalpānabhyupagamāt ।
nāyam vikalpaḥ asti gotvam pratyekam piṇḍeṣu parisamāptya vartate atha ekadeśena vartate iti ।
tasmāt vikalpānabhyupagamāt apraśnaḥ ayam ।

kasmāt ।
gotvasyāvayavisamudāyatvānabhyupagamāt ।
na gotvam avayavī na samudāyaḥ samudāyasya bhāgaḥ ekadeśaśabdaḥ avayavinaḥ cāvayave ।
yadā na kim cit parihāṇyāśeṣam abhidhīyate tadā avayavinaḥ avayavān apekṣya kṛtsnaśabdaḥ samudāye ca samudāyinaḥ apekṣya ।
na ca gotvam avayavī na samudāyaḥ ।
tasmād na tatra kṛtsnaikadeśaśabdau staḥ ।
na cet tatra etau śabdau staḥ tasmāt gotvam kim kārtsnyena vartate uta ekadeśena iti na yuktaḥ praśnaḥ ।

uktam cātra ekam anekatra vartate iti pratijānānaḥ nānuyoktavyaḥ ।
kasmāt ।
ubhayena vyāghātāt iti ।
katham tarhi gotvam goṣu vartate ।
āśrayāśrayibhāvena ।
kaḥ punar āśrayāśrayibhāvaḥ ।
samavāyaḥ ।
tatra vṛttimat gotvam vṛttiḥ samavāyaḥ iti ihapratyayahetutvāt iti uktam ।
gavyagavi vṛttyabhāvāt iti cet ।
atha manyase yad idam gotvam goṣu anuvṛttipratyayakāraṇam tat kim gavi vartate ।
āhosvit agavi ।
yadi tāvat gavi ।
prāk gotvayogāt gauḥ evāsau iti vyartham gotvam ।
athāgavi ।
tenāśvādi api gotvayogāt gauḥ prāpnoti ।
na cānyā gatiḥ asti ।
tasmāt na gotvāt anuvṛttipratyayaḥ iti ।
na vikalpānabhyupagamāt ।
na gavi gotvam nāgavi prāk gotvāt nāsau gauḥ nāpi agauḥ iti ।
kim kāraṇam ।
ubhau etau viśeṣyapratyayau ।
na ca viśeṣyapratyayau viśeṣaṇasambandham antareṇa bhavataḥ ।
na ca prāk gotvayogāt vastu vidyate ।
na cāvidyamānam gauḥ iti agauḥ iti vā śakyam vyapadeṣṭum ।
yadā eva vastu tadā eva gotvenābhisambadhyate iti anāspadaḥ vikalpaḥ ।

etena sattāsambandhasya sadasadvikalpaḥ vyākhyātaḥ ।
na sataḥ sattāsambandhaḥ nāsataḥ ।
yadā eva vastu tadā eva sattayā sambadhyate iti sadasadāśrayadoṣaḥ anupapannaḥ ।
tasmāt upapannā jātiḥ ।
na cāsau mṛdgavake iti yadabhāvāt tatrāsampratyayaḥ sa padārthaḥ iti ।

jāteḥ abhivyaktiḥ ākṛtivyaktī apekṣate ।
vyaktyākṛtī iti prāpte prādhānyāt ākṛteḥ pūrvanipātaḥ ।
kim punaḥ prādhānyam ।
ākṛtiviśeṣaṇatvam vyakteḥ ।
yasmāt vyaktyā ākṛtiviśeṣyamāṇāḥ jāteḥ liṅgam bhavati tasmāt pradhānam ākṛtiḥ ।
na cāgṛhyamāṇāyām ākṛtau vyaktau ca jātimātram śuddham śabdāt gamyate tasmāt na jātiḥ eva padārthaḥ ।

na ca vai padārthena na śakyam bhavitum ।
kaḥ tarhi padārthaḥ "vyaktyākṛtijātayas tu padārthaḥ ।"
tuśabdaḥ viśeṣaṇārthaḥ ।
kim viśiṣyate ।
pradhānopasarjanabhāvasyāniyamena padārthatvam ।
yadā bhedavivakṣā viśeṣagatiḥ ca gauḥ tiṣṭhati gauḥ niṣaṇṇā iti tadā vyaktiḥ padārthaḥ aṅgam jātyākṛtī ।
jātau ākṛtau ca sthānagamanāsambhavāt yatra sambhavaḥ sa padārthaḥ iti ।
yadā punar bhedaḥ na vivakṣitaḥ sāmānyagatiḥ ca tadā jātiḥ padārthaḥ ।
yathā gauḥ na padā spraṣṭavyā iti ।
ākṛteḥ tu pradhānabhāvaḥ utprekṣitavyaḥ iti svayam utprekṣya iti ayam arthaḥ ।
kva punar ākṛteḥ prādhānyam dṛṣṭam ।
yathā piṣṭakamayaḥ gāvaḥ kriyantām iti tad etad bahulam prayogeṣu pradhānopasarjanabhāvaḥ svayam utprekṣya iti ।

na vyaktyākṛtijātayaḥ padārthaḥ iti ke cit ।
kutaḥ ।
vikalpānupapatteḥ ।
sat iti etad eva vyāpakatvāt upādāya cintyate sat iti anena padena jātiḥ vā abhidhīyate piṇḍaḥ vā sambandhaḥ vā jātimān vā arthaḥ ।
tatra na tāvat jātiḥ abhidhīyate bhedārthaiḥ abhinnavibhaktikatvāt ।
yadi ayam jātivācakaḥ sacchabdaḥ bhavati saddravyam iti bhedavācinā dravyaśabdena sāmānyādhikaraṇyam na prāpnoti ।
na hi bhinnārthavācakānām śabdānām sāmānyādhikaraṇyam paśyāmaḥ ।
na hi gavāśvam iti sāmānyādhikaraṇyam dṛṣṭam iti ।

atha dravyādivṛttitvāt sattāyāḥ dravyādiśabdaiḥ saha sāmānādhikaraṇyam tathāpi pāratantryāt sattā guṇaḥ ।
guṇyabhidhāyinoḥ ca śabdayoḥ sāmānādhikaraṇyam yathā śaṅkhasya śauklyam iti ।
etena sambandhaḥ vyākhyātaḥ ।
sacchabdaḥ piṇḍānām vācakaḥ bhavati iti na yuktam piṇḍānām ānantyāt ।
na hi ekasya sacchabdasyānekena dravyaguṇakarmaprapañcena sambandhaḥ ākhyātum śakyaḥ ।
na cānākhyāte śabdārthasambandhe śabdāt arthapratipattiḥ yuktā svarūpamātrapratīteḥ vyabhicārāt ca ।
sacchabdaśravaṇāt dravyaguṇakarmāṇi iti pariplavate buddhiḥ ।
na ca yasmāt abhidhānāt pariplavate buddhiḥ tadabhidhānam iti yuktam vaktum ।
tasmāt na sacchabdaḥ bhedānām vācakaḥ ।
jātimanmātrābhidhāyakaḥ api sacchabdaḥ na bhavati ।
kasmāt ।
asvatantratvāt ।
na hi sacchabdāt tadbhedāḥ ghaṭādayaḥ gamyante iti tadgataghaṭādibhedānākṣepāt sāmānādhikaraṇyābhāvaḥ ।

atha vā asvatantratvāt iti sacchabdaḥ prādhānyena sattāyām vartate tatra vartamānaḥ tadvat iti upacaryate ।
yat ca yatra vartamānam anyatra upacaryate na tat tasyābhidhāyakam yuktam mañcaśabdavat iti ।
uktam cātra ।
kim uktam ।
tadvatām ānantyāt na sacchabdenābhidhānam yuktam iti ।
tadvati ca na guṇasārūpyāt pratyayasaṅkrāntiḥ yathā svāmiśabdasya bhṛtye ।
na guṇoparāgāt ।
yathā nīlaḥ sphaṭikaḥ iti ।
kramavṛttyabhāvāt ca ।
yugapadasambhavāt ca ।
ayathārthajñānotpattiprasaṅgāt ca ।
tasmāt na jātimanmātrābhidhāyakaḥ api ।
asādhāraṇaviśeṣābhidhāyakaḥ bhaviṣyati iti na yuktam anyatra pratyayābhāvaprasaṅgāt ।
na cānyā gatiḥ asti ।
tasmāt anyārthāpohakṛtaśrutiḥ iti ।
anyaśabdārthāntarāpoham svārthe kurvatī śrutiḥ abhidhatte iti ।

atrāsmābhiḥ vyaktyākṛtijātayaḥ padārthaḥ iti pradhānopasarjanabhāvasyāniyamena vyavasthāpitam ।
ekāntavādinaḥ ca ete doṣāḥ iti ।
na ca ete doṣāḥ ।
katham iti ।
yat tāvat sattāśabdaḥ sattāyāḥ na vācakaḥ iti tad na vyāghātāt ।
sattāśabdaḥ na sattāyāḥ vācakaḥ iti vyāhatam ucyate ।
katham ca tadavācakatve sati sattāśabdaḥ iti abhidhīyate ।
bhavadabhiprāyeṇābhidhīyate iti cet ।
atha manyase na eva naḥ kṛtānte sattādiśabdāḥ santi kim tu bhavadbhiḥ sattāśabdaḥ dravyaguṇakarmaśabdāḥ iti ca parikalpya vyavahāraḥ kriyate tataḥ asmābhiḥ api yuṣmadabhiprāyānuvidhānena sattāśabdāḥ iti vācaḥ uccaryante iti ।
na vyāghātānivṛtteḥ ।
sat iti evam ādīni padāni lokaprasiddhāni tāni keṣu artheṣu vartante iti ubhayoḥ vicāraḥ ।
vayam tu brūmaḥ sattāśabdaḥ sattāyām vartate ।
tvam punar bravīṣi sattāśabdaḥ na sattāyām iti ।
evam bruvāṇaḥ mayā virodhena pratyavasthīyase ।
virodhoddhāram ca anuktvā tv anmatyā mayā abhidhīyate iti brūvāṇaḥ na vyāghātam ativartase ।

yat ca idam ucyate tvayā parikalpitāḥ sattādiśabdāḥ iti tad api na parikalpyaviṣayānabhidhānāt ।
parikalpyasya viṣayaḥ atathābhūtasya tathābhāvibhiḥ sāmānye sati adhyāropitataddharmaṇaḥ pradhānārthapratipattiḥ yathā sthāṇau puruṣaḥ iti ।
yadi cāmī sattādiśabdāḥ parikalpitāḥ bhavanti pradhānam eṣām vācyam ।
na hi niṣpradhānam parikalpyam paśyāmaḥ iti ।

yat punar etad bhedārthaiḥ abhinnavibhaktikatvāt iti tad na samānārthāparijñānāt ।
na brūmaḥ sattādiśabdena dravyaśabdasya sāmānādhikaraṇyam api tu sattāyāḥ pradhānasādhanavācinā sacchabdena dravyaguṇakarmāṇi abhidhīyante dravyaguṇakarmaśabdaiḥ api itaretaraviśeṣaṇaviśeṣyabhāvāpannaiḥ tāni ।
evam sati yuktam sāmānādhikaraṇyam ubhayoḥ saddravyaśabdayoḥ ekaviṣayatvāt ।
yadā punar ayam sattāśabdaḥ sattāpradhānaḥ evāṅgabhūtam sādhanam abhidhatte na tadā sāmānādhikaraṇyam dravyasya sattā iti bhavati ।
tasmāt sāmānādhikaraṇyānupapattiḥ adoṣaḥ ।
vibhaktibhedaniyamāt guṇaguṇyabhidhāyinoḥ sāmānādhikaraṇyasyāsiddhiḥ saddravyaśabdayoḥ iti etad anena pratyuktam ।

etena sambandhaḥ vyākhyātaḥ ।
katham iti ।
na sacchabdena sambandhaḥ abhidhīyate api tu sambandhaśabdena eva sambandhaḥ ca guṇaḥ ।
tacchabdaḥ guṇaśabdaḥ ।
na ca guṇaśabdena dravyavācinaḥ śabdasya sāmānādhikaraṇyam asti iti ।
yat punar etad ānatyāt na jātiśabdaḥ bhedānām vācakaḥ iti svayamprakḷptām vācoyuktim bhavān pratiṣedhati ।
kaḥ ca evam āha jātiśabdaḥ bhedānām vācakaḥ iti ।
yadi tarhi jātiśabdaḥ na bhedānām vācakaḥ katham sacchabdena dravyaguṇakarmāṇy abhidhīyante ।
na ayam bhoḥ sacchabdaḥ jātiśabdaḥ api tu bhedaśabdaḥ evāyam ।
bhedaśabdena ca bhedāḥ abhidhīyante iti na kim cit bādhyate ।
katham na bādhyate ।
yadā sacchabdaḥ ekaḥ bhedānām ānantyam tadavastham eva ।
na ca ekasyānekena sambandhaḥ śakyaḥ ākhyātum ।
na cānākhyāte śabdārthasambandhe śabdārthapratipattiḥ yuktā iti ।
na kevalānām anabhidhānāt ।
yaḥ hi sacchabdena nirviśeṣaṇāni dravyaguṇakarmāṇi abhidhīyante iti abhidhatte tam prati eṣaḥ doṣaḥ ।
asmākam tu dravyaguṇakarmāṇi sattāviśeṣaṇāni abhidhīyante ।
yatra yatra sattām paśyati tatra tatra sacchabdam prayuṅkte ।
ekā ca sattā ।
tatpratyayasyānuvṛtteḥ ।
tasmāt bhedānām ānantyam na doṣaḥ ।
kaḥ cāyam evambhūtaḥ sādhyasādhanabhāvaḥ śabdam pakṣayasi ānantyāt iti vastudharmam hetutvenābhidhatse iti ।

atha bhedāḥ eva jātidharmaśavācyatvena pakṣīkriyante tathā api nānvayī na vyatirekī dṛṣṭāntaḥ asti iti ahetuḥ ānantyāt iti ।
athāpi ekadeśān pakṣīkritya ānantyāt iti hetuḥ śeṣaḥ ekadeśaḥ dṛṣṭāntaḥ iti ।
ayam api na virodhāt ।
evam ca sati na kaḥ cit padārthaḥ vācyaḥ na kaḥ cit śabdaḥ vācakaḥ iti vācyavācakabhāvanivṛttau viśeṣaṇam anarthakam ete na vācyāḥ ete na vācakāḥ iti ।

yat punar etad vyabhicārāt iti ।
na vyabhicāraviṣayāparijñānāt ।
vyabhicārī hi nāma sa jñeyaḥ yaḥ svaviṣayatajjātīyavṛttitve sati anyatra vartate ।
na punar ayam sacchabdaḥ svaviṣayavyatirekeṇāsati vartate ।
tasmāt asthāne vyabhicāracodanā iti ।
hetubhāvānabhyupagamāt ca ।
kena cātra hetuḥ abhidhīyate dravyam guṇaḥ karma vā sattvāt iti ।
tasmāt ayuktam etad api ।
bhedavācakatvapratiṣedhāt saddravyaśabdayoḥ sāmānādhikaraṇyam iti na vaktavyam vyāghātāt ।
na ca kaḥ cit śabdaḥ dravyavācakaḥ dravyasacchabdayoḥ ca sāmānādhikaraṇyam iti vyāhatam ।

yat punar etad na tadvataḥ asvatantratvāt iti ।
na kila sacchabdena tadbhedāḥ ghaṭādayaḥ gamyante tadgataghaṭādibhedānākṣepāt sāmānādhikaraṇyābhāvaḥ iti ।
tad na uktottaratvāt ।
uktottaram etat saddravyaśabdayoḥ ekaviṣayatvāt sāmānādhikaraṇyam iti tadgataghaṭādibhedānākṣepaḥ iti ca na yuktam sacchabdena sattāsādhanānām dravyaguṇakarmaṇām ākṣepāt ।
sattāśabdena dravyaguṇakarmāṇi na ākṣipyante na punaḥ sacchabdena śakyam vaktum sattāśabdenāpi guṇabhūtāni gamyante iti ।
sat iti cāyam abhidhānaśabdaḥ kaḥ tasya abhidheyaḥ ।
yaḥ asmāt pratīyate sa tasyārthaḥ iti ।
kaḥ asyārthaḥ ।
sa vibhajyate ।
sattā tadyogaḥ arthāntaram iti trayaḥ arthāḥ ।
tat pradhānopasarjanabhāvasya aniyamena vivakṣāyām pradhānam sādhanam gamyate aṅgam sattā ca tadyogaḥ ca ।
kimkṛtaḥ pradhānāṅgabhāvaḥ ।
arthakṛtaḥ ।
yadā satā kim cit kurvati tadā sattāviśeṣaṇam padārtham upādāya kim cit karoti yena karoti tatpradhānam aṅgam apradhānam pratyayahetutvāt ।
yasmāt sattayā padārthaḥ viśiṣyate aṅgahīne pratyayanivṛtteḥ yatra tadaṅgam sattādikam nāsti tatra na sat iti pratyayaḥ ।
tad evam tadgataghaṭādibhedānākṣepāt iti ayuktam ।

yat punar etat sacchabdaḥ sattāyām prādhānyena vartate tatra vartamānaḥ tadvaty upacaryate iti ।
tad na sacchabdaviṣayāparijñānāt ।
na bhavatā sacchabdasya viṣayaḥ vyajñāyi ।
kaḥ evam āha sacchabdaḥ sattāyām prādhānyena vartate iti ।
yathā ca sacchabdasya dravyaguṇakarmāṇi sattāsādhanabhāvāt viṣayaḥ iti tathā uktam ।
etena bhedānām ānantyam pratyuktam ।
sacchabdasya viṣayaḥ sattāsādhanam ।
viṣayaḥ ca sattāsādhanabhūtaḥ ekaḥ eva iti ।

yat punar etat tadvati ca na guṇasārūpyāt pratyayasaṅkrāntiḥ yathā svāmiśabdasya bhṛtyaḥ iti ।
asyārthaḥ svāmyanukāritvāt bhṛtye svāmiśabdaḥ iti ।
etat tu na buddhyāmahe pratyayānām saṅkrāntiḥ iti ।
yadi svāmipratyayaviṣayatvam tad na pratyayasaṅkrāntiḥ ।
na hi svāmipratyayaḥ bhṛtyasya bhavati ।
kevalam gurutām vā priyatām vā paśyan svāmiśabdam guṇabhūtam tatra prayuṅkte ।
yathā ca bhṛtyaḥ svāmyarthakāritvāt svāmī iti ucyate na punar evam sattāśabdaḥ kadā cit api dravyādiṣu vartate iti ।
yadā tu satām bhāvaḥ sattā iti satām sattāviśeṣakatvāt guṇabhūtānām sattāśabdenābhidhānam viśeṣakatvam upacāraḥ ।
etena eva guṇoparāgāt yathā nīlaḥ sphaṭikaḥ iti pratyuktam ।

yat punar etat kramavṛttyabhāvāt yugapadasambhavāt ca iti ।
asyārthaḥ sattāśabdaḥ kila sattāyām vartitvāt tadvati vartate iti ।
na ca evam paśyāmaḥ ।
yugapat api na sambhavati ।
sattāpratyayaḥ ca dravyapratyayaḥ ca na yugapat bhavataḥ ।
etad api na uktottaratvāt ।
uktottaram etat ।
nātra kramaḥ na yugapatpratyayaḥ ।
satpratyayasya sādhanaviṣayatvāt ।
etenāyathārthajñānotpattiprasaṅgāt iti pratyuktam ।
evam hi kuhetupradhānanirāsāt vyavasthitam vyaktyākṛtijātayaḥ padārthaḥ iti ।

na jātiśabdaḥ bhedānām vācakaḥ iti viśeṣaṇānarthakyam ।
na hi kaḥ cit śabdaḥ bhavatā bhedānām vacakatvenābhyupagamyate ।
viśeṣaṇam hi nāma viśeṣye sati sāmānyapratipattau ca ।
na ca asya kim cit viśeṣyam asti ।
na ca jātiśabdasya kaḥ cit padārthaḥ vācyaḥ abhyupagamyate ।
tasmāt viśeṣaṇānarthakyam ।

virodhāt ca ।
yadi cāyam jātiśabdaḥ bhedānām vācakaḥ abhaviṣyat api tarhi jātiśabdaḥ eva nābhaviṣyat ।
na hi anyapadārthavācakānām śabdānām tacchabdatvam sambhavati ।
katham ca bhedavācakatve sati jātiśabdaḥ iti ucyate ।
yat ca ucyate na jātisabdaḥ bhedānām vācakaḥ iti tathā tat ।
kaḥ hi svasthātmā jātiśabdavācyān bhedān abhyupaiti ।
yadi ca jātiśabdavācyāḥ bhedāḥ na bhavanti anyaśabdavācyāḥ tarhi bhedāḥ prāpnuvanti ।
athānyaśabdavācyāḥ api bhedāḥ na bhavanti tena na jātisabdavācyāḥ nānyaśabdavācyāḥ iti ubhayathā avācyatve kim asya viśeṣaṇasya sāmarthyam na jātiśabdaḥ bhedānām vācakaḥ iti ।
ataḥ evam vaktavyam avācyāḥ bhedāḥ avācakāḥ śabdāḥ iti ।

atha manyase paramatavyapekṣayā etad ucyate na jātiśabdaḥ bhedānām vācakaḥ iti ।
nānabhyupagamāt ।
na hi kaḥ cit tantrikaḥ asti yaḥ jātiśabdavācyān bhedān pratipadyate ।
jāteḥ api avācakatve vyāghātaḥ jātiśabdaḥ iti ।
na hi yaḥ yasyāvācakaḥ sa tacchabdaḥ iti śakyam vaktum na jātiśabdaḥ bhedānām vācakaḥ iti ।
kasya tarhi vācakaḥ ।
bhedavācakatvapratiṣedhāt anyavācakatvam āyātam ।
athānyavācakatvam api na iṣyate vyartham viśeṣaṇam jātisabdaḥ bhedānām na vācakaḥ iti ।
sarve eva ca śabdāḥ arthānām na vācakāḥ iti yuktam vaktum ।

athāvācakāḥ śabdāḥ avācyāḥ padārthāḥ iti ।
ayuktam ca etad vyāghātāt ।
avācakāḥ śabdāḥ bhavanti ।
avācakatvam ca śabdānām śabdaiḥ eva pratipādyate iti ।
avācakatve ca śabdānām pratijñāhetvoḥ vyāghātaḥ ।
na jātisabdaḥ bhedānām vācakaḥ iti pratijnnā hetuḥ ānantyāt iti ।
ubhayam ca vacanātmakam iti ।
ubhayasyāvācakatvāt vyāghātaḥ ।
śabdān cāvācakān pratipadyamānena laukikapratipādanopāyaḥ anyaḥ vaktavyaḥ ।

anyathā abhyupagate iti cet ।
atha manyase na mayā avācakāḥ śabdāḥ abhyupagamyante nāpi arthāḥ avācyāḥ ।
api tu yaḥ bhavadbhiḥ vācyavācakanyāyaḥ abhyupagamyate so 'smābhiḥ nirākriyate ।
asmākam tu śabdenānyāpohalakṣaṇā jātiḥ abhidhīyate iti ।
viśiṣya vaktavyam yadi anyathā śabdāḥ arthānām vācakāḥ bhavanti ।
viśiṣya vaktavyam asmatprakḷptajātyādivyatirekeṇa jātyādiśabdāḥ na jātyādīnām na vācakāḥ iti ।

svarūpānabhidhānāt ca ।
na ca samānapratyayakāraṇatāvyatirekeṇa jāteḥ svarūpam nirdeṣṭum śakyam ।
na cānuvṛttipratyayaḥ pratyākhyātum śakyaḥ ।
na ca viśeṣapratyayenākasmāt śakyam bhavitum yataḥ ayam pratyayaḥ sā jātiḥ iti nāmni vivādaḥ evam tāvat yathāśruti vākye doṣaḥ ।
atha jātiśabdāvācyatvena bhedāḥ eva pakṣīkriyante ।
etasmin api pratijñārthe yāvantaḥ ete vākyadoṣāḥ te sarve prasajyante iti ।
evam ekadeśapakṣīkaraṇe api viśeṣaṇaviśeṣyabhāvānupapatteḥ pūrvadoṣānuvṛttiḥ ।

yad api idam ucyate saddravyaśabdayoḥ sāmānādhikaraṇyam iti tad api na vyāghātāt ।
dravyasacchabdayoḥ ca sāmānādhikaraṇyam na ca bhedavācakāḥ śabdāḥ iti vyāhatam ।
upacārataḥ na vyāghātaḥ iti cet ।
atha manyase saddravyaśabdau iti upacārataḥ abhidhīyete ।
katham iti ।
dravyaśabdenādravyavyudāsaḥ sacchabdenāsadvyudāsaḥ ।
tau etau asaddravyavyudāsarūpeṇa pravartamānau ekam artham brute iti samānādhikaraṇau iti ucyate ।
mukhyataḥ tu na kaḥ cit vidhānataḥ śabdaḥ vācakaḥ iti ।
na mukhyāsambhavāt ।
mukhyataḥ saddravyaśabdaprayoge sati tena sāmānyāt atathābhūte upacāraḥ iti yuktam vaktum ।
na tu evam vādinām pradhānam asti ।
na ca pradhānam antareṇa upacāraḥ sambhavati ।
na cānyāpohapakṣe upacāraḥ yuktaḥ ubhayoḥ pradhānaśabdatvāt ।
yathā siṃhaśabdaḥ siṃhe vartate asiṃharūpavyudāsena tathā māṇavake api iti tulyarūpatvāt ।
tasmāt na upacāraḥ iti ।

yat punar etad anyaśabdārthāpohaḥ śabdārthaḥ iti ।
tad api ayuktam vidhānataḥ śabdārthāsambhave sati ādyāpratipatteḥ ।
yadi vidhānataḥ śabdārthaḥ bhavati tataḥ vidhīyamānaśabdārthapratipattau satyām tasyānyatra pratiṣedhaḥ iti upapannaḥ pratiṣedhaḥ ।
yasya punar vidhīyamānaḥ padārthaḥ nāsti tasya ādyām pratipattim antareṇa katham pratiṣedhaḥ ।
yāvat ca itarat na pratipadyate tāvat itarat na pratiṣedhati iti ।
yathā gauḥ iti padasyārthaḥ agauḥ na bhavati ।
yāvat ca agām na pratipadyate na tāvat gavi pratipattiḥ yuktā yāvat ca gām na pratipadyate tāvat agavi iti ubhayapratipattyabhāvaḥ ।

yaḥ cāyam anyāpohaḥ agauḥ na bhavati iti gośabdasyārthaḥ sa kim bhāvaḥ athābhāvaḥ iti ।
yadi bhāvaḥ kim gauḥ agauḥ iti ।
yadi gauḥ nāsti vivādaḥ ।
athāgauḥ gośabdasya agauḥ arthaḥ iti aho śabdārthakauśalam ।
athābhāvaḥ tad na yuktam praiṣasampratipattyoḥ aviṣayatvāt ।
na hi gośabdaśrāvaṇāt abhāve praiṣaḥ na vā sampratipattiḥ ।
śabdārthaḥ ca pratipatrā pratīyate ।
na ca gośabdāt abhāvam kaḥ cit pratipadyate iti ।

anyāpohaḥ ca śabdārthaḥ iti ayuktam avyāpakatvāt ।
yatra dvairāśyam bhavati tatra itarapratiṣedhāt itarat pratīyate ।
yathā gauḥ iti pade gauḥ pratīyamānaḥ agauḥ pratiṣidhyamānaḥ ।
na punaḥ sarvapade etad asti ।
na hi asarvam nāma kim cit asti yat sarvaśabdena nivartyeta ।
ekādivyudāsāt vyāpakatvam iti cet ।
atha manyase ekādyasarvam tat sarvaśabdena nivartyate ।
tad na svārthāpavādadoṣaprasaṅgāt ।
evam sati ekādivyudāsena pravartamānaḥ sarvaśabdaḥ aṅgasya pratiṣedhāt aṅgavyatiriktasya cāṅginaḥ anabhyupagamāt anarthakaḥ syāt ।
evam sarve samudāyaśabdāḥ ekadeśapratiṣedharūpeṇa pravartamānāḥ samudāyivyatiriktasamudāyānabhyupagamāt anarthakāḥ prāpnuvanti dvyādiśabdānām ca samuccayaviṣayatvāt ekādipratiṣedhe pratiṣidhyamānānām asamuccayāt dvyādiśabdānām anarthakatvam ।

kriyārūpatvāt cāpohasya viṣayaḥ vaktavyaḥ ।
agauḥ na bhavati iti ayam apohaḥ kim goviṣayaḥ athāgoviṣayaḥ iti ।
yadi goviṣayaḥ katham goḥ gavi evābhāvaḥ ।
athāgoviṣayaḥ katham anyaviṣayāt apohāt anyatra pratipattiḥ ।
na hi khadire chidyamāne palāśe chidā bhavati ।
athāgoḥ gavi pratiṣedhaḥ agauḥ gauḥ na bhavati iti ।
kena goḥ agotvam prasañjitam yat pratiṣidhyate ।
katham ca agavi goḥ pratipattim antareṇa pratiṣedhaḥ ।
na hi uttarapadārthapratipattim antareṇa pratiṣedham paśyāmaḥ iti ।
uktam cātra ādyā pratipattiḥ na prāpnoti iti ।
ādipratipattim cāntareṇa na pratiṣedhaḥ iti ।

itaḥ ca na yuktaḥ apohaḥ arthaḥ vikalpānupapatteḥ ।
yaḥ ayam apohaḥ gavi sa kim goḥ vyatiriktaḥ āhosvit avyatiriktaḥ iti ।
yadi vyatiriktaḥ kim āśritaḥ anāśritaḥ vā iti ।
yadi āśritaḥ āśritatvāt guṇaḥ iti gośabdena guṇaḥ abhidhīyate na gauḥ iti gauḥ tiṣṭhati iti sāmānādhikaraṇyam na prāptam ।
athānāśritaḥ kenārthena ṣaṣṭhī goḥ apohaḥ iti ।
athāvyatiriktaḥ gauḥ evāsau iti na kim cit kṛtam bhavati ।

ayam cāpohaḥ prativastu ekaḥ anekaḥ vā iti vaktavyam ।
yadi ekaḥ anekagosambandhī ca gotvam tad iti ।
athānekaḥ tataḥ piṇḍavat ānantyāt ākhyānānupapatteḥ arthapratyayaḥ api na yuktaḥ ।

idam ca tāvat praṣṭavyaḥ bhavān kim ayam apohaḥ vācyaḥ athāvācyaḥ iti ।
yadi vācyaḥ anaikāntikaḥ śabdārthaḥ anyāpohaḥ śabdasyārthaḥ iti ।
anavasthā vā ।
yadi anapohavyudāsarūpeṇābhidhīyate apohaḥ tasyāpi anyaḥ iti anavasthā ।
athāvācyaḥ anyaśabdārthāpoham karoti iti vyāhatam ।
yadi ca śabdasyāpohaḥ nābhidheyaḥ arthaḥ abhidheyārthavytirekeṇa svārthaḥ vaktavyaḥ ।
atha sa evāsya svārthaḥ tathā api vyāhatam ।
anyaśabdāntarārthāpoham svārthe kurvatī śrutiḥ abhidhatte iti ucyate iti ।
asya vākyasyāyam arthaḥ tadānīm bhavati anyat anabhidhānaḥ abhidhatte iti ।

anekam iti cāsya padasya dvyādiviṣayatvāt sāmānyagatau viśeṣaḥ āśrayitavyaḥ ।
na hi asati viśeṣāśrayaṇe sāmānyaśabdāt viśeṣapratipattiḥ yuktā iti ।
nīlotpalaśabdayoḥ ca pradhānatvāt viśeṣaṇaviśeṣyabhāvānupapattau viśeṣaṇasya pūrvanipātaḥ iti ubhayoḥ pradhānatvāt na prāptaḥ ।
etena rājapuruṣaśabdau vyākhyātau ।
samānādhikaraṇārthaḥ cānyāpohavādinā vācyaḥ ।
yasya cānyāpohaḥ śabdārthaḥ tenānīlānutpalavyudāsau katham samānādhikaraṇau iti vācyam ।
yasya punar vidhīyamānaḥ śabdārthaḥ tasya jātiguṇaviśiṣṭam nīlotpalaśabdābhyām dravyam ucyate jātiguṇau ca dravye vartete na punar anīlānutpalavyudāsau ।
tasmāt samānādhikaraṇārthaḥ nāsti iti ।
tad evam anyāpohaḥ yathā yathā vikalpyate tathā tathā pramāṇavṛttam bādhate iti ।

katham punar jñāyate nānā vyaktyākṛtijātayaḥ iti ।
adhigatatvāt praśnānupapattiḥ iti cet ।
adhigatāḥ vyaktyākṛtijātayaḥ yāśabdādisūtraiḥ ।
adhigatatvāt praśnaḥ anupapannaḥ ।
na nimittatraividhye sati tadviśeṣaviṣayajñāpanārthatvāt praśnasya ।
gośabdaḥ uccaryamāṇaḥ pradhānopasarjanabhāvena nimittatrayam pratipādayati iti yāśabdādisūtrāṇām arthaḥ ।
evam ca sati tadviśeṣaviṣayajñāpanārtham yuktaḥ praśnaḥ katamātra vyaktiḥ katamākṛtiḥ katamā jātiḥ iti vyaktyākṛtijātīnām bhedaḥ lakṣaṇabhedāt ।
kim punar vyakteḥ lakṣaṇam iti vyakteḥ lakṣaṇapratipādanārtham "vyaktir guṇaviśeṣāśrayaḥ mūrtiḥ" iti sūtram ।
tatra vyajyate iti vyaktiḥ indriyagrāhyā iti ।
yad dravyam upalabdhilakṣaṇaprāptam sparśaparyantānām guṇānām āśrayaḥ tad mūrcchitāvayavatvāt mūrtiḥ iti ca ucyate vyaktiḥ iti ca ।
etat tu na buddhyāmahe kim idam avayavidravyasya lakṣaṇam āho padārthatvena trayāṇām prasaktānām jātyākṛtivyavacchedakam vyaktilakṣaṇam iti ।

vayam tu brūmaḥ nātrāvayavī vyavacchedyaḥ api tu jātyākṛtipadavyatiriktasya vyaktipadasyārthaḥ vaktavyaḥ iti ।
sā ca vyaktiḥ yā nākṛtiḥ na jātiḥ ।
tasyāḥ anena sūtreṇa saṃgrahaḥ vyaktiḥ guṇaviśeṣāśrayaḥ mūrtiḥ iti ।
guṇaviśeṣāḥ ca tadāśrayaḥ ca ।
atra tacchabdalopāt guṇaviśeṣāśrayaśabdena dravyam ucyate ।
karma api guṇaviśeṣaśabdāt labhyate ।
guṇebhyaḥ viśeṣaḥ guṇaviśeṣaḥ iti ।
guṇaviśeṣagrahaṇam kim artham ।
guṇaśabdena saṃgṛhītāyāḥ ākṛteḥ nirākaraṇārtham ।
ākṛtiḥ saṃyogaviśeṣaḥ ।
sā ca guṇagrahaṇena gṛhyate tad nirākaraṇārtham guṇaviśeṣagrahaṇam ।
guṇaviśeṣaḥ iti ca atra dvirūpaḥ vigrahaḥ ।
guṇāḥ ca te viśeṣāḥ iti ca guṇebhyaḥ ca viśeṣāḥ iti ca ।
āśrayasamānādhikaraṇaḥ mūrtiśabdaḥ dravye mūrcchate iti mūrtiśabdena dravyam ucyate ।
evam ca pratipadam vyaktilakṣaṇam sidhyati ।
evam ca rūpādyākāśādyavarodhaḥ ।
yadi ca pratipadam vyaktilakṣaṇam sidhyati ।
evam ca rūpādyākāśādyavarodhaḥ ।
yadi pratipadam etat vyaktilakṣaṇam bhavati tataḥ rūpādayaḥ ca ākāśādayaḥ ca vyāpyate ।
anyathā tu lakṣaṇam avyāpakam syāt ।
atha vā guṇaviśeṣāṇām āśrayaḥ iti guṇāḥ ca viśeṣāḥ ca guṇaviśeṣāḥ teṣāṃ āśrayaḥ dravyam ।
tatra mūrcchate iti rūpādayaḥ api mūrtiḥ ।

jātiḥ jātiliṅgāni ca prakhyāyante yayā tām ākṛtim vidyāt ।
sā ca nānyā sattvāvayavānām tadavayavānām ca niyatāt vyūhāt niyatāvayavavyūhāḥ khalu avayavāḥ jātim anumāpayanti ।
śiraḥpāṇyādimadākārasāmānyena gotvam vyajyate ।
śiraḥpāṇyādīnām ca avayavānām avayavaviśeṣadarśanena ।
kadācit punar iyam ākṛtiḥ padārthatvam jahāti ।
kva punar jahāti ।
yatra ākṛtivyaṅgyā jātiḥ na bhavati ।
yathā mṛtsuvarṇam rajatam iti ākṛtau niyamaḥ na jātau ।
sarvākṛtiḥ jātiliṅgaym iti na punaḥ sarvā jātiḥ ākṛtyā ।

yayā bhinnāni anekāni vastūni itaretarataḥ anuvṛttivyāvṛttipratyayahetubhāvena vyavatiṣṭhante sā jātiḥ ।
yathā imāni kuṇḍāni iti anuvartante na imāni kuṇḍāni iti vyāvartante tad ekam sannimittam anuvṛttivyāvṛttikāraṇam yat tat sāmānyaviśeṣaḥ sā jātiḥ iti samānapratyayotpattikāraṇam jātiḥ iti jātau niyamaḥ na samānapratyayotpattau jātim antareṇāpi dṛṣṭatvāt ।
jātim antareṇāpi samānapratyayaḥ dṛṣṭaḥ yathā pācakākiṣu ।
tasmāt vyavasthitam vyaktyākṛtijātayaḥ padārthaḥ iti ।
gavādiṣu anuvṛttipratyayaḥ dṛṣṭaḥ piṇḍavyariktāt nimittāt bhavati viśeṣavattvāt nīlādipratyayavat iti ।
gotaḥ arthāntaram gotvam bhinnapratyayaviṣayatvāt rūpasparśapratyayavat ।
gotaḥ arthāntaram gotvam vyapadeśaśabdaviṣayatvāt caitrāśvavat ।
goḥ gotvānuvṛttipratyayaḥ bhinnanimittaḥ viśeṣavattvāt rūpādipratyayavat iti ।

	saṃśayasya pramāṇānāṃ vicāras tadvyavasthitiḥ /
	śabdasya tattvaṃ prāmāṇyaṃ padārthāś ceha kīrtitāḥ //

ānantaryāt prameyaparīkṣā ।
yadviṣayaḥ ahaṅkāraḥ saṃsāram pratanoti yadviṣayam ca samyagjñānam saṃsāranivṛttihetuḥ bhavati tadānantaryāt parīkṣyate ।
tat ca ātmādi iti ātmā vicāryate ।
kim punar asya vicāryam ।
kim śarīrendriyamanobuddhivyatiriktaḥ āho na iti ।
na dharmyaprasiddheḥ ।
vyatirekāvyatirekau ātmadharmau ।
sati dharmiṇi dharmau bhavataḥ iti ।
dharmī cātrāprasiddhaḥ ।
na cāprasiddhe dharmiṇi dharmayoḥ vicāraḥ yuktaḥ ।
tasmāt dharmī eva tāvat pratipādyatām iti ।
na icchādisūtrāt ātmaprasiddheḥ ।
icchādisūtre ātmasadbhāvaḥ pratipāditaḥ ।
pratipāditatvāt anantaraḥ dharmavicāraḥ yuktaḥ iti ।
avipratipatteḥ ca ।
na hi kaḥ cit vādī ātmasattve vipratipadyate kim tu viśeṣe vipratipadyate iti ।
śarīramātram ātmā indriyamātram ātmā buddhyādayaḥ ātmā saṅghātaḥ ātmā tadvyatiriktaḥ ātmā iti ।
iyam ca dharmaviśeṣe vipratipattiḥ apratipannātmasattvānām na yuktā iti yuktaḥ dharmavicāraḥ ।
asattvapratipādakapramāṇāsambhavāt ca ।
na ca ātmāsattvapratipādakam pramāṇam asti iti ataḥ ca sadbhāve na vipratipadyate iti ।
na nāsti ajātatvāt iti eke ।
nāsti ātmā ajātatvāt śaśaviṣāṇavat iti ।
tatra nāsty ātmā iti pade tāvat vyāhate ।
nāstiśabdasamānādhikaraṇaḥ ayam ātmaśabdaḥ na ātmanaḥ asattvam pratipādayati ।
kim kāraṇam ।
ātmā iti vastu abhidhīyate ।
nāsti iti tasya pratiṣedhaḥ ।
yat ca yatra pratiṣidhyate tat tasmāt anyatrāsti iti ।
yathā nāstinā samānādhikaraṇaḥ ghaṭaśabdaḥ na ghaṭābhāvam pratipādayitum śaknoti ।
api tu deśakālaviśeṣe pratiṣedhaḥ nāsti ghaṭaḥ iti ।
deśaviśeṣe vā pratiṣedhaḥ gehe nāsti iti ।
kālaviśeṣe vā pratiṣedhaḥ idānīm nāsti iti prāṅ nāsti ūrdhvam nāsti iti ।

sarvaḥ cāyam pratiṣedhaḥ nānabhyupagataghaṭasattvasya yuktaḥ tathā nāsti ātmā iti ।
kim ayam deśaviśeṣe pratiṣidhyate uta kālaviśeṣe iti ।
yadi tāvat deśaviśeṣe pratiṣiddhaḥ sa ātmani na yuktaḥ adeśatvāt ātmanaḥ ।
na ca deśaviśeṣapratiṣedhāt ātmā pratiṣiddhaḥ bhavati ।
athāyam bhavatām abhiprāyaḥ śarīram ātmā na bhavati iti ।
kasya vā śarīram ātmā yam prati pratiṣedhaḥ ।
śarīre nāsti ātmā iti evam pratiṣedhaḥ iti cet ।
kasya vā śarīre ātmā yam prati pratiṣedhaḥ iti ।
kva tarhi ayam ātmā ।
na kva cit ātmā kim ayam nāsti eva ।
na nāsti viśeṣapratiṣedhāt ।
kā iyam vācoyuktiḥ na ca śarīram na ca śarīre cānyatrana ca nāsti ।
eṣā eṣā vacoyuktiḥ yad yathābhūtam tat tathā nirdiśyate iti ।
na cāyam ātmā kva cit api iti tasmāt tathā eva nirdeśaḥ ।
na ca kālaviśeṣapratiṣedhaḥ api yuktaḥ ātmani traikālyasyānabhivyakteḥ ।
na hi ātmani traikālyam abhivyajyate nityatvāt ।
nityaḥ ātmā iti upariṣṭāt pūrvābhyastasūtre pratipādayiṣyāmaḥ ।
tasmāt na kālaviśeṣapratiṣedhaḥ api asti iti ।

ātmapratiṣedham ca kurvāṇena ātmaśabdasya viṣayaḥ vaktavyaḥ ।
na hi ekam padam nirathakam paśyāmaḥ ।
athāpi śarīrādiviṣayam ātmaśabdam pratipadyethāḥ evam api anivṛttaḥ vyāghātaḥ ।
katham iti ।
nāsti ātmā iti asya vākyasya tadānīm ayam arthaḥ bhavati śarīrādayaḥ na santi iti ।
atha yam bhavantaḥ ātmānam kalpayanti sa nāsti iti ।
na vayam ātmānam kalpayāmaḥ ।
kalpanā hi nāmātathābhūtasya tathābhāvibhiḥ sāmānyāt taddharmādhyāropeṇa tatpratyayaḥ ।
na ca ātmānam evambhūtam pratipadyāmahe ।
yam bhavantaḥ ātmānam kalpayantīti ca bruvāṇaḥ bhavān praṣṭavyaḥ jāyate katham vayam ātmānam kalpayāmaḥ iti kim sattvenāthāsattvena vā ।
yadi sattvena kim asataḥ satā sādharmyam yena kalpanāviṣayaḥ ātmā ātmasāmānyam cānātmanaḥ bruvatā ātmā abhyupagataḥ bhavati ।
na hi asataḥ satā sāmānyam asti ।

atha śarīrādiviṣayam ahaṅkāram ātmani kalpayitvā viparyeti ।
evam ca śarīrādivyatiriktāhaṅkāraviṣayasattvābhyupagamāt anivṛttaḥ vyāghātaḥ ।
atha manyase ekapadasya nāvaśyam arthena bhavitavyam iti yathā śūnyam tamaḥ iti ca ।
tad na vyāghātānivṛtteḥ ।
śūnyaśabdasya tāvat ayam arthaḥ yasya rakṣitā dravyasya na vidyate tad dravyam śvabhyaḥ hitatvāt śūnyam iti ucyate ।
tamaḥśabdasyāpi anupalabdhilakṣaṇaprāptāni dravyaguṇakarmāṇi viṣayaḥ ।
yatra yatrāsannidhiḥ tejasaḥ tatra tatra dravyādi tamaḥśabdena abhidhīyate ।
tamaḥ śabdaḥ cānarthakaḥ iti bruvāṇaḥ svasiddhāntam bādhate catūrṇām upādānarūpatvāt tamasaḥ iti ।
tasmāt nānarthakam ekam padam iti ।

nāsti ātmā iti ca evam bruvāṇaḥ siddhāntam bādhate ।
katham iti ।
rūpam bhadantaḥ nāham vedanā saṃjñā saṃskāraḥ vijñānam vā bhadantaḥ nāham iti ।
evam etad bhikṣaḥ rūpam na tvam vedanā saṃjñā saṃskāraḥ vijñānam vā na tvam asi iti ।
te ete skandhāḥ rūpādayaḥ ahaṃkāraviṣayatvena pratiṣiddhā ।
viśeṣapratiṣedhaḥ cāyam na sāmānyapratiṣedhaḥ ।
ātmānam anabhyupagacchatā sāmānyam eva pratiṣeddhavyam nāham na eva tvam asi iti ।
atha ekaśaḥ pratiṣedhena samudāyaviṣayaḥ ahaṅkāraḥ iti ।
tathā api rūpādiskandhapañcakavyatirekeṇa samudāyaḥ vaktavyaḥ yaḥ ahaṅkāraviṣayaḥ ।
tadvyatiriktam ca samudāyam ahaṅkāraviṣayam abhyupagacchatā saṃjñā bhidyate ātmā samudāyaḥ iti ।
athāvyatiriktaḥ ekapratyayaḥ na prāpnoti aham iti ।
na hi bahuṣu ekapratyayam paśyāmaḥ iti ।
na ca rūpādayaḥ skandhāḥ ekaśaḥ samuditāḥ vā ātmānaḥ iti ahaṅkārapratyayaḥ atasmin tad iti prāptaḥ ।
bhavatu mithyāpratyayaḥ kim naḥ bādhyate iti ।
katham na bādhyate yadā samyakpratyayānukāreṇa mithyāpratyayāḥ bhavanti ।
na ca ātmānam anabhyupagacchatā tathāgatadarśanam arthavattāyām śakyam vyavasthāpayitum na ca idam vacanam nāsti sarvābhisamayasūtre abhidhānāt ।
tasmāt nāsti ātmā iti evam bruvāṇaḥ siddhāntam bādhate iti ।
tathā ca "bhāram ca vaḥ bhikṣavaḥ deṣayiṣyāmi bhārahāram ca ।
bhāraḥ ca pañcaskandhāḥ bhārahāraḥ ca pudgalaḥ iti ।
yaḥ ca ātmā nāsti iti bravīti sa mithyādṛṣṭikaḥ bhavati" iti sūtram ।

yaḥ api ayam hetuḥ ajātatvāt iti ayam api rāśyantaravyavacchedahetutvāt viruddhaḥ ।
jātam ajātam iti ca vastudharmau etau ।
kim punar jātam ।
kim vā jātam iti ।
yasya kāraṇavataḥ sattā tad jātam ।
yasyākāraṇavataḥ sattā tad ajātam iti ।
kim kāraṇam ।
nañaḥ janmapratiṣedhaviṣayatvāt ।
ayam khalu nañ pravatamānaḥ janmanaḥ pratiṣedham karoti nāsya janma vidyate iti ।
tad idam ajātam iti ātmanaḥ pratiṣedhaḥ na bhavati ।
yathā anudakaḥ kamaṇḍaluḥ iti ।
athāyam bhāvapratiṣedhaḥ evājātam iti tathā api pratijñāhetvoḥ ekatvam ।
ajātatvam iti cāyam dharmaḥ na ca dharmaḥ svatantraḥ yuktaḥ anyatra samavāyāt ।
yat tantraḥ ayam dharmaḥ sa ātmā iti viruddhaḥ hetuḥ ।
atha dharmaḥ asti na dharmī iti ।
tathā api anivṛttaḥ vyāghātaḥ svatantrasya dharmasyādarśanāt iti ।
kaḥ cāyam arthaḥ ajātatvāt iti ।
yadi tāvat ayam arthaḥ nāsya janma iti ।
tataḥ asiddhaḥ janmavān ātmā ।
kim punar ātmanaḥ janma ।
śarīrendriyabuddhivedanābhiḥ nikāyaviśiṣṭābhiḥ apūrvābhiḥ abhisambandhaḥ ।
athājātatvam akāraṇatvam tathā api na kaḥ cit bādhyate ।
viruddhaḥ ca hetuḥ ।
akāraṇasya nityatvāt asattvam sādhayataḥ nityatām āpādyate iti viruddhaḥ hetuḥ ।
pratijñāhetvoḥ ca virodhaḥ ।
pratijñāyāḥ viṣayaḥ nāsti ātmā iti ।
hetoḥ viṣayaḥ ātyantikasattāsambandhaḥ ।
tau etau pratijñāhetū asataḥ sadviṣayatvāt viruddhau ।
etena nirhetukatvāt janmahetvanupādānāt akāryatvāt akāraṇatvāt iti evam ādayaḥ tulyadoṣāḥ iti pratyuktāḥ ।

yad api idam ucyate śaśaviṣāṇavat iti ayam api asiddhaḥ dṛṣṭāntaḥ katham iti ।
śaśaviṣāṇaśabdasya sambandhaviṣayatvāt sambandhapratiṣedhaḥ na viṣāṇapratiṣedhaḥ ।
śaśaviṣāṇasambandhaḥ udāharaṇam bhaviṣyati iti sa api na yuktaḥ kadā cit viṣāṇena śaśasya sambandhopapatteḥ ।
lokavirodhaḥ iti cet ।
atha manyase yadi śaśe viṣāṇam asti nanu lokaḥ virudhyate iti ।
na virudhyate kāryakāraṇabhāvapratiṣedhadvāreṇa laukikapravṛtteḥ ।

lokaḥ tāvat kāryam kāraṇam vā śaśasya viṣāṇam nāsti iti evam pratiṣedhati ।
yathā goḥ viṣāṇasya ca kāryakāraṇabhāvaḥ na evam śaśasya viṣāṇasya ca kāryakāraṇabhāvaḥ na ca kāryakāraṇabhāvapratiṣedhāt asattvam na hi yad yasya na kāryam na kāraṇam tad nāsti yathā devadattasya paṭaḥ iti ।
idam ca śaśaviṣāṇam nāsti iti bruvāṇaḥ praṣṭavyaḥ kim ayam sāmānyapratiṣedhaḥ atha viśeṣapratiṣedhaḥ iti ।
yadi sāmānyapratiṣedhaḥ tad na yuktam aśakyatvāt ।
śaśasya viṣāṇam nāsti iti gavādiviṣāṇāni api śaśasya na santi iti prāptam ।
etat cāśakyam ।
na hi tāni na santi iti ।
atha viśeṣapratiṣedhaḥ kim cit viṣāṇam śaśasya pratiṣidhyate yasya śaśaḥ na kāryam yat ca śaśasya na kāraṇam iti ।
so 'yam kāryakāraṇasambandhaḥ eva pratiṣidhyate ।
kāryakāraṇasambandhaḥ tu anyatra dṛṣṭaḥ iha pratiṣidhyate iti nātyantāsattvapratipādane dṛṣṭāntaḥ bhavati ।
etena khapuṣpādyasattvam vyākhyātam veditavyam ।

nāsti ātmā anupalabdheḥ iti cet ।
atrāpi pratijñādoṣaḥ dṛṣṭāntadoṣaḥ ca pūrvavat ।
yad api anupalabdheḥ iti tad api ayuktam ।
sā api anupalabdhiḥ asiddhā pratyakṣādipramāṇaviṣayatvāt ātmanaḥ ।
pratyakṣeṇa tāvat ātmā upalabhyate ।
katham pratyakṣeṇa ।
liṅgaliṅgisambandhasmṛtyanapekṣam viṣayasvabhāvabhedānuvidhāyi aham iti vijñānam rūpādijñānavat pratyakṣam ।
yat cāpi bhavān muktasaṃśayam pratyakṣam pratipadyate tasya kutaḥ pratyakṣatvam iti avaśyam bhavatā jñānam eva liṅgādisambandhanirapekṣam svātmasaṃvedyam pratipattavyam ।
atha manyase asti ayam ahampratyayaḥ na punar asya ātmā viṣayaḥ hantaḥ tarhi nirdiśyatām viṣayaḥ ।
rūpādiḥ viṣayaḥ iti cet ।
atha manyase rūpādayaḥ evāhaṅkārasya viṣayaḥ ।
tathāca uktam ahaṅkārālambanotpattinimittvāt ātmā iti ucyate iti ।
tad na pratiṣedhāt asattvāt ca ।
pratiṣiddhaḥ ahaṅkāraḥ rūpādiṣu "rūpam nāham ।
evam etad bhikṣaḥ rūpam na tvam asi" ।
tasmāt rūpādayaḥ eva tāvat ahaṅkārasya viṣayāḥ na bhavanti ।
na cāyam ahaṅkāraḥ rūpādiṣu kadā cit api dṛṣṭaḥ ।
na hi bhavati kadā cit aham rūpam aham vedanādayaḥ iti ।

nanu bhavati aham gauraḥ aham kṛṣṇaḥ iti ।
na bhavati iti brūmaḥ ।
katham ।
na hi etasya draṣṭuḥ yad etad mama rūpam gauram etad aham iti pratyayaḥ bhavati ।
kevalam matublopam kṛtvā aham gauraḥ iti ṣaṣṭhyartham nirdiśati ।
evam etad na tattvataḥ iti ।
kutaḥ iti cet ।
atha manyase matublopāt ayam ṣaṣṭhyarthavyapadeśaḥ na tattvataḥ iti atra kaḥ hetuḥ iti ।
mamapratyayasamānādhikaraṇasya nirdeśāt yasmin arthe mamapratyayaḥ asya bhavati tatraivāyam ahaṅkāraḥ api iti ।
mamapratyayasāmānādhikaraṇyāt gamyate matublopaḥ iti ।
mamapratyayasamānādhikaraṇaḥ cāyam ahaṃkāraḥ anyatve dṛṣṭaḥ upakārakatvāt ।
upakārake vastuni mamapratyayasamānādhikaraṇaḥ ahampratyayaḥ dṛṣṭaḥ yaḥ ayam so 'ham iti ।
uktam cātra "rūpādiskandheṣu ahaṃkāraḥ atasmin tat iti pratyayaḥ" iti ।
tad evam ahaṃkārayaviṣayatvāt ātmā tāvat pratyakṣaḥ ।
anumānenāpi yathā ātmā upalabhyate tathā uktam icchādisūtre iti ।
āgamaḥ api asti eva ।
tāni evam trīṇi pramāṇāni ekaviṣayatayā pratisandhīyamānāni ātmānam pratipādayanti ।
na ca pramāṇāntaram vipratipattihetuḥ asti iti ।
tasmāt anupalabdheḥ iti asiddhaḥ hetuḥ ।

sandigdhaḥ cānupalabdheḥ trikāraṇatvāt ।
anupalabdhikāraṇāni trīṇi upalabdhā upalambhanam upalabhyam iti tatra iyam anupalabdhiḥ bhavantī kasyābhāvāt bhavati iti sandihyate ।
yadi brūṣe upalabhyasyābhāvāt iti ।
nanu ayam pratijñārthaḥ eva na ca pratijñā pratijñārtham sādhayati iti anupalabdhiḥ ahetuḥ ।
yā ca iyam anupalabdhiḥ ātmāsattvapratipadanāya upādīyate tasyāḥ kaḥ āśrayaḥ ।
yadi ātmānam pratipadyase vyāhatam bhavati āśrayaḥ ca nāsti ca iti ।
athānāśrayā kaḥ sādhanārthaḥ ।
na hi anāśrayaḥ dharmaḥ sādhyam sādhayitum śaknoti ।
athānupalabdhiḥ api nāsti kaḥ sādhanārthaḥ anupalabdheḥ iti ।
na hi asatsādhanam bhavitum arhati iti ।
atha kalpitasyānupalabdhiḥ dharmaḥ iti ।
katham kalpitasya iti vācyam kim sattvenāthāsattvena ।
yadi sattvena nānupalabdhiḥ tasya dharmaḥ ।
na hi sthāṇoḥ puruṣatayā kalpitasya sthāṇudharmāḥ pratyavabhāsante ।
athāsattvena kalpitasyānupalabdhiḥ dharmaḥ sidhyati anupalabdhiḥ dharmaḥ vṛthā tu kalpanā ।
kim kāraṇam ।
kalpanāyāḥ atathābhāvāt ।
kalpanā hi nāmātathābhāvaḥ ।
asattvena ca ātmā kalpitaḥ iti asattvena ātmā nāsti ।
asattvena cet nāsti vṛthā kalpanā ।
kim artham cāyam ātmā asattvena kalpyate ।
yadi hetvartham upapannaḥ hetuḥ yad artham upāttaḥ sa punar arthaḥ na sidhyati ।
na hi yaḥ puruṣe sthāṇudharmānadhyāropya hetutvena vyapadiśati tasyāsau sthāṇuḥ syāt iti ।
tad evam api anupalabdhiḥ ahetuḥ ।

rūpādiskandhavācakaśabdaviṣayavyatiriktaviṣayaḥ ātmaśabdaḥ rūpādiśabdebhyaḥ anyatve sati ekapadatvāt ghaṭaśabdavat iti ।
etenāhampratyayaḥ vyākhyātaḥ ।
asiddhaḥ dṛṣṭāntaḥ iti cet ।
atra uktam yathā guṇavyatiriktaḥ guṇī iti ।
tamaḥśabdādibhiḥ anaikāntikaḥ iti cet ।
atha manyase yathā rūpādiśabdebhyaḥ anyatve sati ekapadatve ca tamaḥśabdasyārthāntarāviṣayatvam evam ātmaśabdasyāpi iti ।
tad na virodhāt tamaḥśabdaḥ nirviṣayaḥ iti bruvāṇaḥ siddhāntam bādhate upādāyarūpatvāt tamasaḥ ।
na ca etad asmābhiḥ abhyupagamyate tamaḥśabdaḥ nirviṣayaḥ iti ।
tamaḥśabdasya saviṣayatve sūtravyāghātaḥ "dravyaguṇakarmaniṣpattivaidharmyāt bhābhāvaḥ tamasaḥ" iti ।
na sūtrārthāparijñānāt ।
nirākṛtatejaḥsambandhīni dravyaguṇakarmāṇi tamaḥśabdenābhidhīyante ।
tasmāt na sūtravyāghātaḥ ।

apare tu jīvavaccharīram nirātmakatvena pakṣayitvā sattvāt iti evam ādikam hetum bruvate ।
tad na vikalpānupapatteḥ ।
nirātmakam iti kaḥ arthaḥ ।
yadi tāvat ātmanaḥ anupakārakam iti na dṛṣṭāntaḥ asti ।
na hi kim cit ātmanaḥ anupakārakam asti ।
atha ātmapratiṣedhaḥ nirātmakam śarīram ātmā śarīram na bhavati iti ।
kasya vā ātmā śarīram ।
uttarapadaviṣayatvāt ca nisaḥ kim sātmakam iti vācyam ।
na hi asati uttarapade nisaḥ prayogam paśyāmaḥ ।
yathā nirmaśakam iti ।
atha śarīre ātmā pratiṣidhyate siddham sādhayati ।
kasya vā śarīre ātmā vidyate ।
atha śarīram ātmasambandhi na bhavati punar dṛṣṭāntaḥ nāsti ।
sarve ca ete viśeṣapratiṣedhāḥ ।
viśeṣapratiṣedhāt ca sāmānyam avagamyate ।
evam ca sati yat pratiṣeddhavyam tad abhyanujñātam bhavati ।
atha ātmaśabdaḥ anityaviṣayaḥ varṇātmakatvāt tathā api nityaśabdenānaikāntikam ।
śarīrādīnām ca ātmaśabdavācyatvāt siddhasādhanam ।
atha śarīrādivyatiriktaviṣayaḥ ātmaśabdaḥ anityaviṣayaḥ tathā api rūpādivyatiriktaviṣayābhyupagamād virodhaḥ ।
tad evam yathā yathā ātmāsattvam pratijñā kriyate tathā tathā nyāyam na sahate iti ।

parārthāḥ cakṣurādayaḥ saṅghātatvāt śayanāsanādivat iti ।
saṅghātāḥ saṅghātāntarārthāḥ iti cet ।
atha manyase satyam saṅghātāḥ parārthāḥ bhavanti te tu saṅghātāntarārthāḥ ।
yathā śayanādayaḥ iti ।
na saṅghātasyābhyupagame virodhāt ।
na hi rūpādiskandhavyatiriktam saṅghātam bhavantaḥ pratipadyante ।
na cāsati saṅghātāntare saṅghātānām saṅghātāntarārthatā sidhyati ।
atha pratipadyate vyāhatam bhavati ।
aniṣṭaprasaṅgaḥ iti cet ।
atha manyase mayā saṅghātāntaram pratipadyate api tu asmin hetau sati idam aniṣṭam prāpnoti iti parārthasya saṅghātāntarāvinābhāvitvāt ।
yāvat parārtham bhavati sarvam tat saṅghātāntarārtham dṛṣṭam iti ।
na virodhāt anabhyupagamāt ca ।
na hi kaḥ cit vyatiriktātmavādinaḥ saṅghātaḥ saṅghātasya parārtham karoti tadubhayapakṣe saṃpratipanne nāniṣṭāpādanam dṛṣṭam iti ।
virodhāt ca ।
yadi vivakṣitārthavyatirekeṇānumānasyāvivakṣitam api viṣayaḥ nanu etasyām prakalpanāyām sarvam anumānam vyāhanyeta ।
katham iti ।
yad iṣṭam anumānatvena tad api te nānumānam prāptam ।
yathā śabdānityatve kṛtakatvam ।
kim kāraṇam ।
yathā kṛtakatvam anityatvenāvinābhūtam anityatvam sādhayati evam duḥkhaśūnyānātmādi api sādhayati ।
anātmādivadaśrāvaṇatvam api sādhayiṣyati ।
na śrotragrāhyaḥ śabdaḥ kṛtakatvāt ghaṭādivat iti ।
athānumānena bādhyate ayam pratijñārthaḥ iti ataḥ na hetuḥ ।
nanu ayam api saṅghātāntarārthāḥ cakṣurādayaḥ iti āgamenānumānena ca bādhyate iti ।
yat cāpi bhavān saṅghātāntaram pratipadyate tatrāpi anivṛttam saṅghātatvam iti tenāpi saṅghātāntarārthena bhavitavyam iti ।
evam cānavasthā ।
na ca enām śaktaḥ kaḥ cit pratipādayitum iti yataḥ eṣā nivartate tad asaṃhatam ।
athāsaṃhatam na evāsti ।
asaṃhatānabhyupagame saṅghātānupapatteḥ vyāghātaḥ ।
na hi kadā cit asaṃhatapratiṣedhe saṅghātaḥ sidhyati iti ।

athānumānam na evāsti iti paraḥ pratipadyeta ।
sa katham na pratipadyate iti praṣṭavyaḥ ।
yadi anumānabādhitatvāt anumānam nāsti atinyāyaḥ ayam anumānena ca bādhyate anumānam ca nāsti iti ।
atīndriyārthādhigatiḥ ca katham ।
yadi anumānam nāsti katham atīndriyārthaḥ adhigamyate ।
āgamāt atīndriyārthādhigatiḥ bhaviṣyati iti na yuktam āgamavyatiriktaviṣayatvāt ।
kasmāt ।
anumānasya āgamavyatiriktaḥ viṣayaḥ ।
yathā stanayitnuśabdasya hetau ।
na hi tatra pratyakṣam na āgamaḥ iti ।

tad evam ātmā asti iti samadhigatam ।
tasmin vyapadeśasya ubhayathāsiddheḥ saṃśayaḥ ।
kaḥ punar ayam vyapadeśaḥ ।
kriyākaraṇayoḥ kartrā sambandhābhidhānam vyapadeśaḥ ।
darśanam kriyā karaṇam cakṣuḥ ।
karaṇasya ca kriyāyāḥ ca kartrā sambandhaḥ cakṣuṣā paśyati iti ।
sa cāyam vyapadeśaḥ dvedhā bhavati ।
avayavena samudāyasya yathā mūlaiḥ vṛkṣaḥ tiṣṭhati iti ।
atra samudāyaśabdena avayavī vṛkṣaḥ abhidhīyate ।
ekadeśena ca ekadeśāntarāṇām ।
yad bhinnajātīyaiḥ ārabhyate tatra hi ekadeśadarśanāt ekadeśāntarāṇi pratipadyante tatrāpi vyapadeśastambhaiḥ prāsādaḥ dhriyate iti ।
anyena cānyasya vyapadeśaḥ ।
paraśunā vṛścati iti ।
paraśuḥ karaṇam vṛścanam kriyā ।
tābhyām kartuḥ abhisambandhaḥ paraśunā vṛścati iti ।
asti cāyam ihāpi vyapadeśaḥ cakṣuṣā paśyati iti ।
tat kim anyenānyasya vyapadeśaḥ atha avayavena avayavinaḥ atha ekadeśena ekadeśāntarāṇām iti ।
kriyākaraṇakarmaṇām vā kartrā sambandhaḥ vyapadeśaḥ ।
cakṣuṣā vṛkṣam paśyati iti kriyākaraṇakarmaṇām kartrā sambandhaḥ ।
asti cāyam ihāpi vyapadeśaḥ śarīreṇa sukhaduḥkham anubhavati ।
tatra na jñāyate kim tattvam iti ।
anyenāyam anyasya vyapadeśaḥ iti etat tattvam ।
katham ।
"darśanasparśanābhyām ekārthagrahaṇāt ।"
dṛśyate anena iti darśanam cakṣuḥ ।
spṛśati anena ātmā spraṣṭavyam artham iti sparśanam tvagindriyam ucyate ।
darśanena dṛṣṭam artham sparśanena pratyabhijānāti yam aham adrākṣam tam spṛśāmi yam asprākṣam tam paśyāmi iti ekaviṣayau etau pratyayau pratisandhīyete ।
pratisandhānam ca nāma smṛtyā saha ekaviṣayatvam ।
darśanasparśanapratyayayoḥ ghaṭādiviṣayatvāt asambandhaḥ iti cet ।
atha manyase yau etau darśanasparśanapratyayau tau ghaṭādiviṣayau ataḥ na vyatirekam ātmanaḥ vyadhikaraṇatvāt gamayate iti ।
na sūtrārthāparijñānāt ।
darśanasparśanapratyayau ekakartṛkau iti sūtrārthaḥ ।
yadi cānuṣaktam guṇavyatirekam api ekaviṣayatvena sādhayataḥ na kaḥ cit doṣaḥ ।
guṇavyatirekaḥ asiddhaḥ iti cet ।
uktam atra yathā guṇavyatiriktaḥ kaḥ cit doṣaḥ ।
guṇavyatirekaḥ asiddhaḥ iti cet ।
uktam atra yathā guṇavyatiriktaḥ guṇī iti ।
kāryakāraṇabhāvāt pratisandhānam iti cet ।
uktottaram etad icchādisūtre iti ।
akāryakāraṇabhūtānām ca pratisandhānāt anekāntaḥ ।

bhāvasya bhavitrapekṣatvāt ca iti sūtrārthaḥ ।
dṛṣṭiḥ darśanam spṛṣṭiḥ sparśanam iti bhāvarūpau etau pratyayau bhavitāram pratipādayataḥ ।
na hi bhāvam anādhāram paśyāmaḥ utpattivat iti ।
karmādhāraḥ bhaviṣyati iti na yuktam karmaṇi asati darśanāt asati api karmaṇi smṛteḥ bhāvaḥ bhavati ।
na tu vinaṣṭam karma bhāvasya ādhāraḥ yuktaḥ tataḥ yadādhāraḥ bhāvaḥ sa ātmā ।
darśanasparśanagrahaṇayoḥ rūpāsparśādiviṣayatvāt na ghaṭādiviṣayatvam ।
na rūpasparśānupalabdhau tadviśiṣṭapratyayadarśanāt ।
yadā ayam anupalabhyamānarūpādikam vastu upalabhyate tadā asya tadviśiṣṭaḥ pratyayaḥ ūpajāyate ।
yathā nīlādyupahite sphaṭike pratyayaḥ rūpādyanupalabdhau bhavati ।
rātrau ca balākāyām śuklarūpādyagrahaṇāt pakṣipratyayaḥ ।
tasmāt rūpasparśavyatiriktanimittaḥ ghaṭapratyayaḥ ।
pratisandhānāt ca vyatiriktanimittatvam ।
na hi nānāviṣayau pratyayau pratisandhīyete ।
asti ca pratisandhānam yam adrākṣam tam spṛśāmi yam ca asprākṣam tam paśyāmi iti tasmāt ekaviṣayatvam ।
saṅghātakartṛkau darśanasparśanapratyayau bhaviṣyate iti na yuktam saṅghātasya nānātvābādhanāt ।
saṅghātaḥ saṃhanyamānatantraḥ bhavati ।
saṃhanyamānam cānekam ।
anekam ca pratisandhānapratyayakāraṇam na yuktam nānākartṛkāṇām nānāviṣayāṇām ca pratyayānām apratisandhānāt ।
ekendriyakṛtakau iti cet ।
atha manyase yad eva indriyam darśanapratyayasya kāraṇam tad eva sparśanapratyayasyāpi iti ।
tad nāviṣayatvāt cakṣuṣaḥ ।
cakṣuḥ khalu svaviṣayagrahaṇam pratisandhātum arhati yam adrākṣam sa evāyam arthaḥ iti ।
na punar indriyāntaraviṣayagrahaṇam aviṣayatvāt iti ।
indriyāntaravaiyarthyam vā ।
atha ekaikam eva indriyam anekaviṣayagrahaṇam pratisandhatte indriyāntarotpādānam vyartham ।

cetanāni indriyāṇi viṣayavyavasthānāt ।
viṣayavyavasthānāt iti asyāyam arthaḥ karaṇaviṣayaniyamāt iti sati cakṣuṣi rūpagrahaṇam bhavati asati na bhavati ।
yat ca yasmin sati bhavati asati ca na bhavati tasya tat ।
sati ca cakṣuṣi rūpagrahaṇam bhavati ।
tasmāt rūpagrahaṇam cakṣuṣaḥ ।
evam śeṣeṣu api ।

evam ca sati kim anyena cetanena iti cet ।
na sandigdhatvāt ahetuḥ ।
kim ayam indriyāṇām viṣayaniyamaḥ cetanatvāt āho cetanopakaraṇatvāt iti sandihyate ।
cetanopakaraṇatve api sati indriyāṇām etad bhavitum arhati ।
yathā pradīpasya sadbhāve rūpagrahaṇam bhavati asati na bhavati ।
na ca rūpagrahaṇam pradīpasya ।
viparyayaprasādhakaḥ cāyam hetuḥ viṣayavyavasthānāt iti ।

viparyayasādhakatvajñāpanārtham ca ।

"tadvyavasthānād eva ātmasadbhāvāt apratiṣedhaḥ ।"
iti sūtram ।
yasmāt eva etāni indriyāṇi vyavasthitaviṣayāṇi ataḥ evānyenātrāvyavasthitaviṣayeṇa bhavitavyam ।
yadi hi kim cit ekam indriyam anekārthagrāhyavyavasthitaviṣayam syāt kaḥ tataḥ anyam cetanam anumātum śaknuyāt ।
caitanyam tu ātmanaḥ svātantrye sati avyavasthānāt cakṣurādivat iti ।
nācetanaḥ ātmā asvātantryaprasaṅgāt cakṣurādivat iti ।
anvayābhāvāt ayuktam iti cet ।
atha manyase ātmanaḥ caitanyasādhanasyāvyavasthānasya nānvayaḥ asti na cānvayam antareṇa hetuḥ sidhyati iti ।
na viparyayasambandhasyāvyabhicārāt nāyam anvayahetuḥ api tu vyatirekahetuḥ ।
vyatirekahetoḥ ca viparyayasambandhāvyabhicāraḥ sāmarthyam ।
yat cācetanam tat sarvam vyavasthitaviṣayam dṛṣṭam iti ।
pṛthivyādinityatvasādhane gandhavattvādiprasaṅgaḥ iti cet ।
atha manyase yadi vyatirekī hetuḥ bhavati anvayam antareṇa atha pṛthivyādinityatve sādhye gandhavattvam kasmāt na hetuḥ ।
na hetuḥ ubhayavyāvṛtteḥ ।
yasmāt gandhavattvam nityāt cānityāt ca vyāvartate na punar avyavasthānam evam tasmāt avyavasthānam hetuḥ na gandhavattvam iti ।

itaḥ ca śarīrādivyatiriktaḥ ātmā na śarīrādisaṅghātamātram "śarīradāhe pātakābhāvāt ।"
śarīragrahaṇena śarīrendriyabuddhivedanāsaṅghātaḥ prāṇibhūtaḥ gṛhyate ।
śarīram prāṇibhūtam dahataḥ prāṇihiṃsākṛtam pāpam pātakam iti ucyate ।
tasyābhāvaḥ akartuḥ phalena sambandhaḥ kartuḥ cāsambandhaḥ iti ।
kasmāt ।
anabhyupagatārthāntarātmanaḥ anyaḥ śarīrendriyabuddhivedanāsaṃghātaḥ kartā anyaḥ ca tatphalasya bhoktā iti ।
tad evam akṛtābhyāgamakṛtanāśadoṣaprasaṅgaḥ ।
aniṣṭaḥ ca ayam ।
tasmāt yaḥ kartā bhoktā ca yaḥ sa ātmā iti ।

tad idam sūtram yasya ātmā nāsti tasyāyam doṣaḥ iti doṣapratipādanārtham na sādhanārtham iti hetuphalabhāvāt smṛtivat kartṛbhoktṛvyavahāraḥ iti cet ।
yathā hetuphalabhāvena vyavasthitāyām santatau yasyām eva bhāvanā upajāyate tasyām eva santatau smṛtiḥ bhavati ।
evam yat kāyacittasantānaprabhavam karma tat kāyacittasantānaprabhavam phalam iti nāsti akṛtābhyāgamakṛtanāśadoṣaḥ ।
sa ca katham syāt ।
yadi anyasyām santatau kṛtam karma anyasyām phalam dadyāt yadi ca bhavān evam artham pratipādayitum śaknuyāt yaḥ eva karoti sa eva phalam bhuṅkte iti ।
ubhayam ca nāsti ।
tasmāt akṛtābhyāgamādiḥ na doṣaḥ ।
na uktottaratvāt ।
na santānaḥ nānātvam bādhate iti uktottaram etat ।

yat punar etad ekasmin adarśanāt iti ।
atrāpi uktam ekanimittānām pratyayānām pratisandhānāt iti ।
śalyādibījavat iti cet ।
atha manyase yathā śālibījāt aṅkuraḥ upajāyate aṅkuropamadottarakālam nālakāṇḍādibhāvena mahābhūtānugrahavaśāt śālibījam prādurbhavati ।
na ca tatra ekam kim cit anubaddham nimittam asti ।
atha ca niyamaḥ śalibījapūrkāt aṅkurāt śālibījam evam ca sati hetuphalabhāvena vyavasthitāyām santatau āntare cetasi pariṇāmaviśeṣaprāptāt karmaṇaḥ phalam iti ।
tad na bījāvayavānuvṛtteḥ śālibījavat iti ayam asiddhaḥ dṛṣṭāntaḥ ।
tatrāpi ye bījāvayavāḥ te pūrvavyūhaparityāgena vyūhāntaram āpadyante ।
vyūhāntarāpattau ca pṛthivīdhātuḥ abdhātunā saṃgṛhītaḥ āntareṇa tejasā pacyamānaḥ rasadravyam nirvartayati ।
sa rasaḥ pūrvāvayavasahitaḥ aṅkurādibhāvam āpadyate ।
tasmāt bījāvayavānuvṛtteḥ asiddham idam ucyate yathā śālibījāt vinaṣṭāt aṅkuraḥ utpadyate ।
atha ca pratisandhānam iti ।

paramāṇvavasthatvāt bījāvayavānām yathoktadoṣāpattiḥ iti cet ।
atha manyase asyāpi bījāvayavāḥ pūrvavyūham jahati vyūhāntaram vā āpadyante tasyāpi paramāṇvavasthatvāt bījasya paramāṇumātram śiṣyate iti ।
na ca paramāṇuṣu aparajātayaḥ vidyante iti ।
na hi śālibījaparamāṇūnām yavabījaparamāṇūnām ca kaḥ cit viśeṣaḥ ।
yathā anupajātaviśeṣāḥ paramāṇavaḥ kāryakāraṇabhāvaniyamāt tatpūrvakatayā śālyaṅkuram abhinirvartayanti tathā mamāpi kāryakāraṇabhāvāt niyamaḥ iti ।
nānabhyupagamāt ।
paramāṇvavasthāni bījāni bhavanti iti etad na pratipadyāmahe sarvāvasthopalabdheḥ ।
yasmāt śālyādibījam ucchūnāvasthām ādim kṛtvā yāvat upāntyam śālibījakāryam tāvat na kadācit paramāṇvavastham bhavati ।
yadi ca syāt kadā cit na upalabhyeta ।
yadi tarhi āparamāṇoḥ vibhāgaḥ nāsti kalpādau utpattiḥ na prāpnoti paramāṇvavasthatvāt jagataḥ ।
paramāṇvavasthe ca jagati na śālyādijātivyaktiḥ asti iti ।
punarutpāde jātivyaktihetavaḥ paramāṇavaḥ eva iti abhyupagantavyam yathā ca kalpādau evam paramāṇvavasthe bīje api iti ।
nānena eva uktottaratvāt ।
anena eva sarvāvasthopalabdheḥ iti uktottaram etat ।
sargādau ca śālijātivyaktihetuḥ adṛṣṭaviśeṣaḥ yenādṛṣṭena prāṇinām upabhogāya śālyādayaḥ nirvartyante tam adṛṣṭaviśeṣam apekṣamāṇaḥ īśvaraḥ tān tān paramāṇūn tathā tathā saṅghātayati yathā yathā śālyādijātivyaktiḥ iti ।
etena ghaṭādipākaḥ vyākhyātaḥ ।

nāparamāṇvantaḥ vibhāgaḥ sarvāvasthopalabdheḥ iti ।
ā madhyāt pākānupapattiḥ iti cet ।
atha manyase yadi kāryakāraṇadravye pacyete ā madhyāt pākaḥ na prāpnoti pācakena tejasā aprāptatvāt ।
nāpratibandhāt ।
bhavet api eṣaḥ doṣaḥ yadi tejasaḥ anupraveśam avayavī pratibadhnīyāt ।
sa tu na pratibadhnāti ।
apratibaddham tejaḥ anupraviśati iti ।
na pratibadhnāti iti na hetuḥ asti iti ।
na nāsti parisravādimataḥ ghaṭasya upalabdheḥ ।
yasmāt parisravādimataḥ ghaṭasya dravatvapratibandhaḥ na dṛṣṭaḥ apratibandhena dravatvam parisrutim karoti ।
tat ca pratyakṣataḥ upalabhyate ।
yadi cāyam avayavānupraveśaḥ dravyasya vināśakaḥ syāt na parisravādimān ghaṭaḥ upalabhyeta ।
parisravamāṇatvāt ca bhājanagatānām apām avasthānam na syāt ।
vināśe ca kāryadravyāṇām vyavahitāvyavahitayoḥ tulyopalabdhiprasaṅgaḥ ।
yadi cānupraviśya dravyam dravyāntaram vyatibhinatti tena cākṣuṣasya raśmeḥ anupraveśāt sphaṭikādi vinaṣṭam iti vyavahite cāvyavahite ca tulyopalabdhiḥ prāpnoti ।
tasmāt śālibījam adṛṣṭāntaḥ ।

yasya ca pūrvaskandhanirodhasamakālāni skandhāntarāṇi prādurbhavanti tasya teṣām skandhāntarāṇām akarmanimittaḥ sargaḥ prāpnoti ।
akarmanimittena sattvasargeṇa śubhāśubhaphalaprāptyarthā kriyā na prāpnoti ।
sukhī syām iti tatkriyā iti cet ।
atha manyase svayam karmāṇi karoti katham aham sukhī syām duḥkhī na syām iti ।
tad nānanubhūtatvāt ।
yena sukham anubhūtam sukhasādhanasambandhānusmṛtiḥ ca yasya sa tatsādhanam upādatte ।
yasya punaḥ pratikṣaṇapradhvaṃsinaḥ saṃskārāḥ tasya sukhasādhanasambandhānusmṛteḥ abhāvāt sukhī syām iti kriyānupapattiḥ ।
muktyrthaḥ ca prayāsaḥ na upapadyate ayatnasiddhatvāt ।
jātamātraḥ evāyam mucyate iti muktyarthaḥ brahmacaryavāsaḥ vyarthaḥ ।
paripṛcchā ca na prāpnoti ।
tathāgatena bhikṣavaḥ paripṛcchyante kaccit yūyam mayā vinītāḥ iti ।
te ca āhuḥ aṅga vinītāḥ sma iti ।
atītānāgatavartamānānām anupakāryatvāt ye tāvat anāgatāḥ saṃskārāḥ te tāvat asattvāt na upakriyante ye api atītāḥ te api evam ।
ye tu vartamānāḥ teṣu saṃskārādhānam aśakyam vartamānalakṣaṇasyānupakāryatvāt ।
na hi tasyāvasthānakālaḥ asti yasmin upakriyā syāt ।
saṃskāryasaṃskārakayoḥ saha utpādāt yuktam idam iti cet ।
na saṃskāryasaṃskārakayoḥ saha utpāde niyamānupapatteḥ iti ।
idam saṃskārakam idam saṃskāryam iti niyamaḥ na upapadyate ।
atha saṃskārakam apekṣamāṇam saṃskāryam vilakṣaṇam kāryam karoti vilakṣaṇakāryotpādaḥ ca saṃskāraḥ iti ucyate ।
na saṃskāryārthānabhidhānāt ।
idam saṃskārakam idam saṃskāryam iti etat katham ।
na hi yaḥ yasya viśeṣam nādatte sa tatsaṃskārakaḥ iti vā saṃskāryaḥ iti vā śakyam vyapadeṣṭum ।

athāpi upadeśena saṃskārāṇām anāgatānām anutpattiḥ kriyate ।
nānāgatānām anutpatteḥ sattvāt ।
yā asau anāgatānām saṃskārāṇām anutpattiḥ nāsau kadā cit nāsti iti kim tasyāḥ kriyate ।
tasmāt muktyarthaḥ brahmacaryavāsaḥ iti anupapannam ।
tad evam anabhyupagatārthāntarātmanaḥ doṣaḥ iti ।

yasya api ātmā nityaḥ tasyāpi hiṃsāphale na prāpnutaḥ ।
hiṃsā tāvan na prāpnoti nityatvāt ।
phalam api ātmanaḥ na yuktam anupakāryatvāt asya cārthasya jñāpikām kārikām udāharanti ।
	varṣātapābhyāṃ kiṃ vyomnaś carmaṇy asti tayoḥ phalam /
	carmopamaś cet so 'nityaḥ khatulyaś ced asatphalaḥ //
tad evam ekasmin pakṣe hiṃsā niṣphalā ekasmin tu pakṣe anupapannā niṣphalā ca iti ।
iyam ca hiṃsā sāṃkhyapakṣe sambhavati buddheḥ pariṇāmitvāt ।
kāryakāraṇasaṃghātaḥ pariṇāmitvāt ucchidyate sa eva ca tatphalāni bhuṅkte tatphalasya tatra vyakteḥ iti ।
na pūrvāvasthāparityāgāt ।
yathā eva ātmā pūrvāvasthām na jahāti iti tatra phalam na iṣyate tathā buddhiḥ api nityatvāt pūrvāvasthām na jahāti iti tatra phalam na iṣyate ।
atha manyase pūrvāvasthām jahāti iti nityatvam virudhyate pūrvāvasthāparityāgena buddhinityatvam viruddham ।
athāpi avasthā bhidyate iti manyase tathā api anivṛttaḥ vyāghātaḥ avasthābhyaḥ avasthāvataḥ ananyatvāt na hi avasthābhyaḥ avasthāvān anyaḥ iti ।
avasthābhede avasthāvān bhidyate iti yaḥ eva bauddhasya pratikṣaṇam dhvaṃsiṣu saṃskāreṣu doṣaḥ sa eva pratikṣaṇavipariṇāmiṣu api iti ।
ṛjuvakratāvat iti cet ।
atha manyase ṛjuvakratādibhede yathā aṅgulidravyam na bhidyate na cāṅgulitaḥ anye te tathā avasthābhede buddheḥ abhedaḥ iti ।
na anyatvāt ।
anye ṛjuvakrate ।
yuktam ca yad anyabhede anyābhedaḥ iti ।
na punar avasthātaḥ avasthāvataḥ anyatvam ।
tasmāt asamaḥ dṛṣṭāntaḥ ।
kim punar vakratvam ṛjutvam vā ।
guṇaḥ ākuñcanajam vakratvam prasāraṇajam ṛjutvam ।
guṇaḥ ca guṇinaḥ arthāntaram iti pratipāditam etat ।

buddheḥ api evam iti cet ।
atha manayse buddheḥ api ye te avasthe bhidyete tayoḥ bhede buddhiḥ na bhidyate iti ।
anyāvasthātaḥ buddhiḥ ।
tad na siddhāntavirodhāt ।
na bhavatām pakṣe dharmadharmiṇoḥ bhedaḥ iti ।
bhedam cābhyupagacchatā siddhāntaḥ tyaktaḥ bhavati ।
tasmāt yathā ātmanityatve sukhaduḥkhānupabhogaḥ doṣaḥ iti na tatra sukhaduḥkhe kalpyete tathā buddhinityatve iti buddhau api na kalpanīye samānam nityatvam iti ।
atha ātmanaḥ nityasya puṇyapāpābhyām kim kriyate iti ।
sukhaduḥkhe puṇyapāpābhyām ātmanaḥ nityasya kriyete ।
atha tābhyām sukhaduḥkhābhyām ātmanaḥ kim kriyate ।
pratyayaḥ ।
ye ātmani sukhaduḥkhe tadviṣayaḥ pratyayaḥ ātmani bhavati iti etāvat kriyate sa ca pratyayaḥ bhogaḥ ।

yat punar etad varṣātapābhyām kim vyomnaḥ iti yad eva carmaṇaḥ ।
carmaṇaḥ varṣātapābhyām yat kriyate tad eva vyomnaḥ ।
atha carmaṇaḥ kim kriyate ।
sambandhaḥ ।
yathā carma varṣātapābhyām sambadhyate tathā vyama api ।
varṣātapasambandhāt carmavat anityam vyoma iti cet ।
atha manyase yathā carma varṣātapasambandhāt vikriyate tathā vyoma varṣātapasambandhāt vikariṣyate ।
nānekāntāt ।
varṣātapasambandhī paramāṇuḥ atha ca nityaḥ iti anekāntaḥ ।
carmaṇaḥ cānityatvam kim varṣātapasambandhāt atha kāraṇavibhāgāt atha āśrayavināśāt iti ।
vayam tu brūmaḥ kāraṇavataḥ tadvibhāgāt tadvināśāt ca yuktaḥ vināśaḥ ।
na punar ākāśasya kāraṇam asti iti ubhayābhāvaḥ iti ।
tadvatām cāvasthānāt na sambandhaḥ vināśahetuḥ ।
yadi cāyam sambandhaḥ vināśahetuḥ abhaviṣyat na tadvatām avasthānam abhaviṣyat ।
avatiṣṭhante tu bhāvāḥ tāvad yāvad na vināśakāraṇasannipātaḥ iti ।

atha manyase varṣātapābhyām carmaṇaḥ saṅkocavikāśau bhavataḥ ।
na tu ākāśasya iti ।
tad na vikalpānupapatteḥ ।
saṅkocavikāśau carmaṇaḥ iti kaḥ arthaḥ ।
kim tāvat alpatvamahattve uta saṃyogavibhāgau iti ।
tad na tāvat saṅkocavikāśau alpatvamahattve yāvaddravyabhāvitvāt parimāṇasya yāvaddravyam hi parimāṇam ।
tat sati na nivartitum arhati iti ।
atha carmaṇaḥ saṃyogavibhāgau saṅkocavikāśau iti ।
tad api na yuktam ekatvāt na hi ekasya saṃyogavibhāgau sambhavataḥ iti ।
katham tarhi idam ucyate carmaṇaḥ saṅkocaḥ carmaṇaḥ vikāśaḥ iti ।
carmakāraṇānām avinaśyatkāryāṇām avayavānām ātapasambandhāpekṣāṇām yāḥ paraspareṇa prāptayaḥ ārabdhakāryāṇām dravyāntarānārambhikāḥ tāḥ itaretaropaśleṣeṇāvayaveṣu vartamānāḥ tadekārthasamavāyini carmaṇi upacaryante ।
tadapekṣam ca idam ucyate carmaṇaḥ saṅkocaḥ na punaś carma saṅkucati iti ।
etena tadavayavānām eva udakasambandhāpekṣāṇām avinaśyatkāryāṇām parasparataḥ vibhāgaḥ vikāśaḥ iti ।
vikriyāyām ca dṛṣṭāntābhāvaḥ ।
tad eva vastu avinaśyat vikriyām āpadyate iti na dṛṣṭāntaḥ asti ।
vikriyā tu padārthāntarotpādaḥ yathā pūrvarūpādinivṛttau rūpāntarotpāde vikṛtaḥ ghaṭaḥ iti ।
yadi evaṃbhūtaḥ vikāraḥ ātmani api vikāraḥ asti ।
tatrāpi sukhanivṛttau duḥkhaprādurbhāvaḥ iti sukhapratyayanivṛttau duḥkhapratyayaḥ iti ।
tasmāt nityasya ātmanaḥ sukhaduḥkhopabhogaḥ iti siddham ।

nityatvāt ātmanaḥ hiṃsādoṣaḥ aparihāryaḥ ।
nānyathā tadupapatteḥ ।
ātmanityatve api anyathā hiṃsā bhavati ।
asyārthasya jñāpanāya "na kāryāśrayakartṛvadhāt" iti sūtram ।
na brūmaḥ nityasya sattvasya vadhaḥ hiṃsā iti ।
api tu anucchittidharmakasya sattvasya yat śarīram yāni ca sukhaduḥkhasaṃvittisādhanāni indriyāṇi asādhāraṇāni teṣām pīḍā vaikalyam pramāpaṇam vā hiṃsā iti ।
kutaḥ etat pratipattavyam iti ।
hiṃsāyāḥ phalabhogasya ca ubhayapakṣasampratipannatvāt ।
hiṃsāphalopabhogaḥ ca ubhayapakṣasampratipannaḥ ।
sā iyam hiṃsā ekasmine pakṣe sambhavati yasya tāvat pratikṣaṇavināśinaḥ saṃskārāḥ tasya kim hiṃsyate nirhetukatvāt vināśasya kasya vyāpāraḥ asti ।
atha vilakṣaṇotpattinimittatvena vyavatiṣṭhamānaḥ paraḥ hinasti iti ucyate ।
nanu upacāraḥ bhavati na bhavataḥ pradhānam asti yena śarīrotpādakaḥ upacaryate ।
na samānatvāt ।
bhavatām api pakṣe na pradhānam hiṃsyate iti ।
satyam mamāpi kāryāśrayakartṛvadhaḥ hiṃsā iti tulyam ।
ayam tu viśeṣaḥ ।
ekasmin pakṣe yaḥ evāyam ātmā śarīrādisādhanaḥ karma karoti sa eva tatphalam upabhuṅkte iti akṛtābhyāgamadoṣaḥ nāsti ।
bhavatām tu akṛtābhyāgamakṛtapraṇāśaḥ ca iti ।
pariśeṣāt ātmanityatve hiṃsā iti vyavasthitam ।

tatra kāryāśrayaśabdena śarīram ucyate tannimittatvāt upabhogasya iti ।
kartṝṇīndriyāṇi tatsādhanatvāt ।
atha vā samānādhikaraṇasamāsāt śarīram eva kāryāśrayakartṛśabdābhyām ucyate iti kartā bhoktā ca ātman ।
kim punar idam kartṛtvam kim vā bhoktṛtvam iti jñānacikīrṣāprayatnānām samavāyaḥ kartṛtvam ।
sukhaduḥkhasaṃvitsamavāyaḥ bhoktṛtvam ।
etat ca na śarīre nimittatvāt tu kartṛ śarīram ucyate ।

itaḥ ca dehavyatiriktaḥ ātmā "savyadṛṣṭasyetareṇa pratyabhijñānāt ।"
savyena cakṣuṣā dṛṣṭam itareṇa pratyabhijānāti iti sūtrārthaḥ ।
tat ca pratyabhijñānam smṛtipūrvakatvāt pratisandhānam ।
pratisandhānāt ca ekakartṛtvam pratyayānām sidhyati iti ।

siddhatvāt anārambhaḥ iti ।
"darśanasparśanābhyām ekārthagrahaṇāt" iti etasmin prakaraṇe siddhaḥ ātmavyatirekaḥ ।
siddhatvāt anārambhyam prakaraṇam iti ।
indriyavyatirekajñāpanārtham iti eke ।
eke idam prakaraṇam indriyavyatirekajñāpanārtham varṇayanti ।
tad na tataḥ eva siddheḥ pūrvaprakaraṇena eva indriyaśarīravyatirekaḥ siddhaḥ iti ।
samuccayārtham iti apare ।
apare tu samuccayārtham savyadṛṣṭasya itareṇa pratyabhijñānāt iti hetum bruvate ।
yuktaḥ anyaḥ samuccayaḥ ayam tu na yuktaḥ virodhāt ।
savyadṛṣṭasya itareṇa pratyabhijñānāt iti hetum bruvāṇaḥ yuktim bādhate ।
kā punar iyam yuktibādhā ।
anekatvāt indriyasya yugapadadhiṣṭhānāsambhavaḥ ।
aṇu manaḥ anekam cakṣuḥ ।
na cānoḥ manasaḥ yugapad anekena cakṣuṣā sambandhaḥ sambhavati ।
athāsambaddham api dvitīyam cakṣurarthānālocayati ।
evam ca sati dvitīyacakṣurvat itaracakṣur api manasā anadhiṣṭhitam eva pravartiṣyate iti vyartham manas prāptam ।
anadhiṣṭhitam ca pravartamānam indriyam karaṇatvam bādhate ।
na hi karaṇam anadhiṣṭhitam pravartamānam dṛṣṭam iti ।
samagrāsamagracakṣuṣoḥ ca tulyopalabdhiprasaṅgaḥ ।
na hi anadhiṣṭhitam indriyam pravartate iti aṇutvāt manasaḥ nityam idam ekena eva sambadhyate iti vikalāvikalayoḥ tulyopalabdhiḥ prāptā prakaraṇavirodhaḥ ca "indriyārthapañcatvāt ।"
iti indriyapañcatvapratipādakam prakaraṇam virudhyate iti ।

yadi tarhi ekam indriyam katham dvitvopalabdhiḥ ।
dvitvopalabdhipratipādanārtham "naikasmin nāsāsthivyavahite dvitvābhimānāt" iti sūtram ।
ekam indriyadravyam dvyadhiṣṭhānam abhinnam ।
kaḥ adhiṣṭhānārthaḥ ।
taijasasya cakṣuṣaḥ pārthivena kṛṣṇasāreṇa upakāravikārabhedānuvidhānam ।
yasmāt kṛṣṇasāre upakriyamāṇaḥ upakriyate vikriyamāṇe vikriyate tiṣṭhati tiṣṭhati naśyati naśyati iti tasmāt asya kṛṣṇasāram adhiṣṭhānam iti ucyate ।
etat ca vyākhyātam śarīrasūtre ।
tasyāntau gṛhyamāṇau dvitvābhimānam prayojayataḥ yathā dīrghasya dravyasya madhye vyavahitasyāntau upalabhyamānau dvitvābhimānam prayojayate iti ।

ekasmin vinaṣṭe uddhṛte vā dvitīyam avatiṣṭhate viṣayagrahaṇaliṅgam ।
nānyathā tadutpatteḥ ।
dvitīyam avatiṣṭhate iti na etat kasya cit pratyakṣam ।
pratyayamātram tu vinaṣṭe api ekasmin adhiṣṭhāne yad avatiṣṭhate tena bhavati ।
na cādhiṣṭhānam indriyam api tu yat tadanuvidhāyi tad ekam anuvidhatte iti ।
yathā bahuvātāyanasya veśmanaḥ ekapidhāne itareṇa grahaṇam iti ।

apare tu avayavavināśe api avayavyupalabdheḥ ahetuḥ iti parihāram varṇayanti ।

tasya uttaram ।
"dṛṣṭāntavirodhād apratiṣedhaḥ" iti sūtram ।
asyārthaḥ ।
na kāraṇadravyavināśe kāryadravyam avatiṣṭhate iti ।
yadi nāvatiṣṭhate katham kāraṇadravyavināśe kāryam upalabhyate iti ।
kaḥ evam āha upalabhyate iti ।
api tu bahuṣu avayaviṣu yasya kāraṇāni vibhaktāni tad vinaṣṭam yasya na vibhaktāni tad upalabhyate iti śeṣam bhāṣye ।

anumīyate cāyam dehādivyatiriktaḥ cetanaḥ "indriyāntaravikārāt ।"
kasya cit amlasya phalasya gṛhītasāhacarye rūpe gandhe vā kenacit indriyeṇa gṛhyamāṇe rasanendriyavikāraḥ ।
kaḥ punar vikāraḥ ।
rasānusmṛtau rasagarddhipravarttitaḥ garddhiḥ tṛṣṇā rasatṛṣṇāpravarttitaḥ dantāntarapariśrutābhiḥ adbhiḥ rasanendriyasya sambandhaḥ saṃplavaḥ vikāraḥ iti ucyate ।
sā ca iyam smṛtiḥ indriyacaitanye na prāpnoti ।
na ca pratikṣaṇavināśiṣu saṃskāreṣu anyānubhūtasyānyenāsmaraṇāt iti ।
indriyāntaravikāraḥ indriyāntaradharmaḥ ।
sa katham vyadhikaraṇatvāt ātmavyatirekam pratipādayati ।
na indriyāntaravikāraḥ ātmavyatirekapratipattikāraṇam api tu smṛtiḥ ।
na hi ekam anubhavitāram antareṇa smṛtiḥ prāpnoti ।
smṛtiḥ ca bhāvatvāt bhavitrapekṣā utpattivat iti nyāyaḥ ।
na ca smṛtim antareṇa indriyavikāraḥ sambhavati iti pratyakṣaḥ indriyāntaravikāraḥ upādīyate ananubhūtarasasya indriyāntaravikārābhāvāt iti vyatirekahetuḥ ।

smṛtiḥ nāma dharmaḥ tasyāḥ smartavyaḥ arthaḥ viṣayaḥ ।
sā iyam smartavyārthasannidhānāt upajāyamānā aparidṛṣṭasāmarthyam na smartāram pratipādayiṣyati ।
na hi svakāraṇasannidhānāt prādurbhavan aṅkuraḥ aparidṛṣṭasāmarthyam stambhādikam artham pratipādayati ।

na smartavyamātrāt smṛtiḥ utpadyate iti ।
yadā ayam atītam artham smarati tadā smṛtiḥ anādhārā prāpnoti ।
na ca iyam anādhārā yuktā guṇatvāt ।
na hi kaḥ cit guṇaḥ anādhāraḥ dṛṣṭaḥ iti ।
na ca iyam indriyeṣu sambhavati ananubhūtatvāt ।
na viṣaye tasyāsattvāt ।
na śarīre śarīraguṇānām pratyakṣāṇām svātmaparātmapratyakṣatvāt ।
na ca iyam anādhārā guṇatvāt iti uktam ।
na ca iyam nāsti ।
na ca ātmani asati asyāḥ sadbhāvaḥ yuktaḥ iti ।
tebhyaḥ anyasya tadutpattau sāmarthyam gamyate ।
katham iti etad anena eva pratyuktam asti ātmanaḥ sāmarthyam smṛteḥ ādhārabhāvaḥ ।
na ca iyam anādhārā kāryatvāt ।
sarvam kāryam ādhāravat kṣīrnīrādi dṛṣṭam iti ।
etena ।
	na tac cakṣuṣi no rūpe nāntarāle tayoḥ sthitam /
	na tad asti na tan nāsti yatra tanniṣṭhitam bhavet //
iti pratyuktam ।
na tad asti na tad nāsti iti vyāhatam ।
na cānayā kārikayā vijñānasya āśrayibhāvaḥ pratiṣeddhum śakyaḥ ।
kim kāraṇam ।
viśeṣapratiṣedhāt na cakṣuṣi naḥ rūpe iti evam ādiḥ viśeṣapratiṣedhaḥ ।
athānāśritam eva vijñānam vyartham vākyam na tat cakṣuṣi naḥ rūpe iti ।
kasya vā cakṣuṣi rūpe vā vijñānam vartate iti siddham yam prati pratiṣedhaḥ ।
ayam ca vijñānasya āśrayāśrayabhāvapratiṣedhaḥ vicāryamāṇaḥ ātmasattvam pratipādayati ।
na hi vijñānasya ātmāśritatvam antareṇa vākyam etad arthavattāyām vyavatiṣṭhate iti ।

atha vā ekasyānekaviṣayopalabdhipratisandhānam anena sūtreṇa pradarśyate iti uktanyāyam ।
śeṣam bhāṣye iti ।

ye ete bhavatā ātmapratipādakāḥ hetavaḥ upadiṣṭāḥ sarve ete manasi sambhavanti ।
evam ca na manovyatiriktaḥ ātmā sidhyati ।

yathā jñātāram abhyupagacchatā jñānasya sādhanāni cakṣurādīni pratipadyante tathā mantāram pratipadyamānena matisādhanam abhyupeyam ।
yat ca tanmatisādhanam tanmanaḥ iti saṃjñābhedamātram ।
atha mantā niḥsādhanaḥ matim karoti ।
evam ayam jñātā niḥsādhanaḥ jñāptam kariṣyati iti sarvendriyavilopaprasaṅgaḥ ।

yaḥ ayam niyamaḥ āśrīyate matiḥ asādhanā na punar jñāptiḥ iti ।
niyamaḥ ayam niranumānaḥ jñaptivat mateḥ na niḥsādhanatve anumānam asti asti tu sasādhanatve ।
sukhādayaḥ ca rūpādibhyaḥ viṣayāntaram iti tadviṣayāyāḥ upalabdheḥ sādhanena bhavitavyam ।
na hi kim cit saviṣayam vijñānam asādhanam dṛṣṭam rūpādijñānavat iti ।
niranumānaḥ niyamaḥ ca sukhādivijñānāni niḥsādhanāni bhavantu mā bhūvan rūpādiviṣayāṇi iti ।
yadi sarvam vijñānam sasādhanam utpadyate manasi api karaṇāntaram prāpnoti viṣayatvāt om iti ucyate ।
asti manasi karaṇam ।
kim punas tad yena manaḥ adhigamyate ।
kena punar manaḥ adhigamyate ।
ayugapajjñānotpattyā ।
yasya tu manaḥ pratyakṣam bhavati tasya ca yogajadharmānugṛhītaḥ ātmamanaḥsaṃyogaḥ karaṇam yogidharmāṇām cācintyatvāt katham te manaḥ gṛhṇanti iti avicāraṇīyam etat ।
etena ātmavijñānam pratyuktam ātmamanaḥsaṃyogasya karaṇabhāvāt iti ।
evam tāvat ātmanaḥ astitvavyatirekau siddhau ।
bahutvam cātaḥ eva "darśanasparśanābhyām ekārthagrahaṇāt" nānyadṛṣṭam anyaḥ smarati iti "śarīradāhe pātakābhāvāt" iti ca ।
tena sarvā vyavasthā śarīrabhede sati sambhavati iti ।

kim punar ayam dehādisaṅghātāt anyaḥ nityaḥ athānityaḥ iti etasmin arthe "ubhayathā dṛṣṭatvāt" iti saṃśayam upapādayati ।
anupapannarūpaḥ cāyam saṃśayaḥ ।
ātmāstitvavyatirekahetubhiḥ śarīrabhede api abhede ātmani siddhaḥ ।
siddhatvāt prakaraṇam anārabhyam iti ।
nānārabhyam ।
katham ।
janmaprabhṛti yāvat prāyaṇam etasmāt ekaḥ sidhyati ।
na punar śarīravināśāt ūrdhvam bhavati iti evam sidhyati iti ।
etasyārthasya jñāpanārtham ।
"pūrvābhyastasmṛtyanubandhāj jātasya harṣabhayaśokasampratipatteḥ" iti sūtram ।
asyārthaḥ ।
jātaḥ khalu ayam kumārakaḥ viṣayāvagamāsamartheṣu indriyeṣu harṣabhayaśokān sampratipadyamānaḥ dṛṣṭaḥ smitakamparuditānumeyān ।
te ca smṛtyanubandhāt utpadyante ।
smṛtyanubandhaḥ ca nāntareṇa pūrvaśarīram iti ।
tatra janma nikāyaviśiṣṭābhiḥ apūrvābhiḥ śarīrendriyabuddhivedanābhiḥ sambandhaḥ ।
abhipretaviṣayaprārthanāprāpatau sukhānubhavaḥ harṣaḥ ।
aniṣṭaviṣayasādhanasannipāte tajjihāsoḥ hānāśakyatā bhayam ।
iṣṭaviṣayaviyoge sati tatprāptyaśakyaprārthanā śokaḥ ।
tadanubhavaḥ sampratipattiḥ ।
ekaviṣayānekavijñānotpādaḥ abhyāsaḥ ekākāraviṣayaḥ vā ।
yathā śālayaḥ anenābhyastāḥ iti ।
pratyakṣabuddhinirodhena tadanusandhānaviṣayaḥ pratyayaḥ smṛtiḥ ।
tadanugṛhītaḥ tadanusandhānaviṣayaḥ pratyayaḥ tadbhāvaviṣayaḥ pratyabhijñānam ।
anubandhaḥ bhāvanākhyaḥ smṛtihetuḥ saṃskāraḥ ।
iṣṭaviṣayānusmaraṇāt nayanādiprasādaḥ smitam ।
aniṣṭaviṣayānusmaraṇāt tatsādhanajihāsānuṣṭhānalakṣaṇaḥ hastādivikṣepavataḥ aśruvimocanasahacaritaḥ śabdaviśeṣaḥ ruditam ।

smitarudite vyadhikaraṇatvāt asādhanam ।
atha manyase smitarudite bālyāvasthāyām bhavataḥ ।
na ca bālyāvasthā ātmanaḥ ।
tasmāt vyadhikaraṇatvāt asādhanam iti ।
na śokādimadātmavatyā bālyāvasthāyāḥ sādhyatvāt ।
śokādivadātmavatī bālyāvasthā iti sādhyam smitaruditādimattvāt iti bālyāvasthāyāḥ dharmaḥ yauvanāvasthāvat ।
etena smṛtisaṃskārānubhavapūrvaśarīrasambandhavat ātmavattvam vyākhyātam ।
katham iti ।

yathā smitaruditavattvena śokādimadātmavatī bālyāvasthā sādhyate evam śokādimadātmavattvena smṛtimadātmavatī bālyāvasthā sādhyā ।
tathā smṛtimadātmavattvena saṃskāravadātmavatī bālyāvasthā sādhyā ।
saṃskāravadātmavattvena pūrvānubhavavadātmavatī pūrvānubhavavadātmavattvena pūrvaśarīrasambandhavadātmavatī iti ।
sarvatra pūrvānubhavavadātmavattvena pūrvaśarīrasambandhavadātmavatī sādhyā ।
sarvatra yauvanāvasthā dṛṣṭāntaḥ ।
sā hi smitaruditavatī bhavati iti śokādimadātmavatī ca iti sarvatra yojyam ।

anitye api vikāradarśanāt anekāntaḥ iti sūtrārthaḥ ।
kaḥ punar ayam prabodhaḥ kim vā sammīlanam iti ।
padmapattrāvayavavibhāgaḥ avinaśyatkāryaḥ prabodhaḥ ।
padmapattrāvayavānām eva ārabdhakāryāṇām yāḥ punaḥ paraspareṇa prāptayaḥ tāḥ sammīlanam iti ।
na vikalpānupapatteḥ ।
padmādiṣu prabodhasammīlanavikārādivat tadvikāraḥ iti kim ayam dṛṣṭāntaḥ sādhanapakṣe utānaikāntikapakṣaḥ iti ।
yadi sādhanapakṣe hetuḥ asti na ca hetum antareṇa dṛṣṭāntamātram sādhakam iti asādhanam dṛṣṭāntaḥ ।
atha dūṣaṇam tat kim dṛṣṭakāraṇapratyākhyānam atha kāraṇāntaropapādanam atha ātmani utpattinirodhakāraṇānumānam athākasmikatvam iti ।
tad yadi tāvat dṛṣṭakāraṇapratyākhyānam ।
tad na yuktam dṛṣṭena viśeṣitatvāt ।
yauvanādyavasthāsu smitaruditavattvam śokādimadātmavattvam ca dṛṣṭam ।
dṛṣṭena smitaruditavattvena śokādimadātmavattvam bālyāvasthāyām gamyate iti na doṣaḥ ।
atha kāraṇāntaropapādanam ।
tad api na yuktam ।
ataḥ eva dṛṣṭena viśeṣitatvāt iti ।
atha ātmanaḥ utpattinirodhakāraṇānumānam tad na yuktam ।
dravyasya sataḥ sarvadā amūrtatvāt akāraṇaḥ ātmā ākāśādivat iti ।
ātmānam ca kṛtakam pratipadyamānena kāraṇam asya vācyam ।
kutaḥ ।
kāryasya kāraṇavattvāt ।
sarvam kāryam kāraṇavat dṛṣṭam iti ।

atha padmādiprabodhasammīlanavikāraḥ akasmāt bhavati iti ।
tad "noṣṇaśītavarṣākālanimittatvāt pañcātmakavikārāṇām ।"
nāyam ākasmikaḥ padmādiprabodhasammīlanavikāraḥ iti sūtrārthaḥ ।
evam ca sati na kim cit dṛṣṭāntena pratiṣidhyate ।
pañcātmakavikārāṇām iti na pañcātmakāni padmādīni api tu pañcānām bhūtānām anugrahe sati bhavanti iti pañcātmakāni iti ucyante ।
mukhyataḥ tu na pañcātmakam asti iti upariṣṭāt vakṣyāmaḥ ।

jātamātrasya vatsasya pravṛttyā stanyābhilāṣaḥ gamyate ।
stanyaprāptau nivṛtteḥ pravṛttyanumeyaḥ stanyābhilāṣaḥ ।
tena smṛtiḥ ।
tayā saṃskāraḥ ।
tenānubhavaḥ ।
tena pūrvaśarīram iti pūrvavat prayogaḥ ।
kim artham punar idam sūtram ārabhyate yadā ayam arthaḥ pūrvābhyastasūtre eva adhigataḥ ।
sāmānyataḥ adhigatasya viśeṣajñāpanārtham sūtram iti adoṣaḥ ।

pravṛttimātrasyānaikāntikatvajñāpanārtham "ayaso 'yaskāntābhigamanavat tadupasarpaṇam" iti sūtram ।
na vikalpānupapatteḥ ।
kim idam ayasaḥ ayaskāntābhigamanam sanimittam āho nirnimittam iti ।
yadi sanimittam tat kena avagamyate ।
niyamenāyaḥ ayaskāntam eva upasarpati iti na tu loṣṭādīn ।
na ca loṣṭādayaḥ upasarpanti ।
so 'yam kāryaniyamaḥ kāraṇaniyamāt gamyate ।
etena ākasmikatvam pratiṣiddham ।
tad idam ayasām upasarpaṇam kim dṛṣṭakāraṇapratyākhyānārtham upanyastam atha kāraṇāntaropapādanārtham atha ātmanaḥ utpattinirodhakānumānam iti pūrvavat prasaṅgaḥ ।

ākasmikatvapratiṣedhārtham ca "nānyatra pravṛttyabhāvāt" iti sūtram ।

nityaḥ ātmā "vītarāgajanmādarśanāt ।"
na hi kaḥ cit jātamātraḥ vītarāgaḥ dṛśyate ।
vītarāgāṇām janmādarśanāt sarāgaḥ jāyate iti gamyate ।
janma vyākhyātam ।
tataḥ kim ।
rāgasya pūrvānubhūtaviṣayānucintanam yoniḥ ।
na ca viṣayāvagamāsamartheṣu indriyeṣu rāgaḥ sambhavati ।
na ca smṛtim antareṇa pūrvānubhūtaviṣayānucintanam yuktam pūrvānubhūtaviṣayaprārthanā saṃkalpaḥ ।
adṛṣṭāt iti cet ।
atha manyase na pūrvaśarīrayogaḥ rāgāt gamyate api tu adṛṣṭāt rāgaḥ iti ।
nābhiprāyāparijñānāt ।
na ayam abhiprāyaḥ kāraṇaniyamena rāgaḥ api tu pūrvaśarīrasambandhamātrapratipādanam sūtrārthaḥ ।
na cādṛṣṭāt rāgaḥ iti bruvatā tat pratiṣidhyate iti kim cit uktam ।

iti anaikāntikapakṣe sūtram ।
na uktottaratvāt ।
uktottaram etat ।

atrāpi pūrvavat saṃkalpasmṛtisaṃskārānubhavapūrvaśarīravat ātmavattvāni yojyāni iti ।
"tanmayatvād rāgaḥ" iti ।
viṣayābhyāsaḥ khalu ayam bhāvanāhetuḥ tanmayatvam ucyate ।
"jātiviśeṣāt ca rāgaviśeṣaḥ" iti ।
karma khalu idam jātiviśeṣasya nirvartakam ।
tādarthyāt tācchabdyam labhyate vīraṇādivat ।

evam cānādiḥ saṃsāraḥ apavargāntaḥ sidhyati iti vyavasthitam etad asti ātmā vyatiriktaḥ anekaḥ nityaḥ ca iti ।

ātmānantaram śarīram avasaraprāptam ।
tat parīkṣyate ।
atha vā anādiḥ cetanasya śarīrayogaḥ iti śarīram parīkṣyate ।
tasmin parīkṣyamāṇe ātmādhikāraḥ evāyam parisamāptaḥ bhavati iti ।
kim punar asya parīkṣyam ।
kim ghrāṇādivat ekaprakṛti uta nānāprakṛti iti vipratipatteḥ saṃśayaḥ ।
śrūyate khalu atra vipratipattiḥ ।
tatra idam tattvam "pārthivaṃ guṇāntaropalabdheḥ ।"
mānuṣam śarīram pārthivam iti ।
mānuṣam iti kim artham viśiṣyate ।
lokāntaraśarīrāṇi na pārthivāni iti yuktam viśeṣaṇam ।
gandhavattvāt paramāṇuvat ।
gandhavān paramāṇuḥ ekātmakaḥ dṛṣṭaḥ ।
gandhavat ca śarīram ।
tasmāt ekātmakam iti ।
ekātmakam iti ekasvabhāvam iti ।
na tu idam abādibhiḥ asaṃpṛktayā pṛthivyārabdham ca iṣṭendriyārthāśrayabhāvena kalpyate iti bhūtasaṃsargaḥ avipratiṣiddhaḥ mithaḥ pañcānām iti ।

evam ca sati "pārthivāpyataijasaṃ tadguṇopalabdheḥ ।"
"niḥśvāsocchvāsopalabdheś cāturbhautikam ।"
"gandhakledapākavyūhāvakāśadānebhyaḥ pāñcabhautikam ।"
iti pratyuktam ।
tatra sannihitānām tadguṇopalabdheḥ iti ।
tad idam anekabhūtaprakṛti śarīram arasam agandham arasam arūpam asparśam ca prakṛtyanuvidhānāt syāt iti bhāṣyam ।
tasya vyākhyānam ।

pṛthivyudakābhyām ārabhyamāṇam agandham kāraṇagandhasya ekasyānārambhakatvāt pṛthivyanalābhyām ārabhyamāṇam agandham ca arasam ca kāraṇagandharasayoḥ kevalayoḥ anārambhakatvāt ।
pṛthivyanilābhyām agandham ca arasam cārūpam ca vāyoḥ agandharasarūpatvāt ।
pṛthivyākāśābhyām agandham arasam arūpam asparśam ca ākāśe gandhādyabhāvāt ।
sarvatra samānaḥ nyāyaḥ kāraṇaguṇasya kevalasyānārambhakatvāt iti ।
jalānalābhyām agandham cārasam ca ।
jalavāyubhyām agandham cārasam cārūpam ca ।
jalākāśābhyām agandham arasam arūpam asparśam ca ।
tejo'nilābhyām agandham cārasam cārūpam ca ।
analākāśābhyām agandham arasam arūpam asparśam ca ।
anilākāśābhyām evam eva ।
bhūjalānalaiḥ agandham eva ।
bhūjalānilaiḥ evam eva ।
bhūjalākāśaiḥ evam eva ।
pṛthivyanilānalaiḥ agandham arasam ca ।
pṛthivyanalākāśaiḥ evam eva ।
pṛthivyanilākāśaiḥ agandham arasam arūpam ca ।
jalānalānilaiḥ agandham arasam ca ।
jalānalākāśaiḥ evam eva ।
jalānilākāśaiḥ agandham cārasam cārūpam ca ।
analānilākāśaiḥ evam eva ।
pṛthivyudakatejovāyubhiḥ agandham ।
pṛthivyudakajvalanākāśaiḥ evam eva ।
pṛthivījalānilākāśaiḥ evam eva ।
pṛthivyanalānilākāśaiḥ agandham arūpam ca ।
jalānalānilākāśaiḥ evam eva ।
pṛthivyudakatejovāyvākāśaiḥ agandham ।
kāraṇagūṇasya ekasyānārambhakatvāt iti sāmānam ।
ekakāraṇakatve tu satatotpattyanupalabdhinityatvaprasaṅgaḥ iti uktam ।

sūryam te cakṣuḥ spṛṇomi iti asya mantrasyānte pṛthivīm te śarīram iti sā iyam spṛtiḥ kāraṇāt kāraṇāt kāryotpattim darśayati ।
sūryaḥ cakṣuṣaḥ kāraṇam pṛthivī śarīrasya iti ।
antyeṣṭakāle ca mantraḥ sūryam te cakṣur gacchatu pṛthivīm śarīram iti ।
asyāpi mantrasyārthaḥ yad yasmāt āyātam tat tasmin eva pralayam gacchatu iti ।
prakṛtau vikārasya pralayābhidhānam ।
pralayaśabdena ca kāryaśūnyam kāraṇam abhidhīyate na punaḥ kāryasya kāraṇe layaḥ pralayaḥ ।
evam ca sati asad utpadyate sannirudhyate iti ayam arthaḥ uktaḥ bhavati ।

atha idānīm indriyāṇi prameyakrameṇa vicāryante kim āvyaktikāni āhaṃkārikāṇi āho bhautikāni iti ।
saṃśayakāraṇapratipādanārtham sūtram ।
"kṛṣṇasāre saty upalambhād vyatiricya copalambhāt saṃśayaḥ ।"
kṛṣṇasāram bhautikam tasmin anupahate viṣayopalabdhiḥ ।
kṛṣṇasāravyatirekeṇa ca viprakṛṣṭadeśāvasthitasya viṣayasya upalabdhiḥ ।
sā iyam vyatirekopalabdhiḥ abhautikadharmaḥ ।
tad evam ubhayadharmopalabdheḥ saṃśayaḥ iti ।
kṛṣṇasāram eva cakṣuḥ ।
tasmin sati bhāvāt rūpagrahaṇasya ।
yasmāt idam rūpagrahaṇam sati kṛṣṇāre bhavaty asati na bhavati ।
yat ca yasmin sati bhavati asati na bhavati tasya tad iti yathā kāryadravyasya rūpādayaḥ iti ।

na pradīpādibhiḥ anekāntāt ।
pradīpe sati rūpopalabdhiḥ bhavati ।
na ca pradīpasya rūpopalabdhiḥ iti anekāntaḥ ।
yasya ca kṛṣṇasāram cakṣuḥ tasya sannikṛṣṭaviprakṛṣṭayoḥ tulyopalabdhiprasaṅgaḥ ।
kṛṣṇasāram ca viṣayam na prāpnoti aprāptyaviśeṣāt sannikṛṣṭaviprakṣṭayoḥ tulyopalabdhiḥ prāpnoti ।
viṣayībhāvāt iti cet ।
atha manyase sannikṛṣṭam asya viṣayī bhavati viprakṛṣṭam aviṣayaḥ evam ca na tulyopalabdhiḥ iti ।
na uktottaratvāt ।
uktottaram etat pratyakṣasūtre iti ।

abhautikāni iti apare "mahadaṇugrahaṇāt ।"
mahat iti mahattaram mahattamam ca ucyate ।
aṇu iti aṇutaram aṇutamam iti ।
tad idam ubhayam cakṣuṣopalabhyamānam bhautikatvam cakṣuṣaḥ bādhate ।
bhautikam hi yāvat bhavati tāvat eva vyāpnoti ।
abhautikam tu vyāpakatvāt sarvasya vyāpakam iti ।
na bhautikeṣu pradīpādiṣu dṛṣṭatvāt ।
bhautikāḥ pradīpādayaḥ mahadaṇvoḥ prakāśakāḥ bhavanti iti anekāntaḥ pradīpādyanabhyupagame vā mahadaṇuprakāśakatvam cakṣuṣaḥ eva iti asādhāraṇatvāt ahetuḥ bhautikābhautikayoḥ nivṛtteḥ ।
nanu cābhautike vijñāne mahadaṇuprakāśakatvam dṛṣṭam ।
na dṛṣṭam ।
na hi buddhyā mahadaṇunī prakāśyete api tu prakāśaḥ buddhiḥ na prakāśanam iti ।
avadhāritasya tu arthasya hānopādānopekṣābuddhīnām sādhanam buddhiḥ iti nābhautikam mahadaṇuprakāśakam asti ।
nanu ca mano vidyate ।
satyam mano vidyate na punas tad bhautikam nāpi abhautikam iti ।

etena ātmā vyākhyātaḥ na asau bhautikaḥ nāpy abhautikaḥ iti ।
yadi mano nābhutikam yad uktam bhautikāni indriyāṇi abhautikam manaḥ iti tad vyāhatam nābhautikatvārthasyābhūtātmakaparyāyatvāt ।
abhautikam manaḥ ity abhūtātmakam manaḥ iti yāvat uktam bhavati ।

mukhyataḥ tu mano na bhautikam nāpy abhautikam iti ।
na indriye api samānatvāt ।
indriyam abhautikam iti abhūtātmakam iti yāvad uktam syāt ।
abhūtātmakam vyāpakam ca indriyam pratipadyamānaḥ idam paryanuyojyaḥ vyavahitārthagrahaṇam kasmāt na bhavati iti ।
kim kāraṇam ।
vyāpakatvāt indriyasya kuḍyakaṭādeḥ āvaraṇasya na sāmarthyam asti iti ।
vṛttiḥ pratibadhyate iti cet ।
atha manyase satyam vyāpakam indriyam tasya tu puruṣārthena hetunā kṣobhyamānasya mahāhradāt budbudāḥ tadvṛttayaḥ niścaranti tāḥ kuḍyādibhiḥ pratibadhyante iti ।
na vṛttivyatirekeṇa indriyasya sattve pramāṇābhāvāt ।
yā iyam viṣayagrahaṇātmikā vṛttiḥ tām tyaktvā tadvyatiriktam indriyam iti kim pramāṇām ।
na cāprāmāṇikaḥ arthaḥ śakyaḥ pratipattum ।
na ca pratibadhyamānāpratiṣidhyamānayoḥ ekatvam ।
ekatve ca anarthakam vṛttiḥ pratibadhyate niścarati ca iti ।

avyatirekāt ca tadutpattivināśadharmakam ।
yadi ca vṛttyavyatireki indriyam yathā vṛtteḥ utpādavināśau evam indriyasyāpi prāpnutaḥ ।
vṛtteḥ vyaktiḥ na utpattiḥ iti cet ।
atha manyase na mayā vṛtteḥ utpattiḥ abhyupagamyate api tu vyaktiḥ ।
na nirodhaḥ vināśaḥ api tu tirobhāvaḥ iti ।
na utpattiviśeṣatvāt ।
vyaktiḥ utpattiviśeṣaḥ ।
katham iti ।
nānupajātaviśeṣasya vyaktiḥ iti ।
athānupajātaviśeṣam vyajyate iti manyase nityam vyaktiḥ syāt ।

etena vināśaḥ vyākhyātaḥ ।
tirobhāvaḥ iti vidyamānam na kim cit nivṛttam ।
na hi anivṛttaviśeṣasyāgrahaṇam sambhavati iti ।
na ca sarvanityatāvādinaḥ grahaṇāgrahaṇe yukte viśeṣasyānupajananāt na grahaṇam viśeṣasyānupacaryāt nāgrahaṇam iti ।
nityam vyāpakam ca indriyam abhyupagacchataḥ kāraṇārthaḥ hīyate ।
kāraṇam hi nāma yasyānantaram yad bhavati ।
kāraṇam ca nityam kāryam ca nityam iti kim kasyānantaram ।
kāryakāraṇabhāvaḥ ca katham ubhayoḥ nityatvāt ।
kārakaśabdārthaḥ ca vācyaḥ ।
nanu ca karoti iti kārakam ।
satyam karoti iti kārakam ।
na punar nityavādinaḥ kim cit kartavyam asti ।
na cāsati kartavye kārakārtham paśyāmaḥ ।
vyaktau kārakārthaḥ iti cet ।
vyaktau api tulyam ।
vyaktiḥ api vyaṅgyavat nityā iti vyaktau api na kārakārthaḥ asti yugapadanekavijñānaprasaṅgāt ca ।
yadi ca vṛttiḥ vṛttimataḥ nānyā bhavati vṛttimataḥ avasthānāt vṛttīnām avasthānam iti yugapadanekavijñānaprasaṅgaḥ ।
vṛttyanekatve ca ekam indriyam anekam prāpnoti vṛttibhyaḥ ananyatvāt ।
atha mā bhūt indriyabhedaḥ iti vṛttīnām tarhi ekatvam prāpnoti vṛttivṛttimatoḥ ananyatvāt ।
atha mā bhūt eṣaḥ doṣaḥ iti ubhayam na iṣyate bhedaḥ tarhi vṛttivṛttimatoḥ iti na cānyā gatiḥ asti ।
tasmāt ayuktam vyāpakam indriyam nityam ca iti ।

mahadaṇugrahaṇasya cānyathāsiddheḥ ahetuḥ ।
yaḥ api ayam hetuḥ mahadaṇugrahaṇāt abhautikāni indriyāṇi iti ayam api anyathāsiddhiḥ ।
na mahadaṇugrahaṇamātrāt abhautikatvam vyāpakatvam ca indriyāṇām śakyam pratipattum ।
kasmāt ।
yasmāt idam "raśmyarthasannikarṣaviśeṣāt tadgrahaṇam ।"
yasmād raśmyarthasannikarṣaviśeṣāt mahadaṇvoḥ grahaṇam ।
cakṣūraśmeḥ cārthasya ca sannikarṣaviśeṣāt mahadaṇvoḥ grahaṇam bhavati ।
tatra sannikarṣamātrāt sāmānyagrahaṇam sannikarṣaviśeṣāt viśeṣagrahaṇam ।
kaḥ punaḥ sannikarṣasya viśeṣaḥ ।
bhūyo'vayavasannikarṣānugrahaḥ ।
yasmāt ayam sannikarṣaḥ viśeṣapratipattihetuḥ bhūyobhiḥ avayavasaṃyogaiḥ anugṛhyate so 'yam avayavāntarasaṃyogāpekṣaḥ avayavīndriyasannikarṣaḥ sannikarṣaviśeṣaḥ iti ucyate ।
sa ca raśmyarthasannikarṣaviśeṣaḥ aṇoḥ mahataḥ ca tulyaḥ bhavati iti anyathā mahadaṇvoḥ grahaṇam sidhyati ।
raśmyarthasannikarṣaḥ ca āvaraṇaliṅgaḥ kuḍyādivyavahitānām aprakāśakatvāt ।
aprāpyakāritve tu na kuḍyādeḥ āvaraṇasya sāmarthyam asti iti asti cākṣaṣaḥ raśmiḥ yathā pradīparaśmiḥ iti ।

āvaraṇānumeyatve sati idam āha "tadanupalabdher ahetuḥ ।"
na cākṣuṣaḥ raśmiḥ vidyate iti sūtrārthaḥ ।
katham iti ।
upalabdhilakṣaṇaprāptatvāt anumānānupapattiḥ ।
yat khalu upalabdhilakṣaṇaprāptam na upalabhyate tad nāsti ।
yathā ghaṭādi ।
ghaṭādeḥ mahadanekadravyavattvarūpāni upalambhakāni santi iti upalabhyante ghaṭādayaḥ ।
tathā ca mahadanekadravyarūpavān cākṣuṣaḥ raśmiḥ kasmāt pratyakṣataḥ na upalabhyate iti vācyam ।
mahattvam tāvat "kāraṇamahattvabahutvapracayebhyaḥ" anekadravyavattvam api kāraṇabahutvāt eva "rūpasparśavad dhi tejaḥ" iti nārūpam tat ।
evam aśeṣopalabdhikāraṇasannidhāne sati yena na upalabhyate tena gamyate nāsti iti ।

yat pratyakṣataḥ na upalabhyate tad anumānena upalabhyamānam nāsti iti ayuktam vaktum yathā candramasaḥ parabhāgasya pṛthivyāḥ cādhobhāgasya iti ।
yathā candramasaḥ pṛthivyāḥ ca parabhāgādhobhāgau upalabdhilakṣaṇaprāptau api na pratyakṣataḥ upalabhyete na ca anumānena upalabdheḥ tau na staḥ ।
kim punar anumānam ।
arvāgbhāgavattvam ubhayapratipattau ।
tathā cākṣuṣasya raśmeḥ kuḍyādyāvaraṇam anumānam sambhavati iti ।

apare tu "mahattvād anekadravyavattvād rūpāc copalabdhiḥ" iti upalabdhau niyamam varṇayanti ।
na upalabhyamānaḥ iti kim uktam bhavati ।
na brūmaḥ yatra yatra mahadanekadravyavattvarūpāṇi santi tat tat upalabhyate ity api tu yad yad upalabhyate tatra tatra mahadanekadravyavattvarūpāṇi santi iti ।
evam tarhi idam sūtram na upalabdheḥ kāraṇapratipādakam satsv abhāvāt iti ।
satsu mahadanekadravyarūpeṣu upalabdhiḥ na bhavati iti na etāṇi upalabdhikāraṇāni "dravyaguṇadharmabhedāc copalabdhiniyamaḥ" iti ।
śeṣam bhāṣye ।

kasmāt tarhi cākṣuṣaḥ raśmeḥ na upalabhyate ।
upalabdhikāraṇābhāvāt iti ।
na etāvat eva upalabdhikāraṇam yad uta mahadanekadravyarūpāṇi api tu rūpagrahaṇena rūpaviśeṣaḥ abhidhīyate na rūpamātram ।
evam ca sūtram "anekadravyeṇa dravyeṇa samavāyād rūpaviśeṣāc ca rūpopalabdhiḥ" iti ।
atra rūpaviśeṣagrahaṇena rūpadharmaḥ udbhavasamākhyātaḥ abhidhīyate na rūpatvam rūpāntarāt rūpam viśinaṣṭi api tu udbhavaḥ viśeṣakatvāt viśeṣaḥ iti ucyate ।
yathā brāhmaṇaviśeṣaḥ iti ।
na brāhmaṇatvam brāhmaṇaviśeṣaḥ ।
evam yat samānajātīyaviśeṣakatvam tad viśeṣaḥ iti ucyate ।
udbhavaḥ ca kāryagamyaḥ ।
yasyābhāvāt viṣaktāvayavam āpyam dravyam hemante na gṛhyate taijasam ca grīṣme yasya ca bhāvāt pradīparaśmiḥ upalabhyate ādityaraśmiḥ ca sa udbhavaḥ nāma rūpaviśeṣaḥ ।
sa tasmin nāyane raśmau rūpaviśeṣaḥ nāsti iti ataḥ cākṣuṣaḥ raśminā upalabhyate iti ।

dṛṣṭaḥ ca tejasaḥ dharmabhedaḥ ।
caturvidham ca tejas bhavati udbhūtarūpasparśam yathā ādityaraśmiḥ ।
udbhūtarūpam anudbhūtasparśam yathā pradīparaśmiḥ ।
ubhayam ca pratyakṣam rūpasya udbhūtatvāt ।
udbhūtasparśam anudbhūtarūpam yathā vāristhitam tejaḥ anudbhūtarūpasparśam yathā nāyanaḥ raśmiḥ ।
ubhayam cāpratyakṣam rūpasyānudbhūteḥ ।

śeṣam bhāṣye ।
rūpasparśānabhivyaktiḥ ca vyavahāraprakḷptārthā ।
yadi nāyanaḥ raśmiḥ udbhūtarūpasparśaḥ bhavet tena dṛśyaviśeṣe anekaraśmisannipāte ca sati dravyam dahyeta ।
anekaraśmisannipāte ca sati vyavahitatvāt dravyasyānupalabdhyā bhavitavyam ।
atha manyase yathā ādityaraśmisambaddhe arthe nāyanaḥ raśmiḥ na vyavadhīyate evam raśmyantarasannipāte api iti ।
tad na vyatibhedād anugrāhakatvāt ।
vyatibhidyādityaraśmim tatsambaddhena dravyeṇa sambadhyate udbhūtarūpasparśavattve ca cakṣuṣaḥ yasya pūrvam sannipatitam cakṣuḥ taditareṇa avyatibhinnam iti nārtham gṛhṇīyāt ।
athānekaraśmisannipāte sati samānajātīyadravyebhyaḥ dravyāntaram raśmiḥ utpadyate iti ।
evam ca samagrāsamagracakṣuṣoḥ rūpopalabdhiḥ samānā prāpnoti ।
na ce etad iṣṭam anupalabdheḥ iti ।
tena sarvaḥ vyavahāraḥ na kalpate ।
vyavahāraprakḷptyartham ca nāyanasya raśmeḥ anudbhūtarūpasparśavat tvam iti ।
sarvadravyāṇām ca viśvarūpaḥ vyūhaḥ puruṣārthatantraḥ karmakāritaḥ iti ।
karma tu dharmādharmabhūtam cetanasya upabhogārtham iti ।

avyabhicārī tu pratīghātaḥ bhautikadharmaḥ ।
bhautikam cakṣuḥ kuḍyādibhiḥ pratīghātadarśanāt ghaṭādivat iti ।
apratīghātāt abhautikam iti cet ।
atha manyase yadi pratīghātāt bhautikam apratīghātāt tarhi abhautikam iti ।
dṛṣṭaḥ cāpratīghātaḥ kācābhrapaṭalasphaṭikāntaritopalabdheḥ iti ।
nānekāntāt pradīparaśmivat iti ।
bhautikasyāpy apratīghātaḥ yathā pradīparaśmeḥ iti ।
sthālyādiṣu ca pācakasya tejasaḥ apratīghātāt iti ।

upapadyate cānupalabdhiḥ kāraṇabhedāt ।
"madhyandinolkāprakāśānupalabdhivat tadanupalabdhiḥ ।"
yathā upalabdhilakṣaṇaprāptasya madhyandine ulkāprakāśasya nimittāt agrahaṇam abhibhavāt tathā upalabdhilakṣaṇaprāptasya cākṣuṣasya raśmeḥ agrahaṇam nimittāt rūpasyānudbhūteḥ iti ।

madhyandinolkāprakāśaḥ na upalabhyate ādityaprakāśābhibhavāt iti ayuktam sarvaraśmivattvaprasaṅgāt ।
evam sati sarvam loṣṭādi raśmivat prāpnoti ।
atha loṣṭādiraśmayaḥ kasmāt na upalabhyante iti atra anuyuktaḥ bruyāt ādityaraśmyabhibhavāt iti ।
etad uttaradvārakam sūtram "na rātrāv apy anupalabdheḥ ।"
yadi loṣṭādiraśmayaḥ syuḥ divā dityaprakāśābhibhavāt ca na upalabhyante iti rātrau tarhi upalabhyeran ।
rātrau api na upalabhyante vyañjakābhāvāt iti cet ।
na hi yad yasyābhibhāvakam tat tasyābhivyañjakam iti prāptaḥ loṣṭaraśmīnām upalambhaḥ ।
anumānataḥ ca na upalabhyate loṣṭe raśmiḥ iti apiśabdāt gamyate tad evam sarvapramāṇavinivṛttena vidyate loṣṭe raśmiḥ ।
na punar evam cākṣuṣaḥ raśmiḥ niranumānaḥ kuḍyādeḥ āvaraṇasya sāmarthyāt iti ।

tasya vidyamānasya "bāhyaprakāśānugrahād viṣayopalabdher anabhivyaktito 'nupalabdhiḥ ।"
dṛṣṭāntasthāne eva etat sūtram ।
kim uktam bhavati ।
yat khalu bāhyaprakāśānugraham apekṣate tasyānupalabdhī rūpasyānabhivyaktitaḥ iti anudbhūteḥ yathā viṣaktāvayavasyāpi adravyasya rūpsyānudbhūteḥ agrahaṇam tathā cākṣuṣaḥ raśmiḥ bāhyaprakāśānugraham apekṣate tasmāt asyāpi rūpasyānudbhūteḥ agrahaṇam iti ।

kasmāt punar nāyanasya raśmeḥ anupalabdheḥ abhibhavaḥ na ucyate iti ।
"abhivyaktau cābhibhavāt ।"
yad udbhūtarūpam bāhyaprakāśānugrahaṇam ca nāpekṣate tad abhibhūyate yathā madhyandine ulkāprakāśaḥ ।
anudbhūtarūpaḥ ca nāyanaḥ raśmiḥ bāhyaprakāśānugrahaṇam cāpekṣate ।
yad anudbhūtarūpam tad nābhibhūyate yathā tad eva viṣaktāvayavam āpyam dravyam ।
yat ca bāhyaprakāśānugrahāpekṣam udbhūtarūpam api tad nābhibhūyate yathā ghaṭādidravyam iti ।
so 'yam ubhayaviṣayaḥ abhibhavaḥ nāyanaraśmau anupapannaḥ iti vipratipattiviṣayaḥ kṛṣṇasāram raśmivat dravyatve sati rūpopalabdhau niyatasya sādhanāṅgasya nimittatvāt pradīpavat iti ।
atha vā raśmimaccakṣuḥ dravyatve sati niyatasya sādhanāṅgatve ca sati sphaṭikādivyavahitārthaprakāśakatvāt pradīpavat iti ।

iti dṛṣṭāntasūtram ।
mānuṣam cakṣū raśmimat aprāptisvabhāvatve sati rūpādyupalabdhinimittatvāt naktañcaracakṣurvat iti ।
jātibhedavad indriyaprabhedaḥ iti cet ।
atha manyase viḍālatvam jātiḥ vṛṣadaṃśe vartate na manuṣye evam raśmimad viḍālasya eva cakṣur bhaviṣyati na mānuṣasya iti ।
na āvaraṇasāmarthyāt ।
sati etasmin jātibhede yathā vṛṣadaṃśaprabhṛtīnām kuḍyādibhiḥ rāsmayaḥ āvriyante tathā manuṣyāṇām api iti samānam eva ।

itaḥ ca bhautikāni indriyāṇi pratighātitvāt ghaṭavat iti ।
bhūtam śrotram dravyatve sati bāhyārthaprakāśakatvāt ghrāṇādivat iti ।

raśmyarthasannikarṣaviśeṣāt tadgrahaṇam ayuktam anyathā api grahaṇāt ।
"aprāpya grahaṇaṃ kācābhrapaṭalasphaṭikāntaritopalabdheḥ ।"
tṛṇādi sarpaddravyam kāce abhrapaṭale vā vyāhanyate ।
yadi ca cākṣuṣaḥ raśmiḥ prāptārthaprakāśakaḥ syāt kācābhrapaṭalasphaṭikavyavahitārthaprakāśakaḥ na syāt asti tu ।
tasmāt na prāpyakāri cakṣur iti ।
ataḥ eva cābhautikam ।
prāpyakāritvam hi bhautikadharmaḥ ।

aprāpyakāritve indriyasya na kuḍyādyāvaraṇasya sāmarthyam asti iti uktam ।
śeṣam bhāṣye ।

na kācaḥ abhrapaṭalam vā raśmim viṣṭabhnāti ।
so 'pratihanyamānaḥ vyatibhidyārthena sambadhyate ।

yat ca manyeta na bhautikasyāsti apratīghātaḥ iti sarvam bhautikam pratīghātadharmakam iti tad na ।
"ādityaraśmeḥ sphaṭikāntarite 'pi dāhye 'vighātāt ।"
nādityaraśmeḥ avighātāt sphaṭikāntarite api avighātāt dāhye api avighātāt ।
avighātāt iti ca padābhisambandhbhedāt vākyabhedaḥ ।
na ekam vākyam anekārtham ।
prativākyam cārthabhedaḥ ।
śeṣam bhāṣye ।

kaḥ ayam avighātaḥ ।
avyuhyamānāvayavadravyānupraveśaḥ ।
yasya dravyasyāvayavāḥ na vyuhyante tasyāntarāvayavaiḥ avyuhyamānasya yaḥ abhisambandhaḥ so 'vighātaḥ iti ।
antarvyavasthitasya vā dravyasya avyuhyamānāvayavasya bahiravasthitadravyaprāptiḥ ।
dṛṣṭam hi kalase niṣiktānām apām bahiḥ śītasparśasya grahaṇam ।
na ca guṇasyāsvatantrasya guṇinam antareṇa bahirnirgamanam yuktam iti ।
tatra praspandaḥ tiryaggamanam parisravaḥ pātaḥ iti ।

itaradharmaḥ itaratra prayujyate iti itaradharmaḥ ca itaratra ।
yadi avighātaḥ cakṣūraśmeḥ sphaṭikādibhiḥ kuṭādibhiḥ api prāpnoti ।
kuḍyādibhiḥ vā pratīghātaḥ iti sphaṭikādibhiḥ api prāpnoti ।

na eṣaḥ doṣaḥ ।
"ādarśodakayoḥ prasādasvābhāvyād rūpopalabdhivat tadupalabdhiḥ ।"
ādarśodakayoḥ prasādaḥ rūpaviśeṣaḥ ।
sa ca svaḥ bhavati niyamāt ।
kaḥ punar ayam rūpaviśeṣaḥ ।
dravyāntarāsaṃpṛktadravyasamavāyaḥ ।
tasya vā rūpopalambhanasāmarthyam svaḥ dharmaḥ sa ca svabhāvaḥ ।
tasya yā vidyamānatodakādiṣu tat svābhāvyam ।
prasādasvabhāvatvāt ādarśodakādiṣu nayanaraśmiḥ pratihanyate ।
sa ca pratihataḥ pratinivṛtya svamukhādinā sambadhyate ।
tasya cāgrasambandhāt yad abhimukham agram tad abhimukham mukhādi paśyati iti yathā agrataḥ vyavasthitasya puruṣasya iti ।
ādarśamukhagrahaṇam tu krameṇa bhavad api āśubhāvāt na vibhāvyate iti ādarśarūpānugrahaṇāt tadanurañcitaḥ pratyayaḥ ।
śeṣam bhāṣye ।

pramāṇasya tattvaviṣayatvāt ।
dṛṣṭānumitāḥ khalu ime dravyadharmāḥ yathābhūtāḥ bhavanti tathābhūtāḥ eva pramāṇena pratipādyante iti ।
imau ca bhavatā niyogapratiṣedhau deśitau kva viṣaye syātām ।
na ca etad yuktam ।
na hi yathā dhūmenāgnipratipattiḥ tathā udakapratipattiḥ api bhavatu iti ।
na ca udakapratipattidhūmena bhavati iti agnipratipattiḥ api na yuktā ।
arthān ca niyuñjānaḥ bhavān upekṣaṇīyaḥ ।
pratighātāpratighātayoḥ khalu upalabdhyanupalabdhī vyavasthāpike ।
vyavahitopalabdhyā anumīyate sphaṭikādibhiḥ apratīghātaḥ vyavahitānupalabdhyā ca kuḍyādibhiḥ pratighātaḥ īt ।
yadi prāpyakāri cakṣur bhavaty atha kasmāt añjanaśalākādi na upalabhyate iti ।
na indriyeṇāsambandhāt ।
indriyeṇa sambaddhāḥ arthāḥ upalabhyante na cāñjanaśalākādi indriyeṇa sambaddham adhiṣṭhānasyānindriyatvāt ।
raśmiḥ indriyam nādhiṣṭhānam na ca raśmir añjanaśalākādisambaddhaḥ iti ।
evam tāvat bhautikāni indriyāṇi iti vyavasthitam ।

kim punar ekam indriyam āho anekam iti ।
eke tu "sthānānyatve nānātvād avayavinānāsthānatvāc ca saṃśayaḥ ।"
sthānānyatve nānātvam dṛṣṭam yathā bahūnām ghaṭādīnām ।
ekasya ca nānāsthānatvam yathā avayavinaḥ iti ।
anupapannarūpaḥ cāyam saṃśayaḥ ।
katham iti ।
yadi tāvat evam kriyate sthānānyatve nānātvaikatvadarśanāt iti ।
tadā ekatve sthānānyatvasyādarśanāt na samānadharmaḥ ।
atha nānāsthānatve sati ekānekatvadarśanāt saṃśayaḥ iti tadā dravyam nānāsthānam anekam na kim cit dṛṣṭam iti na samānadharmatvam ।
yat tu ghaṭādi anekam na tat nānāsthānam api tu sthānānyatvam tasya ।
so 'yam saṃśayaḥ ubhayathā anupapannaḥ indriyeṣu ।
sthāneṣu tu yuktaḥ ।
kim nānāsthānāni uta nānāsthānam iti ।
indriyeṣu tu na sthānanānātvāt sambhavati na api nānāsthānatvāt iti ।

śarīravyatirekāt sattvāt ca saṃśayaḥ ।
śarīravyatiriktam ubhayathā dṛṣṭam ekam anekam ca yathā ākāśam ghaṭādi ca ।
sat ca ubhayathā dṛṣṭam ekam anekam ca ।
tad evam ubhayam ca indriyeṣu śarīravyatirekaḥ sattvam ca ।
tena sandihyate iti ।

ekam indriyam ।
kim punas tat "tvagavyatirekāt ।"
kaḥ punar ayam avyatirekaḥ ।
sarvādhiṣṭhānasambandhaḥ ।
na hi na kim cit indriyādhiṣṭhānam tvacā na prāptam ।
sati bhāvaḥ vā ।
na hi asatyām tvaci kim cit viṣayagrahaṇam bhavati ।
tasmāt tvag ekam indriyam ।

na indriyāntarārthānupalabdheḥ iti lokavirodhaḥ ।
ekam indriyam iti bruvāṇaḥ lokam viruṇaddhi ।
vidyamāne tvagindriye sparśopalabdhiliṅge indriyāntarārthāḥ rūpādayaḥ andhādibhiḥ api upalabhyeran ।
na tu upalabhyante ।
tasmāt na ekam indriyam iti ।
yad api avyatirekāt iti tad api nānekāntāt ।
anekena cānindriyeṇa sarvāṇi indriyādhiṣṭhānāni pṛthivyādinā prāptāni iti anekāntaḥ ।

avayavopaghātāt iti cet ।
atha bhavet etat tvagavayavaḥ kaḥ cit upahataḥ bhavati tadupaghātāt andhādibhiḥ na upalabhyante rūpādayaḥ iti ।
yathā tvagavayavaviśeṣeṇa dhūmopalabdhiḥ yaḥ cakṣuṣi tvagavayavaviśeṣaḥ tadupaghātāt dhūmasparśānupalabdhiḥ iti ।
na vyāghātāt ।
tvagavayavaviśeṣaṇadhūmopalabdhivat rūpādyupalabdhim bruvatā yad uktam ekam indriyam iti tad vyāhatam bhavati ।
prāg ekam indriyam tvag iti abhyupagamya idānīm tvagavayavaviśeṣāḥ rūpādigrāhakāḥ iti bruvāṇaḥ pratiṣedhyam abhyanujānāti ।
na hi avayavyanatiriktāḥ avayavāḥ iti ।
yān cāvayavān rūpādigrāhakān tvacaḥ manyase te kim indriyātmakāḥ uta na iti ।
kim cātaḥ ।
yadi indriyātmakāḥ na ekam indriyam ।
atha indriyātmakāḥ na bhavanti na tarhi indriyagrāhyāḥ rūpādayaḥ iti ।

sūtreṇa cābhisambandhaḥ ।
"na yugapadarthānupalabdheḥ ।"
yasya ekam indriyam tasya yugapad arthānām upalabdhiḥ prasajyate ।
katham iti ।
ātmā manasā sambadhyate manaḥ indriyeṇa indriyam sarvārthaiḥ sannihitaiḥ iti ।
ātmendriyamano'rthasannikarṣebhyaḥ yugapad buddhayaḥ prāduḥṣyuḥ iti ।

na ekaindriyagrāhyāṇām yugapadupalabdhiprasaṅgāt ।
yathā ekendriyavādinaḥ yugapadanekārthasannikarṣe sati yugapadupalabdhiḥ doṣaḥ bhavati iti tathā anekendriyavādinaḥ api ekendriyagrāhyeṣu yugapadupalabdhiprasaṅgaḥ ।
yaḥ evātra parīhāraḥ sa eva mamāpi bhaviṣyati iti ।
athāyam aduṣṭaḥ pakṣaḥ ।
acodyam tarhi etad yugapadupalabdhiprasaṅgaḥ iti ।

atra ke cit parihāraṃ varṇayanti ।
bubhutsābhedāt na yugapadupalabdhiḥ iti ।
mamāpi evam ।
yadi bubhutsābhedāt na yugapadupalabdhiḥ labhyate mamāpi na bubhutsābhedaḥ na daṇḍavāritaḥ iti ।
satyām ca bubhutsāyām ayugapadupalabdhau anyaḥ nyāyaḥ avadhāraṇīyaḥ iti ।

karaṇatvāt iti anye ।
anye tu parihāram bruvate karaṇatvāt iti ।
karaṇasya kilāyam dharmaḥ adhiṣṭhitam api anekām kriyām na yugapat śaknoti kartum ।
andhiṣṭhitam ca na pravartate iti ।
tulyam yasyāpi ekam indriyam tasyāpi karaṇatvam na nivāryate iti ।
tasmāt yugapadarthānupalabdhiḥ iti adoṣaḥ ayam iti ।
evam bruvāṇaḥ ekendriyavādī vikalpataḥ paryanuyojyaḥ ।
yat tad ekam indriyam sarvārtham iti manyase tat kim prāpyakāri āho na iti ।
kim cātaḥ ।
yadi prāpyakāri kim tad iti vaktavyam ।
yadi tvak tvacā aprāptānām rūpāṇām agrahaṇaprasaṅgaḥ ।
athāprāptam rūpam gṛhṇāti sparśādiṣu api evam prasaṅgaḥ ।

atha sāmikārīndriyam kim cit prāptam gṛhṇāti kim cit cāprāptam ।
evam sati karaṇadharmātikramaḥ ।
bhavatu karaṇadharmātikramaḥ kim naḥ bādhyate iti ।
etasmin pakṣe na yugapadupalabdhiprasaṅgāt iti sūtram ।
yathānekendriyavādinaḥ ekendriyagrāhyeṣu yugapadupalabdhiparasaṅge karaṇatvāt iti parihāraḥ so 'syāḥ na bhavati ।
karaṇadharmātikramābhyupagamāt ।
vyāhatam ca etat karaṇam prāpyakāri ca aprāpyakāri ca iti ।
asāhacaryāt ca na tvak ।
sāhacaryam nāma yasya ekam viṣayagrahaṇam tasya dvitīyam api iti andhabadhirādyabhāvaprasaṅgaḥ ।

śeṣam bhāṣye ।
ekopaghāte tadvināśe vā sarvānupalabdhiprasaṅgaḥ ।
atha ekam indriyam bhavati tadupaghāte tadvināśe vā sarvānupalabdhiprasaṅgaḥ ।
āvaraṇānupapattiḥ ca ।
yadi tvag ekam indriyam bhavati na āvaraṇasya sāmarthyam asti iti vyavahitāvasthitarūpopalabdhiprasaṅgaḥ ।
dūrāntikānuvidhānam ca upalabdhyanupalabdhyoḥ na syāt ।
aprāpyakāritve tvagindriyasyāntike grahaṇam dūre cāgrahaṇam iti etat na syāt ।

pratiṣedhāt ca nānātvasiddhau sthāpanāhetuḥ api upādīyate pratiṣedhāt nānātvam sidhyati iti na buddhyāmahe ।
pratiṣedhāt ekatvasādhanam na syāt ।
nānātvam tu katham sidhyati iti ।
nāsādhanā kriyā iti ।
ekatvam ca katham pratiṣeddhum śakyate ।
pratiṣedhāt ekatvasādhanam anumānam nivartate na punar ekatvam anekatvam vā nivartate iti ।
katham tarhi ayam granthaḥ grāhyaḥ pratiṣedhāt cānantaram nānātvasiddhau sthāpanāhetuḥ api upādīyate indriyārthapañcatvāt ।
atha vā pratiṣedhāt ca nānātvasiddhau iti pratiṣedhahetunā ekatvapratiṣedhe kṛte arthān nānātvam sidhyati iti ayam arthaḥ ।
katamaḥ punar asau pratiṣedhahetuḥ ।
yugapadarthopalabdhiprasaṅgāt iti ayam anena ekatvam pratiṣiddham ।

tad evam avītasiddhau vītadarśanārtham idam ucyate ।
"indriyārthapañcatvāt" iti sūtram ।
arthaḥ prayojanam iti evam ādi bhāṣye ।
idam ca sūtram na katham cana nyāyena sambadhyate ।
katham iti ।
vidhīyamānaḥ arthaḥ sādhyaḥ pañcendriyāṇi iti indriyārthapañcatvāt iti asambaddham ।
atha prayojanapañcatvam ।
tad api evam eva ।
atha grahaṇāni pakṣīkriyante tatrāpi aikāntikaḥ hetuḥ nāsti iti ।
etena viṣayāḥ vyākhyātāḥ ।

idam tu sūtram evam syāt ।
rūparasagandhasparśaśabdeṣu nānāsādhanakriyaḥ kartā ekaviṣayāvasitau viṣayāntarasiddhyai karaṇāntarāpekṣitvāt ।
yasya kartuḥ anekaḥ viṣayaḥ tasyānyatamaviṣayāvasāye viṣayāntarasiddhau sādhanāntarāpekṣitvam dṛṣṭam ।
yathā anekaśilpaparyavadātasya puruṣasya rathakriyāvasāye ghaṭādikriyāyām karaṇāntarāpekṣitvam tathā ca rūpādyanyatamaviṣayāvasāye viṣayāntarasiddhyai sādhanāntarāpekṣitvam asti iti ।
tasmāt rūparasagandhasparśaśabdeṣu nānāsādhanakriyaḥ kartā iti ।

asya yathāśrutyutthānam ।
asya cārthaḥ indriyapañcatvavirodhaḥ ।
na virodhāt ।
arthabahutvāt indriyabahutvam prāpnoti iti bruvāṇaḥ yad abhyupagatam ekam indriyam iti tad bādhate ।
nāsādhanāt ।
na mayā arthabahutvāt indriyabahutvam sādhyate yataḥ me virodhaḥ syāt api tu bhavatā indriyārthapañcatvāt pañcendriyāṇi iti yat sādhanam uktam tasya mayā virodhaḥ deśyate ।
yadi indriyārthapañcatvāt pañcendriyāṇi bhavanti indriyārthabahutvāt bahūni indriyāṇi iti prasajyante iti ।

asya uttaradvārakam sūtram ।
"gandhatvādyavyatirekād gandhādīnām apratiṣedhaḥ" iti ।
gandhatvādibhiḥ svasāmānyaiḥ kṛtavyavasthāḥ gandhādayaḥ na svakaraṇavyatirekeṇa karaṇāntarāṇi prayojayanti ।
yāvatsu gandhatvam vartate tāvatām ekasādhanasādhyatvāt ।
yaḥ punar aparajātibhedaḥ iṣṭāniṣṭopekṣaṇīyatvādiḥ nāsau karaṇāntaram prayojayati ।
evam sarvatra ।
śeṣam bhāṣye ।

yadi sāṃānyam saṃgrāhakam prāptam indriyāṇām "viṣayatvāvyatirekād ekatvam ।"
asyāpy arthaḥ avirodhaḥ eva ।
na uktottaratvāt ।
indriyārthapañcatvāt iti asyārthena uktottaram etat ।

asya cārthasya jñāpanārtham "na buddhilakṣaṇādhiṣṭhānagatyākṛtijātipañcatvebhyaḥ" iti sūtram ।
tatra buddhayaḥ eva lakṣaṇāni iti asyārthaḥ varṇitaḥ indriyārthapañcatvāt iti ।
nānendriyam bhinnādhiṣṭhānatvāt ।
yasyādhiṣṭhānam bhinnam tadanekam dṛṣṭam yathā ghaṭādi ।
adhiṣṭhānabhedaḥ ca indriyāṇām asti ।
tasmāt nānā iti ।
adhiṣṭhānabhedaḥ asiddhaḥ iti cet ।
nāsiddhaḥ andhabadhirādyabhāvaprasaṅgāt iti ।
yasya punar adhiṣṭhānabhedaḥ tasya ekādhiṣṭhānavināśe adhiṣṭhānāntarāśrayasya indriyasyāvasthānam iti na doṣaḥ ।
gatibhedāt api indriyabhedaḥ bhinnagatitvāt iti prayogaḥ pūrvavat ।

ākṛtiḥ parimāṇam iyattā ।
svasthānaparimāṇāni ghrāṇarasanasparśanāni ।
cakṣur bahirviniḥsṛtam viṣayavyāpi tanmahat ।
śrotram tu ākāśam tadadhiṣṭhānaniyamena pravartate ।
dharmādharmasaṃskṛtayā iṣṭāniṣṭopekṣaṇīyaśabdasādhanabhūtayā karṇaśaṣkulyā yaḥ ākāśasya sambandhaḥ tatsambandhānuvidhāyi ākāśam na vivarāntareṇāsya ādinā śabdam upalambhayati ।
nānyatra iti tadupakārapratīkārabhedāt vā upakriyate pratikriyate ca iti ।
na punar ākāśam nityatvāt upakriyate na pratikriyate iti ।
prakṛṣṭāprakṛṣṭaśrotrabhedaḥ api ataḥ eva ।

jātiḥ iti yonim pracakṣmahe ।
pañca khalu imā indriyayonayaḥ pṛthivādīni bhūtāni indriyāṇām yonayaḥ iti ।
yoniḥ tādātmyam na punas tatkāryatvam ākāśe asambhavāt iti tannityatvāt ।

katham punar jñāyate bhūtaprakṛtīndriyāṇi nāvyaktaprakṛtīni iti ।
na uktottaratvāt ।
nāvyaktaprakṛtīni indriyāṇi iti uktottaram etat ।
"bhūtaguṇaviśeṣopalabdhes tādātmyam ।"
bhūtaguṇaviśeṣāḥ gandharasarūpasparśaśabdāḥ viśeṣakatvāt viśeṣāḥ iti ucyante ।
yasmād gandhena pṛthivyabādibhyaḥ viśiṣyate rasādibhiḥ abādayaḥ iti ।
dṛṣṭaḥ hi bāhyānām ubhayapakṣasampratipannānām pṛthivyādibhūtānām svaguṇābhivyaktiniyamaḥ ।
asti ca ghrāṇādibhiḥ api gandhādyabhivyaktiniyamaḥ ।
tena bhūtaguṇaviśeṣopalabdheḥ bhūtaprakṛtīni indriyāṇi iti ।
kim kim ātmakam iti ।
yena yad guṇābhivyaktiḥ ।
tatra pārthivam ghrāṇam gandhābhivyaktihetutvāt bāhyapārthivavat iti ।
evam śeṣeṣu ।

gandhādayaḥ pṛthivyādiguṇāḥ iti uddiṣṭam ।
uddeśaḥ ca niyogavikalpasamuccayaiḥ samānaḥ ।
tatra niyogaḥ ekaikaguṇatvam ।
vikalpaḥ kasya cit ekaḥ kasya cit dvau iti evam ādiḥ ।
samuccayaḥ sarve sarvatra ।
ataḥ viśeṣaṇārtham ।
"gandharasarūpasparśaśabdānāṃ sparśaparyantāḥ pṛthivyāḥ ।"
"aptejovāyūnāṃ pūrvaṃ pūrvam apohyākāśasyottaraḥ ।"
niyamārthe sūtre ।
catvāraḥ pṛthivyāḥ ।
ekaikaśaḥ apakarṣaḥ uttareṣu sparśaparyantānām iti vibhaktivipariṇāmaḥ ।
tena kim kṛtam bhavati ।
sparśaparyāntānām guṇānām viniyuktānām yaḥ uttaraḥ sa ākāśasya iti ।
ākāśasya uttaraḥ śabdaḥ ।
uttaraḥ iti ayam tarabnirdeśaḥ na yuktaḥ dvayoḥ dṛṣṭatvāt ।
iha punaḥ prakarṣavācitve sati uttamaḥ iti syāt ।
nāyam bhoḥ tarabnirdeśaḥ api tu parābhidhānam etat ।
yad uktam bhavati paraḥ iti tad uktam bhavati uttaraḥ iti ।
tarab vā sparśasya vivakṣitatvāt ।
bhavatu vā tarabnirdesaḥ ।
nanu uktam uttamaḥ iti prāpnoti ।
na sparśasya vivakṣitatvāt ।
gandhādibhyaḥ paraḥ sparśaḥ ।
parādayaḥ paraḥ iti yāvat uktam bhavati tāvat idam uktam bhavati uttaraḥ iti ।

nāyam guṇaviniyogaḥ sādhuḥ ।
kasmāt ।
pārthivena ghrāṇena pārthivānām gandhādīnām upalabdhiprasaṅgāt ।
evam āpyena rasanena trayāṇām ।
taijasena cakṣuṣā dvayoḥ iti ।

katham tarhi ime guṇāḥ viniyoktavyāḥ ।
"ekaikaśyenottarottaraguṇasadbhāvād uttarottarāṇāṃ tadanupalabdhiḥ ।"
yasmāt ekaikaguṇāni bhūtāni tasmāt ekaikaguṇagrahaṇam iti ekaikaśyenaḥ iti sautraḥ nirdeśaḥ ।
katham tarhi anekaguṇāni bhūtāni gṛhyante iti ।
saṃsargāt tu anekaguṇagrahaṇam ।
saṃsṛṣṭābādibhiḥ pṛthivī ।
tasmāt anekaguṇāḥ gṛhyate iti ।
evam śeṣeṣu ।

saṃyogaḥ tu apratiṣiddhaḥ mithaḥ pañcānām ca iti ।
niyamaḥ tarhi na prāpnoti pṛthivyām catvāraḥ na itareṣu saṃsargasyāniyamāt iti ।
na na prāpnoti ।
kasmāt ।
"viṣṭam hy aparaṃ pareṇa ।"
aparam pareṇa viṣṭam abādinā nāpareṇa pṛthivyādinā paramabādiviṣṭam ।
viṣṭatvam saṃyogaviśeṣaḥ ।

"na pārthivāpyayoḥ pratyakṣatvāt" iti ।
na iti trisūtrīm anantaroktām anena sūtreṇa pratyācaṣṭe ।
yasya ekaikaguṇāni bhūtāni tasya taijasam eva dravyam rūpavattvāt pratyakṣam prāpnoti ।
na pārthivam āpyam vā arūpatvāt ।
asya sūtrasya vikalpataḥ anekaḥ sūtrārthaḥ prakalpyate iti bhāṣye varṇitam ।

tad eva nyāyaviruddham pravādam pratiṣidhya "na sarvaguṇānupalabdheḥ" iti yad deśitam tat samādhīyate "pūrvaṃ pūrvaṃ guṇotkarṣāt tattatpradhānam ।"
tasmāt na sarvaguṇopalabdhiḥ ।
ghrāṇādīnām indriyāṇām pūrvam pūrvam indriyam yasmāt parasmāt parasmāt pradhānam ।
kā pradhānatā ।
caturguṇatvādikā ।
kaḥ guṇotkarṣaḥ ।
svaguṇābhivyaktisāmarthyam ।
yena guṇena yad dravyam utkṛṣyate sa tajjātīyābhivyañjakatvāt utkṛṣṭaḥ bhavati yathā bāhyāṇām dravyānām iti ।
asti ca indriyāṇām api svaguṇābhivyaktiniyamaḥ ।
tasmāt na sarvaguṇopalabdhiḥ ।
yaḥ punar gandhaguṇatvāt ghrāṇam gandhagrāhakam iti pratijānīte tasya sarvaguṇopalabdhiprasaṅgaḥ ।

kasmāt punar na sarvam pārthivam ghrāṇam iti ।
vyavasthāniyamajñāpanārtham ।
"tadvyavasthānaṃ na bhūyastvāt" iti sūtram ।
kim punar idam bhūyastvam ।
arthanirvṛttisamarthasya pravibhaktasya dravyasya saṃsargaḥ puruṣasaṃskārakāritaḥ bhūyastvam ।
dṛṣṭaḥ hi prakarṣe bhūyastvaśabdaḥ ।
yathā loke prakṛṣṭaḥ viṣayaḥ bhūyān iti ucyate ।
tathā ca pṛthagarthakriyāsamarthāni puruṣasaṃskāropagrahāt viṣauṣadhimaṇiprabhṛtīni dravyāṇi nirvartyante iti ।

svaguṇāt na upalabhante indriyāṇi ।
kasmāt iti cet ।
kena kāraṇena svān gandhādīn indriyāṇi na upalabhante iti ।
"saguṇānām indriyabhāvāt ।"
saha guṇena indriyam indriyam bhavati ।
nirguṇam tu na indriyam ।
ataḥ na gṛhṇāti ।

yadi punar indriyasya sahakārī ca gandhaḥ syāt grāhyaḥ ca iti ।
"tenaiva tasyāgrahaṇāc ca ।"
yadi indriyam svagandham gṛhṇīyāt te nāsau indriyagandhaḥ ।
atha indriyagandhaḥ ।
na indriyagrāhyaḥ syāt ।
gandham ca gṛhṇadindriyam ātmānam gṛhṇīyāt ātmā hi asya gandhaḥ iti ।
na ca ātmasādhanam karaṇam asti iti dṛṣṭavirodhaḥ ।
na ca etat pratyakṣam yaduta ghrāṇagandhaḥ ghrāṇagrāhyaḥ iti ।
kasmāt punar idam na deśyate ghrāṇena ghrāṇam kasmān na gṛhyate iti ।
na deśyate adṛṣṭatvāt ।
na dṛṣṭam ghrāṇena ghrāṇasya grahaṇam iti ataḥ na deśyate iti ।
tulyam ghrāṇena svasya gandhasyāgrahaṇam iti etad api adeśanīyam ।
svaguṇān na upalabhante indriyāṇi kasmāt iti ।
tulyaḥ hi ubhayatra pratipattihetvabhāvaḥ ।

svaguṇān na upalabhante indriyāṇi iti etad ayuktam ।
svaguṇaḥ upalabhyate śrotreṇa śabdaḥ iti ।

satyam upalabhyate ।
na punar śrotram saśabdam indriyam iti ।
yathā itarāṇi saguṇāni indriyāṇi ne evam ākāśam iti ।
kasmāt ।
śabdasya itaraguṇavaidharmyāt ākāśasya itaradravyavaidharmyāt ।
asyārthasya jñāpanārtham "tadupalabdhir itaretaradravyaguṇavaidharmyāt" iti sūtram ।
na śabdaḥ śabdasya vyañjakaḥ ।
na ākāśam saguṇam indriyam iti ।
kim punar idam śrotram ।
ākāśam pariśeṣāt ।
tatra ātmā tāvat na śrotram kartṛtvāt ।
śrotā ātmā na śrotram ।
manaḥ śrotram bhaviṣyati iti api na manasaḥ śrotratve bādhiryābhāvaḥ ।
sarvaviṣayatvāt ca manasaḥ sarvaviṣayam ca śrotram prāpnoti ।
pṛthivyādi api na śrotram ghrāṇādiṣu viniyogāt ।
ghrāṇādiṣu viniyuktāḥ pṛthivyādayaḥ ।
śrotrabhāve ca ghrāṇādīnām tadvaikalye śabdānupalabdhiprasaṅgaḥ ।
tvacaḥ śrotrabhāve badhirābhāvaḥ sarvopaghāte ca prāyaṇam ।
dikkālayoḥ śrotrabhāve ca śabdasyānyaguṇatvāt agrahaṇaprasaṅgaḥ ।
tadguṇatvam eva iti cet ।
nāmni vivādaḥ ।
yasya śabdaḥ guṇaḥ tad ākāśam ।
bhavatā tu saṃjñāmātram bhidyate tau dikkālau iti ।
ākāśapratyākhyānam ca anyaguṇatvāt śabdasya ।
yadi tu śabdaḥ dikkālaguṇaḥ bhavati ākāśam tarhi pratyākhyātam ।
na hi śabdam antareṇa ākāśāstitve liṅgam asti ।
yathā dikkālayoḥ parāparādi liṅgam iti ।
na ca dravyāntaram śiṣyate ।
na ca guṇānām śrotrabhāvaḥ yuktaḥ na ca karmaṇām na ca sāmānyaviśeṣasamavāyānām sāmarthyānupalabdheḥ ।
na ca idam śrotram nāsti śabdopalabdhiliṅgam ।
śiṣyate ca ākāśam ।
tasmāt ākāśam śrotram iti ।

parīkṣitāni indriyāṇi arthāḥ ca ।
buddheḥ idānīm parīkṣākramaḥ ।
sā kim anityā nityā vā iti dharmavicāraḥ sattvasyādhigatatvāt ।
tasyām ca saṃśayam upapādayati ।
"karmākāśasādharmyāt saṃśayaḥ ।"
ubhābhyām sādharmyam asparśavattvam ।
viśeṣaḥ upajananāpāyadharmakatvam viparyayaḥ ca buddhau na upalabhyate ।
tataḥ saṃśayaḥ ।

anupapannarūpaḥ khalu ayam saṃśayaḥ sarvaśarīriṇāṃ pratyātmavedanīyatvāt ।
sarvaśarīriṇām pratykṣam etat yad utānityā buddhiḥ iti ।
traikālyavyakteḥ ca ।
buddhau traikālyam vyajyamānam dṛṣṭam jānāmi jñāsyāmi ajñāsiṣam iti na ca upajanāpāyāv antareṇa traikālyavyaktiḥ ।
na hi anupajanāpāyadharmeṣu ākāśādiṣu traikālyam vyajyate ।
na ca viśeṣadarśane sati yuktaḥ saṃśayaḥ ।
tasmāt saṃśayaprakriyānupapattiḥ iti ।
śeṣam bhāṣye ।

dṛṣṭipravādopalambhārtham tu prakaraṇam ।
na buddheḥ anityatvam pratipādyam api tu parasya darśanam nivartanīyam iti ।
evam hi paśyantaḥ pravadanti saṃkhyāḥ nityā buddhiḥ iti ।
sādhanam ca pracakṣate "viṣayapratyabhijñānāt" iti ।
yam pūrvam ajñāsiṣam tam imam jānāmi iti jñānayoḥ samane arthe pratisandhānam avasthitāyāḥ buddheḥ upapannam ।
buddhinānātve tu pratyabhijñānānupapattiḥ yathā puruṣāntarabuddhiṣu ।

yathā eva buddheḥ nityatvam sādhyam tathā buddheḥ pratyabhijñānam api sādhyam ।
kasmāt ।
cetanadharmasya karaṇe anupapatteḥ ।
puruṣadharmaḥ khalu ayam jñānam darśanam upalabdhibodhaḥ iti ।
cetanaḥ hi pūrvajñātam artham pratyabhijānāti ।
tasya etasmāt hetoḥ nityatvam yuktam ।

kriyānādhāratvāt ca karaṇasya ।
na hi karaṇam kriyāyāḥ ādhāraḥ bhavati upalabdhiḥ ca kriyā ।
sā ca na karaṇe bhavitum arhati iti ।
svakriyādhāratvāt ayuktam iti cet ।
atha manyase sarvam kārakam svakriyāyāḥ ādhāraḥ bhavati iti ataḥ ayuktam karaṇam kriyāyāḥ nādhāraḥ iti ।
satyam bhavati svakriyādhāraḥ na punaḥ svakriyātaḥ karaṇavyapadeśaḥ ।
svakriyāsu sarvam kārakam kartṛ bhavati karaṇabhāvam ca āśritya buddhau vicāraḥ ।
tasmāt ayuktam etat ।

sarvakartṛtvaprasaṅgaḥ iti cet ।
yadi punaḥ svakriyānimittakaḥ kartṛvyapadeśaḥ sarvam kārakam kartṛ prāptam ।
satyam evam etat ।
nābhyupagamāḥ eva doṣatvena deśyante iti ।
kartṛkaraṇādivyapadeśaḥ ca katham ।
pradhānakriyāpekṣaḥ kartṛkaraṇādivyapadeśaḥ yad artham karakam upādīyate sā pradhānakriyā ।
tasyāḥ sādhanabhāve sāmānyena vivakṣite bhede ca avivakṣite kārakam iti anena śabdenābhilapyante kartrādayaḥ ।
yadā tu bhedaḥ vivakṣitaḥ tadā kartṛkaraṇakarmaśabdavācyāni iti ।
kārakaśabdenāpi sāmānyenābhidhīyamāneṣu karakeṣu yaḥ svagataḥ viṣayaḥ itaretaravyāvṛttaḥ so 'bhidhīyate anyasyāsambhavāt ।

pradhānakriyāvyapekṣam tu kārakāṇām kartrādyabhidhānam iti ।
tatra yad aparāprayojyam itarakārakaprayoktṛ ca tat kartṛkārakam ।
evam śeṣeṣu kārakaśabdāḥ pūrvavat vaktavyāḥ ।
yadi anyakārakaprayojyatvam kartṛtvam nanu ayam api kārakopādānena prayujyate ।
na prayujyate phalasya prayojakatvāt ।
phalam kartāram prayojayati na kārakam karaṇādi ।
na ca phalam kārakam iti teṣām tannāntarīyakam upādānam ।
na hi karaṇādikārakopādānam antareṇa kriyā sambhavati iti tannāntarīyakatvāt karaṇādīni upādīyante iti ।
tasmāt cetanadharmaḥ karaṇe na sambhavati iti ।

upetya pratyabhijñānam antaḥkaraṇe tasya ekānekavyāvṛtteḥ asādhāraṇatā ।
na hi pratyabhijñānam ekatve dṛṣṭam na nānātve iti pratyabhijñānasvarūpāvadhāraṇe ca sati viruddhaḥ ।
yadā ca idam pratyabhijñānam nirūpyate tadā buddhibhedam pratipādayati ।
katham iti ।
pratyabhijñānam hi nāma ādyapratyakṣanirodhe dvitīyadarśane prāgāhitasaṃśkārābhivyaktau smṛtipūrvam tṛtīyam darśanam ।
na ca buddhyabhedavādinaḥ dvitīyam api tāvat darśanam sambhavati kutaḥ tṛtīyam iti ।

pratyayabhedaḥ iti cet ।
atha manyase avasthitāyāḥ buddheḥ pratyayāḥ tirobhavanti vyajyante ca ।
tatra ādyadarśanatirobhāve pratyayāntarāvirbhāve ca pratyabhijñānam iti ।
tad na yuktam tadvyatirekeṇa buddhisvabhāvānavadhāraṇāt yām tām pratyayavyatiriktām buddhim bhavantaḥ kalpayanti tasyāḥ kaḥ svabhāvaḥ iti vaktavyam ।
asmākam tu pratyayamātram buddhiḥ ।
arthagrahaṇam hi buddhiḥ iti ।
darśanadṛṣṭasya sparśanena pratyabhijñānāt nānātve pratyabhijñānam iti viruddhaḥ pradīpāntaradṛṣṭasya ca pradīpāntareṇa iti ।

yadi buddhiḥ adhyavasyati atha buddhau vartamānena jñānena cetanaḥ kim karoti ।
cetayate iti cet ।
kaḥ cetayate ।
yadi yasyādhyavasāyaḥ sa cetayate viruddham etat ।
atha ātmā cetayate ।
katham buddhau vartamānena pratyayena ātmā cetayate ।
na hi anyatra vartamānayā kriyayānyasya tadvattā bhavati ।

atha puruṣaḥ cetayate buddhiḥ jānīte iti ।
na idam jñānāt arthāntaram ucyate ।
yāvat uktam bhavati cetayate tāvat uktam bhavati jānīte iti ।
buddhiḥ jñāpayati iti cet ।
atha manyase buddhiḥ jñāpayati ātmā jānīte iti ।
addhā jānīte puruṣaḥ buddhiḥ jñāpayati iti ।
adhyavasāyacetanayoḥ ca svabhāvabhedaḥ vaktavyaḥ ।
bhavatā api ekatvam vaktavyam ।
deśakālasvabhāvābhedāt ।
yasmāt avideśam avikālam ca buddhyā adhyavasitam ātmā adhyavasyati iti ।
svabhāvābhedaḥ asiddhaḥ iti cet ।
atha manyase satyam abhinnakālam abhinnadeśam ca buddhyā adhyavasitam ātmā api adhyavasyati iti na punar yaiva cetanā sa evādhyavasāyaḥ iti ।
na pratiśarīram anekapuruṣaprasaṅgāt ।
yadi anyaḥ cetayitā anyaḥ cādhyavasātā bhavati anyaḥ pratijānīte anyaḥ paśyati anyaḥ śṛṇoti mantā iti evam ādiṣu puruṣāntarāṇi khalu imāni draṣṭā śrotā mantā iti na ekasya ete dharmāḥ iti ।
tatra bhavatām kim vaktavyam ।
abhinnārthāḥ ete śabdāḥ iti etad vaktavyam ।
abhinnārthāḥ cet śabdāḥ bhavanti nanu atrāpi arthaḥ na bhidhyate cetanaḥ adhyavasātā mantā boddheti ।
tasmāt ayuktam etad buddhiḥ adhyavasyati ātmā cetayate iti ।

yadi punar idam pratyabhijñānam manasaḥ nityatvasādhakam syāt ।
na yuktam evam bhavitum manasaḥ nityatvasyābhyupagamāt ।
abhyupagamyate manasaḥ nityatvam iti tatra sādhanam anarthakam ।
anekāntāt ca na ca pratyabhijñānāt karaṇaikatvam sidhyati dṛṣṭam karaṇabhede api pratyabhijñānam jñātuḥ ekatvāt ।
darśanadṛṣṭasya sparśanena pratyabhijñānāt pradīpadṛṣṭasya ca pradīpāntareṇa iti ।

yat ca idam manyate buddheḥ avasthitāyāḥ yathāviṣayam vṛttayaḥ prādurbhavanti ।
vṛttiḥ ca vṛttimataḥ nānyā iti ।
etat ca "na yugapad agrahaṇāt ।"
vṛttimataḥ avasthānāt vṛtteḥ avasthānam iti sūtrārthaḥ ।

vṛttīnām apagame vṛttimataḥ apy apagamaḥ iti sūtrārthaḥ ।

avibhu ca ekam manaḥ paryāyeṇa indriyaiḥ sambadhyate iti ।
"kramavṛttitvād ayugapad grahaṇaṃ ।"
vṛttivṛttimatoḥ nānātvāt iti sūtrārthaḥ ।
vṛttivṛttimatoḥ ekatve prādurbhāvatirobhāvayoḥ abhāvaḥ iti ।

"apratyabhijñānaṃ ca viṣayāntaravyāsaṅgāt" iti vṛttivṛttimatoḥ bhede sati upapadyate iti ।
ekatve tu anarthakaḥ vyāsaṅgaḥ iti ।

vibhutve cāntaḥkaraṇasya paryāyeṇa indriyaiḥ saṃyogaḥ ।
"na gatyabhāvāt ।"
vyāptāni antaḥkaraṇena indriyāṇi iti sūtrārthaḥ ।
vyāpitve ca yugapadanekendriyasambandhāt yugapadgrahaṇaprasaṅgaḥ doṣaḥ ।

aṇau api manasi ekendriyagrāhyeṣu yugapadupalabdhiprasaṅgaḥ iti cet ।
karaṇatvāt na yugapad grahaṇam ।
mamāpi evam kasmāt na parihāraḥ ।
na karaṇabhede dṛṣṭatvāt ।
yāni khalu bhinnāni karaṇāni tāni ekena evādhiṣṭhāyakenādhiṣṭhitāni yugapatpravartamānāni dṛṣṭāni ।
yathā ubhayahastādhiṣṭhite vāsyau pravartete tathā ca indriyāṇi vyāpakenāntaḥkaraṇenādhiṣṭhīyante iti yugapat pravṛttiḥ prasaktā ।
tatprasaktau ca yugapadgrahaṇaprasaṅgaḥ iti ।

gatyabhāvāt ca vibhunaḥ antaḥkaraṇasya prāptyarthasya gamanasyābhāvāt ।
na ayugapatpratyayotpattau pramāṇam asti yena pramāṇena pratiṣiddham api pratyayāyaugapadyam pratipadyeta ।
yathā kim cit pratiṣiddham api pratipadyate ।
yathā cakṣuṣaḥ gatiḥ pratiṣiddhā kena cit sannikarṣaviprakarṣayoḥ tulyakālagrahaṇāt ।
yasmāt sannikṛṣṭam pāṇim viprakṛṣṭam ca candramasam ekasmin kāle cakṣuṣā pratipadyate tasmāt na gatimat cakṣur iti ।
pratiṣiddhā api satī gatiḥ vyavadhānapratighātenānumīyate iti ।
na ca yugapatpratyayotpattau pramāṇam asti ।

so 'yam nāntaḥkaraṇe vivādaḥ na tasya nityatve ।
kva tarhi vivādaḥ ।
tasya vibhutve ।
tat ca pramāṇataḥ anupalabdheḥ nāsti ।
na hi antaḥkaraṇasya vibhutvapratipādakam pramāṇam asti ekam antaḥkaraṇam nānā ca imāḥ cakṣurvijñānādyātmikāḥ vṛttayaḥ iti etat ca vṛttivṛttimatoḥ ekatve anupapannam ।
yasya punar vṛttivṛttimatoḥ nānātvam tasyāntaḥkaraṇasādhanaḥ cakṣurādisādhanaḥ ca ātmā arthān upalabhate iti yuktam ।
etena viṣayāntaravyāsaṅgaḥ pratyuktaḥ puruṣaḥ jānīte nāntaḥkaraṇam iti ।
kaḥ punar ayam vyāsaṅgaḥ ।
abhīṣṭaviṣayaḥ anekavijñānotpādaḥ sa ca puruṣasya nāntaḥkaraṇasya ।
yaḥ punar ayam sannidhānāsannidhānalakṣaṇaḥ antaḥkaraṇasya vyāsaṅgaḥ so 'nujñātaḥ iti ।

ekam antaḥkaraṇam nānā vṛttayaḥ iti na etad nyāyavitsaṃcakṣāṇakaḥ pratipattum arhati ।
yathā evāntaḥkaraṇam ekam tathā eva ekā vṛttiḥ iti ।
dṛṣṭavirodhaḥ iti cet ।
atha manyase yadi cāntaḥkaraṇāt na vṛttiḥ bhidyate na tu dṛṣṭam virudhyate rūpam rasaḥ gandhaḥ sparśaḥ iti dṛṣṭaḥ pratyayabhedaḥ na syāt ।
na na syāt viṣayabhedānuvidhānāt ।
vṛttiḥ abhinnā api viṣayabhedam anuvidhīyamānā bhinnā iva khyāti ।
yathā upadhānabhedam anuvidhīyamānam sphaṭikādidravyam bhinnam iva prakāśate ।
asya cārthasya jñāpanārtham "sphaṭikānyatvābhimānavat tadanyatvābhimānaḥ" iti sūtram ।
nānekāntāt ।
ubhayathā khalu ayam nānātvābhimānaḥ dṛṣṭaḥ nānābhūteṣu ca gandhādiṣu abhinne ca sphaṭike iti ।

yathāśruti sūtre hetvabhāvaḥ dṛṣṭāntamātratvāt ।
dṛṣṭāntamātram etad nātra hetuḥ asti iti vikalpānupapatteḥ ca ।
yaḥ ca ayam dṛṣṭāntaḥ sphaṭikavat iti vikalpaḥ atra kim ayam sphaṭikaḥ upadhānabhedena bhidyate uta na iti ।
kim cātaḥ ।
yadi bhidyate na dṛṣṭāntaḥ ।
atha na bhidyate nānātvābhimānaḥ katham ।
yadi upadhānabhedāt bhinnam upadhānam iti katham pratipadyate ।
yadi pratyayabhedāt vyāghātaḥ ।
abhinnā vṛttiḥ pratyayaḥ ca bhinnaḥ iti vyāhataḥ pratyayaparyāyatvāt vṛtteḥ ।

atha bhavatām vṛttīnām bhede kim pramāṇam ।
jñānānām krameṇa upajanāpāyadarśanam ।
krameṇa jñānāni upajāyante apayanti ca iti dṛśyate ।
ekānekaviṣayatvāt ca pratyayanānātvābhimānasya ekānekaviṣayādhigatiḥ katham ।
ekasmin ca viṣaye nānātvābhimānaḥ sphaṭike dṛṣṭaḥ ।
nānābhūteṣu ca gandhādiṣu nānātvābhimānaḥ dṛṣṭaḥ ।
tena nānātvābhimānasya ubhayathā dṛṣṭatvāt idam ekam idam anekam iti na yuktaḥ pratyayaḥ iti ।
yaḥ cāyam abhinne sphaṭike bhedapratyayaḥ so 'pi pratyaybhedam antareṇa na yuktaḥ ।
na hi pratyayābhedavādinaḥ sphaṭike nīlādipratyayabhedaḥ yuktaḥ iti ।
sphaṭike nīlādipratyayaḥ asambandhāt na yuktaḥ ।
na hi nīlam dravyam cakṣuḥsannikṛṣṭam iti ।
atha sannikṛṣṭam tad eva nīlam na sphaṭikaḥ iti sphaṭikasamānādhikaraṇaḥ sphaṭike nīlapratyayaḥ na yuktaḥ ।
na nairantaryadarśanāt ।
nairantaryeṇāvasthite sphaṭikanīladravye cakṣuṣā sannikṛśyete ।
tataḥ sannikarṣāt nīlaguṇādhyāropeṇa sphaṭike mithyāpratyayaḥ nīlaḥ iti yathā sāntareṣu antarālādarśanāt saṃyuktapratyayaḥ iti ।

yasya ca pratyayaḥ na bhidyate tasya trīṇi pramāṇāni iti śāstram vyāhanyate ।
na hi pratyayābhede pramāṇabhedaḥ sambhavati ।
viṣayabhedāt tritvam iti cet ।
atha manyase viṣayaḥ tredhā bhinnaḥ tenānurañjitaḥ pratyayaḥ tredhā eva bhavati ।
tad na yuktam pramāṇābhede viṣayabhedānadhigateḥ ।
na hi pramāṇabhedam antareṇa viṣayabhedaḥ adhigantum śakyate iti ।
viṣayatādātmyāt iti cet ।
atha manyase viṣayaḥ evāsau tathā vyavasthitaḥ tādātmyāt tathā khyāti iti ।
tad na pramāṇavaiyarthyaprasaṅgāt ।
evam ca sati vyartham pramāṇam ।
na viṣayabhedam pramāṇabhedaḥ avagamayati ।
viṣayaḥ tu tādātmyāt tathā vyavatiṣṭhate iti ।

yathā adhyavasyati tathā cetayate iti ca vyāghātaḥ aprakāravattvāt ।
prakāravati etad yuktam aprakāre na yuktam ।
buddhiḥ tam pratyayam upalabhate iti ca virodhaḥ adhikaraṇādheyayoḥ abhedāt ।
yaḥ pratyayaḥ sā buddhiḥ iti adhikaraṇādheyayoḥ abhedaḥ ।
evam ca sati buddhistham pratyayam upalabhate iti vyāhatam ।

sphaṭikānyatvābhimānavat tadanyatvābhimānaḥ iti etad amṛṣyamāṇaḥ kṣaṇikavādī āha ।
"sphaṭike 'py aparāparotpatteḥ kṣaṇikatvād vyaktīnām ahetuḥ ।"
sphaṭikasyābhedenāvasthitasyānyatvābhimānaḥ iti ayuktam kṣaṇikatvāt vyaktīnām ।
kṣaṇikatvam upacayāpacayaprabandhadarśanāt ।
yasmāt śarīrādiṣu paktinirvṛttam rasadravyam pratikṣaṇam upacīyate ca apacīyate ca upacayāt vyaktīnām utpādaḥ apacayāt vyaktinirodhaḥ tau ca utpādanirodhau asya kālāntareṇa dṛṣṭau ।
ataḥ avagamyate pratikṣaṇam upacīyate cāpacīyate ca śarīram iti ।

yasya khalu pratikṣaṇam upacayāpacayau na dṛṣṭau tasya kālāntareṇāpi na bhavataḥ yathā bhūmeḥ apacyamānāyāḥ pākajānām iti ।
pacyamānabhūmipākajavat ca pratikṣaṇam viśeṣaḥ iti ।
asya prayogaḥ pratikṣaṇam śarīram anyat cānyat ca bhavati ।
bāhyapratyayābhede sati ante viśeṣadarśanāt pacyamānabhūmipākajavat apacyamānabhūmipākajavat ca iti ।

tad idam upacayāpacayaprabandhadarśanam śarīre dṛṣṭatvāt śarīrasyānyatvam sādhayatu na punar anupalabhyamānopacayāpacayaviśeṣāṇām sphaṭikādīnām etasmāt anyatvam sidhyati iti ahetuḥ ।
yatra upalabdhiḥ tasyānyatvam iti cet ।
atha manyase na evāsmābhiḥ upacayāpacayaprabandhadarśanena sarvabhāvānām kṣaṇikatvam sādhyate api tu yatra tad asti tasmin kṣaṇikatvam iti ।
satyam yasya yasya upacayāpacayaprabandhaḥ upalabhyate tasya tasyānyatvam iti na tu kṣaṇikatvam ।
upacayāpacayaprabandhadarśanam cānyathābhavadahetuḥ kṣaṇikatve ।
katham anyathā pūrvśarīrāvayavasahitāḥ āhārāvayavāḥ pūrvavyūhaparityāgena vyūhāntaram āpadyamānāḥ śarīrāntaram utpādayanti iti yuktaḥ bhedaḥ iti ahetuḥ eṣaḥ ।
tulyam pakṣapratijñānam iti cet ।
atha manyase apūrvāhārāvayavopayoge sati śarīrāvayavāḥ śarīrāntaram ārabhante pūrvavyūhaparityāgena na punaḥ kṣaṇikatvāt anyat jātam iti atra kaḥ hetuḥ iti ।
nāsādhanāt na mayā āhāropacayāpacayayogāt śarīrasyānyatā sādhyate api tu bhavatā viśeṣadarśanāt śarīrasyānyatvam abhyadhāyi ।
tataḥ ca kṣaṇikatvam iti viśeṣadarśanam kṣaṇikatvasādhanam ।
tad asmābhiḥ viśeṣadarśanam anyathābhavat kṣaṇikatve na sādhanam iti etāvanmātrakam ucyate ।
na sādhanam abhidhīyate iti ।

athāvaśyam sādhanam vaktavyam idam brūmaḥ "na utpattivināśakāraṇopalabdheḥ ।"
utpattikāraṇam vināśakāraṇam ca upacayāpacayau valmīkaghaṭādīnām dṛṣṭau iti tadubhayam kṣaṇikatve na syāt ।
upacayaḥ iti ca vṛddhiḥ avardhata gauḥ iti apacayaḥ iti hrāsaḥ apacitaḥ gauḥ iti ।
ubhayam ca etad avasthitavastuviṣayam ।
na hi apūrvam jāyamānam vardhate iti ucyate nāpi vinaśyat apacitam iti ucyate ।
upacayāpacayotpattivināśakāraṇopalabdheḥ iti sūtrārthaḥ ।

athavā kāraṇam iti ādhāraḥ abhidhīyate kāryam iti ādheyam ।
na ca kṣanikatve ādhārādheyabhāvaḥ sambhavati ।
na ca ādhārādheyabhāvam antareṇa kāryakāraṇabhāvaḥ tasmāt kāryakāraṇabhāvopalabdheḥ akṣaṇikatvam iti ।
asya prayogaḥ ।
kāryakāraṇe ekakālānubhāvinī ādhārādheyabhāvāt kṣīrakuṇḍavat iti ।
kṣīram kuṇḍe vartate tat ca kuṇḍakālam anubhavati ।
tathā ca kāryam kāraṇe vartate iti ।
tasmāt tad api kāraṇakālam anubhavati ।
na ādhārādheyabhāvasyāsiddhatvāt iti cet ।
atha manyase asiddhaḥ kāryakāraṇayoḥ ādhārādheyabhāvaḥ kāryasyānādhāratvāt ।
na eva hi naḥ kim cit kāryam ādhāravat dṛṣṭam iti ।
nānekāntāt ।
nāyam ekāntaḥ sarvam kāryam anādhāram iti ।
yathā ubhayapakṣasampratipattyā rūpam kāryam ca ādhāravat ca sparśaḥ tadāśrayaḥ iti vyāghātaḥ ।
yadi ca rūpam anāśritam bhavati sparśaḥ tadāśrayaḥ iti vyāhatam ।
anena ca rūpadṛṣṭāntena yāvat yāvat samānakālatayā sādhyate sarvam tad ekakālānubhāvi bhavati iti siddhaḥ kāryakāraṇabhāvaḥ kṣaṇikeṣu api ।

nāśotpādayoḥ ekakālatvāt tulāntanāmonnāmavat iti cet ।
atha manyase kāryakāraṇabhāvaḥ kṣaṇikeṣu api sambhavati iti kāraṇavināśasamakālam kāryabhāvāt ।
yadā kāraṇam vinaśyati tadā kāryam utpadyate iti vinaśyat ca kāraṇam asti ।
kāraṇavināśena cābhinnakālaḥ kāryotpādaḥ yathā tulāyāḥ antayoḥ nāmonnāmau iti ।
na hetvarthāparijñānāt ।
na brūmaḥ kṣaṇikeṣu kāryakāraṇabhāvaḥ nāsti api tu kṣaṇikeṣu ādhārādheyabhāvaḥ bhinnakālatvāt kāryakāraṇayoḥ na yuktaḥ ।
kāryam cānādhāram iti na dṛṣṭāntaḥ asti ।
asmatpakṣe kāryam ādhāravat iti asti dṛṣṭāntaḥ rūpādi ।
tulādhārasya ca karmaṇaḥ nāmonnāmabhāvena anabhyupagamāt yugapadbhāvānupapattiḥ ekatvāt yadi tāvat tulām adhikṛtya bravīṣi tadā ekam karma bhramaṇākhyam ekatvāt ca yugapadbhāvaḥ na yuktaḥ ।
na hi ekam yugapad bhavati iti ।
athāvayavakarmaṇī tayoḥ api kāryakāraṇabhāvenānabhyupagamāt kim kena sambadhyate ।
atha yugapadbhāvamātram vivakṣitam iti ।
yugapadbhāvaḥ kāraṇayaugapadyāt ।
yāvatām arthānām kāraṇāni yugapadyena bhavanti tāvatām ekasmin kāle bhavaḥ iti nāmonnāmau asambaddhau ।
kāraṇayaugapadyam tu gurutvaprayatnasaṃyogāḥ unnateḥ avanateḥ api gurutvavaddravyasaṃyogānugṛhītaḥ rajjutulāsaṃyogaḥ ।
athāpi na karmārthāntaram saṃyogam vā paraḥ pratipadyate ।
tasyāpi uktam uttaram saṃyogaḥ api arthāntaram iti saṃyogakāraṇatvena ca karma api arthāntaram iti ।
yathā ca bhāvānām utpattivināśakāraṇam upalabhyate na evam sphaṭikasya ।
na cānupalabhyamānam śakyam abhyanujñātum iti ।

yathā kṣīrasya vināśakāraṇam anupalabhyamānam abhyanujñāyate dadhnaḥ ca utpattikāraṇam evam sphaṭikādivyaktīnām upalabhyamāne utpattivināśakāraṇe abhyanujñeye iti ।

yad liṅgataḥ upalabhyate na tad nāsti iti ।
viparyayaḥ tu sphaṭikādiṣu ।
na hi sphaṭikādivyaktīnām aparāparotpattau liṅgam asti iti ।
na nāsti śītoṣṇasparśabhedasya nānātvasādhanatvāt ।
śītoṣṇasparśabhedaḥ nānātve dṛṣṭaḥ yathā agnau udake ca ।
asti ayam śītoṣṇasparśabhedaḥ sphaṭike sa tu nimittāntarāt bhavati ।
kim punar nimittam ।
aptejo'vayavānupraveśaḥ ।
udakāvayavānupraveśāt śītaḥ tejo'vayavānupraveśāt ca uṣṇaḥ iti ।

aptejo'vayavānupraveśaḥ na yuktaḥ ।
alpatarabahutarānupraveśe hetvabhāvāt ।
hemante hi ākāśe paryuṣitānām kāṣṭhabhūmyaśmalohānām śaityasya uttarottaraviśeṣaḥ dṛṣṭaḥ ।
tathā punar grīṣmātapasantāpitānām teṣām evāuṣṇyasya ।
na hi teṣu alpatarabahutarapraveśe kāraṇam paśyāmaḥ ।
tasmāt svagatamahābhūtaviśeṣāpekṣāṇi āsāditabāhyanimittāni bhūtāni eva tathā tathā utpadyante iti yuktam ।

na yuktam ।
na hi aptejo'vayavānupraveśena bhūtasvabhāvaḥ nivāryate bhūtasvabhāvasya ubhayapakṣasāmyāt asādhanam bhūtasvabhāvaḥ iti ।
viruddhaḥ cāyam hetuḥ ।
yadi avayavānupraveśam na pratipadyase kharasnehoṣṇeraṇātmakāni bhūtāni iti vyāhanyate ।
katham iti ।
yat kaṭhinam tad ekasmin kāle uṣṇam api bhavati iti yat ca uṣṇam tat kaṭhinam gacchati iti ।
tad ekam vastu dvisvabhāvakam trisvabhāvakam ca prāpnoti ।
yasya punar avayavānupraveśaḥ tasya eṣaḥ doṣaḥ nāsti anyatrāvasthitasya saṃyuktasamavetasya auṣṇyasya grahaṇāt iti ।
viruddhaḥ cāyam hetuḥ katham ।
ekasya viśeṣābhyupagamāt ।
ekam tad vastu ekasmin kāle kaṭhinam uṣṇam gacchati ca iti trisvabhāvakam ।
tataḥ ca viśeṣadarśanāt iti ayam hetuḥ "siddhāntam abhyupetya tadvirodhī viruddhaḥ" iti viruddhaḥ bhavati ।

atha manyase na viśeṣamātram nānātvam pratipādayati ।
api tu virodhī viśeṣaḥ nānātve sādhanam iti ।
nābhiprāyāparijñānāt ।
vayam api na brūmaīḥ viśeṣamātram nānātvam api tu bhūtānām yaḥ viśeṣaḥ itaretaravyāvṛttaḥ lakṣaṇatvena upāttaḥ sa viruddhaḥ yadi aviruddhaḥ syāt na lakṣaṇam syāt ।
ekavṛttitve vā lakṣaṇatrayasya tat tad vastu kim abhidhīyate ।
yadi tāvat pṛthivī tad na yuktam auṣṇyasya darśanāt ।
atha tejaḥ tad api na yuktam kāṭhinyasya darśanāt ।
etena vāyuḥ vyākhyātaḥ ।
so 'yam hetubhūtalakṣaṇam vā bādhate nānātvasādhanam vā na bhavati ।
etena jale tāpaviśeṣagrahaṇam pratyuktam ।
tatrāpi auṣṇyam snigdhateraṇabhāvaḥ ca yugapad bhavati iti ।
jale agnirūpagrahaṇaprasaṅgaḥ tu na yuktaḥ abhibhavāt ।
tad na siddhāntāparijñānāt ।
nāyam siddhāntaḥ jalarūpenāgnirūpam abhibhūyate iti ।
api tu tejasaḥ cāturvidhyāt tatra na rūpāgrahaṇam ।
caturvidham tejaḥ iti etat pratipāditam indriyaprakaraṇe iti ।

yā ca iyam pratijñā anyaḥ cānyaḥ ca sphaṭikaḥ iti asyāḥ ca kaḥ arthaḥ ।
yadi tāvat anyatvamātram tataḥ siddhasādhanam bhavati stambhādibhyaḥ anyaḥ sphaṭikaḥ iti ।
atha sphaṭikāntarāt anyaḥ iti etad api tādṛg eva ।
atha pūrvasphaṭikāt anyaḥ ।
katamaḥ asau pūrvaḥ sphaṭikaḥ yataḥ ayam anyaḥ iti ।
vyavacchedasyāśakyatvāt anabhidhānam yathobhayapakṣasampratipannāḥ rūpādayaḥ tebhyaḥ anyānanyavicāraḥ ghaṭādeḥ yuktaḥ ।
na punar iha pūrvasphaṭikāntaram ubhayapakṣasampratipannam yataḥ vartamānaḥ anyatvena sādhyate ।
atha ubhayapakṣasampratipannam pūrvam sphaṭikāntaram ।
vyartham sādhanam ।
atha vartamānam sphaṭikam abhyupagamya yad atītam sphaṭikāntaram tad anyat iti sādhyate ।
evam sati śītoṣṇasparśabhedaḥ na taddharmaḥ vartamānasphaṭikadharmatvāt ।
vartamānāt ca sphaṭikāt anyat atītam sphaṭikāntaram iti kena etad na pratipannam ।
atha tad evānyat iti ।
vyāghātaḥ tad evānyat ca iti ।
evam yathā yathā anyatvam vicāryate tathā tathā siddhasādhanam bhavati siddhāntam ca bādhate iti ।

athāyugapatkālapratyayānām ālambanam sphaṭikaḥ na bhavati iti ayam pratijñārthaḥ ।
etasmin api pratijñārthe na dṛṣṭāntaḥ asti ।
na nāsti ।
pradīpādiḥ dṛṣṭāntaḥ iti ।
pradīpaḥ ayugapadtkālapratyayānālambanam sadādidharmāḥ ca iti vidyate dṛṣṭāntaḥ ।
nāsiddhatvāt ।
asiddham etad ayugapatkālapratyayānālambanāḥ pradīpādayaḥ teṣām anekakṣaṇāvasthānāt ।
pradīpasya tāvat svakāraṇasattāsambandhakālaḥ sāmānyābhivyaktikālaḥ avayavakarmakālaḥ tadanantaram tadvināśakālaḥ tadanantaram tatsaṃyogavināśakālaḥ tataḥ dravyanāśaḥ iti ।
yathā ca pradīpaḥ evam sarve bhāvāḥ svakāraṇasattāsambandhābhivyaktitadvirodhyāśrayavināśānuvidhānena vinaśyanti akāraṇasya vināśānasyānabhyupagamāt ।
na hi naḥ kim cit niṣkāraṇam vinaśyati iti vinaśyadavasthadravyakarmavat etat syāt ।
na karmaṇaḥ anabhyupagame virodhāt anabhyupagamāt ca ।

vināśahetvabhāvāt iti cet ।
atha manyase na atra vināśasya kāraṇam asti tasmāt utpannamātraḥ evāyam bhāvaḥ vinaśyati iti ।
na vikalpānupapatteḥ ।
vināśasya hetuḥ nāsti iti bruvāṇaḥ paryanuyoktavyaḥ kim akāraṇatvāt vināśaḥ nāsti utākāraṇatvāt nityaḥ iti ।
bhavatām pakṣe akāraṇam dvedhā nityam asat ca ।
asmākam tu nityam eva ।
tad yadi akāraṇatvāt nityaḥ vināśaḥ kāryasya utpādaḥ na prāpnoti ।
anutpannasya ca vināśaḥ bhāvasya vināśaḥ na sahāvasthānam iti ca doṣaḥ ।
tataḥ ca bhāvānām abhāvavirodhitvāt atyantāvasthānam iti ।

athāsan vināśaḥ evam api sarvanityatvam vināśābhāvāt ।
yadi cāsan vināśaḥ vinaśyati iti asati vināśe pratyayaḥ na prāpnoti ।
nāsatyām gatau gacchati iti bhavati ।
athāvināśitvāt akāraṇaḥ vināśaḥ iti manyase ।
vināśaḥ na vinaśyati iti kutaḥ etat ।
vinaṣṭānām punar anutpatteḥ iti cet ।
atha manyase yadi vināśaḥ vinaśyet vinaṣṭaḥ punar utpadyate ।
na yuktam etat ।
na hi vināśābhāvābhāvaḥ bhāvaḥ yataḥ asya vināśāvināśād bhavet api tu kāraṇavān bhāvaḥ tasya yadā kāraṇam bhavati tadā utpādaḥ iti api ca vināśaḥ kāraṇavān ca na ca vinaśyati abhāvatvāt ।
bhāvadharmaḥ eṣaḥ yat kāraṇavat tad vinaśyati iti ।
abhāvaḥ tu akāraṇaḥ api vinaśyati yathā prāgbhāvaḥ ।
kāraṇavān api na vinaśyati yathā pradhvaṃsābhāvaḥ ।
yadi kāraṇavān vināśaḥ nanu janakam vināśakam prāpnoti ।
yaḥ evāgnisaṃyogaḥ pākajānām utpādayitā sa eva pākajāntarotpāde pūrvapākajān ucchinatti iti janakam vināśakam prāptam ।
nānavarodhāt ।
na idam bhavatā kāśyapīyam darśanam vyajñāyi na hi naḥ yaḥ evāgnisaṃyogaḥ pākajān utpādayati sa eva ca ucchinatti ।
api tu agnisaṃyogāntaram pūrvarūpādīn ucchinatti ।
tatsamakālam rūpādīn ārabhate ।
tataḥ tāni api anyaḥ tāni api anyaḥ iti evam janakasya vināśakatvaprasaṅgaḥ nāsti ।

atha manyase janakasarūpam api vināśakam na bhavati iti ।
na na bhavati ।
dṛṣṭaḥ hi abādisaṃyogāt aṅkurasya utpādaḥ ।
sa evābādisaṃyogaḥ tadvināśakaḥ iti ।
nāsti dṛṣṭe anupapannam nāma ।
yaḥ cākāraṇe vināśe doṣaḥ so 'parihāryaḥ iti ataḥ evam ucyate janakasarūpam vināśakam iti evam tāvat anyatve sādhye doṣaḥ uktaḥ ।

ye tu kṣaṇikatvam sādhayanti ante viśeṣadarśanāt vināśahetvabhāvāt ca tān prati idam ucyate ।
kṣaṇikāḥ saṃskārāḥ iti bruvāṇaḥ kṣaṇikaśabdārtham praṣṭavyaḥ kim uktam bhavati kṣaṇikāḥ iti ।
yadi vināśinaḥ iti ।
siddhasādhanam ।
atha āśuvināśinaḥ iti ।
tadā api viśeṣaṇam siddhāntavirodhi ।
atha utpannapradhvaṃsinaḥ iti ।
etad api tādṛg eva ।
utpannāḥ pradhvaṃsinaḥ iti siddhasādhanam atha utpannaḥ vinaṣṭam iti ekaḥ kālaḥ ।
utpattivināśau ekakālau iti ।
tena yathā anutpannasya utpattiḥ evam anutpannasya vināśaḥ iti prāptam ।
atha utpannam vinaśyati iti ।
etasmin api pakṣe utpattivat vināśaḥ kāraṇavān yathā utpattiḥ kriyātvāt sakāraṇā tathā vināśaḥ iti utpadya vināśakāraṇam anubhavati ।
tataḥ vinaśyati iti ।
akāraṇe ca vināśe doṣaḥ uktaḥ ।
yaḥ cāyam matvarthīyaḥ kṣaṇikaḥ iti sa katham ।
yadi niruktanyāyena kṣayaḥ kṣaṇaḥ iti kṣaṇaḥ asyāsti iti kṣaṇikaḥ iti ।
tad na yuktam kālabhedāt ।
yadā kṣayaḥ na tadā kṣayī iti bhinnakālayoḥ na matvarthīyaḥ dṛṣṭaḥ ।
atha punar bhāvaḥ evānantaravināśena viśiṣyamāṇaḥ kṣaṇaḥ iti ucyate tathā api tena eva tad eva tadvan na bhavati iti na yuktaḥ matvarthīyaḥ ।
atha kṣaṇāvasthitikālāḥ kṣaṇikāḥ iti sarvāntyam kālam kṣaṇatvena pratipadya tatra avatiṣṭhante te kṣaṇikāḥ iti ।
etad api na yuktam saṃjñāmātreṇa kālasyābhyupagamāt ।
"pañca bhikṣavaḥ saṃjñābhedamātram" iti śāstram ।
na ca saṃjñāmātram vastuviśeṣaṇatvena yuktam ।
kṣaṇikāḥ it ca pratijñām kṛtvā na dṛṣṭāntaḥ asti iti uktam pradīpādeḥ asiddhatvāt ।

ye api hetavaḥ ante viśeṣadarśanāt iti evam ādayaḥ te api asiddhāḥ vā anyathāsiddhāḥ vā viruddhāḥ vā bhavanti iti ahetavaḥ ।
upetya vā viśeṣavattvam vartamānaikakṣaṇaviśeṣavattvenānaikāntikam ।
ubhayapakṣasampratipattyā yaḥ eva kṣaṇaḥ vartamānaḥ sa viśeṣavān bhavati ekaḥ ca iti anekāntaḥ ।
ante viśeṣadarśanāt iti ca viśeṣaṇānarthakyam ।
antārthānabhidhānāt katamasmin ante viśeṣadarśanam vaktavyam ।
athāntaḥ vināśaḥ na etasmin viśeṣadarśanam asti ।
athāntimam vastu evāntaśabdavācyam evam sati eksamin viśeṣaḥ iti viruddhaḥ hetuḥ ।

yaḥ api ayam hetuḥ darśanādarśanāt iti asyārthaḥ ।
nīyamānasya kila pradīpādeḥ dravyasya deśāntare utpādaḥ deśāntare ca nirodhaḥ ।
tatkṛte darśanādarśane staḥ ।
tathā ca gacchataḥ devadattādeḥ darśanādarśanāt ।
tasmād asyāpi pratikṣaṇam utpādavināśau iti ।
na etad nyāyam devadattādeḥ draśanādarśanayoḥ anyanimittatvāt ।
saṃyogavibhāgakṛte darśanādarśane na utpādavināśakṛte ।
yasmin deśe saṃyogaḥ vinaṣṭaḥ tasmin saṃyogī na gṛhyate yasmin utpannaḥ tad na gṛhyate iti ।
samyogāt hi dravye ihabuddhiḥ bhavati bhāvābhāvayoḥ tadvattvāt iti ।
atha saṃyogavibhāgau na pratipadyte ।
tasyāpi saṃyogaḥ arthāntaram bhavati iti pratipāditam ।
etena vibhāgaḥ vyākhyātaḥ ।
tad evam saṃyogavibhāgotpatteḥ dravyasya darśanādarśane bhavataḥ nānyathā iti ।

yat punar etat pradīpasya desāntare utpādaḥ iti etad api na buddhyāmahe ।
katham iti ।
yat tāvat bhavatām pakṣe vastūtpannam yatra tatra eva tad dhvaṃsate yad utpatsu tad anāhitasaṃskāram asattvāt deśāntare na utpattum arhati ।
athānāhitasaṃskārasyāpi deśāntare utpādaḥ na kim cit vastu abhinnadeśam utpadyate ।
atha kāraṇam saṃskṛtam iti tadādheyavaśāt kāryam api tathābhūtam eva utpadyate iti tulyam kāryeṇa ।
yathā eva kārye saṃskāraḥ ādhātum aśakyaḥ tathā kāraṇe api iti tulyam ।
nityam bhavatām pakṣe bhinnadeśena kāryeṇa utpattavyam abhinnadeśena vā ।

etena evātulyapātaḥ vyākhyātaḥ ।
atulyapātāt kṣaṇikatvam iti ।
na kila ākāśe patataḥ loṣṭādeḥ pratibandhakam kim cit asti yadanuvidhānena loṣṭādi kim cit cireṇa patati kim cit āśviti ।
tasmāt kṣaṇikatvāt kāḥ cid avasthāḥ tādṛśyaḥ utpadyante yāsām na bhavati adhaḥsantānotpattau sāmarthyam ।
punaś ca tādṛśyaḥ utpadyante yāsām bhavati iti ।
etad apy anyathāsiddham eva ।
tulyānām gurutvavatām dravyāṇām ekasya gurutvaprayatnakṣepāḥ kāraṇam ।
ekasya gurutvamātram ।
ekasya gurutvaprayatnau iti ।
tad evam kāraṇabhedānuvidhāyīni gurutvavanti dravyāṇi ।
cirāśupātānuvidhānabhāñji bhavati iti ahetuḥ atulyapātaḥ ।
yad api idam iṣoḥ cāpatanam bhavet iti saṃskārekatvavādinaḥ doṣaḥ ayam api saṃskārekatvānabhyupagamena pratyuktaḥ ।
yathā cānekaḥ saṃskāraḥ iti tathā uktam "pāṇinimittapraśleṣasūtre" iti ।
ekaḥ ca saṃskāraḥ nimittabhedāt kadā cit paṭūni karmāṇi karoti kadā cit mandāni iti gurutvavat draṣṭavyam ।
yathā ekam gurutvam sahakārisaṃyogāpekṣam mandam pātam karoti ।
tad eva pratibandhāpagame paṭum karoti ।
dṛṣṭaḥ hi grāvṇaḥ ākāse muktasya paṭuḥ pātaḥ mandaḥ apsvati ।
tad evam atulyapātaḥ api ahetuḥ ।

athākṣaṇikatve kim pramāṇam ।
uktam ādhārādheyabhāvāt ekakālānubhāvīni kāryakāraṇe kuṇḍe badaravat iti ।
ataḥ ca vipratipannāḥ ayugapatkālāḥ pratyayāḥ ekaviṣayāḥ avyutthāyitatpratyayasāmānādhikaraṇye sati samānaśabdavācyatvāt vartamānaikakṣaṇānekapuruṣapratyayavat ।
yathā vartamānaikakṣaṇaviṣayāṇām anekapuruṣapratyayānām avyutthāyitatpratyayasāmānādhikaraṇye sati samānaśabdavācyānām ekaviṣayatvam tathā cāvyutthāyitatpratyayasamānādhikaraṇāḥ samānaśabdavācyāḥ ca vipratipannāḥ ayugapatkālāḥ pratyayāḥ ।
tasmāt te api ekaviṣayāḥ iti ।
pratyātmam nānekakartṛkāḥ pratyayāḥ apratisandhānaprasaṅgāt devadattādipratyayavat iti ।
rūparasagandhasparśapratyayāḥ ekānekanimittāḥ pratisandhānāt ।
kṛtasamayānām bahūnām vartamānaikakṣaṇānekavijñānavat iti ।
hyastanādyatanāni vijñānāni ekasantatau ekānekanimittāni mayā iti pratisandhānāt pūrvavat ।
śāstrārthapratyayāḥ ekānekanimittāḥ pratisandhānāt pūrvad iti ।
nānāviṣayāṇām nānākartṛkāṇām ca pratyayānām apratisandhānāt iti pūrvavat eva nyāyaḥ iti ।

na evam kṣīram vinaśyati nāpi dadhi utpadyate ।
api tu avasthitasya dravyasya pūrvadharmanivṛttau dharmāntaram utpadyate iti eke varṇayanti ।
apare tu avasthitasya dravyasya guṇanivṛttau guṇāntaram utpadyate iti ।
sa khalu ayam ekapakṣībhāvaḥ iva ।
kaḥ upamānārthaḥ ।
ubhayatra dravyam avatiṣṭhate ।
ekasya tirobhāvābhivyaktī ekasya vināśaprādurbhāvau iti upamānārthaḥ ।

ubhayoḥ api ca uttaram ।
"vyūhāntarād dravyāntarotpattidarśanaṃ pūrvadravyanivṛtter anumānaṃ ।"
śeṣam bhāṣye ।
yat punar etad ekasya tirobhāvābhivyaktī ekasya vināśaprādurbhāvau iti tad na pūrvāvasthāparityāgāt ।
yadi vināśotpādau nivṛttiprādurbhāvau athāpi abhivyaktyanabhivyaktī sarvathā pūrvāvasthām jahāti dravyam iti ।
na hi anapavṛktasya pūrvāvasthātaḥ abhivyaktyanabhivyaktī bhavataḥ vināśaprādurbhāvau vā iti ।
tasmāt ayuktam avasthitasya pariṇāmaḥ iti ।

abhyanujñāya ca niṣkāraṇam kṣīravināśam niṣkāraṇam ca dadhyutpādam ।
"kvacid vināśakāraṇānupalabdeḥ kvacic copalabhder anekāntaḥ ।"
kṣīradadhivan niṣkāraṇau vināśotpādau sphaṭikavyaktīnām na punaḥ kumbhādivat sakāraṇau iti nātra hetuḥ asti iti ।
niradhiṣṭhānam ca dṛṣṭāntavacanam ।
kaḥ adhiṣṭhānārthaḥ ।
āśrayaḥ ।
kim uktam bhavati niradhiṣṭhānam iti ।
dharmī nāsti iti yāvat uktam bhavati ।
na hi sphaṭikasya utpādavināśau pratikṣaṇam upalabhyete yataḥ iyam cintā bhavet kim etau sakāraṇau āhosvit akāraṇau iti ।
yathā anabhyupagataśabdasattvam prati kaḥ cit brūyāt kṛtakatvāt anityaḥ śabdaḥ tādṛg etad iti ।
dharmyaprasiddheḥ ca dṛṣṭāntābhāvaḥ iti ca samānam ।

abhyanujñāya ca sphaṭikasya utpādavināśau yaḥ atra sādhakaḥ tasyābhyanujñānāt apratiṣedhaḥ ।
ubhau etau dṛṣṭāntau kṣīradadhivat kumbhādivat ca ।
tatra kim kumbhādidṛṣṭāntaḥ bhavatu atha kṣīradadhinī iti ।
kumbhādivat iti yuktam kumbhādyutpattivināśakāraṇasya dṛṣṭatvāt ।
kṣīradadhivat tu na yuktam anumānataḥ grahaṇāt iti siddham anityā buddhiḥ iti ।
itaḥ cānityā buddhiḥ guṇatve sati pratyakṣatayā vyāpakadravyasamavāyāt śabdavat ।
jātimattve sati asmadādipratyakṣatvāt āśritatvāt ca śabdavat ।
karaṇabhāve sati ayogipratyakṣatvāt śabdavat eva ।

sā tu iyam buddhiḥ kasya guṇaḥ iti etat cintyate ।
na guṇabhāvāsiddheḥ ।
anityatve sati niyamenācākṣuṣapratyakṣatvāt rasavat siddhaḥ guṇabhāvaḥ ।
sannikarṣotpatteḥ saṃśayaḥ iti ।
tatrāyam viśeṣaḥ "nendriyārthayos tadvināśe 'pi jñānāvasthānāt ।"
bhavati khalu idam indriye arthe ca vinaṣṭe jñānam adrākṣam iti ।
adrākṣam iti etad na indriyārthasannikarṣāt ।
smṛtitvāt smṛtiḥ eṣā na indriyārthasannikarṣāt bhavitum arhati ।
smṛtau api tulyam ।
yathā jñātāram antareṇa jñānam na bhavati evam anubhavitari naṣṭe anubhavitāram antareṇa smṛtiḥ ayuktā iti ।

astu tarhi manoguṇaḥ jñānam "yugapaj jñeyānupalabdheś ca na manasaḥ ।"
tat khalu yugapajjñeyānupalabdyā samadhigatam manaḥ nātaḥ tasya guṇaḥ jñānam ।
viśeṣaṇopādānāt antaḥkaraṇabahutvaprasaṅgaḥ iti cet ।
atha manyase yat khalu yugapajjñeyānupalabdhyā samadhigatam manaḥ na tasya guṇaḥ jñānam iti evam bruvāṇena bahūni antaḥkaraṇāni pratipannāni bhavanti ।
na hi asati antaḥkaraṇabahutve viśeṣaṇamarthavat iti ।
na sarvasya indriyasya manananimittatvāt ।
sarvam eva indriyam manananimittatvāt manaḥ iti abhidhīyate ।
evam ca sati yuktam viśeṣaṇam yugapajjñeyānupalabdhyā yat samadhigatam manaḥ na tasya guṇaḥ jñānam iti ।
evam api viśeṣaṇam vyartham anyasyānabhyupagamāt ।
yadi tasyāntaḥkaraṇasya na bhavati anyasya tarhi sādhanasya jñānam guṇaḥ iti prāptam ।
anyasyānabhyupagamāt ।
anyasya upapatteḥ apratiṣedhaḥ ।
anavasthitatvāt pramāṇaprameyavyavahārasya ।
yadā ayam yogī puruṣāntareṇa puruṣāntaram paricchinatti tadā puruṣāntaraparicchede puruṣāntaram sādhanam iti tattvajñānaguṇam bhavati iti yuktam viśeṣaṇam iti ।
tasmāt na tasya guṇaḥ jñānam iti ।

kasya tarhi ।
asya arthasya pradarśanārtham jñāsya vaśitvāt ।
vaśī jñātā vaśyam karaṇam iti ।
na cāyam jñātari niyamaḥ jñātā vaśī eva vaśyaḥ api bhavati iti ।
acetane tu niyamaḥ ।
acetanam tu sarvam vaśyam iti ।
vaśyam manaḥ acetanatvāt ghrāṇādivat iti ।
jñānaguṇatve ca saṃjñābhedamātram vibhu cāntaḥkaraṇam jñānaguṇam ca iti saṃjñāmātram bhidyate ।
yathā ca jñātur jñānasādhanam indriyam evam mantur matisādhanenāvaśyam bhavitavyam iti ।
ubhayoḥ cetanatve pratyayavyavasthānumānam na syāt ।
vibhu cāntaḥkaraṇam jñānaguṇam iti sarvendriyaiḥ yugapadupalabdhiprasaṅgaḥ ।

yasya api ātmā vibhuḥ ca jñānaguṇaḥ ca tasyāpi sarvendriyaiḥ sambandhasyāpratiṣedhāt yugapadupalabdhiprasaṅgaḥ ।

na prasaṅgaḥ kāraṇāntarabhāvāt ।
indriyārthasannikarṣavat indriyamanaḥsannikarṣaḥ api kāraṇam iti ।
tasya cāyaugapadyam aṇutvāt manasaḥ iti ।

yadi punar ātmendriyārthasannikarṣāt eva jñānam utpadyeta kim syāt ।
"notpattikāraṇānapadeśāt ।"
asmāt eva utpadyatām iti na kāraṇam apadiśyate iti sūtrārthaḥ ।
ātmendriyārthasannikarṣāt jñānam utpadyate iti ।
ayugapadutpattau vā na kāraṇāntaram apadisyate ।
videhapratyayānutpattau vā ।
yadā indriyam arthena bahiravasthitena sambadhyate ātmasambandhaḥ api tatrāsti iti kasmāt videhapratyayaḥ na bhavati iti vaktavyam ।
antaḥkaraṇapratyākhyāne ca kevalam ātmā smṛtyādikāraṇam iti kasmāt na yugapadutpattiḥ smṛtīnām ।
yadā ca indriyam ātmā cārthena yugapat sambaddhau tadā kim indriyārthasannikarṣaḥ kāraṇam uta ātmārthasannikarṣaḥ uta ātmendriyārthasannikarṣaḥ iti kāraṇānapadeśaḥ ।

tadātmaguṇatve api tulyam iti etad anena samuccīyante ।
yadi ātmaguṇaḥ buddhiḥ bhavati vināśakāraṇābhāvāt nityatvam asyāḥ prasajyeta ।
katham iti ।
guṇānām dvavidhaḥ vināśahetuḥ āśrayābhāvaḥ virodhiguṇaprādurbhāvaḥ ca ।
tatra nityatvāt ātmanaḥ anupapannaḥ pūrvaḥ virodhī ca gunaḥ nāsti iti nityatvaprasaṅgaḥ ।

anityā buddhiḥ iti etat pratipāditam ।
tatrāsyāḥ buddhyantarāt vā saṃskārāt vā vināśaḥ iti pratipattavyam ।
na dve buddhī saha iti cet ।
atha manyase na dve buddhī saha bhavataḥ yataḥ parayā pūrvā nivartyate iti ।
tat ca na yugapadutpattipratiṣedhāt ।
yugapadutpattiḥ pratiṣidhyate na sahabhāvaḥ ।
na hi buddhyoḥ yugapadbhāve kim cit virudhyate iti ।
labdhātmakena ca kāryeṇa kāraṇasya vināśābhyupagamāt ।
yadā ca kāryam labdhātmakam bhavati tadā kāraṇam vināśayati śabdavat ।
yathā labdhātmakaḥ kāryaḥ śabdaḥ kāraṇam śabdam nirmārṣṭi tathā buddhiḥ api iti ।
antyayoḥ na syāt iti cet ।
atha manyase yadi pūrvau buddhiśabdau parābhyām vināsyete antyayoḥ buddhiśabdayoḥ kim vināśakāraṇam iti ।
yathā cāntyau buddhiśabdau vināśakāraṇam vinā vinaśyataḥ evam anyat api kāryam iti ।
na sparśavaddravyasaṃyogāt tadutpatteḥ ।
sparśavaddravyasaṃyogenāntyaśabdaḥ virudhyate ।
ye kuḍyādibhiḥ ākāraṇasya saṃyogāḥ te ekārthasamavāyinam śabdam pratibadhnanti ।
ataḥ antyasyāśrutiḥ śabdasya iti ।
antyā buddhiḥ sthitihetvabhāvāt vinaśyati iti kālāt vā saṃskārāt vā ।
katham kālāt ।
yau antyasya janmanaḥ sthitihetū dharmādharmau tayoḥ abhāvāt antyā buddhiḥ vinasyati iti ।
kasmāt punar etad evam ucyate na punarahetukaḥ vināśaḥ abhyupagamyate iti ।
nābhyupagamyate uktadoṣāt ।
nirhetuke vināśe uktaḥ doṣaḥ kṣaṇabhaṅgam nirākurvadbhiḥ iti ।
yadi kāraṇasyāyaugapadyāt buddhīnām ayugapadutpattiḥ yatra kāraṇasya yaugapadyam asti tatra yugapadutpattiprasaṅgaḥ yathā smṛtiṣu ।
atra tāvat ekaḥ parihāraḥ karaṇasya ekakriyānirvṛttau sāmarthyāt ।
na hi karaṇam ekasmin kāle anekām kriyām nirvatayitum śaktam iti ।
paricchedatvāt ca smṛtīnām jñānavat yugapadutpattiḥ iti ।

apare tu kāraṇasyāyaugapadyam upapādayiṣyantaḥ jñānasamavetātmapradeśasannikarṣāt manasaḥ smṛtyutpatteḥ na yugapadutpattiḥ iti āhuḥ ।

etat tu na samyag iti pratipādayitum āha ।
"nāntaḥśarīravṛttitvān manasaḥ ।"
antaḥśarīre manaḥ vartate iti kaḥ vṛttyarthaḥ ।
na tāvat āśrayāśrayabhāvaḥ na hi manaḥ kva cit āśritam ।
nāpi vṛttiḥ svakāryasāmarthyam bahiḥ kāryadarśanāt ।
manasā adhiṣṭhitam cakṣur niḥsṛtya rūpādikam artham grāhayati cakṣuṣoḥ visarārvoḥ manasaḥ kāryam tadbhāvabhāvitvāt ।
na cānyā vṛttiḥ sambhavati ।
tasmāt nāntaḥśarīravṛtti manaḥ iti ।
atra brūmaḥ ।

na āśrayāśritabhāvaḥ manasaḥ vṛttiḥ nāpi kāryapratilambhaḥ api tu nāśarīrasya manasaḥ kāryam iti manasaḥ vṛttyarthaḥ ।
na hi aśarīram manaḥ puruṣasyārtham karoti iti ।

aśarīram manaḥ puruṣārthāsamartham iti sādhyam etat ।

smaraṇaśarīradhāraṇe yugapad bhavataḥ iti dṛṣṭam ।
dṛṣṭam ca sarveṇa pratipattavyam ।
ciraniścarite ca manasi smarataḥ śarīradhāraṇam na syāt ।

ubhayam sidhyati smaraṇam dhāraṇam ca ।

aniyataḥ smṛtikālaḥ ।
ataḥ ayuktam etat ।
śarīrasaṃyogānapekṣam ca ātmamanaḥsaṃyogam smṛtikāraṇam bruvataḥ śarīrasya upabhogāyatanatvam nivartate ।
tannivṛttau ca śarīrotpattivaiyarthyam iti ।

apare tu "ātmapreraṇayadṛcchājñatābhiḥ ca na saṃyogaviśeṣaḥ" iti parihāram bruvate ।

eta ca "vyāsaktamanasaḥ pādavyathanena saṃyogaviśeṣeṇa samānam ।"
bhavati iti aparihāraḥ ।
karmādṛṣṭam upabhogārtham niyāmakam bhavati iti na yuktam samānatvāt ।
tasmāt pūrvaḥ eva parihāraḥ "nāntaḥśarīravṛttitvān manasaḥ" iti ।

yadi tarhi jñānasamavetātmapradeśasannikarṣasya ayaugapadyāt iti parihāraḥ na iṣyate prāptaḥ smṛtīnām yugapadutpādaḥ kāraṇasya yaugapadyāt iti ।
"praṇidhānaliṅgādijñānānām ayugapad bhāvād yugapad asmaraṇaṃ ।"
nāpekṣākāraṇasyāyugapadbhāvāt ।
prātibhavat tu praṇidhānādyanapekṣe smārte yaugapadyaprasaṅgaḥ ।
yatpraṇidhānādyātmamanaḥsaṃyogasya sahakāri kāraṇam tad na yugapadbhavati iti ayugapadutpattiḥ smṛtīnām ।
yadi praṇidhānādyapekṣātmamanaḥsaṃyogaḥ na yugapatsmṛtikāraṇam yāḥ smṛtayaḥ praṇidhānādisannidhānam antareṇa bhavanti tāsām yaugapadyam syāt ।
nānabhyupagamāt ।
na hi praṇidhānādyanapekṣam smārtam asti sataḥ smṛtihetoḥ tu asaṃvedanāt prātibhena samānābhimānaḥ ayam iti ।
prātibham tarhi yugapadbhavitum arhati ।
na hi tasyāsannihitam kāraṇam iti ।
na uktottaratvāt ।
uktottaram etat ।
na hi karaṇasyānekakriyānirvṛttisāmarthyam asti ।
prātibham cānekam jñānam bhavat ekasmin arthe bhavet anekasmin vā ।
tad na tāvat ekasmin vaiyarthyāt ।
nānekasmin sāmarthyābhāvāt ।

na cāyam niyamaḥ pratyayānām yaugapadyam na bhavati iti jñātuḥ vikaraṇadharmaṇaḥ dehanānātve pratyayayaugapadyāt iti ।
yadi ca jñānasamavetātmapradeśāsannikarṣāt na smṛtīnām yugapadutpattiḥ ye saṃskārāḥ ekadeśāḥ teṣu avasthitaśarīrasyānekajñānasamavāyāt ekapradeśe yugapadanekārthasmaraṇam syāt ।
na ca etad asti iti ।
ataḥ cāparīhāraḥ iti ।
avasthitaśarīrasya saṃskārāḥ samānadeśāḥ iti ayuktam ātmapradeśānām adravyāntaratvāt ।
evam sati sarvasaṃskārāṇām samānadeśatve pratyayayaugapadyaprasaṅgaḥ aparihāryaḥ ।

saṃskārapratyāsattyā smṛtiyaugapadyam na bhavati iti ।
kā pratyāsattiḥ ।
na hi saṃskārāṇām sannikṛṣṭaviprakṛṣṭabhāvaḥ asti samānadeśatvāt ।
na brūmaḥ sannikṛṣṭatā pratyāsattiḥ api tu saṃskārasya sahakārikāraṇasamavadhānam pratyāsattiḥ śabdavat ।
yathā śabdāḥ santānavartinaḥ sarve evākāśe samavayanti samānadeśatve api yasya upalabdheḥ kāraṇāni santi sa upalabhyate na itare tathā saṃskāreṣu api iti ।

puruṣasya jñānam icchādayaḥ antaḥkaraṇasya iti kasya cit darśanam ।
tat pratiṣidhyate jñasya "jñasyecchādveṣanimittatvād ārambhanivṛttyoḥ ।"

jñātuḥ eva icchādayaḥ iti sūtrārthaḥ ।
yadi antaḥkaraṇasya icchādayaḥ syuḥ na pratyakṣāḥ syuḥ ।
na hi icchādayaḥ anyatra vartamānāḥ anyasya pratyakṣāḥ bhavitum arhanti iti ।
nityam ca icchādayaḥ apratyakṣāḥ syuḥ manoguṇānām nityam atīndriyatvāt ।
ārambhanivṛttyoḥ ca pratyagātmani dṛṣṭatvāt paratrānumānam ।

pravṛttinivṛttibhyām sāmānādhikaraṇyāt śarīrādiṣu prasaṅgaḥ iti sūtrārthaḥ ।

iti anekāntaḥ vākyārthaḥ ।

prayujyamānabhūtaviṣayatvam pravṛttinivṛttyoḥ niyamaḥ ।
yāni bhūtāni prayujayante teṣu pravṛttinivṛttī bhavataḥ na sarveṣu iti ।
yadi punar jñatvāt bhūtānām pravṛttinivṛttī syātām bhūtamātre syātām ।
yathā gurutvādibhyaḥ bhūtaguṇebhyaḥ ।
yāni gurutvādimanti bhūtāni tāni svaguṇāt patanti iti niyamaḥ ca dṛṣṭaḥ ।
tasmāt na bhūtāni cetanāni iti ।

ekaśarīre ca jñātṛbahutvam niranumānam ।
yasya bhūtāni cetanāni tasya ekaśarīre bahūni bhūtāni iti bahavaḥ cetanāḥ syuḥ ।
bhavantu bahavaḥ cetanāḥ kim naḥ bādhyate iti cet ।
na bahutve vyavasthānānumānam na bhavet ।
vyavasthām tu na paśyāmaḥ pratyayānām pratisandhānāt ।
sarvaḥ pratyayaḥ pratisandhīyamānaḥ ekasmin kāryakāraṇasaṅghāte dṛṣṭa iti ।
anyathābhidhānāt ca ।
hitāhitaprāptiparihārārthaḥ parispandaḥ pravṛttinivṛttī ।
bhavatā tu kriyāmātram kriyoparamamātram ca āśritya "talliṅgatvād icchādveṣayoḥ pārthivādyeṣv apratiṣedhaḥ" iti uktam ।

yathāvidhe ca pravṛttinivṛttī prayujyamānabhūtādhāre dṛṣṭe na tathāvidhe bhūtamātre bhavataḥ iti ।
bhūtendriyamanasām samānaḥ pratiṣedhaḥ ।
manaḥ tu udāharaṇamātram ।
"yathoktahetutvāt pāratantryād svakṛtābhyāgamāc ca na manasaḥ ।"
yathoktahetutvāt iti "darśanasparśanābhyām ekārthagrahaṇāt" iti evam ādīnām ātmapratipattihetūnām apratiṣedhāt ।
pāratantryāt iti paratantryāṇi śarīrendriyamanāṃsi dhāraṇapreraṇavyūhanakriyāsu prayatnavaśāt pravartante ।
caitanye punaḥ svatantrāṇi syuḥ ।
svakṛtābhyāgamāt ca ।
cetanatvāt śarīrādīnām taiḥ kṛtam karma puruṣena bhujyate iti akṛtakṛtāgamanāśadoṣaprasaṅgaḥ ।
acetanatve tu tatsādhanasya svakṛtakarmaphalopabhogaḥ iti ।

athāyam siddhopasaṅgrahaḥ "pariśeṣād yathoktahetūpapatteḥ ca ।"

ātmanaḥ guṇaḥ jñānam iti prakṛtam ।
yathoktahetūpapatteḥ iti ātmapratipādakānām hetūnām apratiṣedhāt ।
pariśeṣāt iti śarīrendriyamanasām pratiṣedhāt anyasya ca śiṣyamāṇasyāsambhavāt ātmanaḥ ca śiṣyamāṇatvāt tasya guṇaḥ jñānam iti ।
upapatteḥ iti vā svatantraḥ hetuḥ ātmanaḥ nityatve iti ।
kasya upapatteḥ ।
saṃsārāpavargayoḥ upapatteḥ iti evam ādi bhāṣye ।

"smaraṇaṃ tv ātmano jñasvābhāvyāt ।"

smṛtihetūnām ayaugapadyāt ayugapatsmaraṇam iti uktam ।
atha kebhyaḥ smṛtiḥ utpadyate iti smṛtikāraṇānām ayaugapadyapratipādanārtham praṇidhānādisūtram ।
"praṇidhānanibandhābhyāsaliṅgalakṣaṇasādṛśyaparigrahāśrayāśritasambandhānantaryaviyogaikakāryavirodhātiśayaprāptivyavadhānasukhaduḥkhecchādveṣabhayārthitvakriyārāgadharmādharmanimittebhyaḥ ।"
evam upapannam anityā buddhiḥ iti ।

anityāyām ca buddhau utpannāpavargitvāt kālāntarāvasthāyitvāt ca nityānām saṃśayaḥ kim utpannāpavargiṇī buddhiḥ śabdavat āho kālāntarāvasthāyinī kumbhavat iti ।
utpannāpavargiṇī iti yuktam ।
kaḥ punar ayam arthaḥ utpannāpavargiṇī iti ।
anyebhyaḥ vināśibhyaḥ āśutaram vinaśyati iti ।
na tu ayam arthaḥ utpattyanantaram dhvaṃsate iti ।
kaḥ punar atra nyāyaḥ ।
āśutaravināśinī buddhiḥ jātimattve sati asmadādipratyakṣatāyāḥ vyāpakadravyasamavāyāt śabdavat ।
pratikṣaṇam apūrvotpattau ayugapadutpattau ca karaṇatve sati pratyarthaprakāśakatvāt ।
yasya pratikṣaṇam apūrvotpannapadārthaprakāśakatvam karaṇatve sati tasya āśuvināśitvam dṛṣṭam yathā pradīpasya ।
pratikṣaṇam apūrvotpannāḥ ca pradhvaṃsinaḥ padārthān buddhiḥ pratyarthaniyamena prakāśayati ।
tasmāt iyam api āśutaravināśinī iti ।
atha vā āśutaravināśinī buddhiḥ guṇatve sati abāhyakaraṇapratyakṣatvāt sukhavat iti ।
asyārthasya jñāpanārtham "karmānavasthāyigrahaṇāt" iti sūtram ।
yadi tarhi anavasthāyiṣu padārtheṣu evaṃbhūtā buddhiḥ atha yadā avasthitam kumbhādikam artham upalabhate tadā kim kumbhavat kālāntarāvasthāyinī uta āśuvidhvaṃsinī iti ।
avasthitagrahaṇe api pratyakṣanivṛtteḥ pradhvaṃsinī yadā api avasthitam kumbhādikam artham upalabhate tadā api santānena eva buddhayaḥ vartante ।
kasmāt ।
vyavahite pratyakṣanivṛtteḥ ।
yadi kumbhavat kālāntarāvasthāyinī buddhiḥ abhaviṣyat vyavahite api pratyakṣam avāsthāsyata ।
na tu avatiṣṭhate ।
tasmāt na kālāntarāvasthāyinī iti ।
smṛteḥ avatiṣṭhate iti cet ।
yadi buddhiḥ pradhvaṃsinī syāt smṛtiḥ na syāt ।
na hi buddhibhede smṛtim paśyāmaḥ yathā puruṣāntarabuddhiṣu ।
asti ca smṛtiḥ ।
tasmāt avatiṣṭhate buddhiḥ iti ।
nātaḥ eva ।
ataḥ eva nāvatiṣṭhate ।
na hi buddhau avasthitāyām smṛtiḥ sambhavati ।
smṛtiḥ nāma pratyakṣabuddhinirodhe tatpūrvakaḥ viṣayapratisandhiḥ ।
yathā idam adrākṣam iti ।
adrākṣam iti ca na pratyakṣāyām buddhau avasthitāyām yuktam iti ।
anyataḥ ca tadbhāvāt smṛtiḥ aliṅgam iti ।
yā iyam smṛtiḥ buddhyavasthānaliṅgatvenābhyupagamyate na iyam liṅgam anyataḥ tadbhāvāt ।
avatiṣṭhate hi buddhijaḥ saṃskāraḥ iti ।
tataḥ praṇidhānādinimittāpekṣāt smṛtiḥ iti ।

hetvabhāvaḥ iti cet ।
atha manyase saṃskārāt smṛtiḥ na buddhyavasthānāt iti atra kaḥ hetuḥ ।
smṛtiḥ eva ।
yadi avatiṣṭhate buddhiḥ smṛtiḥ na syāt iti uktam ।

yadi anavasthāyinī buddhiḥ avyaktam vyaktasya grahaṇam prāpnoti yathā vidyutā prakāśitānām arthānām avyaktam grahaṇam iti ।

na virodhāt avyaktagrahaṇāt avasthāyinī buddhiḥ iti bruvāṇaḥ yat pratiṣeddhavyam anavasthāyinī buddhiḥ iti tad abhyanujānāti ।
tasya cābhyanujñānāt yad uktam kālāntarāvasthāyinī buddhiḥ iti tad bādhitam bhavati ।
avyaktagrahaṇasya cānyanimittatvāt nāvyaktagrahaṇāt buddhyanavasthānam siddhyati ।
yat tad avyaktam vyaktam ca grahaṇam na tad buddheḥ avasthānānavasthānābhyām api tu grahaṇahetoḥ bhedāt iti tadasambhavāt ca ।
na ca avyaktam nāma grahaṇam asti ।
kasmāt ।
arthagrahaṇamātratvāt buddheḥ ।
arthagrahaṇamātram hi buddhiḥ ।
tat cārthagrahaṇam sāmānyataḥ viśeṣataḥ ca ।
yat ca sāmānyaviṣayam tat sāmānyam prati vyaktam ।
evam viśeṣaviṣayam ।
evam tadvadviṣayam iti ।
tad idam avyaktagrahaṇam deśitam katamasmin viṣaye buddhyanavasthānakāritam syāt ।
lokavirodhaḥ iti cet ।
yadi tarhi vyaktāvyaktagrahaṇe na syātām yaḥ ayam vyavahāraḥ lokeṣu vyaktam paśyāmi iti sa katham ।
nānyathā tadupapatteḥ ।
nāyam sāmānyaviśeṣatadvatsu vyaktāvyaktagrahaṇabhedaḥ api tu dharmiṇaḥ sāmānyataḥ adhigatasya viśeṣataḥ upalipsādvārakam avyaktagrahaṇam iti ।
anekāntāt ca ।
na cāyam ekāntaḥ asti yad viṣayagrahaṇahetoḥ grāhyasya cānavasthānam tatrāvyaktagrahaṇam ।

anavasthāyitve api yathā pradīpārciṣām sanatatyā vartamānānām grāhyānavasthānam grahaṇānavasthānam ca bhavati bhavati ca vyaktam grahaṇam arcīṃṣīti yathā arciḥṣu tathā anyatrāpi iti vyavasthitam kṣaṇikā buddhiḥ iti ।

śarīraguṇaḥ cetanā sati śarīre bhāvāt asati cābhāvāt iti ।
yat ca yasmin sati bhavati asati ca na bhavati tasya tad iti vijñāyate yathā rūpādayaḥ iti ।
na sati bhāvāt śarīraguṇatvam cetanāyāḥ sidhyati sati bhāvasyānyaguṇatve api darśanāt ।
na tāvat saṃyogavibhāgassaṃskārāḥ karmaguṇāḥ ।
atha ca sati karmaṇi bhāvaḥ asati cābhāvaḥ iti ।
saṃyogavibhāgaśabdeṣu ca satsu śabdaḥ bhavati atha ca na tadguṇaḥ iti ।
tadguṇatvam ca tatra upalabdhyā siddhyati ।
yadi yatra vartamānam upalabhyate rūpādikam tat tasya guṇaḥ iti ।
atha sati bhāvāt iti anena śarīre cetanopalabdhim brūyāt ।
tasyāpi asiddhatādoṣaḥ ।
na hi naḥ śarīre cetanopalabhyate ।
cetanāmātram tu upalabhyate ।
tat ca sandigdham kim śarīre utānyasmin iti ।
upetya śarīre cetanopalabdhim kim śarīraguṇaḥ cetanā uta dravyāntaraguṇaḥ iti "dravye svaguṇaparaguṇopalabdheḥ saṃśayaḥ" iti uktārtham sūtram ।

na śarīraguṇaḥ cetanā "yāvaccharīrabhāvitvād rūpādīnāṃ ।"
dṛṣṭāntasūtram ।
vaidharmyeṇa ye śarīraguṇāḥ bhavanti te yavaccharīram vartante yathā rūpādayaḥ ।
na tu yavaccharīram cetanā vartate ।
tasmāt na tadguṇaḥ iti ।
sādharmyeṇa vā na tadguṇaḥ iti yathā apsūṣṇatā iti ।
saṃskāravat iti cet ।
atha manyase yathā saṃskāraḥ śarīraguṇaḥ na ca yavaccharīram vartate tathā cetanā api iti ।
na kāraṇānucchedāt ।
saṃskārasya na śarīramātram kāraṇam tasya nodanādikāraṇasannidhāne tadabhāve ca bhāvābhāvau yuktau na tu cetanāyāḥ kāraṇasannidhānam ।
ataḥ ayuktam etad iti ।

cetanānimittasyāpi asannidhānam iti cet ।
atha manyase yathā eva saṃskārasya kāraṇam asannihitam evam cetanākāraṇam api iti ।
tad ayuktam vikalpānupapatteḥ ।
yat śarīre cetanotpattikāraṇam tat kim śarīrastham uta dravyāntarastham ।
śarīrastham api kim yavaccharīrabhāvi uta naimittikam iti ।
yadi yavaccharīrabhāvi na kadā cit cetanāhīnam śarīram upalabhyeta tannimittasya sannihitatvāt ।
atha naimittikam yat taccharīre cetanotpatteḥ nimittakāraṇam tatrāpi cetanāvatprasaṅgaḥ ।
atha dravyāntarastham dravyāntaravṛtti nimittam śarīre cetanām karoti na dravyāntareṣu iti atrāpi niyamahetuḥ vaktavyaḥ ।
dravyāntarastham ca etat nityam anityam vā anityam api kālāntarāvasthāyi pratikṣaṇapradhvaṃsi vā iti cetanāvat prasaṅgaḥ ।

yat ca manyeta śyāmādiguṇam ca dravyam bhavati na ca yāvaddravyabhāvinī śyāmatā iti tat ca "na pākajaguṇāntarotpatteḥ ।"
nātyantam śyāmarūpoparame rūpāntarānutpādaḥ cetanoparamaḥ tu atyantaḥ iti ।

itaḥ ca "pratidvandvisiddheḥ pākajānām apratiṣedhaḥ ।"
yāvatsu dravyeṣu pūrvaguṇapratiṣedhaḥ tāvatsu pratidvandvinaḥ guṇāntarasya darśanam yathā śyāmādinivṛttau raktādīnām iti ।
na punar śarīre cetanāviparītam guṇāntaram upalabhyate cetanāmātroparamaḥ tu atyantam iti ।
atha manyase śarīre api acetanatvam nāma guṇāntaram iti tad na svarūpataḥ anirdeśāt ।
yat tad acetanatvam nāma kim tat cetanāviparītam dharmabhūtam vastu uta cetanāpratiṣedhamātram iti ।
yadi viparītam vastu cetanāvat saṃvedyam syāt ।
atha cetanāpratiṣedhamātram tad na guṇaḥ iti ।

itaḥ ca na śarīraguṇaḥ cetanā "śarīravyāpitvāt ।"
śarīravat śarīrāvayavāḥ cetanotpattyā vyāpyante ।
kaḥ vyāptyarthaḥ ।
na kaḥ cit śarīrāvayavaḥ cetanāhīnaḥ bhavati iti sarvasya cetanānimittatvāt śarīravat śarīrāvayavāḥ cetanāḥ prāpnuvanti ।
bhavantu śarīrāvayavāḥ api cetanāḥ ।
na pratyayavyavasthāprasaṅgāt ।
śarīravat śarīrāvayavāḥ cetanā iti pratyayavyavasthānam syāt ।

na śarīrāvayavāḥ cetanāḥ "na keśanakhādiṣv anupalabdheḥ ।"
iti dṛṣṭāntasūtram ।

saṃyogidravyam keśādayaḥ iti na tu śarīrāvayavāḥ iti ।
tasmāt aprasaṅgaḥ ayam iti ।

itaḥ ca na śarīraguṇaḥ cetanā "śarīraguṇavaidharmyāt ।"
dvaye śarīraguṇāḥ bhavanti bāhyakaraṇapratyakṣāḥ ca rūpādayaḥ atīndriyam ca gurutvam ।
vidhāntaram tu cetanā na bāhyakaraṇapratyakṣā antaḥsaṃvedyatvāt ।
nātīndriyā manoviṣayatvāt ।
tasmān na śarīraguṇaḥ iti ।

yathā itaretaravidharmāṇaḥ rūpādayaḥ na śarīraguṇatvam ativartante tathā rūpādivaidharmye api na cetanā śarīraguṇatvam na hāsyati iti ।

apratyakṣatvāt ca ।
dvaye śarīraguṇāḥ bhavanti iti uktaḥ sūtrārthaḥ ।
rūpādīnām itaretaravaidharmyam ananusaṃhitam cāvyāvṛttam ca iti vaidharmyamātram ।
anvayavyatireki tu cetanāyāḥ śarīraguṇatvasādhanam na bhavati ।
tasmāt asamam etat ।

ye hetavaḥ anena prakaraṇena labhyante teṣām prayogaḥ ।
na śarīraguṇaḥ cetanā nimittāntarābhāve virodhiguṇādarśane ca sati ayāvaddravyabhāvitvāt apsu auṣṇyavat iti ।
śarīravyāpitvāt iti na sādhanam kim tu śarīre cetanām bruvataḥ doṣaḥ anekacetanatvaprasaṅgaḥ ।
na śarīraguṇaḥ cetanā bāhyakaraṇāpratyakṣatvāt sukhādivat iti ।
atha idam prakaraṇam nirṇītārtham kasmāt punar ārabhyam iti ।
bahuparīkṣyamāṇam tattvam niścitataram bhavati iti ataḥ ārabhyate iti ।

parīkṣitā buddhiḥ ।
manaḥ avasaraprāptam parīkṣyate ।
tat pratiśarīram ekam anekam iti vāvicāre "jñānāyaugapadyād ekaṃ manaḥ ।"
ayugapad jñānāni bhavanti iti etat pratyakṣam ।
etat ca manasaḥ ekatvam sādhayati ।
katham iti ।
yadi bahūni manāṃsi syuḥ pratīndriyam manasaḥ sambandhaḥ iti yugapadanekārthasannidhāne yugapadanekavijñānāni bhaveyuḥ ।
yat tu ekendriyagrāhyeṣu artheṣu vijñānānām ayugapajjanma tad na manasaḥ ekatve liṅgamanyataḥ tadbhāvāt ।
anyathā hi karaṇatvāt tad bhavati iti uktam ।

iti ।
śeṣam bhāṣye ।

asya uttaradvārakam sūtram ।

"alātacakradarśanavat tadupalabdhir āśusañcārāt ।"
yathā ālātasya bhramataḥ vidyamānaḥ kramaḥ na upalabhyate tathā buddhīnām āśubhāvāt vidyamānaḥ kramaḥ na upalabhyate iti ।
na cāsti ubhayapakṣasampratipannā buddhīnām yugapadutpattiḥ yayā bahutvam manasaḥ pratipadyemahi iti ।

yaḥ eva ekatve hetuḥ manasaḥ uktaḥ anena evāṇu manaḥ adhyavasātavyam iti ।

manasaḥ khalu bhoḥ sendiryaśarīre vṛttiḥ ।
śarīre vicāryamāṇe manaḥ eva vicāritam bhavati ।
ataḥ punaḥ śarīram vicāryate kim ayam śarīrasargaḥ karmanirapekṣaiḥ bhūtaiḥ ārabhyate āhosvit sāpekṣaiḥ iti vipratipatteḥ saṃśayaḥ ।
śrūyate khalu atra vipratipattiḥ iti ।
tatra idam tattvam ।
"pūrvakṛtaphalānubandhāt tadutpattiḥ ।"
pūrvakṛtam iti pūrvaśarīre yā pravṛttiḥ vāgbuddhiśarīrārambhalakṣaṇā tat pūrvakṛtam ।
tasya phalam tajjanitau dharmādharmau ।
tayoḥ anubandhaḥ ātmasamavetayoḥ pratibaddhayoḥ avasthānam vipākakālasyāniyamāt iti ।
aniyataḥ vipākakālaḥ ihāmutra jātyantare ca iti ।
tenāvasthitena prayuktebhyaḥ bhūtebhyaḥ pṛthivyādibhyaḥ tasya śarīrasya utpattiḥ na svatantrebhyaḥ ।
kasmāt punaḥ karma dharmādharmasaṃjñakam utpattisamakālaṃ phalam na dadāti ।
kaḥ evam āha na dadāti iti ।
vipākakālasyāniyamāt ।
yadā aśeṣakāraṇasannidhānam bhavati sannidhāne api ca yadā kāraṇāni apratibaddhāni bhavanti tadā dadāti api ।
yadā punar na dadāti tadā vipacyamānakarmātiśayapratibandhāt ।
yaḥ vipacyamānakarmātiśayaḥ bhavati yasya dharmādharmasamākhyātaḥ anupabhuktaphalaḥ tena pratibandhāt vidyamānam api karma phalam na dadāti iti ।
yāni ca prāṇyantarāṇi tasya karmaṇaḥ samānopabhogāni teṣām vipacyamānaiḥ karmāśayaiḥ pratibandhāt yāni vā sattvāntarāṇi tasya karmaṇaḥ phalabhogīni tasmin deśe teṣāṃ tatrāsannidhānāt ।
yāni vā prāṇyantarāṇi bhāgīni tasya karmaṇaḥ tatkarmabhiḥ pratibandhāt tasya vā karmaṇaḥ sahakāridharmādharmalakṣaṇam nimittam nāsti iti ataḥ phalasyānārambhaḥ tasya vā sahakāriṇaḥ kāraṇasya pratibandhāt sattvāntarakarmaṇām vā sahakāriṇām utpatteḥ sattvāntarakarmaṇām vā sahakāriṇām pratibandhāt na sarvadā phalam dharmādharmau prayacchataḥ iti ।
durvijñeyā ca karmagatiḥ ।
sā na śakyā manuṣyadharmaṇā avadhārayitum ।
ākṛtimātram tu uktam iti ।

kaḥ punar atra nyāyaḥ karmatantrāṇi bhūtāni śarīram ārabhante na nirapekṣāṇi iti ।
ayam nyāyaḥ abhidhīyate ।
puruṣaguṇaviśeṣapreritabhūtapūrvakam śarīram puruṣārthakriyāsāmarthyāt ।
yad yat puruṣārthakriyāsamartham tat tat puruṣaguṇaviśeṣapreritabhūtapūrvakam dṛṣṭam yathā rathādi puruṣaguṇena prayatnena preritaiḥ bhūtaiḥ ārabhyamāṇam puruṣārthakriyāsamartham dṛṣṭam ।
tathā ca śarīram ।
tasmāt idam api sāpekṣaiḥ bhūtaiḥ ārabhyate iti sukhaduḥkhanimitvāt ghaṭādivat iti ।
itaḥ ca kāryatvāt rathādivat iti ।
bāhyakaraṇagrāhyatve sati rūpādimattvāt ghaṭādivat eva ।

atra nāstikaḥ evam āha ।

"bhūtebhyo mūrtyupādānavat tadupādānam ।"
yathā karmanirapekṣebhyaḥ bhūtebhyaḥ nirvṛttāḥ mūrtayaḥ sikatāśarkarāgairikāñcanaprabhṛtayaḥ puruṣārthakāritvāt upādīyante tathā śarīrasargaḥ api iti ।
puruṣārthakriyāsāmarthyāt iti asya hetoḥ anaikāntikatvadvārakam sūtram ।
sādhanapakṣe dṛṣṭāntamātratvāt asambaddham ।

athāyaḥ pakṣaḥ karmanirapekṣāṇi bhūtāni śarīram ārabhante puruṣārthakriyāsāmarthyāt sikatādivat iti ।
etat ca "na sādhyasamatvāt ।"
yathā eva śarīrasargaḥ karmanirapekṣaiḥ bhūtaiḥ ārabhyate iti sādhyam tathāsikatādīnām akarmanimittaḥ sargaḥ sādhyaḥ iti ।
sikatādīnām api ca karmanimittaḥ sargaḥ iti etasmāt eva hetoḥ sidhyati iti ।
yathā ca ubhayapakṣasampratipannaḥ rathādidṛṣṭāntaḥ puruṣaviśeṣaguṇapreritabhūtapūrvakaḥ asti na tathā akarmanimittasargapakṣe dṛṣṭāntaḥ asti iti ।

viṣamaḥ cāyam upanyāsaḥ bhūtebhyaḥ mūrtyupādānavat iti ।
"notpattinimittatvān mātāpitroḥ ।"
mātāpitṛśabdena lohitaretasī bījabhūte gṛhyete ।
tatra pitroḥ putraphalānubhavanīye karmaṇī sattvasya ca garbhavāsānubhavanīyam karma mātuḥ garbhāśaye śarīrotpattim prayojayanti ।

tatra ca upapannam bījānuvidhānam ।
bījānuvidhānāt ca yajjātīyau tasya pitarau tajjātīyaḥ sa bhavati iti ।

utpattinimittatvāt iti prakṛtam ।
etad api sikatādibhiḥ vaidharmyam eva ucyate ।
aśitapītam āhāraḥ ।
tasya pākāt rasadravyam nirvartate ।
tanmātṛśarīre upacīyate ।
garbhaśarīre ca upacitam kalalādibhāvena upacīyamānam karmasāpekṣaiḥ bhūtaiḥ peśyādibhāvam āpadyate ।
yadi punaḥ karmanirapekṣāṇi bhūtāni syuḥ sthālyādigatam ivānnam pacyeta ।
na tu idam asti ।
tasmāt sāpekṣāṇi iti ।

karmanirapekṣāṇi bhūtāni śarīram ārabhante iti sarvaḥ dampatyoḥ saṃyogaḥ putrādiphalakaḥ syāt ।
karmasāpekṣeṣu bhūteṣu upapannaḥ niyamābhāvaḥ iti ।

sarvātmabhiḥ sambandhāt sādhāraṇavigrahavattvaprasaṅgaḥ niyamahetvabhāvāt iti cet ।
atha manyase śarīram sarvātmabhiḥ sambadhyate saṃyogajena saṃyogena kriyājena vā tatra śarīrādigataḥ na kaḥ cin niyamahetuḥ asti yena śarīram ekasya ātmanaḥ vyavatiṣṭheta ।
na ca puruṣagataḥ kaḥ cit atiśayaḥ vidyate yena śarīram ekasya puruṣasya upabhogasādhanam bhavet ।

asti ca niyamaḥ ।
tasmāt vaktavyaḥ niyamahetuḥ iti ।
etasya uttaradvārakam sūtram "śarīrotpattinimittavat saṃyogotpattinimittam karma ।"
yena eva karmaṇā śarīram utpādyate tad eva taccharīram niyamayati ।
akarmanimitte tu śarīrasarge yathoktaḥ doṣaḥ iti ।
karmaṇaḥ tatsthatā kutaḥ iti cet ।
atha manyase yadi karma niyāmakam śarīrasargasya karmaṇi kutaḥ niyamaḥ iti ।
na svasaṃyogotpattiniyamāt yaḥ yasya ātmanaḥ saṃyogaḥ tasmāt yat karma upajāyate tat tasya bhavati iti ।
saṃyoge kutaḥ niyamaḥ iti ।
yathā eva karmaṇi paryanuyogaḥ na vyāvartate tathā saṃyoge api iti ।
na manoniyamahetutvāt yasya ātmanaḥ yad manaḥ tena yaḥ saṃyogaḥ janyate sa tasya bhavati iti ।
manasi api tulyam ।
manasaḥ tarhi sarvātmabhiḥ sambandhāt kim niyāmakam iti ।
karmaṇaḥ niyāmakatvāt ।
yad manaḥ yadīyena karmaṇā upanibaddham tadīyam tad bhavati iti ।
sargādau katham iti cet ।
sargādeḥ anabhyupagamāt adeśyam ।
anādiḥ saṃsāraḥ pūrvābhyastasūtre pratipāditam etat ।
ādimati saṃsāre eṣaḥ deśyaḥ nānādau iti ।

kaḥ punar ayam niyamaḥ ।
yathā ekasya ātmanaḥ śarīram tathā sarvātmanam iti niyamaḥ anyasyānyathā anyasyānyathā ity aniyamaḥ bhedaḥ vyāvṛttidṛṣṭaḥ śarīrabhedaḥ praṇinām anekarūpaḥ ।
sa ca karmanirapakṣaiḥ bhūtaiḥ śarīrārambhe na yuktaḥ ।
karmaṇām tu bhedāt śarīrāṇi bhidyante iti yuktam ।

upapannaḥ ca tadviyogaḥ karmakṣayopapatteḥ ।
dve śarīrasya prakṛtī vyaktā cāvyaktā ca ।
tatrāvyaktāyāḥ karmasamākhyāyāḥ prakṛteḥ upabhogāt prakṣayaḥ ।
prakṣīṇe ca karmaṇi vidyamānāni api bhūtāni na śarīram utpādayanti iti upapannaḥ apavargaḥ ।
karmanirapekṣeṣu bhūteṣu kasya prakṣayāt mokṣamāṇāḥ apavṛjyeran bhūtalakṣaṇāyāḥ prakṛteḥ anucchedāt ।

tadadṛṣṭakāritam iti cet ।
atha manyase adṛṣṭakāritā śarīrotpattiḥ adṛṣṭaśabdenādarśanam ucyate adarśanam adṛṣṭam iti ।
sargādau pradhānam puruṣārthena hetunā pravartate tat pravartamānam mahadādibhāvena śarīram utpādayati ।
utpanne śarīre draṣṭā dṛśyam paśyati ।
dṛśyam ca dvedhā viṣayāḥ nānātvam ca prakṛtipuruṣayoḥ ।
dṛṣṭena punaḥ pradhānam caritārthatvāt na pravartate iti ।
tad evam adarśanam śarīrasarge hetuḥ tadbhāvabhāvitvāt iti ।

etasmin khalu darśane punas tatprasaṅgaḥ apavarge yā ca prāk pravṛtteḥ darśananivṛttiḥ darśanābhimatā yā ca uttarakālam nivṛtteḥ sarge na etayoḥ adarśanayoḥ kaḥ cit viśeṣaḥ ।
adarśananimittā cet śarīrotpattiḥ bhavati tena yathā prāk nānātvadarśanāt pradhānam puruṣārtham pravartate tathā apavṛkte api iti ।
na ca evam abhyupagamyate ।
tasmāt nādarśanam sarge kāraṇam iti ।

caritārthatā viśeṣaḥ bhaviṣyati iti na yuktam caritārthānām acaritārthānām ca bhūtānām punaḥ punar ārambhadarśanāt ādyena śarīreṇa rūpādyupalabdheḥ kṛtatvāt dvitīyādiśarīram śabdādyupalabdhisādhanam na syāt ।
bhavati ca śabdādyupalabdhisādhanam dvitīyādiśarīram tena gamyate caritārthāni api bhūtāni punaḥ śarīram ārabhante iti ।
puruṣārthena ca hetunā punaḥ śarīrāṇi ārabhante ।
puruṣārthaḥ ca puruṣapradhānanānātvadarśanam ।
tasya cākāraṇāt anarthakaḥ śarīrārambhaḥ bhavati iti ।

didṛkṣāviśeṣaḥ adarśanam iti cet ।
atha manyase nādarśanam darśanābhāvaḥ kim tu didṛkṣā darśanam iti ucyate ।
sā cāpavṛkte pradhāne dṛṣṭatvāt na bhavati iti ।
na prāk pravṛtteḥ tadabhāvāt ।
yāvat pradhānam mahadādibhāvena na pariṇamate tāvat didṛkṣā nāsti asatī katham kāraṇam bhaviṣyati pravṛtteḥ iti ।
sarvaśaktimattvāt tadā api asti iti cet ।
atha manyase sarvāḥ kāraṇaśaktayaḥ pradhāne vidyante ।
tad idam ātmabhūtābhiḥ kāraṇaśaktibhiḥ sarvaśaktimat pradhānam ।
sarvaśaktimattvāt ca prāg api pravṛtteḥ pradhāne didṛkṣā asti iti ।
na apavargābhāvaprasaṅgāt ।
didṛkṣāvat nānātvadarśanam api asti iti apavargābhāvaḥ ।
vidyamāne ca nānātvadarśane pradhānasya pravṛttiḥ ayuktā ।
yadā ca nānātvadarśanam tadā api didṛkṣā na vyāvartate ।
na hi satātmānam jahāti iti vaḥ pakṣaḥ ।
didṛkṣāyām ca satyām kutaḥ apavargaḥ ।
didṛkṣānānātvadarśane ca viruddhe katham ekasya ekasmin kāle bhavataḥ ।
ajñānam adarśanam iti ca bruvāṇaḥ vikalpataḥ paryanuyojyaḥ ।
kim jñānābhāvaḥ ajñānam uta mithyājñānam ajñānam ।
kim cātaḥ ।
yadi abhāvaḥ apavargaḥ na prāpnoti prāk pravṛtteḥ apavṛkte ca pradhāne jñānābhāvasya tulyatvāt ।
atha mithyājñānam ।
tad na yuktam ।
prāk pravṛtteḥ tadabhāvāt ।
katham abhāvaḥ ।
buddhidharmakatvāt ।
apavṛkte ca pradhāne na buddhiḥ asti katham taddharmaḥ ajñānam bhaviṣyati iti ।

satkāryavādābhyupagamāt sarvadā asti iti bruvāṇaḥ mokṣam bādhate ।
katham ।
tattvajñānasya sarvadā bhāvāt tattvajñānamithyājñānayoḥ ca sahānavasthānāt pravṛtteḥ tādātmyam ayuktam ।
na hi bhavatām pakṣe kim cit asat bhavati sat vā ātmānam jahāti iti sarvārthānām sambhavāt pradhānam kim artham pravartate iti vaktavyam ।
athābhivyaktinimittam pravṛttim pratipadyethāḥ ।
sā api abhivyaktiḥ prāk pravṛtteḥ satī aho asatī iti pūrvavat prasaṅgaḥ ।

yat ca prāk anupalabdham paścāt upalabhyate tat kim ūpajātaviśeṣam utānupajātaviśeṣam iti ।
yadi viśeṣopajananāt paścāt upalabhyate vyāhatam bhavati ।
athānupajātaviśeṣam kasmāt prāk na upalabhyate iti vaktavyam satkāryavādābhyupagame ca visphūrjatā api na viśeṣopajanaḥ śakyaḥ pratipādayitum ।
na ca viśeṣopajanapratyākhyāne vastunaḥ upalabdhyanupalabdhibhedaviṣayatvam śakyam avagamayitum ।
karmanimitte tu sarge dṛśyadarśanārtham bhūtāni śarīram puruṣaguṇapreritāni ārabhante iti yuktam ।
na hi anutpanne śarīre draṣṭā nirāyatanaḥ dṛśyam paśyati iti ।

apare tu adṛṣṭam paramāṇuguṇam varṇayanti teṣām api punas tatprasaṅgaḥ apavargaḥ iti paramāṇuguṇasya adṛṣṭasya śarīrotpattinimittatvāt punas tatprasaṅgaḥ apavargaḥ iti ।

paramāṇavaḥ svakāt adṛṣṭāt saṃhanyante ।
saṃhatāḥ ca dvyaṇukādinā prakrameṇa śarīram utpādayanti ।
tad manaḥ svaguṇāt adṛṣṭāt upasarpati iti ।
upasarpaṇahetoḥ adṛṣṭasya nityatvāt kimkṛtam apasarpaṇam iti ।
karmāśayakṣaye tu karmāśayāntarād apasarpaṇam iti yuktam prāyaṇam ।
ubhayahetuḥ manovṛttiḥ adṛṣṭaḥ bhaviṣyati iti na yuktam ekasya jīvanaprāyaṇahetutvānupapatteḥ ।

nityatvaprasaṅgaḥ iti prāyaṇānupapattim brūmaḥ ।
tad idam uktam upasarpaṇahetoḥ adṛṣṭasya nityatvāt apasarpaṇahetoḥ cādṛṣṭasyābhāvāt ।
yādṛcchike tu prāyaṇe prāyaṇabhedaḥ na syāt ।

"aṇuśyāmatānityatvavad etat syāt" iti parihāram varṇayanti ।
yathā kilāṇau śyāmatā nityā atha ca agnisaṃyogena pratiṣidhyate evam aṇumanasoḥ adṛṣṭaḥ samyagjñānena pratiṣetsyate iti ।

etat ca nākṛtābhyāgamaprasaṅgāt iti anupapannapramāṇasyābhyupagamaḥ akṛtābhyupagamaḥ iti sūtrārthaḥ ।
yathāśruti vā sūtrārthaḥ ।
akṛtasya karmaṇaḥ upabhogaprasaṅgāt iti ।
etat ca vistareṇa uktam bhāṣye iti ।

	ātmā śarīraṃ karaṇam artho buddhir manas tathā /
	yad yathā vastutattvena tat tathehopapāditam //

manasaḥ anantaram pravṛttiḥ avasaraprāptā parīkṣitavyā iti ataḥ āha ।
"pravṛttir yathoktā" pravṛttiḥ yathoktā tathā parīkṣitavyā iti arthaḥ sūtrasya ।
kim punaḥ pravṛtteḥ parīkṣitavyam iti ।
yāvat dharmādharmāśrayam parīkṣitam sarvā sā pravṛtteḥ parīkṣā ।
tatra pravṛttiḥ dvayī bhavati kāraṇarūpā kāryarūpā ca ।
tatra kāraṇarūpā pravṛttiḥ vāgbuddhiśarīrārambhaḥ iti ।
kāryarūpā dharmādharmasamākhyā duḥkhādisūtre varṇitā ।
tatra kāraṇarūpāyāḥ pravṛtteḥ viṃśatidhā bhedaḥ ।
kāryarūpā tu pravṛttiḥ ekadravyābhyudayasya pratiniyamāt avasthitā vyāpakakālasya niyamāt ātmasamavāyāt guṇabhūtā anityā prāyaṇādidarśanāt ।
tad uktam vipacyamānakarmāśayaprakṣaye prāyaṇam iti ।
janmanaḥ kāraṇam pūrvakṛtaphalānubandhāt tadutpattiḥ iti ।
saṃsārāpavargahetubhūta tadbhāve saṃsāraḥ tadabhāve apavargaḥ iti evam ādi uktam ।

pravṛttyanantarāḥ tarhi doṣāḥ iti abhidhīyantām ity ataḥ āha "tathā doṣāḥ ।"
uktāḥ iti ।
buddhisamānāśrayatvāt ātmaguṇāḥ ।
saṃsārasyānāditvāt anādinā prabandhena pravartante samyagjñānāt ca mithyājñānanivṛttau nivartante iti utpādanirodhadharmakāḥ ।
kāryatve sati asmadādīndriyāntarapratyakṣatvāt acākṣuṣapratyakṣatvāt ca guṇāḥ ।

pravartanālakṣaṇāḥ doṣāḥ iti uktam ।
tathā ca mānādayaḥ pravartayanti iti lakṣaṇasāmyāt te api upasaṃkhyeyāḥ iti ।
na upasaṃkhyāynate saṃgṛhītatvāt ।
kena saṃgrahaḥ ।
pravartanālakṣaṇāḥ doṣāḥ iti anena eva ।
"tattrairāśyaṃ rāgadveṣamohārthāntarabhāvāt ।"
teṣām tu lakṣaṇena saṃgṛhītānām tatrairāśyam rāgadveṣamohārthāntarabhāvāt ।
teṣām doṣāṇām trayaḥ rāśayaḥ trayaḥ pakṣāḥ sambhavanti rāgapakṣaḥ dveṣapakṣaḥ mohapakṣaḥ iti ।
tatra rāgapakṣaḥ kāmaḥ matsaraḥ spṛhā tṛṣṇā lobhaḥ iti ।
dveṣapakṣaḥ krodhaḥ īrṣyā asūyā drohaḥ amarṣaḥ iti ।
mohapakṣaḥ mithyājñānam vicikitsā mānaḥ prasādaḥ iti ।

kāmaḥ matsaraḥ iti evam ādi kim paryāyavacanam āho arthāntarabhāvaḥ iti ।
kiṃ cātaḥ ।
yadi paryāyavacanam trayaḥ rāśayaḥ iti na yuktam ।
na hi paryāyaśabdeṣu rāśitvam sambhavati ।
na hi indraśakrapurandaraśabdānām rāśyarthaḥ kaḥ cit asti ।
arthāntarabhāvaḥ tadā viśeṣaḥ vācyaḥ iti ।
arthāntarabhāvaḥ iti brūmaḥ ।
tatra kāmaḥ strīgataḥ abhilāṣaḥ ।
yā strīgatā prārthanā sā kāmaḥ iti ।
evaṃ ca āhuḥ nākāmayamānaḥ maṇḍayate iti ।
akṣīyamāṇavastvaparityāgecchā matsaraḥ ।
yad vastu dīyamānam upabhujyamānam vā na kṣīyate tadaparityāgecchā sā matsaraḥ iti ।
yathā rājakīyodapānāt mā udakam pā iti ।
avastvādānecchā spṛhā ।
yad vastu svam na bhavati tasya yā āditsā sā spṛhā ।
punarbhavapratisandhānahetubhūtā tṛṣṇā ।
yā punarbhavaprārthanā sā tṛṣṇā iti ।
pramāṇaviruddhaparadravyādānecchā lobhaḥ ।
pramāṇaviruddham paradravyādānam kurvāṇaḥ lubdhaḥ iti ucyate iti ।
eṣām ca sāmānyam rāgaḥ ।
sāmānyena viśeṣaḥ saṃgṛhītaḥ iti ।

śarīrendriyādhiṣṭhānavaikṛtyahetuḥ krodhaḥ ।
saṃjāte yasmin śarīrendriyādhiṣṭhānāni vikṛtāni bhavanti sa krodhaḥ iti ।
sādhāraṇe vastuni parābhiniveśapratiṣedhecchā īrṣyā ।
yad aparigṛhītam sādhāraṇam vastu tasmin yaḥ parābhiniveśapratiṣedhābhiprāyaḥ sā īrṣyā ।
paraguṇākṣamatā asūyā ।
yā paraguṇān śrutvā akṣamatā upajāyate sā asūyā ।
parāpakārecchā drohaḥ ।
aśaktasya yā param prati apacikīrṣā sā drohaḥ ।
apakārāsahiṣṇutā amarṣaḥ ।
yā kṛtāpakārasyāsahiṣṇutā so 'marṣaḥ ।
asya ca dveṣaḥ sāmānyam tena saṃgrahaḥ ।

viparyayajñānam mithyājñānam ।
atasmin tad iti pratyayaḥ viparyayaḥ iti ।
saṃśayaḥ vicikitsā kim svid iti ।
vidyamānāvidyamānaguṇādhyāropeṇa ātmotkarṣapratyayaḥ mānaḥ āho aham asmi iti yathā ।
śaktasya kartavyākaraṇam pramādaḥ ।
yaḥ śaktaḥ svakartavyam na karoti sa pramādaḥ iti ।
asya ca sāmānyam mohaḥ ।
tena saṃgrahaḥ iti ।
ataḥ trairāśyāt na upasaṃkhyāyante iti ।

kutaḥ etat ।
lokataḥ tadadhigateḥ ।
lokataḥ ete kāmādayaḥ evambhūteṣu abhiprāyeṣu prayujyante ।
nābhiprāyamātre ।
na hi bhikṣām prārthayamānaḥ kāmayate iti bhavati ।
lakṣaṇasya tarhi abhedāt tritvam anupapannam ekam rāgadveṣamohāḥ lakṣaṇābhedāt rāgabhedavat iti ।
nānupapannam rāgadveṣamohārthāntarabhāvāt ।
sati api lakṣaṇasyābhede āntargaṇikam bhedakam lakṣaṇam asti ।
tad upapatteḥ tritvam ।
yathā rāgalakṣaṇena saṃgṛhītānām kāmādīnām iti ।
na ca sāmānyam ekatve kāraṇam ।
sāmānyasya evābhāvaḥ syāt yadi rāgadveṣamohānām ekatvam syāt ।
samānam etad lakṣaṇam iti etad eva na syāt iti na hi ekasya sāmānyam ।

kim punar āntargaṇikam lakṣaṇam iti ।
saktilakṣaṇaḥ rāgaḥ ।
yaḥ viṣayeṣu abhiṣvaṅgaḥ sa rāgaḥ ।
amarṣalakṣaṇaḥ dveṣaḥ ।
asahiṣṇutā duḥkhasya duḥkhasādhanānām vā iti dveṣaḥ ।
mithyāpratipattilakṣaṇaḥ mohaḥ ।
yathā avasthite padārthe atathābhāvapratipattiḥ yā ।
etat ca rāgadveṣamohānām vyavacchedakam lakṣaṇam ātmapratyakṣam iti ।

ekam rāgadveṣamohāḥ ekapratyanīkatvāt vibhāgavat iti ।
yathā vibhāgaḥ ekena eva saṃyogena virudhyamānaḥ ekaḥ bhavati tathā tattvajñānena ekena virudhyante rāgādayaḥ ।
tasmāt ekam rāgādayaḥ iti ।

ekapratyanīkāḥ ca rūpādayaḥ ekāgnisaṃyogavirodhinaḥ ।
na ca eṣām ekatvam iti anaikāntikam ।
ekayonitvāt ekam rāgādayaḥ śabdavat iti api anena eva pratyuktam ।
ekayonayaḥ rūpādayaḥ na ca eṣām ekatvam iti ।

sati cārthāntarabhāve ।
"teṣāṃ mohaḥ pāpīyān nāmūḍhasyetarotpatteḥ ।"
teṣām mohaḥ pāpīyān ।
pāpatamaḥ pāpiṣṭhaḥ iti vā prāpte dvau dvau abhipretya pāpīyān iti ucyate ।
rāgamohayoḥ mohaḥ pāpīyān ।
dveṣamohayoḥ mohaḥ pāpīyān iti ।
kasmāt ।
nāmūḍhasya itarotpatteḥ ।
nāmūḍhasya itarau bhavataḥ ।
mūḍhaḥ kupyati mūḍhaḥ rajyate mūḍhaḥ muhyati iti ।
tattvajñānāt ca mohanivṛttau rāgādinivṛttiḥ iti ekapratyanīkatā ।
yasmāt tattvajñānāt nivṛtte mohe na rāgadveṣau bhavataḥ ataḥ ekapratyanīkatā ।
na punar ekatvāt iti ।
evam ca kṛtvā duḥkhādīnām uttarottarāpāye tadanantarābhāvāt apavargaḥ iti sidhyati ।

prāptaḥ tarhi "nimittanaimittikabhāvād arthāntarabhāvo doṣebhyaḥ ।"
adoṣaḥ mohaḥ doṣanimittatvāt rūpādivat iti ।

na atra kāryakāraṇabhāvena padārthānām tathābhāvaḥ atathābhāvaḥ vā sidhyati kim tu lakṣaṇasyābhedāt iti ।
doṣalakṣaṇam ca mohe asti iti doṣaḥ mohaḥ ।

tulyajātīyāyām anekavidhavikalpaḥ nimittanaimittikabhāvaḥ dṛṣṭaḥ iti ।
yathā buddhir buddhyantarasya nimittam tulyajātīyā ca iti ।
turyādayaḥ dravyasya nimittam dravyajātīyāḥ "nodanābhighātasaṃyuktasaṃyogāḥ saṃskāraḥ ca guṇāḥ" iti ।

parīkṣitāḥ doṣāḥ ।
doṣānantaram pretyabhāvaḥ ।
tasyāsiddhir ātmanaḥ nityatvāt ।
nityaḥ ātmā ।
na jāyate na mriyate ।
ubhayam ca pretyabhāvaḥ mṛtvā punarjanma ।
tatrāyam siddhārthānuvādaḥ ।
"ātmanityatve pretyabhāvasiddhiḥ ।"
nityaḥ san ātmā praiti jāyate ca iti ।
kim uktam bhavati mriyate iti ।
pūrvotpannābhiḥ śarīrendriyabuddhivedanābhiḥ viyujyate iti ।
kim ca uktam bhavati jāyate iti ।
apūrvābhiḥ nikāyaviśiṣṭābhiḥ śarīrendriyabuddhivedanābhiḥ sambadhyate iti ।
na punarjanmamaraṇe ātmanaḥ utpādanirodhau nityatvāt ātmanaḥ ।
nityaḥ ātmety etatpūrvābhyastasūtre pratipāditam ।
yasya punar ātmanaḥ utpādanirodhau janmamaraṇe tasyākṛtābhyāgamakṛtanāśadoṣaprasaṅgaḥ iti uktam "śarīradāhe pātakābhāvāt" iti sūtram varṇayadbhiḥ ।

katham utpattiḥ iti cet ।
kiṃdharmakāt kāraṇāt idam śarīrendriyamahābhūtādi vyaktam utpadyate iti ।
"vyaktād vyaktānāṃ pratyakṣaprāmāṇyāt ।"
kim punar vyaktam ।
upalabdhilakṣaṇaprāptam rūpādiyuktam dravyam ।
tatsāmānyāt paramāṇulakṣaṇam api pṛthivyādikāraṇam vyaktam iti ucyate ।
kim punaḥ sāmānyam ।
rūpādiyogaḥ ।
rūpādisāmānyāt paramāṇavaḥ api vyaktāḥ iti ucyante ।

rūpādiyuktebhyaḥ paramāṇubhyaḥ ghaṭādi gavādi vyaktam utpadyate iti ।
kaḥ punar atra nyāyaḥ ।
pratyakṣaprāmāṇyāt dṛṣṭā rūpādimadbhyaḥ rūpādimatām utpattiḥ iti ।
nānekāntāt ।
nāyam ekāntaḥ rūpādimadbhyaḥ rūpādimataḥ utpattiḥ iti arūpāt api saṃyogāt rūpādimat utpadyamānam ghaṭādi gavādi dṛṣṭam iti ।
na sūtrārthāparijñānāt ।
nāyam sūtrārthaḥ rūpādimat rūpādimataḥ eva utpadyate iti ।
api tu rūpādimatsāmagrīpūrvakam gavādi vyaktam iti sūtrārthaḥ ।
evam ca sati nānekāntaḥ asti ।
na hi arūpāyāḥ sāmagryāḥ rūpādimat kāryam iti ।

sajātīyāt sajātīyam utpadyate iti matvā pratiṣedhaḥ ।
na sūtrārthāparijñānāt iti ।
na brūmaḥ sarvam sarvasya kāraṇam iti yaḥ ca sarvam sarvasya kāraṇatvenābhyupeyāt sa evam pratyavastheyaḥ na ghaṭāt ghaṭaḥ utpadyamānaḥ dṛṣṭaḥ iti ।

api tu "vyaktād ghaṭaniṣpatter apratiṣedhaḥ ।"
yad api ghaṭādikam vyaktam utpadyate tad api vyaktāt eva kapālādeḥ ।
vyaktāt ca utpadyamānam ghaṭādi na kimcit bādhyate iti ।
rūpādimatsāmagrīpūrvakam gavādi vyaktam "darśanasparśanābhyām ekārthagrahaṇāt" ghaṭavat iti ।
śabdavat vā vaidharmyeṇa ।
tad etat tattvam ।

ataḥ param prāvādukānām darśanāni upanyasya kāni cit pratiṣidhyante kāni cit abhyanujñāyante iti ।
tatra tāvat "abhāvād bhāvotpattir nānupamṛdya prādurbhāvāt ।"
abhāvād bhāvaḥ jāyate iti kasya cit darśanam ।
tatra ca nyāyam bruvate nānupamṛdya prādurbhāvāt iti ।
na kilāvinaṣṭe kāraṇe kāryam utpadyate iti ।
yathā bījavināśottaram aṅkuraḥ prādurbhavati ।
yadi ca bījavināśaḥ aṅkurakāraṇam nābhaviṣyat avinaṣṭe api bīje 'ṅkuraḥ abhaviṣyat ।
na ca evam asti ।
tasmāt bījavināśaḥ aṅkurakāraṇam iti ।

upamṛdya prādurbhavati iti vyāghātaḥ ।
yad upamṛdnāti tad asti ।
na hi asat upamardakāraṇam iti ।
yat ca prādurbhavati tad nāsti na hi sat utpadyate iti ।
tad idam upamṛdnāti prādurbhavati ca iti vyāhatam ucyate ।
kaḥ vyāghātaḥ ।
sahāsambhavaḥ ।
yadi upamṛdnāti na jāyate ।
atha jāyate na upamṛdnāti ।

atīte anāgate ca kārakaśabdāḥ prayujyamānāḥ dṛṣṭāḥ ।
atīte tāvat bhinnaṃ kumbham anuśocati bhinnasya kumbhasya kapālāni abhūt kumbhaḥ iti ।
anāgate api putraḥ janiṣyate janiṣyamāṇam putram abhinandati janiṣyamāṇasya putrasya nāma karoti iti ।

ajātāḥ putrāḥ sthaviraṃ tāpayanti iti bahulam prayogāḥ bhāktāḥ ।
evam ayam prādurbhaviṣyan aṅkuraḥ upamṛdnāti iti ucyate ।
kaḥ punar upamardārthaḥ ।
ānantaryasāmarthyāt anantarotpattyarthaḥ ।
yasmāt bījopamardāt anantaram ayam prādurbhavati iti ।
atra utkam vyāghātāt iti ।
nājātena upamardaḥ na upamardasamarthaḥ jāyate iti ।
yad api idam ucyate atīte ca anāgate ca kārakaśabdāḥ prayujyante iti na prayogaḥ vāryate ।
api tu asataḥ kāraṇāt utpattiḥ na yuktā iti ।
kārakaśabdānām ca traikālikaḥ prayogaḥ ।
tad uktam prāmāṇyasāmānyacintāyām vṛkṣaḥ tiṣṭhati iti yathā ।
yat punar etad ānantaryasāmarthyāt upamṛdya prādurbhavati iti ucyate iti na bījanāśaḥ aṅkurasya kāraṇam api tu vyāhatavyūhānām bījāvayavānām pūrvavyūhanivṛttau vyūhāntaram utpadyate iti vyūhāntarāt aṅkuraḥ āvirbhavati iti ।
na cāvinaṣṭe pūrvavyūhe vyūhāntareṇa śakyate bhavitum iti ānantaryam prādurbhāvārthaḥ ।
evam ca bījopādānam yuktam iti ।

asya cārthasya jñāpanārtham sūtram "na vinaṣṭebhyo 'niṣpatteḥ ।"
iti ।
na hi bījavināśaḥ aṅkurasya kāraṇam api tu bījāvayavāḥ pūrvavyūhaparityāgena iti arthaḥ sūtrasya ।

pūrvam bījavināśaḥ paścāt aṅkurotpattiḥ iti sūtrārthaḥ ।
abhāvaḥ cet aṅkurotpattikāraṇam syāt sarvam sarvasmāt utpadyeta abhāvasya nirviśeṣatvāt ।
na hi śālibīje vinaṣṭe kā cit anvayaśaktiḥ asti ।
ananvitam ca kāryam sarvābhiḥ śaktibhiḥ utpadyeta ।
anvitam tu dṛṣṭam ।
tasmāt nābhāvaḥ kāraṇam iti sūtrārthaḥ ।

aparaḥ idānīm āha "īśvaraḥ kāraṇaṃ puruṣakarmāphalyadarśanāt ।"
puruṣaḥ ayam samīhamānaḥ nāvaśyam samīhāphalam āpnoti ।
tena avagamyate parādhīnam puruṣasya karmaphalāvadhānam iti ।
nirapekṣaḥ cet puruṣaḥ karmaphalabhoge samarthaḥ syāt ।
na kasya cit aphalā kriyā bhavet ।
na kaḥ cit duḥkham kuryāt iti ।
ubhayam ca dṛṣṭam ।
tasmāt īśvaraḥ kāraṇam iti ।

"na puruṣakarmābhāve phalāniṣpatteḥ" iti ।
īśvaraḥ kāraṇam bhavet ।
puruṣakarmāntareṇa pi sukhaduḥkhopabhogaḥ bhavet ।
tataḥ ca kriyāvilopaḥ anirmokṣaprasaṅgaḥ ca ।
īśvarasya ekarūpatvāt ekarūpā kriyā iti ।
atha īśvaraḥ kāraṇabhedānuvidhānena kāryam nirvartayati yad apekṣate tad na karoti iti prāptam ।
na hi kulālaḥ daṇḍādi karoti ।
evam karmādyapekṣaḥ cet īśvaraḥ jagadutpattikāraṇam syāt karmaṇi īśvaraḥ anīśvaraḥ syāt ।

na brūmaḥ karmādyanapekṣaḥ īśvaraḥ kāraṇam iti ।
api tu puruṣakarma īśvaraḥ anugṛhṇāti ।
kaḥ anugrahārthaḥ ।
yad yathābhūtam yasya ca yadā paripākakālaḥ tat tathā tadā ca viniyuṅkte iti ।
yaḥ punar īśvaram karmānapekṣam kāraṇatvena pratipadyate tasyānirmokṣatvādidoṣaḥ ।
sāpekṣe tu īśvare yathoktaḥ na doṣaḥ ।
śeṣam bhāṣye ।

tadkāritatvāt iti evam bruvatā nimittakāraṇam īśvaraḥ iti upagatam bhavati ।
yat ca nimittam tad itarayoḥ samavāyikāraṇāsamavāyikāraṇayoḥ anugrāhakam ।
yathā turyādi tantūnām tatsaṃyogānām ca iti ।
īśvaraḥ cet jagataḥ nimittam yaj jagataḥ sākṣāt upādānakāraṇam tat kim ।
uktam pṛthivyādi paramasūkṣmaṃ paramāṇusaṃjñitam vyaktam kāraṇam iti ।

vyaktakāraṇābhyupagame ca sati nimittaviśeṣavipratipattau īśvaraprakriyā yasmāt nimittakāraṇe vipratipadyante ke cit kālaṃ ke cit īśvaram ke cit prakṛtam iti ।
tad evam nimittaviśeṣavipratipattau kim nyāyam iti ।
īśvaraḥ eva nyāyam ।
tatra hi pramāṇāni avighātena pravartante iti ।

astitvāsiddhiḥ iti cet ।
atha manyase siddhe īśvarasyāstitve kāraṇāntaranirākaraṇam nimittakāraṇabhāvaḥ ca siddhyet ।
tat tu asiddham ।
tasmāt ayuktam etad iti ।
nātaḥ eva tadupapatteḥ ।
yena eva nyāyena īśvarasya kāraṇatvam sidhyati tena evāstitvam iti ।
na hi avidyamānam kāraṇam iti ।
kaḥ punar īśvarasya kāraṇatve nyāyaḥ ।
ayam nyāyaḥ abhidhīyate ।
pradhānaparamāṇukarmāṇi prāk pravṛtteḥ buddhimatkāraṇādhiṣṭhitāni pravartante acetanatvāt vāsyādivat iti ।
yathā vāsyādi buddhimatā takṣṇā adhiṣṭhitam acetanatvāt pravartate tathā pradhānaparamāṇukarmāṇi acetanāni pravartante ।
tasmāt tāni api buddhimatkāraṇādhiṣṭhitāni iti ।

tatra pradhānakāraṇikāḥ tāvat puruṣārtham adhiṣṭhāyakam pradhānasya varṇayanti ।
puruṣārthena prayuktam pradhānam pravartate iti ।
puruṣārthaḥ ca dvedhā bhavati śabdādyupalabdhiḥ guṇapuruṣāntaradarśanam ca iti ।
tad ubhayam pradhānapravṛttim vinā na bhavati iti ।
na prāk pravṛtteḥ tadabhāvāt ।
yāvat pradhānam mahadādibhāvena na pariṇamate tāvan na śabdādyupalabdhiḥ asti ।
na guṇapuruṣāntaropalabdhiḥ iti hetvabhāvāt pradhānapravṛttiḥ ayuktā ।
athāsti nāsadātmānam lambhate na san nirudhyate iti ।
evam ca sati vidyamānaḥ puruṣārthaḥ pradhānam pravartayati iti na puruṣārthāya pradhānasya pravṛttiḥ ।
na hi loke yad yasya bhavati sa tadartham punar yatate iti ।
satatam ca pravṛttiḥ prāpnoti kāraṇasya sannihitatvāt ।
puruṣārthaḥ pravṛtteḥ kāraṇam iti puruṣārthasya nityatvāt satatam pravṛttyā bhavitavyam iti ।
atha vidyamānaḥ api na pravartayati na tarhi puruṣārthaḥ kāraṇam iti ।
yasyābhāvāt pradhānam na pravartate yasya ca bhāvāt pravartate tat kāraṇam iti ।
atha vidyamānaḥ pratibandhāt na pravartayati pratibandhāpagamasyāśakyatvāt satatam apravṛttiḥ ।
ya tat pratibandhakāraṇam puruṣārthasya tasyāpagamaḥ kartum aśakyaḥ na tadātmānam jahāti iti pratibandhakasya ca nityatvāt nityam apravṛttyā bhavitavyam ।
yā ca bhavantaḥ sattvarajastamasāṃ sāmyāvasthām prakṛtim varṇayanti sā kutaḥ nivartate iti vaktavyam ।
na cānivṛttāyām sāmyāvasthāyām vaiṣamyeṇa śakyam bhavitum ।

athāṅgāṅgībhāvasyāniyamāt vaiṣamyam bhavati tatrāpi bhavantam paryanuyuñjmahe katham sāmyenāvasthitam adhikam hīnam vā bhavati nāpūrvopacayaḥ vidyate na pūrvahānam asti iti ।
yān ca śabdādīn prāganupalabdhasvarūpān puruṣaḥ upalabhate buddhiḥ upalambhayati iti te kim upajātaviśeṣāḥ utānupajātaviśeṣāḥ iti ।
yadi upajātaviśeṣāḥ upalabhyante iti vyāhatam bhavati nāsadātmānam labhate iti ।
athānupajātaviśeṣāḥ eva upalabhyate tathā api anivṛttaḥ vyāghātaḥ pradhānam puruṣārtham prati pravartayati iti ।
sa ayam pradhānavādaḥ yāvat yāvat vicāryate tāvat tāvat pramāṇavṛttam bādhate iti ।

ye api paramāṇūn puruṣakarmādhiṣṭhitān jagataḥ kāraṇatvena varṇayanti tān prati idam ucyate paramāṇavaḥ pravartante iti satatam pravṛttyā bhavitavyam ।
atha kālaviśeṣāpekṣāḥ pravartante pramāṇubhiḥ kālaḥ vyākhyātaḥ ।
yathā acetanatvāt paramāṇavaḥ buddhimantam adhiṣṭhātāram apekṣante tathā kālaḥ api iti na hi tatrācetanatvam nivartate iti ।
kṣīrādivat acetanasyāpi pravṛttiḥ iti cet ।
yathā apatyabharaṇārtham kṣīrādeḥ acetanasyāpi pravṛttiḥ evam paramāṇavaḥ acetanāḥ santaḥ puruṣārtham pravartiṣyante iti ।
tad na yuktam ।
sādhyasamatvāt ।
yathā eva paramāṇavaḥ svatantrāḥ pravartante iti sādhyam tathā kṣīrādyacetanam svatantram pravartate iti ।
yadi ca kṣīrādi svatantram pravarteta mṛteṣu api pūrvavat pravarteta ।
na tu pravartate ।
ataḥ avagamyate buddhimatkāraṇādhiṣṭhitam tad api ।
na cāyam hetuḥ ।
tasmāt na pravartate ।
evam yāvat yāvat acetanam pravartate sarvam tat buddhimatkāraṇādhiṣṭhitam iti ।

ayam aparaḥ hetuḥ ।
buddhimatkāraṇādhiṣṭhitam mahābhūtādi vyaktam iti sukhaduḥkhādinimittam bhavati rūpādimattvāt turyādivat iti ।
dharmādharmau buddhimatkāraṇādhiṣṭhitau puruṣasyopabhogam kurutaḥ karaṇatvāt vāsyādivat iti ।
ātmā evādhiṣṭhātā dharmādharmayor bhaviṣyati iti cet ।
yasya tau dharmādharmau sa evādhiṣṭhātā bhaviṣyati iti na yuktam ।
prāk kāyakaraṇotpatteḥ tadasambhavāt ।
yāvat kāyakaraṇasaṅghātaḥ na upajāyate puruṣasya tāvat ayam ajñaḥ upasandhātāpi upalabhyān api tāvat rūpādīn na upalabhate kutaḥ anupalabhyau dharmādharmau upalapsyate iti ।
yadi ca puruṣaḥ svatantraḥ pravartate na duḥkham kuryāt ।
na hi kaḥ cit ātmanaḥ duḥkham icchati iti ।
yaḥ ca ātmanaḥ aṅgopaghātam śiraschedādi vā karoti so 'pi tadvaikalye prāyaṇe vā hitabuddhiḥ pravartate iti ।

yadi punar dharmādharmābhyām evādhiṣṭhitāḥ paramāṇavaḥ pravarteran na yuktam idam acetanatvāt ।
na hi kim cit acetanam svatantram adhiṣṭhāyakam dṛṣṭam iti ।
abhyupagamyāpi brūmaḥ dharmādharmayoḥ paramāṇuṣu vṛttisāmarthyam na karaṇasya kevalasya kiryānivṛttau asāmarthyāt ।
na hi karaṇam kevalam kriyām nirvartayat upalabhyate ।

atha paramāṇvapekṣābhyām dharmādharmābhyām kriyā janyate etad api na yuktam adṛṣṭatvāt ।
na hi karmakaraṇābhyām kriyām janyamānām kva cit api paśyāmaḥ iti ātmā kartā bhaviṣyati iti ।
uktam etad ajñatvāt iti ।
akāraṇotpattiḥ bhaviṣyati iti na yuktam adṛṣṭatvāt iti ।
na cānyā gatiḥ asti ।
tasmāt buddhimatkāraṇādhiṣṭhitāḥ paramāṇavaḥ karmāṇi ca pravartante iti ।

kriyānāveśāt akāraṇam iti cet atha manyase ye khalu kartāraḥ bhavanti te kriyāviṣṭhāḥ dṛṣṭāḥ kulālādayaḥ iti kriyārahitaḥ ca īśvaraḥ ।
tasmāt akāraṇam iti ।
na vikalpānupapatteḥ ।
īśvaraḥ niṣkriyaḥ iti kām kriyām adhikṛtya ucyate ।
dvayī hi naḥ śāstre kriyā utkṣepaṇādikā ca ākhyātaśabdavācyā ca ।
yadi ākhyātaśabdavācyām adhikṛtya ucyate tadā asiddhaḥ hetuḥ svātantryābhyupagamāt ।
svātantryam hi bhagavati nityam asti ।
kim punaḥ svātantryam ।
anyakārakāprayojyatvam itarakārakāprayoktṛtvam ca ।
tad uktam kārakāṇi varṇayadbhiḥ iti ।
atha utkṣepaṇādikām adhikṛtya ucyate niṣkriyaḥ iti tadā anekāntaḥ ।
kriyāvat ca kāraṇam dṛṣṭam niṣkriyam ca iti ।
kadā cit dravyāṇi uparatakriyāṇi dravyam ārabhante ।
saṃyogāt nivṛtte karmaṇi saṃyogopakaraṇāni dravyāṇi dravyam ārabhante iti niṣkriyāṇām ārambhaḥ ।
yadā ca yugapad bahūni dravyāṇi saṃhanyante tadā asādhāraṇakāryavyāvṛttebhyaḥ saṃyogebhyaḥ ekam eva dravyam utpadyate ।
ekāvayavavibhāge tu dravyanivṛttau śeṣāṇi dravyāntarāṇi dravyam ārabhante iti niṣkriyāṇām ārambhaḥ ।
kāni cit punaḥ kriyāvantyārabhante ।
tad yathā anyatarakarmajāt saṃyogāt nivṛtte karmaṇi itarasmin dravye karmanivṛttisamakālam eva dravyam utpadyate tadā kriyāvatā dravyeṇa kriyāvatām ārambhaḥ ।
virodhaḥ ca utkṣepaṇādikāyāḥ kriyāyāḥ anabhyupagamāt iti ।

na kāraṇam īśvaraḥ vikalpānupapatteḥ ।
kartā cet īśvaraḥ kim sāpekṣaḥ karoti uta nirapekṣaḥ iti ।
kim cātaḥ ।
yadi sāpekṣaḥ yad apekṣate tasyākartā iti ।
evam anyatrāpi prasaṅgaḥ ।
tad api sādhanam yena karoti tasyākartā iti ।
athāyam kim cit anapekṣya karoti tadvat anyatrāpi prasaṅgaḥ ।
athāyam sarvam anapekṣaḥ karoti evam api puruṣakarmāphalam prasajyate anirmokṣaḥ ca ।
yaḥ cākarmanimitte sarge doṣaḥ sa ihāpi prasajyate iti ।
nirapekṣakartṛtvasyānabhyupagamāt dharmādharmavaiphalyādidoṣaḥ nāsti ।
na cākarmanimitte sarge doṣaḥ iti ।
yena karoti na tasyākartā iti cet ।
na anekāntāt ।
nāyam ekāntaḥ asti yena karoti sa tad na karoti iti ।
yathā anekaśilpaparyavadātaḥ puruṣaḥ karaṇāntaropādānaḥ vāsyādi karoti vāsyādyupādānaḥ daṇḍādi karoti tadupādānaḥ ghaṭādīn ।
na ca paryāyakartṛtve sati kartṛtvam tathā īśvaraḥ api dharmādharmopādānaḥ śarīrasukhādikam ātmamanaḥsaṃyogaśuddhāśuddhābhisandhisādhanaḥ ca dharmādharmau sukhaduḥkhasmṛtyapekṣaḥ tatsādhanādyapekṣaḥ ca śuddham aśuddham cābhisandhim iti ।
yadā karoti tadā sādhanasyākartā iti cet atha manyase yadā ayam sādhyam kim cit vastu nirvartayati tadā yena sādhayati tasyākartā prasajyate iti ।
na etad evam ।
na brūmaḥ sarvān arthān ayam ekasmin kāle karoti iti api tu paryāyeṇa ।
paryāyakartṛtve cāyam adoṣaḥ ।
yadā ādau karoti tasyāsādhanotpattiḥ iti cet atha manyase yadi śarīrādikartṛtvam dharmādharmādyapekṣasyātha yadādau karoti katham tat ।
ādeḥ anabhyupagamāt acodyam ।
anādiḥ ayam saṃsāraḥ iti pratipāditam etat ।
dharmādharmasāphalyam ca evam ।
yadi cānādiḥ saṃsāraḥ sāpekṣaḥ kartā evam prāṇyantarasamavāyinām dharmādharmāṇām sāphalyam ।

athāyam īśvaraḥ kurvāṇaḥ kim artham karoti iti ।
loke hi ye kartāraḥ bhavanti te kim cit vastu uddiśya pravartante idam āpsyāmi idam hāsyāmi ca iti ।
na punar īśvarasya heyam asti duḥkhābhāvāt na upādeyam vaśitvāt ।

krīḍārtham iti eke ।
eke tāvad bruvate krīḍārtham īśvaraḥ sṛjati iti ।
nanu etad ayuktam ।
krīdā hi nāma ratyartham bhavati vinā krīdayā ratim avindatām ।
na ca ratyarthī bhagavān duḥkhābhāvāt iti uktam ।
duḥkhinaḥ ca sukhopagamārtham krīḍanti ।

vibhūtikhyāpanārtham iti apare ।
jagataḥ vaiśvarūpyam khyāpanīyam iti īśvaraḥ pravartate iti apare manyante ।
etad api tādṛg eva ।
na hi vibhūtikhyāpanena kaḥ cit atiśayaḥ labhyate na cāsyākhyāpanena kim cit hīyate iti ।

kim artham tarhi karoti ।
tatsvābhāvyāt pravartate iti aduṣṭam ।
yathā bhūmyādīni bhūtāni dhāraṇādikriyām tatsvābhāvyāt kurvanti tathā īśvaraḥ api tatsvābhāvyāt pravartate ।
pravṛttisvabhāvakam tattvam iti ।
tatsvābhāvyāt satatam pravṛttiḥ iti cet ।
atha manyase yadi pravṛttisvabhāvakam tat tattvam pravṛttinivṛttī na prāpnutaḥ ।
na hi pravṛttisvabhāvake tattve nivṛttiḥ yujyate iti krameṇa ca utpattiḥ na prāpnoti tattvasya ekarūpatvāt ।
idam idānīm bhavatu idam mā bhavatu iti etat na yuktam ।
na hi ekarūpāt kāraṇāt kāryabhedaḥ paśyāmaḥ iti ।
na eṣaḥ doṣaḥ buddhimattvaviśeṣaṇāt ।
buddhimattattvam iti etat pratipāditam ।
buddhimattayā ca viśiṣyamāṇam sāpekṣam ।
sāpekṣam ca na sarvam pravartate ।
na ca sarvam ekasmin kāle utpādayati yasya kāraṇasānnidhyam tad bhavati ।
yadāsannihitakāraṇam tad na bhavati iti ।
na ca sarvasya yugapat kāraṇasānnidhyam asti iti ataḥ sarvasya yugapadutpādaḥ na prasaktaḥ ।
sa khalu pravartamānaḥ dharmādharmayoḥ paripākakālam apekṣate kāraṇāntarotpādam tadbhāginām ca sattvānām tatra sannidhānam tadbhāgisattvadharmādharmaparipākam ca tad apratibandham ca iti ।

yat tad īśvarasyāiśvaryam kim tad nityam anityam vā iti ।
yadi anityam tasya kāraṇam vaktavyam ।
yasya cānityam aiśvaryam tasya kāraṇtaḥ bhavati aṇimādeḥ ।
evam anyeṣām api iti anekaḥ īśvaraḥ prasajyate ।
athānekatve kim bādhyate iti ।
ekasmin vastuni vyāhatakāmayor īśvarayoḥ pravṛttiḥ na prāpnoti ।
atha ekam itaraḥ atiśete yaḥ atiśete sa īśvaraḥ na itaraḥ iti ।
atha nityam aiśvaryam dharmavaiyarthyam ।
na tad dharmāt bhavati iti ।
nityam iti brūmaḥ ।
na ca dharmavaiyarthyam doṣaḥ tasya eva ।
yaḥ dharmaḥ sa īśvare ।
nāsau tatrāiśvaryam karoti ।
kim tu pratyātmavṛttīn dharmādharmasannicayān anugṛhṇāti ।
na ca īśvare dharmaḥ asti iti acodyam etat ।

tatsvabhāvānavadhāraṇāt sandehaḥ īśvaraḥ kim dravyam āho guṇādīnām anyatamaḥ iti ।
dravyam buddhiguṇatvād dravyāntaravat iti ।
buddhimattvāt tarhi ātmāntaram iti ।

nātmāntaram guṇabhedāt ।
yathā guṇabhede sati pṛthivyādayaḥ na ātmānaḥ tathā guṇabhinnaḥ īśvaraḥ ।
tasmāt asau api na ātmā iti ।

kaḥ punar asya guṇabhedaḥ ।
eke tāvat bruvate dharmajñānavairāgyaiśvaryāṇyatiśayavanti tasmin iti ।
nityatvam atiśayaḥ ।
etat tu na buddhyāmahe yathā buddhimattāyām īśvarasya pramāṇasadbhāvaḥ na evam dharmādinityatve pramāṇam asti ।
na cāprāmāṇikam pratipattum śakyam iti ।
atiśayaḥ tu buddhinityatvam guṇabhedaḥ ।
tatra hi nityā buddhiḥ saṃkhyādayaḥ ca sāmānyaguṇāḥ ।
ṣaḍguṇaḥ ākāśavat īśvaraḥ iti ।

athāsya buddhinityatve kim pramāṇam iti ।
nanu idam eva ।
buddhimatkāraṇādhiṣṭhitāḥ paramāṇavaḥ pravartante iti ।
buddhimattāyām etat sādhanam sā punar nityā iti etat kutaḥ ।
pratyarthaniyamāsambhavāt ।
ye khalu pratyarthaniyatāḥ buddhibhedāḥ te śarīrādikāraṇasannidhāne sati bhavanti ।
na tu iyam pratyarthaniyatā yugapadanekakāryotpattidarśanāt ।
tad yathā sthāvarabhedasyānekasya yugapadutpādaḥ iti ।
sa ca pratyarthaniyateṣu buddhibhedeṣu īsvarasya na yuktaḥ saṃkhyāparimāṇapṛthaktvasaṃyogavibhāgabuddhayaḥ eva tasya guṇāḥ ।

atha buddhimattayā īśvarasya śarīrayogam api pratipadyate ।
tenāpi pratipadyamānena śarīrādayaḥ nityāḥ anityāḥ vā avaśyam eṣitavyāḥ ।
yadi anityāḥ dharmādharmasadbhāvaḥ api abhyupeyaḥ ।
tadabhyupagame ca tattantratvāt īśvaraḥ na īśvaraḥ syāt ।
atha nityāni śarīrādīni kalpayasi evam api dṛṣṭaviparītam kalpitam bhavati ।
dṛṣṭaviparyayam pratipadyamānena varam buddheḥ eva nityatvam pratipattavyam iti ।

atha santānavartinīm anekām buddhimīśvare pratipadyeta ।
evam api na yugapadutpādaḥ sthāvarādīnām prāpnoti ।
atha tāḥ santānavartinyaḥ sarvārthābuddhayaḥ bhavanti iti ।
evam api dṛṣṭaviparītam kalpitam bhavati ।
evam ca kalpayatā buddhinityatvam eva pratipattavyam ।
etāvat ca etat syāt ।
nityā vā santānavartinī vā ।
santānavartinī iti na yuktā ।
yadi guṇabhedāt bhedaḥ yad abhinnaguṇam tad ekam prāpnoti ।
yathā dikkālau iti ।
nānekāntāt ।

guṇabhedāt nānātvam brūmaḥ ।
na punar guṇābhedāt ekatvam iti ।
tathā hi abhinnaguṇānām ghaṭādīnām nānātvam dṛṣṭam ।
dikkālayoḥ ca guṇabhede api kāryabhedān nānātvam iti ।
na ca buddhimattayā vinā īśvarasya jagadutpādaḥ ghaṭate iti ।
sā ca buddhiḥ sarvārthātītānāgatavartamānaviṣayā pratyakṣā na ānumānikī na āgamikī ca ।
na hi tatrānumānam na āgamaḥ iti ।

jñānanityatvāt ca na saṃskāraḥ ।
nityam vijñānam īśvarasya iti na tatra saṃskāraḥ vidyate iti saṃskārābhāvāt buddhinityatvāt ca na smṛtiḥ ।
smṛteḥ abhāvāt ca nānumānam ।

na duḥkham adharmasyābhāvāt ।
ataḥ eva na vairāgyam yatra duḥkham tatra vairāgyam iti ।
duḥkhābhāvāt na virajyate iti ।
ataḥ eva na dveṣaḥ duḥkhābhāvāt iti ।
icchā tu vidyate akliṣṭā avyāhatā sarvārtheṣu yathā buddhiḥ iti ।

atha kim ayam baddhaḥ muktaḥ iti ।
na baddhaḥ duḥkhābhāvāt eva ।
abaddhatvāt na muktaḥ iti ।
bandhavān mucyate na ca bhagavati bandhanam asti iti ।
ataḥ na muktaḥ ।

ātmāntarāṇām asambandhāt adhiṣṭhātṛtvam anupapannam iti cet ।
atha manyase prāṇyāntarasamavāyinaḥ ye dharmāḥ ca adharmāḥ ca ।
te na sākṣāt īśvareṇa sambadhyante ।
na pāramparyeṇa ।
na cāsaṃbaddham adhiṣṭhātum śakyate ।
na cānadhiṣṭhitayoḥ dharmādharmayoḥ pravṛttiḥ yuktā iti ।
tat ca nājasambandhopapatteḥ ।
ajaḥ sambandhaḥ ātmāntarāṇām iti eke icchanti ।
na ca etad iha pratiṣidhyate iti apratiṣedhāt upāttaḥ sa iti ।
te tu ajam sambandham pramāṇataḥ pratipādayanti vyāpakaiḥ ākāśādibhiḥ sambaddhaḥ īśvaraḥ mūrtimaddravyasambandhitvāt ghaṭavat iti ।
yathā ghaṭādi mūrtimatā ghaṭādinā sambandhitvena vyāpakaiḥ ākāśādibhiḥ sambandhi bhavati tathā īśvaraḥ api mūrtimatsambandhī iti ।
tasmāt ayam api vyāpakaiḥ ākāśādibhiḥ sambadhyate iti ।

sa punar ātmeśvarasambandhaḥ kim vyāpakaḥ avyāpakaḥ vā iti ।
arthābhāvāt avyākaraṇīyaḥ praśnaḥ ।
ātmeśvarasambandhaḥ asti iti etad eva śakyate vaktum ।
sa punar īśvarātmānau vyāpnoti na vyāpnoti iti na vyākriyate ।
ye api ajam saṃyogam na icchanti teṣām api aṇumanaḥsaṃyogopapatteḥ asti sambandhaḥ ।
yāni pratyātmamanāṃsi tāni sarvāṇi īśvarasambaddhāni iti ataḥ sambandhasambandhopapatteḥ ātmāntarāṇi adhitiṣṭhati iti yathā ātmahastasaṃyogaprayatnābhyām haste karma bhavati utpannakarmakaḥ hastaḥ sandaṃśādinā sambadhyate tatsambandhādayaḥpiṇḍādi adhitiṣṭhati iti ।
yadi tarhi sargādau īśvarasya kāraṇatve ayam nyāyaḥ abhidhīyate idānīm īśvaraḥ na kāraṇam iti prāptam ।
idānīm api sa eva nyāyaḥ ।
mṛtaśarīriṇām yau dharmādharmau tau buddhimatkāraṇādhiṣṭhitau iti samānaḥ nyāyaḥ ।
buddhimatkāraṇādhiṣṭhitāni svāsu svāsu dhāraṇādikriyāsu mahābhūtāni vāyvantāni pravartante acetanatvāt vāsyādivat iti ।
evam kāryatvāt tṛṇādīni pakṣīkṛtya darśanasparśanaviṣayatvāt iti vaktavyam ।
evam yatra yatra vipratipattiḥ kāryatvam ca yat tad anena eva nyāyenānena dṛṣṭāntena vāsyādinā pakṣayitvā sādhayitavyam iti ।
āgamāt ca ।
āgamaḥ cāsmin pakṣe śrūyate īśvarakāraṇe ।
yathā ।
	ajño jantur anīśo 'yam ātmanaḥ sukhaduḥkhayoḥ /
	īśvaraprerito gacchet svargaṃ vā svabhram eva vā //
	yadā sa devo jāgarti tadedam ceṣṭate jagat /
	yadā svapiti śāntātmā tadā sarvaṃ nimīlati //

aparaḥ idānīm āha "animittato bhāvotpattiḥ kaṇṭakataikṣṇyādidarśanāt ।"
yathā kaṇṭakasya taikṣṇyādi nimittam ca upādānavat ca tathā śarīrādisargaḥ api iti ।
tad idam dṛṣṭāntasūtram ।
kaḥ punar atra nyāyaḥ ।
animittaracanāviśeṣāḥ śarīrādayaḥ saṃsthānaviśeṣavattvāt kaṇṭakādivat iti ।
nānupalabhyamānanimittānām anumānataḥ nimittopalabdheḥ ।
yasya nimittam pratyakṣataḥ na upalabhyate tasyānumānataḥ nimittam pratyetavyam ।
kutaḥ ।
nimittavaddravyasāmānyāt ।
yāni khalu nimittavanti dravyāṇi saṃsthānaviśeṣavanti tāni ghaṭādīni ।
saṃsthānaviśeṣavat ca śarīram kaṇṭakādayaḥ ca ।
tasmāt te api nimittavantaḥ iti ।
uktam cātra ।
kim uktam ।
"pūrvakṛtaphalānubandhāt tadutpattiḥ" iti ।
na ca ubhayapakṣasampratipannam saṃsthānaviśeṣavat nirnimittam dṛṣṭam iti ।

apare tu "animittanimittatvān nānimittataḥ" iti parihāram varṇayanti ।
animittam eva nimittam ।
yataḥ ca utpattiḥ tad nimittam iti animittanimittatvāt nānimittataḥ utpattiḥ iti ।

etat ca na "nimittānimittayor arthāntarabhāvād apratiṣedhaḥ ।"
anyat nimittam anyat ca nimittapratyākhyānam ।
na ca pratyākhyānam eva pratyākhyeyam bhavati ।
nimittam iti arthābhyanujñā ।
animittam iti tasya pratiṣedhaḥ ।
abhyanujñāpratiṣedhayoḥ ca ekatvam ayuktam iti ।
sa khalu ayam vādaḥ akarmanimittaḥ śarīrasargaḥ iti etasmād na bhidyate iti ।
abhede tu tatpratiṣedhena eva pratiṣiddhaḥ boddhavyaḥ ।

kaṇṭakādīnām cānimittam janma iti bruvāṇaḥ praṣṭavyaḥ kim kaṇṭakādimātrasyānimittam janma uta sarvasya iti ।
yadi kaṇṭakādimātrasyānimittam janma taccheṣeṇa dṛṣṭāntena śakyam pratipādayitum nimittavat iti ।
atha sarvam animittam janma iti ayam pakṣaḥ tathā api vyāghātaḥ pratipādyapratipādakanyāyasyābhyupagamāt sarvam cānimittam pratipādayasi ca iti vyāghātaḥ ।
vākyopādānāt ca vyāghātaḥ ।
animittataḥ bhāvotpattiḥ kaṇṭakataikṣṇyādivat iti vākyam pratipādakam upādīyate ।
na ca nimittam asti iti vyāghātaḥ ।
animittataḥ bhāvotpattiḥ iti ca vākyam sanimittābhāvotpattiḥ iti ca vākyam ।
yadi anayoḥ arthabhedam pratipadyase vākyabhedāt arthabhedapratipattiḥ iti vyāhatam bhavati animittā bhāvotpattiḥ iti ।
atha na vākyabhedenārthabhedam pratipadyase vākyaviśeṣopādānam vyāhatam ।
yat kim cit vākyam upādeyam iti ।
animittām bhāvotpattim pratipadyamānena sarvalokavyavahāraḥ ucchinnaḥ bhavati ।
animittā bhāvotpattiḥ iti ca bhāvamātrapakṣīkaraṇe na dṛṣṭāntaḥ asti atha śarīrādyekadeśam pakṣayasi ।
tathā api anyataradharmāsiddhaḥ dṛṣṭāntaḥ saṃsthānaviśeṣavattvasya vidyamānatvāt animittatvasya cābhāvāt iti ।

anye tu manyante "sarvam anityam utpattivināśadharmakatvāt ।"
kim anityam nāma ।
yasya kadā cit bhāvaḥ tad anityam ।
utpattidharmakam anutpannam nāsti vināśadharmakam ca vinaṭṣam nāsti iti ।
kim punaḥ sarvam ।
bhautikam śarīrādi abhautikam ca buddhyādi ।
tad ubhayam utpattivināśadharmakam iti vijñāyate iti ।
tasmāt sarvam anityam iti ।
sūtrasya dṛṣṭāntārthatvāt tasya sarvāntarbhāvāt udāharaṇābhāvaḥ ।
sarvam anityam utpattivināśadharmakatvād iti yadi brūṣe dṛṣṭāntābhāvaḥ ।
sarvasya pakṣīkṛtatvāt ।
na sādhyam udāharaṇam yuktam iti ।
utpattivināśadharmakatvāt iti cāyam hetuḥ avyāpakaḥ ।
yadi sarvam pakṣayitvā utpattivināśadharmakatvād iti brūṣe paramāṇvākāśādiṣu tadguṇeṣu ca keṣu cit sāmānyaviśeṣasamavāyeṣu na utpattivināśadharmakatvam asti iti hetuḥ avyāpakaḥ ।

sarvam anityam eva iti bruvāṇaḥ praṣṭavyaḥ kim sarvasyānityatā nityā āhosvit anityā iti ।
yadi anityatā nityā na tarhi sarvam anityam ।
athānityā nityatā anityatāyāḥ abhāvāt sarvam anityam iti vyāhataḥ hetuḥ ।

yathā agneḥ dāhyam vināśyānuvinaśyati evam anityatā api sarvam vināśyānuvinaṃkṣyati iti ।

ayam ca khalu vādaḥ sarvam anityam iti nityam pratyācaṣṭe ।
nityasya pratyākhyānam aśakyam yathopalabdhi vyavasthānāt ।
yatra yatrāyam hetuḥ upalabhyate tatra tatra hetusāmarthyāt anityatvam pratipadyāmahe ।
yatra punar ayam hetuḥ nāsti teṣām anityatvam katham pratipattavyam ।
athākāraṇakam anityatvam teṣām pratipadyase vyāhataḥ tarhi hetuḥ utpattivināśadharmakatvāt iti ।
anityam iti ca bruvāṇenāvaśyam nityam abhyupeyam nañaḥ prasajyapratiṣedhaparyudāsaviṣayatvāt ।
ayam khalu nañ pravartamānaḥ prasajyapratiṣedhe vā pravartate paryudāse vā ।
tathā ca uttarapadasiddhiḥ ।
yadi nityam na bhavati iti anityam tarhi yad anyatra bhavati tad anyatra pratiṣidhyate iti siddham uttarapadam ।
atha nityāt anyat anityam iti tathā api uttarapadena bhavitavyam ।
nāsati uttarapadārthe tasmād anyat anityatvam sidhyati iti ।
anityatābhāvāt ca sarvam anityam iti na doṣaḥ anityatāyāḥ dharmatvena abhyupagamāt ।
anityatvam nāma dharmaḥ ।
so 'sati dharmiṇi na bhavati iti ।
evam ca sati sarvasyānityatvam na doṣaḥ iti ।
atha punar utpattivināśadharmakeṇānityena siddhena śeṣam sandihyamānānityatvam tadviparītanityatvam ca sattvāt anityam iti sādhayet tasyāpi uttarapadasiddhyā nityatvasiddhiḥ iti pratijñādoṣāt vākyam nivartate iti ।

ayam aparaḥ ekāntaḥ "sarvaṃ nityaṃ pañcabhūtanityatvāt" iti ।
bhūtamātram idam sarvam ।
tāni ca nityāni bhūtocchedānupapatteḥ sarvam nityam iti ।

utpattikāraṇam ca bhāvānām upalabhyate vināśakāraṇam ca ।
tadubhayam nityatve na syāt ।
na hi nityam nāma jāyate vinaśyati vā ।

yad idam utpadyate vinaśyati iti ca manyase na tad bhūtalakṣaṇahīnam gṛhyate ।

bhūtalakṣaṇāvarodhāt sarvam nityam iti ।
sarvam anityam iti bruvāṇaḥ na kaḥ cit jāyate na vinaśyati iti pratipadyate tatpratipattau ca hitāhitaprāptiparihārārthaḥ asya parispandaḥ vyarthaḥ āpadyeta ।
sarvasya ca pakṣīkaraṇāt dṛṣṭāntābhāvaḥ ।
vākyopādānam ca vyāhatam ।
yad idam vākyam parapratipādanāya upādīyate sarvam nityam pañcabhūtanityatvāt iti anena vākyenāyam kim karoti ।
kim asiddham sādhayati uta siddham nivartayati ।
yadi tāvat asiddham sādhayati kā iyam siddhiḥ yā vākyena pratipādyate ।
yadi vijñānam nanu vyāhatam bhavati sarvam ।
nityam vijñānam ca jāyate iti ।
atha pratipattiḥ na kriyate kā tarhi siddhiḥ yā pravartamānam sādhanam karoti ।
avaśyam kārakeṇāpūrvam kim cin niṣpādyam ।
tad niṣpatteḥ vyāghātaḥ kārakatvam vā nivartate ।
na hi nityasya kim cit kartavyam asti ।
atha siddham nivartayati iti pakṣaḥ āśrīyate ।
etasmin api pakṣe nityam nivartate ca iti vyāhātaḥ ।
atha tirobhavati ।
tirobhāve api ayam aśyam apūrvotpattiḥ pūrvavastuvināśaḥ vā abhyupeyaḥ iti sarvathā na vyāghātāt mucyase ।
yat ca vastu prāganupalabdharūpam paścāt upalabhyate tatrāpi avaśyam apūrvotpattiḥ vā pūrvavastuvināśaḥ vā abhyupeyaḥ iti ।
tadabhyupagame ca vyāghātaḥ ।

yat punar etad bhūtalakṣaṇāvarodhāt sarvam nityam iti nānyathā tadupapatteḥ bhūtalakṣaṇayogaḥ anyathā sambhavati iti "na utpattitatkāraṇopalabdheḥ ।"
utpattitatkāraṇopalabdheḥ kāraṇasamānaguṇasyotpattiḥ ca dṛṣyate ।
kāraṇam ca asyāḥ dṛśyate iti na ca etad ubhayam nityaviṣayam ।
na hi nityasya utpattiḥ nāpi nityasya kāraṇam asti ।
asti ca idam ubhayam ।
tasmāt kāraṇasamānaguṇam kāryam utpadyate iti kāraṇasamānaguṇotpāde ca kāryabhūtalakṣaṇaguṇāvarodhaḥ siddhyati iti ।
vibhaktanyāyam ca etad "vyaktād vyaktānām utpattiḥ pratyakṣaprāmāṇyāt" iti etasmin sūtre ।
avyāpakaḥ cāyam hetuḥ pañcabhūtanityatvāt iti ।
katham iti ।
karmādīnām avyāpteḥ ।
karmabuddhiśabdādayaḥ pañcabhūtanityatvāt iti anena na vyāptāḥ iti ।
jñātuḥ prayatnadarśanāt ca vyāghātaḥ ।
utpattivināśakāraṇaprayuktasya ca jñātuḥ prayatnaḥ dṛṣṭaḥ ।
sa ca sarvanityatve na yuktaḥ ।
prasiddhaḥ cāvayavī taddharmā ।
utpattivināśadharmā cāvayavī pratipāditaḥ ।
ataḥ ayuktam etat ।
katham avyāpakaḥ anaikāntaḥ ।
pakṣasyāntadvaye avasthānāt ।
pakṣaḥ hi sarvam hi nityam iti ।
tat ca sarvam bhūtalakṣaṇayuktam itarathā ca ।
tatpakṣasyāntadvaye avasthānāt sarvam bhūtalakṣaṇayuktam iti anekāntaḥ ।

svapnaviṣayābhimānavat mithyopalabdhiḥ iti cet ।
atha manuṣe yad idam utpadyate vinaśyati ca iti tad na tattvataḥ asti asati tu etasamin abhimānaḥ bhavati utpannam vinaṣṭam iti yathā na svapne viṣayāḥ santi atha ca viṣayābhimānaḥ bhavati iti ।
na pramāṇābhāvāt ।
yad idam gavādighaṭādikam utpattivināśayuktam upalabhyate etad nāsti iti nāsattvapratipādakam pramāṇam abhidhīyate ।
na cāprāmāṇakam śakyam pratipattum ।
yathā ca cittavyatirekiṇaḥ viṣayāḥ tathā upariṣṭāt pratipādayiṣyāmaḥ ।
yadi ca svapnaviṣayābhimānavadutpattivināśābhimānaḥ nanu bhūtopalabdhiḥ api svapnaviṣayābhimānavat prasajyate ।
pṛthivyādyabhāve sarvavyavahāravilopaḥ iti cet ।
atha manyase yadi pṛthivyādīni bhūtāni na santi nanu pṛthivyādyāśrayaḥ vyavahāraḥ ucchidyate iti ।
taditaratra api samānam ।
yadi vyavahārocchedabhayāt bhūtāni pratipadyase vyavahārocchedabhayād eva utpattivināśau api pratipadyasva ।
na hi utpattivināśau antareṇa kaḥ cana vyavahāraḥ sidhyati iti ।
nityānām dravyāṇām atīndriyatvāt aviṣayatvāt ca utpattivināśayoḥ ।
yad nityam tad atīndriyam aviṣayaḥ ca utpattivināśayoḥ ।
tena svapnaviṣayābhimānavat tadabhimānaḥ iti ayuktam ।
utpattivināśābhimānaḥ iti ca bruvatā utpattivināśayoḥ viṣayaḥ vaktavyaḥ ।
na ca sarvanityavādinām utpattivināśayoḥ viṣayaḥ asti ।
viṣayam ca pratyācakṣāṇena tadanukārī viparyayapratyayaḥ heyaḥ iti ।

apare tu sarvam nityam iti etad anyathā varṇayanti ।
vyavasthitatasya upādānasya dharmamātram nivartate dharmamātram āvirbhavati ।
yat ca nivartate tannivṛttam api asti iti yat ca āvirbhavati tat prāg api āvirbhāvāt asti ।
"na vyavasthānupapatteḥ" iti ।
śeṣam bhāṣye ।
yat ca nivartate tan nivṛttam api asti iti bruvāṇaḥ praṣṭavyaḥ bhavān jāyate kim uktam bhavati nivṛttam iti ।
yadi brūṣe pūrvam upalabdham paścād na upalabhyate iti atha sataḥ anupalabdhiḥ kiṃkṛtā ।
yadi āvaraṇādikṛtā tadā āvaraṇādi upalabhyeta ।
uktam cātra yat pūrvam anupalabdham vastu paścāt upalabhyate tasyāpūrvaviśeṣotpādaḥ pūrvaviśeṣapracyavaḥ vā abhyupeyaḥ iti ।
tadabhyupagame ca vyāghātaḥ ।
yad api uktam yat ca āvirbhavati tat prāg api āvirbhāvāt vidyate tad na vyāghātāt ।
āvirbhavati prāg vidyate ca iti vyāhatam ।
atha āvirbhāvaḥ abhivyaktiḥ tathā api pūrvadoṣānivṛttiḥ abhivyaktiḥ asatī bhavati iti ।

ayam aparaḥ ekāntaḥ "sarvaṃ pṛthagbhāvalakṣanapṛthaktvāt ।"
bhāvasya lakṣaṇam bhāvalakṣaṇam śabdaḥ lakṣyate anena bhāvaḥ iti ।
sarvaḥ bhāvasamākhyāśabdaḥ anekaviṣayaḥ yathā kumbhaḥ iti ।
bhāvasamākhyāśabdaḥ anekasmin avayavasamūhe rūpādisamūhe sa vartate iti ।
yathā kumbhaśabdaḥ evam anye api śabdāḥ iti ।
asya prayogaḥ ।
kumbhaśabdaḥ anekaviṣayaḥ ekapadatvāt senāśabdavat ।
padaśravaṇāt anekārthādhigateḥ ca ।
yasmāt padaśravaṇāt anekaḥ arthaḥ avagamyate yathā senā iti ।

anekalakṣaṇaiḥ iti madhyapadalopī samāsaḥ anekavidhalakṣaṇaiḥ iti ।
gandhādibhiḥ ca guṇaiḥ budhnādibhiḥ cāvayavaiḥ sambaddhaḥ ekaḥ bhāvaḥ utapadyate ।
ataḥ śabdāt ekārthāvagatau śeṣaḥ anuktaḥ api avagamyate iti ।
guṇavyatirekaḥ guṇī iti avayavavyatiriktaḥ cāvayavī iti vibhaktanyāyam etat ।
yat punar etad ekapadatvāt anekaviṣayaḥ kumbhādiśabdaḥ iti tad na dṛṣṭāntābhāvāt ।
na hi kaḥ cit śabdaḥ anekaviṣayaḥ asti senādiśabdānām anekaviṣayatvenāsiddhitvāt ।
yathā ekaviṣayāḥ senādiśabdāḥ tathā uktam iti ।
sarvasya pakṣīkaraṇāt dṛṣṭāntābhāvaḥ ।
ādhārādheyabhāvena anuṣaktānām rūpādīnām avayavinaḥ ca grahaṇāt anyathāsiddhiḥ ।
nañaḥ prasajyapratiṣedhaparyudāsaviṣayatvenāvasthānāt ca viruddhaḥ ।
anekam iti ayam nañaḥ prayogaḥ ।
sa cāyam prasajyapratiṣedhena paryudāsaviṣayatvena vā kalpyate ।
tad yadi tāvat prasajyapratiṣedhaḥ ekaḥ na bhavati iti yad ekatra pratiṣidhyate tad anyatra bhavati iti ekam abhyupagatam bhavati iti ।
evam ca vyāghātaḥ ।
atha paryudāsapakṣaḥ ekasmāt anyat anekam iti evam api ekam abhyupagatam bhavati ।
na hi asati ekasmin tasmāt anyat anekam sidhyati iti ।

itaḥ ca "lakṣaṇavyavasthānād evāpratiṣedhaḥ ।"
na hi kaḥ cit ekaḥ bhāvaḥ ity ayuktaḥ pratiṣedhaḥ ।
kasmāt ।
tallakṣaṇavyavasthānāt ।
na hi kumbhaḥ iti ukte anekaḥ arthaḥ avagamyate iti ।
katham nāvagamyate ।
ekavacanāntatvāt ।
ekavacanāntaḥ eṣaḥ śabdaḥ kumbhaḥ iti ।
na ca bahuṣu ekavacanam yuktam praiṣasampratipattyoḥ ekaviṣayatvāt ।
kumbham ānaya iti praiṣaḥ ekaviṣayaḥ bhavati itaraḥ api kumbhaśabdāt pratipadya ekam eva kumbham ānayati ।
te ete praiṣasampratipattī ekaviṣaye jñāpayataḥ kumbhaśabdena ekaḥ arthaḥ abhidhīyate iti ।
yān tu atra rūpādīn avayavān ca pratipadyase sa na śabdārthaḥ kim tu anuṣaṅgaḥ tannāntarīyakatvāt iti ।
samūhe bhedasya cānavasthānāt yatrāvasthānam tad ekam ।
goghaṭādidravyāṇi samuditāni pratipadyamānena samūhaḥ abhyupeyaḥ ।
sa cāyam samūhaḥ iyanti dravyāṇi etāni gavādibhāvenāvasthitāni iti na vyavatiṣṭhate tasya bhedaḥ alpataratamatvena ।
yat etat paramālpam tad abhedyam ।
tataḥ nivartate iti ।
yataḥ cāyam bhedaḥ nivartate tad ekam ।
ekam ca pratyācakṣāṇenekam api pratyākhyeyam ekasamuccayāt anekasya ।
atha manyase yam tam abhedyam paramāṇum pratipadyase so 'pi rūpādīnām samudāyaḥ iti ।
catvāri vā dravyāṇi pṛthivyādīni samudhitāni paramāṇuḥ iti ।
etasmin vai darśane ye rūpādayaḥ samuditāḥ te paramāṇuḥ iti yat paramāṇau rūpam sa kasya samudāyaḥ iti vaktavyam ।
evam śeṣeṣu guṇeṣu ।
catvāri dravyāṇi samuditāni paramāṇuḥ iti bruvāṇena catuṣkasya evam samuccayanimittatvāt yad ekam pṛthivyādi sa kasya samudāyaḥ iti vaktavyam ।
athānantam samudāyam pratipadyase aṣṭau dravyāṇi samuditāni paramāṇuḥ iti śāstram vyāhatam bhavati "kāme'ṣṭadravyakaḥ aṇuḥ aśabdaḥ" iti ।
ekānupapattau cānekopapattiḥ iti etad vyāhatam ।
yaḥ cāyam hetuḥ samūhe bhāvaśabdaprayogāt iti ubhayataḥ vyāghātāt na kim cit ।
katham ubhayataḥ ।
na kaḥ cit ekaḥ bhāvaḥ ।
samūhe bhāvaśabdaprayogāt iti pratijñāhetvoḥ vyāghātaḥ ।
yasmāt ekārthānupapattau na samūhaḥ upapadyate iti samūham ca āśritya ekam pratyācakṣāṇena samūhaḥ eva pratyākhyātaḥ bhavati iti so 'yam ubhayataḥ vyāghātāt yat kimcanavādaḥ iti ।
śeṣam bhāṣye ।

athāyam aparaḥ ekāntaḥ "sarvam abhāvo bhāveṣv itaretarābhāvasiddheḥ ।"
yāvat bhāvajātam tat sarvam abhāvaḥ ।
kasmāt ।
bhāveṣu itaretarābhāvasiddheḥ ।
asatpratyayapratiṣedhābhyām bhāvaśabdasāmānādhikaraṇyāt sarvāsattvam anutpannapradhvastaghaṭavat ।
sarvaḥ bhāvaśabdaḥ asatpratyayasamānādhikaraṇaḥ pratiṣedhasamānādhikaraṇaḥ ca anutpannapradhvastaghaṭavat ।
yathā nāsti ghaṭaḥ iti ।
katham nāsti kadā ca nāsti iti ।
sthālyādyātmanā ca anutpadyamānaḥ dhvastaḥ ca iti ।
so 'yam ghaṭaśabdaḥ asatpratyayasamānādhikaraṇaḥ ghaṭasyātyantasattvam pratipādayati ।
tathā ca sarve bhāvāḥ asatpratyayasamānādhikaraṇāḥ ।
tasmāt sarvam abhāvaḥ iti ।

pratijñāpadayoḥ pratijñāhetvoḥ ca vyāghātaḥ ।
sāmānādhikaraṇyam abhinnavibhaktikattvam ekavibhaktyuccāraṇam iti bhāvābhyupagamāt tacchabdābhyupagamāt ca viruddhaḥ ।
yat sarvam iti manyase tad abhāvaḥ iti ।
nāsati tatpratyayena bhavitum śakyam ।
na ca bhāvapratyayenābhāvaḥ iti ca bhāvaḥ pratiṣidhyate ।
na cāsati uttarapadārthe nañaḥ prayogaḥ iti prasajyapratiṣedhaparyudāsābhyām pūrvavat prasaṅgaḥ ।
yathā anekapade anityapade ca evam sarvapade abhāvapade ca vyāghātaḥ ūhyaḥ ।
śeṣam bhāṣye ।

sarvāsattve vibhaktisvabhāvāvadhāraṇam kartavyam ।
yadi ca sarvam abhāvaḥ vibhaktiḥ kiṃsvabhāvikā iti vaktavyam etat ।
asatyām ca vibhaktau abhinnavibhaktikatvam sāmānādhikaraṇyam iti vyāhatam ।
asatpratyayapratiṣedhau ca sāmānādhikaraṇyād iti bruvāṇaḥ eva sarvam abhāvaḥ iti vyāvartayasi ।
na hi asat adhikaraṇam bhavati ।
adhikaraṇam hi nāma yad yatra vartate ।
tat cābhāve nāsti iti sūtreṇa cābhisambandhaḥ ।
"na svabhāvasiddher bhāvānām" iti ।
svena bhāvena bhāvāḥ bhavanti iti sūtrārthaḥ ।
kim punar anena sūtreṇa kriyate ।
pūrvasūtrasya virodhaḥ codyate ।
katham iti ।
bhāveṣu itaretarābhāvasiddheḥ iti abhāvaḥ bhāvatābhidhīyate ।
tathā cābhidadhānaḥ svabhāvataḥ bhāvānabhyupaiṣi ।
viśeṣaṇavaiyarthyam vā bhāveṣu itaretarābhāvasiddheḥ iti ।
sarvāsattve hi evam eva vaktavyam ।
na santi bhāvāḥ ।
na punar evam vaktum yuktam itarat itarat na bhavati iti ।
itarat iti cāyam vidhānaśabdaḥ ।
na ca sarvasyābhāve vidhīyamānam vastu sambhavati yad itaraśabdavācyam syāt iti ।
itaravācyatām cābhyupagamya itarat itaratra pratiṣidhyate iti svabhāvasiddhiḥ abhyupagatā bhavati ।

kaḥ ca svaḥ bhāvaḥ bhāvānām dravyādīnām ।
sadādi sāmānyam kriyāvatādiḥ viśeṣaḥ sparśaparyantam pṛthivyāḥ iti ca pratyekam anantaḥ bhedaḥ ।
sāmānyaviśeṣasamavāyādīnām ca sāmānyaḥ vaiśeṣikaḥ cāntargaṇikaḥ anantaḥ bhedaḥ iti ।
so 'yam abhāvasya nirupākhyatvāt sampratyāyakaḥ svabhāvabhedaḥ na syāt ।
asti tu asau ।
tasmāt na sarvam abhāvaḥ iti ।

atha vā svabhāvasiddheḥ iti gauḥ iti prasajyamāne nābhāvaḥ pratīyate kim tu jātiviśiṣṭam dravyam ।
yadi ca sarvam abhāvaḥ syāt gauḥ iti prayukte abhāvaḥ gamyeta ।
na tu abhāvaḥ gamyate ।
tasmāt na sarvam abhāvaḥ iti ।

atha vā svabhāvasiddheḥ iti asan aśvaḥ gavātmanā anaśvaḥ gauḥ agauḥ gauḥ iti kasmāt na ucyate iti avacanāt agauḥ gauḥ gauḥ iti ukte vyāhatam syāt ।
yadi vyāghātabhayāt agauḥ gauḥ iti na ucyate hanta tarhi siddhaḥ abhāvaḥ ।
katham tarhi ayam pratiṣedhaḥ agauḥ aśvaḥ iti ।
vyatirekapratiṣedhe bhāvenāsatpratyayasya sāmānādhikaraṇyam iti yathā na santi kuṇḍe vadarāṇi iti kuṇḍavadarayoḥ sambandhaḥ pratiṣidhyate ।
na kuṇḍe vadarasadbhāvaḥ ।

svabhāvasiddhiḥ āpekṣikī yataḥ na svena ātmanā kim cit siddham iti ।
yathā dīrghahrasvatve parāpare ca iti ।

yadi hrasvāpekṣākṛtam dīrgham hrasvam āpekṣikam ।
atha dīrghāpekṣākṛtam hrasvatvam dīrgham anāpekṣikam parasparāpekṣayoḥ ca yadapekṣayā itaraj jāyate tadanāpekṣikam iti ubhayoḥ abhāvaḥ ekasyābhāvāt iti ।
apekṣāyām anapekṣāyām ca dravyayoḥ na bhedaḥ ।
yāvatī eva dravye apekṣamāṇe tāvatī evānapekṣamāṇe api na hi anyataratra bhedaḥ ।
atiśayagrahaṇam katham yadi dravyayoḥ dvayoḥ abhedaḥ apekṣamāṇayoḥ anapekṣamāṇayoḥ ca dīrghahrasvapratyayaḥ tarhi na prāpnoti ।
na na prāpnoti dvayoḥ grahaṇe atiśayasya grahaṇāt ।
dvayoḥ tāvat dravyayoḥ pratyarthaniyate dve hi eva buddhī bhavataḥ ।
ataḥ ekasmin vidyamānam atiśayam gṛhṇāti ekasmin vidyamānam ca hrasvatvam ।
so 'yam bhedadarśane pratisandhatte ।
pratisandhānapratyayajā tu asya buddhiḥ utpadyate asmāt dīrgham ado 'smāt ado hrasvam iti ।
na punar vastunaḥ utpādānutpādau iti ।
svabhāvasiddhau cāsatyām apekṣā na prāpnoti ।
yadi svabhāvasiddhim antareṇāpekṣābhedāt dīrghādipratyayāḥ bhavanti sarvam apekṣya sarvasya sarvatra tathābhūtaḥ pratyayaḥ syāt ।
na ca rūparasagandhasparśapratyayeṣu apekṣāsāmarthyam asti ।
na ca parimaṇḍalau paramāṇū upalabhamānaḥ itaram paramāṇum apekṣya paramāṇvantare dīrghahrasvādipratyayān karoti ।
ataḥ nāpekṣākṛṭāḥ pratyayāḥ iti ।

sarvam abhāvaḥ iti sarvathā cāyam vādaḥ vyāhataḥ ।
kaḥ vyāghātaḥ ।
ādau tāvat pramāṇotpattyanupapattī sarvam abhāvaḥ iti bruvāṇaḥ pramāṇam paryanuyojyaḥ ।
yadi pramāṇam brūte vyāhatam bhavati ।
atha nābhidhatte arthaḥ asya na sidhyati pramāṇābhāvāt ।
sarvam abhāvaḥ iti ca vākyam ।
tasya yadi abhidheyam artham pratipadyate pūrvavat vyāhatam bhavati ।
atha na pratipadyate varṇoccāraṇamātram anarthakam iti ।
sarvam abhāvaḥ iti ca vākyārthasya pratipādayitāram pratipattāram ca yadi pratipadyate pūrvavat vyāghātaḥ ।
sarvam abhāvaḥ iti ca sarvam bhāvaḥ iti ca vākye yadi anayoḥ arthabhedam pratipadyate vyāhatam bhavati ।
atha na pratipadyate viśeṣavākyopādānam vyartham ।
so 'yam sarvābhāvavādaḥ yāvat yāvat vicāryate tāvat tāvat upapattim na sahate iti ।

atha ime saṃkhyaikāntavādāḥ ।
sarvam ekam sadaviśeṣāt iti evam ādi bhāṣye ।
teṣām pratiṣedhadvārakam sūtram "saṃkhyaikāntāsiddhiḥ kāraṇānupapattyupapattibhyāṃ ।"
saṃkhyaikāntānām asiddhiḥ kāraṇasya pratijñārthavyatirekāt ।
sarvam ekam iti pratijñām kṛtvā yadi pratijñeyavyatiriktam sādhanam bravīti ekāntaḥ na siddhyati ।
tat ca sādhanam pratijñeyaḥ cārthaḥ iti dvaitam ।
evam dvaitādiṣu api iti ।
atha pratijñeyavyatiriktam sādhanam nāsti ।
evam api anekāntaḥ na sidhyati sādhanābhāvāt na sādhyam sādhanam iti ।

kāraṇasya sādhyāvayavatvāt iti ayam sūtrārthaḥ ।
sādhyāvayavaḥ eva sādhanam ।
evam ca sati sādhyavyatiriktam sādhanam na uktam bhavati ।
na cāsādhanā siddhiḥ iti ।

sādhyāvayavaḥ eva kāraṇam iti ayam ahetuḥ niravayavatvāt pratijñārthasya ।
sarvam ekam iti etasmin pratijñārthe na kim cit apavṛjyate ।
anapavargeṇa sarvam pakṣīkṛtam iti sarvasya niravayavasya pakṣīkaraṇāt na hetuḥ asti ।
na ca sādhyam hetuḥ bhavitum arhati iti ।
ātmani ca kriyā virudhyate ।
yat tatpratipādyam tad eva pratipādakam iti na yuktam ।
na karma karaṇam bhavitum arhati iti ।
te khalu ime saṃkhyaikāntāḥ yadi viśeṣakāritasyārthabhedasya pratyākhyānena vartante mithyāvādāḥ bhavanti pratyakṣānumānāgamavirodhitvāt ।
pratyakṣaḥ ayam gavādighaṭādibhedaḥ anumānataḥ api gamyate ।
anyat anyenānumīyate ।
āgamataḥ api gamyate ।
pratipannaḥ pratipādayitā apratipannaḥ pratipādyaḥ iti ।
athābhyanujñānena vartante ।
tathā api ekāntatvam jahati iti ।
atha sāmānyakāritaḥ abhedaḥ viśeṣakāritaḥ ca bhedaḥ iti pratipadyate ।
tathā api na kim cit bādhyate ।
na ca bhedam antareṇa sāmānyam labdhāvakāśam iti ।
sāmānyam pratipadyamānena bhedaḥ abhyupagantavyaḥ ।
bhedam ca pratyācakṣāṇena sāmānyam api pratyākhyeyam ।
viśeṣānādhārasya sāmānyasyāviṣayatvāt ।
te khalu ime saṃkhyaikāntāḥ tattvajñānaprativivekāya parīkṣitāḥ iti ।

pretyabhāvānantaram phalam uddiṣṭam ।
tasmin "sadyaḥ kālāntare ca phalaniṣpatteḥ saṃśayaḥ ।"
kā cit kriyā sadyaḥphalā yathā pacati dogdhīti ।
tasyāḥ sadyaḥ phalamodanapayasī kriyānantaram bhavataḥ iti ।
kā cit kālāntaraphalā yathā kṛṣyati vapati iti ।
tasyāḥ kālāntare phalam na kriyānantaram śasyādhigamaḥ iti ।
asti ca iyam kriyā agnihotram juhuyāt iti ।
tasyāḥ phale sandehaḥ kim iyam sadyastāpādiphalā uta kālāntaraphalā iti ।

na sadyaḥ kālāntaropabhogyatvāt ।
svargaḥ phalam śrūyate ।
deśitayā ca kriyayā nānarthikayā śakyam bhavitum ।
na cāyam tāpādikāmaḥ agnihotram juhoti ।
tenāvagamyate tām havanādilakṣaṇām kriyām apekṣamāṇāt ātmamanaḥsaṃyogāt viśuddhenābhisandhinā anugṛhītāt ātmani dharmaḥ utupadyate iti ।
sa ca kālāntare aprtibadhyamānaśaktiḥ devānugṛhītaḥ phalam dadāti ।
sa ca patite asmin dehe bhavati dehāntarāpannasya ।
ataḥ na sadyaḥ iti ।

vyāvṛtte havane vyāvṛtte ca pūrvaśarīre dehāntare phalam śrūyate ।
tad na vinaṣṭāt kāraṇāt yuktam iti ।

"prāṅniṣpatter vṛkṣaphalavat tat syāt" iti ।
na brūmaḥ vinaṣṭāt kāraṇāt kāryam utpadyate api tu agnihotrahavanādilakṣaṇayā kriyayā yathā uktena vidhinā dharmaḥ jāyate iti uktam ।
tasmāt phalam iti ।
yathā phalārthinā vṛkṣamūlasekādikarma kriyate na ca mūlasekāt vinaṣṭāt phalena yuktam bhavitum ।
api tu mūlasekādi karmakṛtam bhoktuḥ karmāpekṣam pṛthivyādidhātum anugṛhṇāti ।
sa upagṛhītaḥ āntareṇa tejasā pacyamānaḥ rasadravyam abhinirvartayati ।
tad rasadravyam vṛkṣam āpalāśebhyaḥ anupasarpati ।
tasmāt parṇādiphalam nirvartate ।
evam ca sati vinaṣṭāt mūlasekāt phalanirvṛttiḥ ।
na ca mūlasekādivaiyarthyam iti ।

tad idam prākniṣpatteḥ "nāsan na san na sadasat sadasator vaidharmyāt ।"
prāk niṣpatteḥ utpattidharmakam nāsat upādānaniyamāt ।
asattve samāne upādānaniyamaḥ na prāpnoti ।
sat api na bhavati ।
vidyamānasya utpādaḥ vyāhatā iti asti ca utpadyate ca iti vyāhatam ।
na sat asat sadasatoḥ vaidharmyāt ।
sat iti arthābhyanujñā asat iti tasya pratiṣedhaḥ abhyanujñātapratiṣiddhayoḥ sāmānādhikaraṇyam anupapannam ।
tasmāt na sat asat api ।
nāpy ubhayaviparītam kāryam yujyate tasya svarūpānirdeśāt iti ।
na hi tasya svarūpam śakyam nirdeṣṭum iti ।

prāg utpatteḥ utpattidharmakam asat iti addhā satyam iti ।
kasmāt ।
"utpādavyayadarśanāt ।"
vastunaḥ prāganupalabdharūpasya paścāt upalabdhiḥ ।
sā asat utpāde sati yujyate ।
vināśaḥ ca upalabdhasvarūpasya punar anupalabdhiḥ iti ।
na ca etat sarvanityavādinaḥ saṃbhavati ।
na hi satpakṣaḥ utpādaḥ na ca vināśaḥ iti ।
utpādavināśau ca pratyācakṣāṇena lokaḥ heyaḥ ।
atha lokaḥ ayam pravartamānaḥ kim artham pravartate ।
nanu cāyam pravartate idam āpsyāmi idam hāsyāmi iti ।
satyam evam pravartate ।
na punaḥ satkāryavādinaḥ kim cit heyam upādeyam vā vidyate ।
pratijñādīnām cāvayavānām upādānam vyartham utpādavyayapratyākhyānāt ।
na kim cit jāyate na kim cit vinaśyati iti avayavānām upādānam kim artham ।
yadi satkāryapratipattyartham pratipatteḥ vidyamānatvāt vyartham upādānam ।
na hi yad yasya loke bhavati sa tadartham upādānam upādatte iti ।
athājñānatirobhāvmātrārtham upādānam iti ।
etad api tādṛg eva ।
na hi anupajātaviśeṣasyājñānanivṛttiḥ yuktā iti ।
athābhivyaktyartham upādānam iti ।
kā iyam abhivyaktiḥ nāma yā upādānena kriyate ।
yadi kāryam vyāhatam ।
atha kāryadharmaḥ tathā api anivṛttaḥ vyāghātaḥ ।
atha upalabdhikāryaviṣayābhivyaktiḥ sā kriyate iti na mucyase vyāghātāt ।
atha kāraṇātmanā avasthitasya kāryātmanā avasthānam abhivyaktiḥ evam api anivṛttaḥ vyāghātaḥ kāryātmanāvasthānam asat bhavati iti ।
atha kāraṇasya saṃsthānaviśeṣaḥ abhivyaktiḥ saṃsthānaviśeṣaḥ abhūtvā bhavati iti vyāghātaḥ ।
athāsti vyartham tadartham upādānam ।
atha kāraṇasya svalakṣaṇapuṣṭiḥ abhivyaktiḥ nāpūrvotpādābhāve svalakṣaṇapuṣṭiśabdārtham paśyāmaḥ iti vyartham upādānam ।
svalakṣaṇapuṣṭiḥ ca pūrvam abhūtvā paścāt bhavati iti vyāghātāt na mucyase iti ।
evam yena yena kalpenābhivyaktiḥ abhidhīyate tena tena satkāryam bādhate iti ।

yat punar etad nāsat upādānaniyamāt iti ।
"buddhisiddhaṃ tu tad asat ।"
nāyam sattvāt upādānaniyamaḥ api tu sāmarthyāt ।
idam anena śakyam nirvartayitum na idam anena iti evam buddhyā siddham kāryam kṛtvā yad yasya utpattaye samartham tat tasya upādīyate ।
na sarvam sarvasya ।
na sarvasmāt sarvam utpadyamānam dṛṣṭam iti ।
atha utpattiniyamena kāryakāraṇaniyamam pratipadyate tenāpi kāryakāraṇaśabdayoḥ arthaḥ api vaktavyaḥ ।
kim uktam bhavati kāraṇam iti ।
kim uktam ca bhavati kāryam iti ।
nanu ca kartoti iti kāraṇam kriyate iti kāryam ।
yadi abhivyaktiḥ pūrvavat prasaṅgaḥ ।
atha vidyamāneṣu api karoty arthaḥ dṛṣṭaḥ iti manyase yathā keśān kuru pṛṣṭham kuru iti na tadvidyamāneṣu racanāviśeṣaḥ keśānām avidyamānaḥ kriyate ।
paścāt pṛṣṭasya api malāpagamaḥ avidyamānaḥ iti ।
na vidyamāne kāraṇārtham jātu api paśyāmaḥ iti tasmāt asat etat ।

yadi hi asat kriyate iti kharasya viṣāṇam kim na kriyate iti ।
kaḥ evam āha na kriyate iti yat khalu kharasya viṣāṇam tat kriyate eva atha kasmāt kharaḥ viṣāṇasya kāraṇam na bhavati iti ।
etad na jānīmaḥ kasmāt na bhavati iti na punaḥ khareṇa viṣāṇam kriyamāṇam dṛṣṭam iti ataḥ avasīyate na kāraṇam kharaḥ viṣāṇasya iti ।
etena śaśaviṣāṇam pratyuktam ।
na ca tadasattvāt na kriyate api tu kāraṇābhāvāt iti ।
na cāsattvam utpattau hetuḥ ।
api tu sataḥ anutpatteḥ asat utpadyate iti ।
asattvāt ca kharaviṣāṇam na utpadyate iti bruvāṇaḥ svasiddhāntam bādhate ।
na hi bhavatpakṣe kharaviṣāṇam nāsti sattve cāsattve ca samāne yasya kāraṇam asti tad utpadyate iti ।
satkāryavādinaḥ ca evam sarvalokavyavahāraḥ ucchidyate iti uktam nāpūrvam jāyate na pūrvam vinaśyati iti ।

athāsatkārye kim pramāṇam ।
na sattve na cāsattve anumānam asti dharmiṇi avipratipatteḥ kva tarhi vivādaḥ ।
yad ubhayapakṣasampratipannam tasya dharmeṣu tad ubhayapakṣasampratipannāḥ tantavaḥ tān prati pakṣāḥ vibhajyante ।
eke tāvat bruvate tantumātram paṭaḥ iti ।
apare tu tantavaḥ saṃsthānaviśeṣeṇāvasthitāḥ iti ।
apare tu tantavaḥ eva kāryātmanā avatiṣṭhante iti ।
apareṣām dharmāntarāvirbhāvatirobhāvau iti ।
apare tu śaktiviśiṣṭāḥ tantūn paṭaḥ iti āhuḥ ।
tad evam vibhakteṣu pakṣeṣu tantumātre tāvad vyatirekaḥ sādhayitavyaḥ ।
sa ca upapāditaḥ iti ।
ye api saṃsthānaviśeṣeṇāvasthitān tantūn paṭaḥ iti varṇayanti tān prati sādhanam ।
prāg upalabdhikālāt saṃsthānaviśeṣaśūnyāḥ tantavaḥ tatkāraṇatvāt turyādivat ।
etena kāryātmanā avatiṣṭhante iti vyākhyātam ।
tathā dharmāntarāvirbhāvatirobhāvau iti ।
ataḥ eva śaktiviśeṣāvasthitāḥ tantavaḥ iti bruvāṇaḥ kim cit api na bādhate iti ।
tān prati na sādhanam ucyate iti ।
yaḥ evārthaḥ buddisiddham tu tad asat iti sa evārthaḥ śaktiviśeṣāvasthitāḥ tantavaḥ iti ।
sarveṣu ca eteṣu pakṣeṣu nāpūrvotpādam antareṇa paṭabuddhiḥ sambhavati iti vyāghātaḥ anivāryaḥ ।
vidyamānābhivyaktyarthāḥ tantavaḥ tadarthinā niyamena upādānāt khanitrādivat ।
vidyamānasyābhivyaktiḥ asati ity abhivyaktivat kārye api prasaṅgaḥ ।
sarvam ca uktottaram etat ।
yat punar etad upādānaniyamāt iti ।
upādānam ca kāraṇam ।
na ca sati kāraṇārtham paśyāmaḥ iti pūrvavat prasaṅgaḥ ।
yad api khanitrādivat iti ।
na ca khanitrādyudakārtham upādīyate ।
kim tarhi ।
āvaraṇavigamārtham ।
āvaraṇavigamaḥ ca vibhāgaḥ ।
sa cābhūtvā bhavati iti asiddhaḥ dṛṣṭāntaḥ ।
atha vibhāgam na pratipadyeta ।
so 'pi apratipannavibhāgaḥ vibhāgapratyayotpattikāraṇam paryanuyojyaḥ ।
athāprāptimātrāt vibhāgapratyayam pratipadyate ।
sā api aprāptiḥ kim prāpteḥ abhāvaḥ uta prāpteḥ anyā iti ।
kim cātaḥ ।
yadi prāpteḥ abhāvaḥ aprāptiḥ sā kutaḥ bhavati iti vaktavyam ।
yadi yat prāptivirodhanimittam tad vibhāgaḥ iti nābhāvaḥ vibhāgasya ।
yat ca yatra pratiṣidhyate tad anyatra bhavati iti uktam ।
aprāptiḥ ca dvayī asaṃśleṣaḥ saṃśliṣṭānām vigamaḥ ca ।
tatra yaḥ saṃśliṣṭānām vibhāgaḥ sa vibhāgaḥ iti ।
tam ca khanitrādīni kurvanti ।
atha prāpteḥ anyā aprāptiḥ sā api dvayī ।
tatrāpi pūrvavat prasaṅgaḥ ।
atha bhinnadeśotpattim vibhāgam pratipadyeta bhinnadeśe ime utpanne iti viśeṣaṇopādānāt na bhinnadeśotpattivibhāgaḥ iti utpanne utpannam iti bhinnadeśatayā bhinnam iti vibhāgāt vibhaktam iti ।
tāni etāni bhedapratyayanimittāni pratyayabhedānumeyāni ।
na hi ime paryāyaśabdāḥ bhinnam utpannam vibhaktam ca iti ।
bhinnadeśotpattteḥ ca pratiṣiddhatvāt na bhinnadeśotpattiḥ vibhāgaḥ iti ।
kṣaṇikatvāt vibhāgasya vibhaktapratyayotpattiḥ na yuktā iti cet ।
na sāmānyābhivyaktisaṃyogavināśābhyām eva pratyayotpattikālānubhavāt ।
pūrvam tāvat svakāraṇāt utpannaḥ vibhāgaḥ sāmānyam vyanakti sāmānyābhivyaktyuttarakālam vibhāgapratyayam ca karoti saṃyogam ca vināśayati ।
saṃyogavināśottarakālam saṃyogāt labdhātmakāt vinaśyati iti ।
tad evam anekakṣaṇānubhavāt utpannamātraḥ vibhāgaḥ dhvaṃsaḥ iti asiddham ।
tad evam vyavasthitam etad asat utpadyate iti ।

yat ca mūlasekādi karma yat ca parṇādiphalam tad ubhayam vṛkṣāśrayam ।
karma tu iha phalam cānyatra iti āśrayavyatirekāt vṛkṣaphalotpattivat iti asiddhaḥ dṛṣṭāntaḥ ।

āśrayavyatirekaḥ asiddhaḥ iti sūtrārthaḥ ।
yatra eva karma tatra eva karmaphalam iti ।

putrādiphalatvena nirdiśyate ।
na ca putrādyātmani vartate iti ।

putrādisambandhāt phalam prītiḥ bhavati tatkāraṇatvāt putrādi phalaśabdenābhidhīyate ।
yathā annasādhanāḥ prāṇāḥ annam vai prāṇāḥ iti ।
upacāraḥ ca prāṇābhāvāt lokaprayuktavākyānuvidhānena kriyate iti ।

phalānantaram duḥkham uddiṣṭam lakṣitam ca bādhanālakṣaṇam duḥkham iti ।
tat kim idam sarvalokasākṣitasya sukhasya pratyākhyānam ।
āhosvit anyaḥ kalpaḥ iti ।
anyaḥ iti āha ।
katham ।
na vai sarvalokasākṣikam sukham śakyam pratyākhyātum ।
ayam tu janmamaraṇaprabandhānubhavanimittāt duḥkhān nirvaṇṇasya duḥkham jihāsataḥ duḥkhabhāvanopadeśaḥ ।
katham nāmāyam sarvam duḥkham iti bhāvayet ।
bhāvayan ca virajyeta ।
viraktaḥ mucyeta iti ।
katham punar ayam sarvam duḥkham iti bhāvayati ।
sarve sattvanikāyāḥ sarvaḥ punarbhavaḥ sarvam utpattisthānam duḥkhasāhacaryāt duḥkham iti uktam ṛṣibhiḥ duḥkhabhāvanam upadiśyate ।

tatra ca hetuḥ upādīyate "vividhabādhanāyogād duḥkham eva janmotpattiḥ ।"
tatra jāyate iti janma śarīrendriyabuddhayaḥ vyapadiśyante ।
śarīrādīnām prādurbhave utpattiḥ ।
janma utpattiḥ janmotpattiḥ ।
trividhā ca bādhanā hīnā madhyotkṛṣṭā ca iti ।
śeṣam bhāṣye ।
anenābhiprāyeṇa duḥkhoddeśaḥ sukhapratyākhyātam tu na ।

kasmāt ।
bādhanāntarāle sukham utpadyamānam pratyakṣadṛṣṭam iti ।

itaḥ ca "bādhanānivṛtter vedayataḥ paryeṣaṇadoṣād apratiṣedhaḥ ।"
sukhasya duḥkhoddeśena iti prakaraṇāt yasmāt ayam vedayate idam me sukhasādhanam idam me duḥkhasādhanam iti sukhasādhanam āptum duḥkhasādhanam hātum prayatate ।
sukhasādhanānām prāptaye cāsya yatamānasyānekavidhāḥ tāpaḥ anupaplavate ।
tataḥ tāpānupaplavāt sarvam duḥkham iti ucyate na sukhasyābhāvāt iti ayam eva cārthaḥ muninā ślokena varṇitaḥ ।
	kāmaṃ kāmayamānasya yadā kāmaḥ samṛdhyati /
	athainam aparaḥ kāmaḥ kṣipram eva prabādhate //
iti evam ādi ।

yaḥ ca sukhārtham yatamānasya duḥkhavikalpaḥ bhavati tam sukhāṅgabhāvāt sukham iti abhimanyamānaḥ punas tad upādatte ।
punaḥ punar jāyate iti na saṃsāram ativartate ।
tasyāḥ sukhasaṃjñāyāḥ pratipakṣaḥ upadeśaḥ ayam kriyate sarvam duḥkham iti ।
yadi evam kasmāt duḥkham janma iti na ucyate ।
so 'yam evam vaktavye yad āha duḥkham eva iti tena cāsya sukhābhāvam jñāpayati ।
yad api tadbādhnāntarāleṣu sukham upajāyate tad api duḥkham eva duḥkhānuṣaṅgāt na punar abhāvāt iti ।
janmavinigrahārthīyaḥ vai khalu ayam eva śabdaḥ ।
janmanaḥ anena vinigraham śāsti ।
sarvam duḥkham iti bhāvayan tatsādhanāni na upādatte ।
anupādādāt vimucyate iti ।

duḥkhoddeśānantaram apavargaḥ ।
sa pratyākhyāyate "ṛṇakleśapravṛttyanubandhād apavargābhāvaḥ ।"
iti anena sūtreṇa ।
ṛṇānubandhāt nāsti apavargaḥ ।
śeṣam bhāṣye ।
anubandhaḥ sarvadākaraṇīyatā ।
na ayam ṛṇānubandhāt kadā cit mucyate janmaprabhṛti yāvat prāyaṇam iti kleśānubandhāt api apavargaḥ nāsti ।
kleśānubaddhaḥ evāyam jāyate kleśānubaddhaḥ mriyate iti ।
pravṛttyanubandhāt apavargaḥ nāsti ।
na hi kadā cit ayam na karma na karoti iti ।

yat tāvat ṛṇānubandhāt iti "pradhānaśabdānupapatter guṇaśabdenānuvādo nindāpraśaṃsopapatteḥ" iti ।
ṛṇaiḥ iti nāyam pradhānaśabdaḥ pratyādeyadānapratideyagrahaṇāsambhavāt ।
yatra khalu ekaḥ pratyādeyam dadāti itaraḥ pratideyam gṛhṇāti tatrāyam ṛṇaśabdaḥ pradhānam bhavati anyatra bhāktaḥ iti ।
tasmāt guṇaśabdenāyam arthavādaḥ ।
yathā agniḥ māṇavakaḥ iti ।
tatrāgniśabdaḥ dahanādisamarthe tejoviśeṣe vartate sa tatra vartamānaḥ tatsāmānyāt atathābhūte māṇavake prayujyate agniḥ māṇavakaḥ iti ।
na punar ayam agniśabdaḥ māṇavakasamānādhikaraṇaḥ dahanādisamartham māṇavakam pratipādyati api tu ye agneḥ piṅgalapāṭavādayaḥ dharmāḥ tatsambandhinam māṇavakam pratipādayati ।
taddvārakaḥ ca prayujyamānaḥ ayam śabdaḥ guṇopakaraṇatvāt gauṇaḥ bhavati tathā ca ṛṇaśabdaḥ ।
aprayuktakramam ca idam vākyam ṛṇavān jāyate iti ।
upamā tu luptanirdiṣṭā draṣṭavyā ṛṇavān iva jāyate iti kaḥ upamānārthaḥ ।
asvātantryam ।
ṛṇavān yathā asvatantraḥ evam ayam jāyamānaḥ karmasu asvatantraḥ vartate iti ।
jāyamānaḥ iti cāyam guṇaśabdaḥ eva na mukhye sambhavati ।
na hi mātṛtaḥ kumārake jāyamāne lohitapāṇipādāsye adhyayanādikarmopapattiḥ iti ।
ataḥ gṛhasthe jāyamāne iti ।
kim punar gṛhasthasya jāyamānena kumārakeṇa sāmānyam ।
kriyāsambandhaḥ ।
agnihotrādihavanādikriyāsambandhasāmānyāt gṛhasthaḥ jāyate iti ।
yathā mātṛtaḥ kumārakaḥ jāyamānaḥ śarīrādibhiḥ sambadhyate evam agnihotrahavanādikriyāsambandhasāmānyena jāyate iti ।
kasmāt ।
śaktasyārthinaḥ ca karmabhiḥ adhikārāt śaktaḥ cārthī ca karmabhiḥ adhikriyate ।
na ca mātṛtaḥ kumārake jāyamāne na śaktiḥ na cārthitā iti ।
ubhayam tu gṛhasthe jāyamāne ।
tasmāt gṛhasthaḥ jāyamānaḥ abhidhīyate iti ।

arthitvasyāpariṇāme jarāmaryavādopapattiḥ ।
yat ca idam brāhmaṇam ājarasam karmabhiḥ sambandham śāsti tad anyathā sambhavati iti arthitvasyāpariṇāme jarāmaryavādopapattiḥ ।
yathā skandhavipariṇāmaḥ iti ।
yadā arthitvam vipariṇatam bhavati tadā anenāgnihotram saṃnyasanīyam ।
āyuṣasturīyabhāgam pravrajyāyuktam āha jarā iti ।
yāvat jīvasaṃyoge hi jarayā havā iti anarthakam vākyam yasmāt svayam aśaktasya bāhyā śaktiḥ vihitā sati arthitve tena havanam śāsti ।
yadā punar arthitvam vipariṇatam tadā saṃnyāsaḥ vidhīyate iti ।
kasmāt punar etad evam ucyate sati arthitve agnihotrahavanam iti ।
karmavidhau kāmasaṃyogaśruteḥ ।
yasmāt sarvasmin karmaṇi kāmavidhiḥ śrūyate svargakāmaḥ iti ।
yathā upadiṣṭārthavijñānam ca upadeśaviṣayaḥ ।
yaḥ ca upadiṣṭam artham vijānāti tam prati upadeśaḥ kriyate na gāyanaḥ badhireṣu pravartate na nartakaḥ andheṣu ।
na ca upadeśavijñānam bālakeṣu asti ।
tasmāt na tam prati upadiśyate iti ।
na bhidyate ca laukikāt ।
laukikaḥ api tāvat aparīkṣakaḥ na jātam kumārakam evam brūyāt adhīṣva yajasva brahmacaryam cara iti ।
kutaḥ evam ṛṣiḥ upapannānavadyavādī brūyāt iti ।
athāpi vihitam vā anūdyeta kāmāt vā arthaḥ kalpyeta iti ।
vihitānuvacanam nyāyam ।
tatrānupapannapramāṇakasyārthasyābhidhānam kāmataḥ prakalpyaḥ ।
yaḥ hi arthaḥ pramāṇataḥ na sambhavati tasya yad abhidhānam kāmataḥ sa prakalpaḥ bhavati ।
yathā jāyamānaḥ kumārakaḥ ṛṇavān bhavati iti ।
upapannapramāṇakasyābhidhānam anuvacanam yathā jāyamānaśabdaḥ gṛhasthavacanaḥ iti ।
katham avagamyate jāyamānaḥ gṛhasthaḥ iti ।
yajñasādhanatvāt yasmāt yajamānaḥ yajñāṅgam bhavati ।
sādhaneṣu ca prayatnavyāpāraḥ dṛṣṭaḥ na phale ।
yathā pākasādhaneṣu kāṣṭhādiṣu na pāke na loṣṭādiṣu asādhaneṣu ।
śeṣam bhāṣye ।

katham punar idam gamyate phalārthinaḥ etad brāhmaṇam bhavati iti adhikaraṇāt ca vidhānam vidyāntaravat "samāropaṇād ātmany apratiṣedhaḥ ।"
yasmāt nivṛtte phalārthitve samāropaṇam vidhīyate ।

yasmāt nivṛtte arthitve pravrajitānām pātracayāntāni karmāṇi na kriyante ।
yadi ca idam brāhmaṇam aviśeṣena pravartate tena sarvatra pātracayāntāni karmāṇi prasajyante iti ।
śeṣam bhāṣye ।

yat punar etat kleṣasantateḥ avicchedāt iti ।
"suṣuptasya svapnādarśane kleṣābhāvavad apavargaḥ ।"
yathā suṣuptasya svapnādarśanaḥ kleṣānubandhaḥ vicchidyate sukhaduḥkhasādhanānubandhaḥ ca tathā muktasyāpi iti ।
tat ca yoginaḥ muktasya rūpam udāharanti iti ।

yad api pravṛttyanubandhāt iti ।
"na pravṛttiḥ pratisandhānāya hīnakleśasya ।"
vidyamānā api pravṛttiḥ kleṣam antareṇa pratisandhānāya na bhavati iti dharmādharmakāraṇam na bhavati iti yāvat uktam syāt ।
pratisandhiḥ tu pūrvajanmanivṛttau punarjanma ।
tat ca tṛṣṇākāritam ।
etat ca uktam "vītarāgajanmādarśanāt" iti sūtre ।
karmavaiphalyaprasaṅgaḥ iti cet na ।
karmavipākapratisaṃvedanasyāpratyākhyānāt ।
na brūmaḥ vidyamāne karmaṇi mucyate iti api tu karmāṇi ante janmani vipacyante ।

na upapadyate kleśasantateḥ vicchedaḥ ।
kutaḥ ।
kleṣasantateḥ svābhāvikatvāt ।
anādiḥ iyam kleśasantatiḥ svabhāvataḥ pravṛttā ।
na cāsau ucchettum śakyā iti ।

atra ke cit parihāram varṇayanti "prāgutpatter abhāvānityatvavat svābhāvike 'py anityatvam ।"
yathā prāgutpatteḥ abhāvaḥ anādiḥ atha ca bhāvena nirudhyate evam anādiḥ kleśasantatiḥ atattvajñasya tattvajñānena virotsyate iti ।

yathā aṇau śyāmatā anādiḥ cānityā ca evam kleśasantatiḥ api ।
sataḥ khalu dharmaḥ nityatvam anityatvam ca iti nityānityatve avadhārayadbhiḥ uktam ।
tat tv abhāve bhāktam iti ।
kā punar iha bhaktiḥ ।
nityam akāraṇam akāraṇaḥ ca prāgabhāvaḥ ।
anityam bhūtvā na bhavati ।
na ca prāgabhāvo bhāve sati bhavati etat sāmānyam ।
yat punar etad anādiḥ aṇuśyāmatā iti ।
hetvabhāvāt ayuktam ।
anutpattidharmakam anityam iti nātra hetuḥ asti iti ।

ayam tu samādhiḥ "na saṅkalpanimittatvāc ca rāgādīnām ।"
karmanimittatvāt itaretaranimittatvāt ca iti cārthaḥ ।
anubhūtaviṣayaprārthanā saṅkalpaḥ iti uktam ।
mithyāsaṅkalpebhyaḥ rañjanīyakopanīyamohanīyebhyaḥ rāgādayaḥ prādurbhavanti ।
karma ca nikāyanivartakam saṅkalpāpekṣam rāgādīn janayati ।
dṛṣṭaḥ hi kaḥ cit sattvanikāyaḥ rāgabahulaḥ yathā pārāvatādiḥ ।
kaḥ cit krodhabahulaḥ yathā sarpādiḥ ।
kaḥ cit mohabahulaḥ yathā ajagarādiḥ ।
yadi karma rāgādīn nirvartayet sarvadā rāgādibhiḥ bhavet iti anirmokṣaprasaṅgaḥ ।
na kāraṇavaikalyāt ।
saṅkalpādyapekṣam karma rāgādikāraṇam ।
na nirapekṣam iti ।
sukhādīnām api tarhi karma kāraṇam na prāptam ।
na nirapekṣatvāt karma sukhādiṣu kartavyeṣu saṅkalpam nāpekṣate ।
api tu svakāraṇasannidhānāpekṣam sukhādi karoti ।
yathā utkṣapaṇādikarma nodanādyapekṣam saṃskāram karoti anapekṣam tu saṃyogavibhāgau iti ।
parasparanimittatvam ca rāgādīnām dṛṣṭam ।
raktaḥ muhyati ।
raktaḥ kupyati ।
kupitaḥ muhyati rajyate ca ।
mūḍhaḥ kupyati rajyate ca iti ।
yad api idam ucyate anādiḥ kleśasantatiḥ iti tad nāviśeṣāt ।
yathā anādiḥ kleśasantatiḥ evam ādhyātmikāḥ bhāvāḥ sarve anādinā prabandhena pravartante ।
na jātu anutpannapūrvam kim cit utpadyate ।
na ca evam kim cit anutpattidharmakam vyayadharmakam pratijñāyate ।
anutpannapūrvam tu tattvajñānam kevalam utpadyate ।
nānyaḥ kaḥ cit ādhyātmikaḥ bhāvaḥ iti ।

tad idam tattvajñānam utpadyamānam kim viṣayamātre bhavati āhosvit viṣayaviśeṣe iti ।
viṣayamātre tāvat aśakyam tattvajñānena bhavitum ।
kutaḥ ।
viṣayāṇām ānantyāt ।
viṣayaviśeṣe api tattvajñānaviṣayatvena yaḥ avatiṣṭhate sa vibhajya vacanīyaḥ ।
tatra viṣayāntarāṇām ātmādiprameyavyatirekiṇām nirākaraṇam prameyaviśeṣaviṣayatvāt sūtrasya ।
yat tad ātmādisūtram na tena prameyamātram abhidhīyate ।
prameyamātrābhidhāne hi ātmādigrahaṇam vyartham ।
api tu prameyaviśeṣaḥ ।
yaḥ tattvajñānaviṣayatvena vyavatiṣṭhamānaḥ saṃsāravicchedahetuḥ bhavati yaḥ ca mohaviṣayatvāt saṃsāram pratanoti sa tattvataḥ jñeyaḥ iti ।
tasmin ayam praśnaḥ ।
kim na khalu bho yāvantaḥ viṣayāḥ tāvatsu tattvajñānam pratyekam utpadyate atha kva cit utpadyate iti ।
na tāvat pratyekam ātmādeḥ ānantyāt ।
kim idam ānantyam ।
iyattāpratyayāviṣayatvam ।
atha kva cit utpadyate ।
yatra na utpadyate tattvajñānam tatrānivṛttaḥ mohaḥ ।
yatra mohaḥ tatra rāgadveṣau iti rāgadveṣamohāḥ ca bandhanam iti anirmokṣaprasaṅgaḥ ।
atha manyase anyaviṣayam tam anyaviṣayam moham nivartayati iti ।
evam ca sati aviśeṣeṇa apavargaḥ prāṇimātre prāpnoti ।
na hi kaḥ cit prāṇī kasya cit arthasya tattvamātram na vetti iti ।
na mohārthāparijñānāt ।
na tattvajñānasyānutpattimātram mohaḥ api tu mithyājñānam mohaḥ ।
tat ca mithyājñānam yasmin viṣaye pravartamānam saṃsārabījam bhavati sa viṣayaḥ tattvataḥ jñeyaḥ iti ।
kim punas tad mithyājñānam ।
anātmani ātmapratyayaḥ iti ।
śeṣam bhāṣye ।

"doṣanimittānāṃ tattvajñānād ahaṅkāranivṛttiḥ ।"
śarīrādiduḥkhāntam prameyam doṣanimittam ।
tadviṣayatvāt mithyājñānasya ।
tadviṣaye tattvajñānam utpannam tadviṣayam ahaṅkāram nivartayati iti samāne viṣaye tayoḥ virodhāt ।
sarvam ca etad uktam dvitīyasūtre iti ।

kāmāḥ viṣayāḥ indriyārthāḥ rūpādayaḥ ucyante ।
te ete viṣayāḥ mithyā saṃkalpyamānāḥ rāgādīn janayanti ।
kaḥ punar eṣām tu mithyāsaṃkalpaḥ ।
asādhāraṇapratyayotpattinimittatvena vyavasāyaḥ mama eva ete iti ।
tān sādhāraṇatayā pratisaṃcakṣīta ।
na ete mama daivacaurāgnidāyāt ādisādhāraṇāḥ iti ।
evam etasya pratisaṃcakṣāṇasya yaḥ vyavasāyaḥ tadviṣayaḥ mohaḥ sa nivartate iti ।
tad nivṛttau adhyātmam śarīrādīn prasañcakṣīta iti ।
kim punaḥ etaiḥ prasaṃkhyānam ।
śarīrādiṣu na ete ātmānaḥ iti vyatirekadarśanam prasaṃkhyānam ।
so 'yam adhyātmam bahiś ca viviktacittaḥ viharan muktaḥ iti ucyate ।
etat ca te āhuḥ "jīvann eva vidvān saṃharṣāyāsābhyāṃ vipramucyate" iti ।

ataḥ param kā cit sañjñā bhāvayitavyā kā cit heyā iti upadiśyate ।
nārthanirākaraṇam nārthopādānam kim tu yathāvyavasthite eva viṣaye kim ict bhāvanīyam kim cin nirākaraṇīyam iti "tannimittam tu avayavyabhimānaḥ ।"
teṣām doṣāṇām nimittam avayavyabhimānaḥ ।
tatrāvayavī iti sañjñā bhāvanīyā strīsañjñā heyā sapariṣkārā puruṣasya ।
pariṣkāraḥ bandhanam ।
striyāḥ puruṣasañjñā sapariṣakārā iti ।
tatrāpi ca dve sañjñe nimittasañjñā arthavyañjanasañjñā ca ।
nimittasañjñā dantauṣṭham iti ।
dantādiṣu dantatvādinibandhanā sañjñā nimittasaṃjñā ।
evam ca anuvyañjanasañjñā ittham dantāḥ ittham oṣṭhau iti ittham iti adhyāropeṇa nimittasya ।
seyam adhyāropeṇa bhavyamānā sañjñā mohaḥ ।
sa ca rāgādikāraṇam iti praheyaḥ ।
na punar avayavī nirākartavyaḥ pramāṇataḥ tathābhāvāt iti ।

atha idānīm artham nirākariṣyatā avayaviny upapādyate "vidyāvidyādvaividhyāt saṃśayaḥ ।"
sadasatoḥ upalambhāt dvividhā vidyā ।
sadasatoḥ anupalambhāt avidyā api dvividhā eva ।
so 'yam cāvayavī yadi upalabhyate atha api na upalabhyate na katham cana saṃśayāt mucyate iti ।
atra tāvat uktam na vidyāvidyādvaividhyam saṃśayasya kāraṇam upalabdhyanupalabhyoḥ pūrvapadaviśeṣaṇatvāt ।

tasmin avayavini saṃśayaḥ na yuktaḥ pūrvoktānām hetūnām apratiṣedhāt ।
tatra ye avayavinaḥ arthāntarabhāve hetavaḥ uddiṣṭāḥ te na śakyāḥ pratiṣeddhum iti ।

vṛttyanupapatteḥ api tarhi saṃśayānupapattiḥ nāsti eva avayavī iti ।

tad vibhajate "kṛtsnaikadeśāvṛttitvād avayavānām avayavy abhāvaḥ ।"
avayavāḥ vā avayavini varteran avayavī vā avayaveṣu ।
avayavāḥ avayavini vartamānāḥ kṛtsnena vā vartante ekadeśena vā ।
tatra tāvat avayavāḥ avayavini kṛtsne na vartante avayavāvayavinoḥ parimāṇabhedāt ।
alpaparimāṇaḥ avayavaḥ mahāparimāṇaḥ cāvayavī alpaparimāṇena ca mahāparimāṇasyāvyāptiḥ ।
ekadravyaḥ ca avayavaḥ prāpnoti ekāvayavivṛttitvāt ।
na ca ekadravyam dravaym avinaśyat ādhāram asti ।
nāpi avayavī ekadeśena vartate ।
na hi asyānye avayavāḥ ekadeśabhūtāḥ santi iti ।
tasmin api ca ekadeśena vartamānaḥ avayavaḥ kim ekadeśena vartate atha kārtsnyena vartate iti pūrvavat prasaṅgaḥ ।

atha yaveṣu avayavī vartate "teṣu cāvṛtter avayavyabhāvaḥ ।"
na tāvat pratyavayavam kṛtsnaḥ vartate tayoḥ parimāṇabhedāt avayavinaḥ ca ekadravyatāprasaṅgāt ।
ekāvayavavṛttitvāt ekadravyaḥ avayavī prāpnoti ekadravyaḥ cāvayavī ekena avayavenārabhyate iti satatotpattiprasaṅgaḥ ।
kim ca ekadravyatvāt ca dvyaṇukam ekasmin paramāṇau vartate iti kāraṇavibhāgavināśāsambhavāt nityam prāpnoti ।
utpattimat ca nityam ca iti na dṛṣṭāntaḥ asti ।
athāpi avayavī ekadeśena vartate tathā api avayavinaḥ ārambhakāvayavavyatiriktāvayavāḥ prāpnuvanti ye avayaveṣu vartante iti ।

nāpi avayavavyatirekeṇānyatra vartate agrahaṇāt nityatvaprasaṅgāt ca ।
avayavavyatirekeṇānyatra vartamānaḥ upalabhyeta nityaḥ ca syāt adravyatvād anādhāram dravyam nityam iti ।

na cāvayavānām dharmamātram avayavī ।
kasmāt ।
dharmamātrasyāvayavinaḥ dharmibhiḥ avayavaiḥ pūrvavat sambandhaḥ anupapannaḥ ।
na cātra dharmibhyaḥ avayavebhyaḥ avayavī dharmaḥ pṛthag upalabhyate nityatvaprasaṅgāt iti ca samānam ।
avayavī ca ekadeśenāvayaveṣu vartate iti avayavasamūhamātram avayavī prāpnoti ।
ekasmin cāvayave ekadeśena vartamānaḥ avayavī ekāvayavopalambhāt ekadeśena upalabdhau tatsthāne avayavī gṛhyeta ।
na tu ekatantudarśane paṭopalabdhiḥ bhavati ।
tad evam muktasaṃśayam abhidhīyate nāsti avayavī iti ।

yat tāvat avayavāḥ avayavini vartante iti tan nānabhyupagamāt ।
na hi kāraṇam kārye vartate api tu kāraṇe kāryam iti ।
yat punar etad avayavyavayaveṣu vartamānaḥ ekadeśena vā vartate kārtsnyena vā vartate iti tad na ।
"ekasmin bhedābhāvād bhedaśabdaprayogānupapatter apraśnaḥ ।"
kṛtsnam iti ca ekadeśaḥ iti ca bhedaviṣayau etau śabdau na ca etau ekasmin upapannau ।
anekasyāśeṣatā kṛtsnaśabdasyārthaḥ ।
aśeṣasya ca sati kasya cit abhidhānam ekadeśaśabdasya ।
na ca etad iha upapadyate iti ।
tasmān nāvayavini kṛtsnaśabdaḥ nāpi ekadeśaśabdaḥ iti ।

avayavāntarābhāvāt iti ।
yadi api svāvayavavyatiriktam avayavāntaram pratipadyethāḥ tathā api avayavaḥ avayave vartate nāvayavī iti ahetuḥ ।
avayavāntarābhāvāt na avayavena vartate iti ।
evam cānekatra vartate iti pratijānānaḥ nānuyoktavyaḥ ubhayena vyāghātāt iti uktam ।
yadi avayavī na ekadeśena vartate na kṛtsnaḥ vartate atha katham vartate iti vṛttyarthaḥ vācyaḥ ।
vṛttiḥ asya avayaveṣu āśrayāśrayibhāvaḥ samavāyākhyaḥ sambandhaḥ ।
sa katham bhavati iti ।
yasya yataḥ anyatra ātmalābhānupapattiḥ sa tatra eva vartate iti ।
na khalu kāraṇadravyebhyaḥ anyatra kāryadravyam ātmānam labhate iti ।
viparyayaḥ tu kāraṇadravyeṣu ।
na kāraṇāni kāryadravyeṣu ātmānam labhante iti ।
katham nityeṣu āśrayāśrayibhāvaḥ ।
anityeṣu darśanāt siddham nityeṣu ।
yathā anityāni yatropalabhyante tatra vartante tathā nityāni api yatra upalabhyante tatra vartante iti ।
etat samānam anityānām nityaiḥ ।

rūpādyantarānirdeśāt iti cet ।
atha manyase yadi avayavavyatiriktaḥ avayavī bhavati tasya avayavasya rūpādivyatirekeṇāvayavinaḥ rūpāntaram nirdeṣṭavyam yathā acitrāḥ tantavaḥ paṭam citram ārabhante iti ।
na upalabhyamānarūpādyādhāratvāt yad avayavinaḥ rūpam upalabhyate tad asya rūpam yathā avayavasya ।
kāryakāraṇabhāvābhyupagamāt cāviruddhaḥ ।
avayavinaḥ rūpam nirdiśyatām iti bruvāṇenāvayavāvayavinau tāvat abhyupagatau ।
tadabhyupagamāt ca viruddhaḥ ।
etāvān evāyam vivādaḥ iti abhyupetahāniḥ ।
upetya citravādam brūmaḥ paṭasya citram rūpam iti ।

anekatvaprasaṅgaḥ iti cet ।
atha manyase citram rūpam avayavinaḥ abhyupagacchatā anekarūpaḥ avayavī pratipannaḥ bhavati ।
na ca ekam dravyam anekarūpam ।
nāpi anekasmin ekam iti ।
na citraśabdasyaikānekaviṣayatvāt ।
citraśabdenaikam cābhidhīyate anekam ca ।
citram rūpam citrāṇi rūpāṇi iti ।
na ekasmin dṛṣṭatvāt ।
na hi ekam rūpam citram dṛṣṭam iti ।
nābhyupetahāneḥ ।
ekam citram iti anabhyupagacchatānekam citram iti heyam ekacitrasamuccayaḥ hi anekam citram iti ।
athānekam acitram citram iti ucyate ।
evam api anivṛttaḥ vyāghātaḥ acitram citram iti yathā aśuklam śuklam iti ।
athācitrāṇi tanturūpāṇi saṃhatya paṭe citram rūpam utpādayanti iti pakṣe āśrīyate evam ca na kim cit bādhyate ।
paṭāntare prasaṅgaḥ citrapratyayasya ।
yasya paṭasya ekam citram pārśvam dvitīyam acitram tena yathā ekasmin pārśve tam paṭam paśyataḥ citrapaṭabuddhiḥ bhavati evam paṭāntare api citrapaṭabuddhyā bhavitavyam ।
bhavatā eva idam uktam ।
yasya paṭasya ekam pārśvam citram sa tu paṭaḥ na citraḥ pārśvasyāpaṭatvāt ।
citrapratyayaḥ tatra kasmāt na iti cet ।
citrācitrābhyām pārśvābhyām paṭaḥ ārabhyamāṇaḥ citraḥ paṭaḥ iti yathā pārśvāntare api citrapratyayaḥ prasaktaḥ ।
na prasaktaḥ ekasya citrarūpasyānārambhakatvāt ।
ekasmin pārśve citram rūpam tat katham avayavini rūpādyantaram ārabheta iti ।
etāvat ca śakyam vaktum ।
avayavarūpābhyām avayavini rūpāntaram ārabhyate iti tathā upalabdheḥ ।
yadi ayam arūpaḥ avayavī syāt na upalabhyeta ।
na tāvad avayavarūpāt avayavinaḥ grahaṇam yuktam ।
vāyoḥ api upalabdhiprasaṅgāt ।
yadi anyarūpāt anyasya upalabdhiḥ bhavati vāyoḥ api upalabdhiḥ prāpnoti ।
na ca etad asti ।
tasmāt svarūpāt avayavī upalabhyate ।
ubhayāvayavarūpadarśanapratisandhānāt cāvayavini rūpopalabdhiḥ bhavati ।
na ca evam sati arūpaḥ avayavī iti ।
tasmāt avayavini abhimānaḥ pratiṣidhyate sapariṣkārarūpaḥ nāvayavī iti ।
yathā rūpādiṣu mithyāsaṃkalpaḥ na rūpādayaḥ iti ।
ayam cārthaḥ muninā ślokena darśitaḥ ।

	indriyārthā hy anarthāya yadi syur avikalpitāḥ /
	sarvo 'narthena yujyeta carann indriyagocare //
iti ।

sarvāgrahaṇam avayavyasiddheḥ iti pratyavasthitaḥ arthabhedam āha ।
"keśasamūhe taimirikopalabdhivat tadupalabdhiḥ ।"
yathā ekaikaḥ keśānām taimirikeṇa na upalabhyate keśasamūhaḥ tu upalabhyate yathā ekaikaśaḥ aṇuḥ na upalabhyate aṇusamūhaḥ tu upalabhyate iti ।
tad idam aṇusamūhaviṣayam grahaṇam iti ।

na hi indriyam prakṛṣyamāṇam svaviṣayam atikrāmati ।
na hi cakṣuḥ prakṛṣyamāṇam rasam gṛhṇāti nāpi nikṛṣyamāṇam svaviṣayāt pracyavate ।
api tu svaviṣaye eva indriyasya prakarṣāpakarṣāpekṣāṇi paṭumandabhāvena grahaṇāni bhavanti iti ।
tatra paṭugrahaṇam sāmānyaviśeṣatadvatām grahaṇam iti ।
mandam tu grahaṇam sāmānyamātrālocanam iti ।
so 'yam taimirikaḥ kañ cit cakṣurviṣayam keśam na gṛhṇāti keśasamūham tu gṛhṇāti ।
ubhayam hi ataimirikasya cakṣuṣaḥ viṣayaḥ iti ।
paramāṇavaḥ tu atīndriyāḥ darśanaviṣayatvam na pratipadyante ।
saṃhatāḥ aindriyakāḥ asaṃhatāḥ atīndriyāḥ iti atimahān vyāghātaḥ ।
anupajātaviśeṣāṇām darśanaviṣayatvānupapatteḥ ।
tasmāt utpadyate avayavī yaḥ darśanasya viṣayaḥ iti ।
sañcayamātram darśanaviṣayaḥ iti cet ।
atha manyase darśanasya paramāṇusañcayaḥ viṣayaḥ sañcitāḥ paramāṇavaḥ darśanasya viṣayatām upayānti iti ।
na sañcayasya saṃyogabhāvāt ।
sañcayaḥ api nirūpyamāṇaḥ paramāṇusaṃyogaḥ ।
saṃyogaḥ ca upalabhyamānāśrayaḥ upalabhyate bhavati hi idam anena saṃyuktam iti ।
yaḥ ca viṣayaḥ upalabhyate tasyānupalabdheḥ āvaraṇādi kāraṇam upalabhyate ।
na tu paramāṇavaḥ upalabdhilakṣaṇaprāptāḥ ।
tasmāt na teṣām āvaraṇādeḥ agrahaṇakāraṇāt agrahaṇam iti ।

yaḥ cāvayavinaḥ avayaveṣu vṛttivikalpāt abhāvaḥ uktaḥ so 'vayavasyāvayaveṣu prasajyamānaḥ pralayāt vā nivarteta niravayavāt vā paramāṇutaḥ nivarteta ।
katham iti ।
yathā avayavī avayaveṣu vartamānaḥ pratyekam sarvātmanā vā ekadeśena vā varteta iti uktam tathā avayavaḥ avayaveṣu vartamānaḥ tadavayavaḥ api avayaveṣu iti evam yāvat paramāṇuḥ iti yāvat vā pralayaḥ anivṛttiḥ vā iti sarvathā upalabdhiviṣayaḥ nāsti ।
upalabdhiviṣayam ca āśrityāyam vivādaḥ ।
kim avayavī ekadeśena avayaveṣu vartate uta sarvātmanā vartate iti ।
so 'yam āśrayam vyāghnan ātmaghātāya kalpate iti ।

na cāsti pralayaḥ aṇusadbhāvāt ।
ayam ca khalu vibhajyamānaḥ bhedaḥ tāvat vartate yāvat paramāṇuḥ iti ।
paramāṇuḥ ca niravayavaḥ ।
vibhāge alpataraprasaṅgasya yataḥ nālpīyaḥ tatrāvasthānāt ।
loṣṭasya vibhajyamānāvayavasyālpataram alpataram uttaram uttaram bhavati ।
sa cāyam alpataraprasaṅgaḥ yataḥ nivartate yataḥ nālpīyaḥ asti tam paramāṇum pracakṣmahe iti ।

atha na paramāṇvantaḥ vibhāgaḥ ।
tena "paraṃ vā truṭeḥ ।"
avayavavibhāgasya ānantyāt truṭiḥ ameyaḥ prāpnoti ।
saṃkhyāparimāṇagurutvaiḥ tāvat parimāṇaḥ truṭiḥ iyat atra gurutvam vartate iyantaḥ ca paramāṇavaḥ saṃhatāḥ truṭibhāvam āpadyante iti nāvadhāraṇam yuktam ।
kim kāraṇam ।
yathā evānekaparamāṇusaṃghātaḥ himavān saṃkhyāparimāṇagurutvaiḥ ameyaḥ tathā truṭiḥ api bhedasya ānantyāt prasajyate ।
atha pralayāntaḥ vibhāgaḥ ।
so 'pi na yuktaḥ vibhāgasya vibhajyamānahāne anupapatteḥ na pralayāntaḥ vibhāgaḥ ।
sa cāyam vibhāgaḥ vibhajyamānādhāraḥ ।
vibhajyamānaḥ ca nāsti vibhāgaḥ ca asti iti vyāhātaḥ ।
vibhajyamānāvayavam ca paramāṇum pratipadyamānena sāvayavaḥ paramāṇuḥ pratipattavyaḥ ।
sāvayavatve ca paramāṇuśabdasyārthaḥ vācyaḥ kim uktam bhavati paramāṇuḥ iti ।
ye ca paramāṇoḥ avayavāḥ te kim samānaparimāṇāḥ uta bhinnaparimāṇāḥ iti ।
yadi samānaparimāṇāḥ avayavāvayavibhāvaḥ durupapādaḥ ।
na hi vayam samānaparimāṇānām kva cit avayavāvayavibhāvam paśyāmaḥ ।
atha bhinnaparimāṇāḥ na paramāṇuḥ pratiṣidhyate ।
kāryam idam paramāṇuḥ iti kṛtvā pratiṣidhyate iti ।

atha idānīm ānupalabdhikaḥ sarvam nāsti iti manyamānaḥ āha ।
"ākāśavyatibhedāt tadanupapatteḥ ।"
ākāśena paramāṇuḥ vyatibhinnaḥ ।
vyatibhedāt anityaḥ ghaṭavat iti ।

atha paramāṇoḥ antarākāśam nāsti asarvagatam tarhi ākāśam prasajyate antaḥ paramāṇūnām asambandhāt ।
ākāśavyatibhedāt anityaḥ paramāṇuḥ iti abhidadhānaḥ vyatibhedārtham praṣṭavyaḥ ।
kim uktam bhavati ākāśavyatibhedāt iti ।
yadi paramāṇvākāśasambandhaḥ vyatibhedaḥ tadā atra na kim cit bādhyate ।
na hi ākāśasambandhāt paramāṇoḥ nityatvam anityatvam vā prasajyate iti ।
atha sambandhamātram evānityatākāraṇam brūyāt ।
tathā api ākāśagrahaṇam vyartham sambandhamātrasyānityatāsādhakatvāt ।
na hi kṛtakatvasya sādhanabhāve devadattakṛtakatvād iti yuktam vaktum ।
saṃyogamātram ca uttarasūtreṇānūdyate caritārtham saṃyogopapatteḥ iti tad evedam punar ucyate iti ।
tasmāt nāyam vyatibhedārthaḥ ।

atha paramāṇvantaḥ sambandhaḥ vyatibhedaḥ ।
so 'pi na yuktaḥ akāryatvāt paramāṇoḥ "antarbahir iti kāryadravyasya kāraṇāntaravacanād akārye tadabhāvaḥ ।"
antar bahir iti kāryasya kāraṇāntaravacanam ।
akāryaḥ ca paramāṇuḥ ।
tasmāt nāntar bahir iti ।

atha paramāṇvavayavasambandhaḥ ākāśena vyatibhedaḥ ।
etad api tādṛg eva ।
paramāṇoḥ akāryatvāt na tasyāvayavāḥ iti ।
atha paramāṇvavayavānām vibhāgaḥ vyatibhedaḥ ।
so 'pi akāryatvena eva pratyuktaḥ kāryasyāvayavāḥ vibhajyante ।
akāryaḥ ca paramāṇuḥ iti ।
tasmāt na tasyāvayavavibhāgaḥ ।
upetya paramāṇoḥ avayavān na tadvibhāgasya ākāśam kāraṇam ।
karmajaḥ hi vibhāgaḥ ।
tasya ākāśam api kāraṇam iti na nyāyaḥ asti ।
ākāśam ca vibhāgahetutvena pratipadyamānaḥ sarvabhāvānām anavasthānam pratipadyeta ।
na hi sannihite vibhāgahetau ākāśe bhāvānām avasthānam yuktam ।
atha sat api ākāśam nimittāntaram apekṣate ।
tadvyatirekeṇākāśasyāpi ca tadutpattau asti sāmarthyam iti pramāṇābhāvaḥ ।

athāntaḥsuṣiram vyatibhedaḥ ।
etad api nāsti ।
sarvataḥ avyavahitasya yasya madhye avayavāḥ na santi tatśuṣiram ।
na ca paramāṇoḥ avayavāḥ santi ।
kutaḥ suṣiram vyatibhedaḥ ।
na cānyā gatiḥ asti ।
tasmāt ākāśavyatibhedāt iti śūnyam abhidhānam ।

yat punar etad ākāśam asarvagatam prasajyate antaḥ paramāṇunāsambandhāt iti ।
na sarvagatārthāparijñānāt ।
nāyam sarvagatatvārthaḥ yad nāsti tena sambandhaḥ iti ।
api tu yad mūrtimat tena sarveṇa sambadhyate iti ayam sarvagatatvārthaḥ ।
na ca paramāṇoḥ madhyam asti ।
tasmāt na tenāsambandhāt ākāśam asarvagatam prasajyate iti ।

yasmāt sarvamūrtimadbhiḥ saṃyogāḥ vibhavanti ākāśe tadāśrayāḥ bhavanti iti ।
śabdāḥ ca svakāraṇasannidhānāt upajāyamānāḥ sarve eva ākāśam āśrayante iti ।
tasmāt nāsarvagatam ākāśam ।

sarpatā kriyāvatā dravyeṇa ākāśam na vyūhyate ।
sarpataḥ ca kriyāvataḥ dravyasya kriyāhetu guṇam na pratibadhnāti ।
kasmāt ।
asparśatvāt ।
yat khalu sparśavat bhavati tad vyūhyate pratibadhnāti ca ।
na tu evaṃdharmakam ākāśam ।
tasmāt apratighāti iti ।
saḥ bhavān sāvayave sparśavati dravye dṛṣṭam dharmam viparīte na āśaṅktum arhati iti ।
uktam cātra yadi paramāṇuḥ vibhajyate paramāṇuḥ na syāt ।
kim kāraṇam ।
vibhāge alpataraprasaṅgasya yataḥ nālpīyaḥ tatrāvasthānam iti ।
vināśam ca paramāṇoḥ bhavan kāraṇavināśāt vā kalpeta kāraṇavibhāgāt vā ।
ubhayam ca nāsti paramāṇoḥ akāryatvāt iti uktam ।
tasmāt na ākāśavyatibhedāt anityatvam iti ।

sāvayavāḥ paramāṇavaḥ mūrtimattvāt ghaṭādivat ।
saṃsthānavattvāt ca sāvayavāḥ iti ।
saṃsthānavat sāvayavam dṛṣṭam ghaṭādi ।
saṃsthānavantaḥ ca paramāṇavaḥ ।
tasmāt sāvayavāḥ iti ।

nanu idam sūtram saṃsthānavattvāt iti anena eva caritārtham saṃyogaviśeṣasya saṃsthānavattvenābhidhānāt ।
na caritārtham avayavasaṃyogaviśeṣasya saṃsthānavattvenābhidhānāt ।
saṃyogamātram ca saṃyogaśabdenābhidhīyate iti na doṣaḥ ।
tatra mūrtiḥ nāmāvyāpinaḥ dravyasya ṣaḍvidham parimāṇam aṇu mahat dīrgham hrasvam paramahrasvam paramāṇu ca iti ।
saṃsthānam nāma pracayākhyaḥ saṃyogaḥ ।
saṃyogaḥ aprāptipūrvakā prāptiḥ iti ।

yat tāvat mūrtimattvāt sāvayavāḥ iti tad nānaikāntāt ।
yaḥ paramāṇoḥ avayavaḥ sa mūrtaḥ ca niravayavaḥ ca iti anekāntaḥ ।
atha mūrtimattvāt tasyāpi avayavāḥ santi ।
evam sati truṭiḥ ameyaḥ prāpnoti gurutvasaṃkhyāparimāṇaiḥ iti uktam ।
atha tāvat mūrtimat vibhajyate yāvat antaḥ iti ।
antaḥ niravayavaḥ iti vācyam ।
athāntaḥ vibhāgaḥ ।
sa na yuktaḥ vibhāgasya vibhajyamānaiḥ vinā anupapatteḥ iti ।
etāvat ca etat syāt paramāṇvantaḥ vibhāgaḥ pralayāntaḥ vā anantaḥ vā ।
yadi paramāṇvantaḥ anekāntaḥ vyāhatam ca bhavati paramāṇuḥ mūrtimān ca na ca sāvayavaḥ iti ।
kaḥ punar atra vyāghātaḥ ।
niravayavam ca mūrtimantam ca paramāṇum pratipadyase sāvayavaḥ iti ca bravīṣi ।
pratipattyā vyāhanyate ।
anante pralayānte ca vyāghātaḥ ।
truṭeḥ ameyatvaprasaṅgaḥ vibhāgasya cānādhāratvaprasaṅgaḥ iti ।
sāvayavaḥ paramāṇuḥ iti ca pratijñāpade vyāhate ।
katham iti ।
sāvayavaśabdasyārthaḥ samānajātīyārabdham samānajātīyāśritam avayavaḥ tadādhāraḥ iti ।
sāvayavaḥ paramāṇuḥ iti bruvatā kāryaviśeṣaḥ paramāṇuḥ iti uktam bhavati ।
kāryaviśeṣaḥ ca paramāṇuḥ ca iti vyāhatam ।
atha ekaparamāṇupūrvakatvam paramāṇoḥ pratipadyase ।
tathā ca na paramāṇuḥ sāvayavaḥ nāsyāvayavāḥ santi kim tu kṛtakaḥ ekaḥ paramāṇupūrvakatvāt ।
etat ca na dṛṣṭāntābhāvāt ।
ekam kāraṇam iti na dṛṣṭāntaḥ asti ।
ekena ca ārabhyamāṇasya paramāṇoḥ na kāraṇasāmagryam apekṣyam asti iti na prāgabhāvaḥ yuktaḥ ।
yasya prāgabhāvaḥ nāsti tasya ca utpādaḥ na yuktaḥ ।
atha ekaśabdapūrvakatve sati śabdādīnām prāgabhāvādi pratipadyate ।
tad api asiddham na ekam kāraṇam asti ।
āśrayādyapekṣaḥ śabdaḥ śabdāntaram karoti iti ।

pratipadyāpi ca ekaparamāṇuḥ pūrvakatvam paramāṇoḥ kaḥ sāvayavārthaḥ ।
kataraḥ tatrāvayavaḥ kataraḥ tatrāvayavī iti ।
atha kāraṇam evāvayavaḥ iti ।
na kāryaparamāṇukāle kāraṇaparamāṇuḥ asti iti sāvayavārthaḥ vaktavyaḥ ।
mūrtimattvāt sāvayavaḥ paramāṇuḥ iti bruvāṇaḥ vikalpataḥ punaḥ paryanuyojyaḥ kā iyam mūrtiḥ yayā mūrtyā mūrtimān paramāṇuḥ iti ।
satyām ca mūrtau kim arthāntaram anarthāntaram vā paramāṇoḥ mūrtiḥ iti ।
yadi rūpādiviśeṣaḥ mūrtiḥ na bhavatpakṣe tayā mūrtyā mūrtimān kaḥ cana ।
na ca rūpādivyatiriktam pramāṇena paramāṇum pratipadyase sarvāpakarṣaprāptāḥ rūpādayaḥ eva paramāṇuḥ ।
na ca rūpādibhiḥ rūpādayaḥ rūpādimantaḥ ।
na cānarthāntarabhāve matubvyutpādanam paśyāmaḥ ।
nanu dṛṣṭaḥ anarthāntarabhāve api matubyogaḥ yathā hastīmatī senā iti ।
na dṛṣṭaḥ iti brūmaḥ ।
yathā ca senārthāntaram tathā uktam ।

asati cārthāntarabhūte paramāṇau asatyām ca mūrtau sāvayavāḥ paramāṇavaḥ mūrtimattvāt iti vākyasyārthaḥ rūpādayaḥ rūpādimantaḥ rūpādimattvat iti ।
etena ghaṭaḥ mūrtimattvāt sāvayavaḥ iti pratyuktam ।
na ca rūpādivyatiriktam ghaṭam pratipadyase na mūrtimattvam atha ca mūrtimattvāt sāvayavaḥ ghaṭaḥ iti ca bravīṣi ।
vyatirekābhyupagame vyāghātaḥ anabhyupagame nārthaḥ siddhyati iti ।
dṛṣṭāntasyobhayadharmasiddhatvāt na ghaṭe sāvayavatvam mūrtimattvārthaḥ ।

etena sāvayavāḥ paramāṇavaḥ saṃyogopapatteḥ iti vyākhyātam ।
saṃyogasyābhyupagame vyāghātaḥ anabhyupagame paramāṇutvāt iti hetvarthaḥ ।
saṃsthānaviśeṣavattvam tu asiddham ।
yaḥ evārthaḥ sāvayavatvāt iti sa evārthaḥ saṃsthānaviśeṣavattvāt iti ।
atha saṃsthānam iti asarvagatadravyaparimāṇam pratipadyethāḥ evam ca sati mūrtimattvena saṃsthānavattvam caritārtham iti pṛthak na vaktavyam mūrtimattvāt saṃsthānaviśeṣavattvāt iti ।
uktam cātra vibhāge alpataraprasaṅgasya yataḥ nālpīyaḥ tatrāvasthānāt aṇvavayavasya cāṇutaratvaprasaṅgāt aṇukāryapratiṣedhaḥ iti ।

yat punar etat saṃyogopapatteḥ madhye san aṇuḥ pūrvāparābhyām sambadhyamānaḥ sāvayavaḥ ।
ayam evārthaḥ kārikayā abhidhīyate ।
	ṣaṭkena yugapad yogāt paramāṇoḥ ṣaḍaṃśatā /
	ṣaṇṇāṃ samānadeśatvāt piṇḍaḥ syād aṇumātrakaḥ //

iti ।
paramāṇuḥ yugapat ṣaḍbhiḥ saṃbadhyamānaḥ ṣaḍaṃśaḥ prāpnoti bhinnadeśatvāt sambandhānām ।
atha samānadeśāḥ sarve saṃyogāḥ ṣaṇṇām paramāṇūnām piṇḍaḥ paramāṇumātrakaḥ prāpnoti ।
yadi dve dve dravye adhikṛtyābhidhīyate tataḥ api bhinnadeśāḥ ।
atha paramāṇūnāṃ sambandhinam paramāṇum adhikṛtyābhidhīyate tataḥ anekaiḥ saṃyogaḥ samānadeśaḥ iti na kim cit bādhyate ।

yat punar etat samānadeśāḥ paramāṇavaḥ iti tad nānabhyupagamāt ।
deśāḥ eva tāvat paramāṇau na santi iti kutaḥ samānadeśāḥ bhaviṣyanti iti ।
deśaḥ avayavaḥ sa ca paramāṇoḥ nāsti ।
na ca kim cit dravyam samānadeśam asti iti asiddhaḥ dṛṣṭāntaḥ ।
nanu ca kāryakāraṇe saṃyogasamānadeśe yathā yat paṭena sambadhyate tantunā tadaṃśunā iti evam ādi ।
etad anabhyupagamena pratyuktam ।
samānadeśāḥ tatra saṃyogāḥ iti na kāryakāraṇe na ca saṃyogāḥ api dve dve adhikṛtya iti ।
ṣaṇṇām samānadeśatvāt iti vākyam na dravyasamānadeśatāyām vyavatiṣṭhate na saṃyogasamānadeśatāyām iti ।

yat punar etat "digdeśabhedaḥ yasyāsti tasyaikatvam na yujyate" ।
kaḥ evam āha digdeśabhedaḥ asti iti ।
digdeśabhedāḥ ca diśaḥ saṃyogāḥ parikalpitāḥ ।
tān ca digdeśabhedān kalpayitvā paramāṇoḥ digdeśabhedaḥ abhyupagamyate ।
mukhyataḥ tu na digdeśabhedaḥ nāpi paramāṇoḥ bhedaḥ ।
paramāṇuḥ diśā sambadhyate iti etāvat mātram vidyate ।
etat ca na kim cit bādhate ।

chāyāvṛtī tarhi na prāpnutaḥ paramāṇoḥ adeśatvāt iti ।
na deśavattvāt chāyāvṛtī ।
kim tarhi ।
mūrtimat sparśavattvāt mūrtimatsparśaviśiṣṭam dravyam dravyāntaram āvṛṇoti ।
kim idam āvṛṇoti iti ।
svasambandhena itarasya sambandham pratiṣedhati iti ।
chāyā tu tejaḥparamāṇoḥ āvaraṇāt mūrtimatā paramāṇunā tejaḥparamāṇuḥ āvriyate ।
yatra cāsya āvaraṇam tatra chāyā iti praviralatejaḥsambandhīni dravyaguṇakarmāṇi chāyā iti abhidhīyate ।
sarvathā vyāvṛttatejaḥsambandhīni tu tāni tamaḥsañjñakāni iti ।
tad evam chāyāvṛtyoḥ anyathāsiddhatvāt ahetuḥ ।

etena kriyāvattvāt sparśavattvāt dravyāntarārambhakatvāt kriyākāraṇasaṃskārāśrayatvāt paratvāparatvavattvāt iti evam ādi pratyuktam ।
katham iti ।
yathā mūrtimattvāt sāvayavāḥ iti etasmin vākye pratijñādoṣāḥ hetudoṣāḥ ca tathā sarveṣu eteṣu pakṣeṣu parapakṣābhyupagateṣu vikalpya viruddhāsiddhānaikāntikādidoṣabhedāḥ vaktavyāḥ iti ।
śeṣam bhāṣye ।

ye tu kriyāvattvādibhiḥ paramāṇūnām anityatvam sādhayanti taiḥ kriyāvattvam vyañjakam vā kārakam vā iti avaśyam abhyupagantavyam ।
yadi kriyāvattvam anityatvasya kārakam yad akriyam tad nityam prāpnoti ।
atha janma kriyā iti abhidhīyate ।
tadā anityāḥ paramāṇavaḥ janmavattvāt iti hetvarthaḥ ।
janmavattvam ca asiddham paramāṇūnām iti ।
atha kriyāvattvam vyañjakam ucyate ।
vyañjakatve api anyataḥ anityatvam paramāṇūnām vyapadeṣṭavyam ।
na hi ayam vyañjakasya dharmaḥ yad avyaṅgyam vastu kuryāt ।
api tu anyataḥ bhūtam vastu vyañjakaḥ hetuḥ vyanakti iti ।
na hi pradīpaḥ asantam artham prakāśayati iti ।
parasiddhotkṣepaṇādikriyābhyupagame ca viruddhaḥ ।
anabhyupagame asiddhaḥ ।
etena ghaṭādidṛṣṭāntaḥ vyākhyātaḥ ।
kriyāvattvam ca kriyāsamavāyaḥ ।
tadabhyupagame virodhaḥ ।
anabhyupagame anityaḥ paramāṇuḥ paramāṇutvāt iti hetvarthaḥ ।
matupaḥ cārthāntare dṛṣṭatvāt viruddhaḥ ।
anarthāntare dṛṣṭāntābhāvaḥ ।
evam śeṣāṇi vākyāni vikalpya yathāsambhavam doṣāḥ vaktavyāḥ iti ।
atha parapakṣasiddhān etān abhyupaiti ।
kim pramāṇataḥ apramāṇataḥ vā ।
tad yadi pramāṇataḥ abhyupaiti katham parapakṣasiddhāḥ ।
atha na pramāṇataḥ ।
katham svayam anupalabdhaḥ dharmaḥ parapratipādanāya dīyate iti ।

yad idam bhavān buddhīr āśritya viṣayāḥ santi iti manyase mithyābuddhayaḥ etāḥ ।
yadi hi tattvabuddhiḥ syuḥ buddhyā vivecane kriyamāṇe buddhiviṣayāṇāṃ yāthātmyam upalabhyeta ।
"buddhyā vivecanāt tu bhāvānāṃ yāthātmyānupalabdhis tantvapakarṣaṇe paṭasadbhāvānupalabdhivat tadanupalabdhiḥ ।"
ye ete buddhiviṣayāḥ gavādayaḥ ghaṭādayaḥ ca na ete tattvataḥ santi ।
kasmāt ।
buddhyā vivicyamānānām bhedaśaḥ agrahaṇāt ।
yathā ayam tantuḥ ayam tantuḥ iti buddhyā tantuṣu udveṣṭyamāneṣu na paṭaḥ kaḥ cit asti yaḥ paṭabuddheḥ viṣayaḥ syāt ।
evam aṃśuṣu buddhyā vivicyamāneṣu ।
evam tadavayaveṣu tāvat yāvat paramāṇuḥ ।
paramāṇavaḥ api bhāgaśaḥ vibhajyamānāḥ tāvat yāvat pralayaḥ iti ।
tad evam sarvasyāsattvād gavādibuddhayaḥ ghaṭādibuddhayaḥ ca mithyābuddhayaḥ iti ।

buddhyā vivecanāt tu bhāvānām sarvabhāvānupapattiḥ iti uktam ।
kasmāt ।
vyāghātāt ।
kaḥ vyāghātaḥ ।
sahāsambhavaḥ ।
yadi buddhyā vivecanam bhāvānām na sarvabhāvānupapattiḥ ।
atha sarvabhāvānupapattiḥ na buddhyā vivecanam sarvabhāvānām iti ।

sarvabhāvānupapattiḥ iti ca bruvāṇaḥ pramāṇam paryanuyojyaḥ ।
yadi pramāṇam bravīti vyāhatam bhavati ।
atha na bravīti arthaḥ asya na sidhyati pramāṇābhāvāt ।
athāprāmāṇikī siddhiḥ sarvabhāvānām utpattiḥ iti asya kasmāt na siddhiḥ ।
yaḥ ca sarvabhāvānām abhāvaḥ bhāveṣu itaretarāpekṣasiddheḥ iti etasmin vāde doṣaḥ uktaḥ ।
sa ihāpi draṣṭavyaḥ iti ।

yat punar etad yadi tantuvyatiriktam paṭādidravyam syāt tantuṣu buddhyā vivicyamāneṣu pṛthag upalabhyeta iti ।
"tadāśrayatvād apṛthag grahaṇam ।"
kāraṇadravyāśritam kāryadravyam na pṛthag upalabhyate iti ।
viparyaye yadi pṛthaggrahaṇāt ।
yatra kāryakāraṇabhāvaḥ āśrayāśritabhāvaḥ ca nāsti tatra pṛthaggrahaṇam iti ।

yad asti tathā ca yad nāsti yathā ca tat sarvam pramāṇataḥ upalabdhyā sidhyati iti ।
śeṣam bhāṣye ।

"pramāṇānupapattyupapattibhyām ।"

yathā svapne viṣayāḥ na santi atha ca viṣayābhimānaḥ bhavati evam na pramāṇāni na ca prameyāṇi santi ।
atha ca pramāṇaprameyābhimānaḥ ।

māyāgandharvanagaramṛgatṛṣṇikāvat vā iti na pramāṇābhāvāt ।
svapnāntavat avidyamāneṣu viṣayeṣu abhimānaḥ iti atra na hetuḥ ucyate iti ।
svapnānte cāsantaḥ viṣayāḥ iti kaḥ hetuḥ iti ।
khyātiḥ iti cet ।
ayam jāgratavasthopalabdhānām viṣayāṇām cittavyatirekiṇām asattve hetuḥ khyātiḥ svapnavat iti ।
na dṛṣṭāntasya sādhyasamatvāt ।
ye ete svapnāvasthāyām viṣayāḥ khyānti na te cittavyatiriktāḥ iti atra kaḥ hetuḥ ।
pratibuddhenānupalambhāt na santi iti cet ।
atha manyase yasmāt ete pratibuddhena na upalabhyante tasmāt na santi iti ।
na viśeṣaṇopādānāt ।
ye pratibuddhena upalabhyante te santi iti prāptam ।
vyartham vā viśeṣaṇam pratibuddhenānupalambhāt iti ।
yadi ca upalabhyamānam jāgradavasthāyām svapnāvasthāyām ca viṣayamasantam manyase atha cittam asti iti kaḥ hetuḥ iti ।
viparyaye ca sāmarthyābhāvāt ahetuḥ jāgrataḥ anupalabdheḥ iti ।
yadi upalabdhiḥ sattvasādhanam tataḥ anupalabdhiḥ asattvam sādhayati ।
viparyaye hi hetoḥ sāmarthyam dṛṣṭam iti ।
na cittavyatirekiṇaḥ viṣayāḥ grāhyatvāt vedanāvat iti ।
yathā vedanādigrāhyam na ca cittavyatiriktam tathā viṣayāḥ api ।
vedanā sukhaduḥkhe cittam vijñānam iti sukhaduḥkhābhyām cānyat jñānam iti asiddhaḥ dṛṣṭāntaḥ ।
sukhaduḥkhe grāhye grahaṇam vijñānam iti grāhyagrahaṇabhāvāt anyatvam ।
athābhinnam vijñānam vedanātaḥ tathā api grāhyam ca gṛhītiḥ ca ekam iti na dṛṣṭāntaḥ asti ।
na hi karma ca kriyā ca ekam bhavati iti ।
atha ekatvam pramāṇavṛttam anapekṣya pratipadyethāḥ ।
tathā api catvāraḥ skandhāḥ iti śāstravyāghātaḥ ।
atha catuṣṭvam na pratipadyate dṛṣṭam vijñānamātram evābhyupeyāt ।
so 'pi dṛṣṭam vijñānabhedam anuyoktavyaḥ bāhyasya ādhyātmikasya ca vijñānabhedahetoḥ abhāvāt katham vijñānabhedaḥ iti ।
svapnavat vijñānabhedam yadi pratipadyase so 'pi dṛṣṭānumitānām arthānām bhāvanāvaśena vijñānabhedam pratipādayitavyaḥ ।
atha svapnapakṣe api bhāvanābhedāt vijñānabhedam pratipadyeta so 'pi bhāvanābhāvakavargayoḥ bhedena pratyavastheyaḥ nābhinnam bhāvyam bhāvakam ca iti ।
ye ca ete svapnādipratyayāḥ puravimānodyānayānādibhedānuvidhāyinaḥ te mithyāpratyayāḥ iti mithyāpratyayānām ca jāgradavasthāpratyayasāmānyāt bhāvaḥ ।
mamāpi sarva eva mithyāpratyayāḥ bhavanti iti bruvāṇaḥ pradhānam anuyoktavyaḥ ।
na niṣpradhānam viparyayapratyayam paśyāmaḥ iti ।
cittavyatirekiṇam ca viṣayam apratipadyamānaḥ sādhanadūṣaṇayoḥ svabhāvaḥ paryanuyoktavyaḥ ।
yadi bāhyasvabhāvakam vyāghātaḥ ।
atha cittasvabhāvakam na cittena paraḥ pratipadyate iti na arthapratipattiḥ ।
na hi itareṇa svapnam anākhyātam itaraḥ vijānāti iti ।
atha śabdākāram cittam pratipadyate ।
tenāpi śabdākāram cittam iti ākārārthaḥ vaktavyaḥ ।
ākāraḥ hi nāma pradhānavastusāmānyāt atasmin tad iti pratyayaḥ ।
na ca bhavatpakṣe śabdaḥ vidyate iti śabdākāram cittam iti nirabhidheyam vākyam ।
cittavyatiriktam ca viṣayam apratipadyamānaḥ jāgratsvapnāvasthayoḥ bhedam paryanuyojyaḥ ।
jāgratavasthāyām viṣayāḥ na santi svapnāvasthāyām ca iti iyam svapnāvasthā iyam jāgradavasthā iti kutaḥ etat ।
dharmādharmavyavasthānam ca na prāpnoti yathā svapnāvasthāyām agamyāgamanāt adharmotpattiḥ na bhavati evam jāgradavasthāyām na syāt ।
atha siddhopaghātānupaghātau bhedakau pratipadyeta ।
tad api tādṛg eva ।
middhopaghātaḥ cetaso vaikṛtyahetuḥ iti etat katham avagamyate ।
atha vijñānasya spaṣṭām ca aspaṣṭām ca bhedam pratipadyeta ।
viṣayam antareṇa jñānasya spaṣṭatā ca aspaṣṭatā ca vaktavyā ।

asati arthe vijñānabhedaḥ dṛṣṭaḥ iti cet ।
atha manyase yathā tulyakarmavipākotpannāḥ pretāḥ pūyapūrṇām nadīm paśyanti na tatra nadī asti na pūyam ।
na hi ekam vastvanekākāram bhavitum arhati iti ।
dṛṣṭaḥ ca vijñānabhedaḥ ।
ke cit tām eva jalapūrṇām nadīm paśyanti ।
ke cit rudhirapūrṇām iti ataḥ avasīyate ādhyātmakanimittāpekṣam asati bāhye nimitte vijñānam eva tathotpadyate iti ।
na vyāghātāt ।
asati bāhye vijñānam eva tathā utpadyate iti bruvāṇaḥ praṣṭavyaḥ jāyate katham tathā iti ।
yadi rudhirākāram vijñānam rudhiram tarhi vaktavyam kim rudhiram iti ।
evam jalākāram nadyākāram ca vaktavyam ।
pūyapūrṇām paśyanti iti ca vākyasya padāni pratyekam vicāryamāṇāni rūpādiskandhāpavāde nirviṣayāṇi bhavanti ।
deśādiniyamaḥ ca na prāpnoti ।
ekasmin deśe nadīm pūyapūrṇām paśyanti na deśāntareṣu ।
asati arthe niyamahetuḥ vaktavyaḥ ।
yasya punar vidyamānam kena cit ākāreṇa vyavasthitam tasya śeṣaḥ mithyāpratyayaḥ iti yuktam ।
mithyāpratyayāḥ ca bhavantaḥ na pradhānam bādhante iti pūyādipratyayānām pradhānam vaktavyam iti ।
yathā ca pūyādipratyayānām evam māyāgandharvanagaramṛgatṛṣṇikādi salilānām iti "karmaṇo vāsanā anyatra phalam anyatra kalpate" iti ।
asyārthaḥ ।
yatra eva kila karma tatra eva kila phalena bhavitavyam yasya ca cittavyatirekiṇaḥ viṣayāḥ tasyānyatra karma anyatra phalam iti vyadhikaraṇe karmaphale bhavataḥ iti ।
tad nānabhyupagamāt ।
na mayā karmaphale vyadhikaraṇe abhyupagamyete ।
ātmani karma tatra eva phalam iti adoṣaḥ ।
madīyāt cittāt arthāntaram viṣayāḥ ।
sāmānyaviśeṣavattvāt santānāntaracittavat ।
pramāṇagamyatvāt kāryatvānityatvāt dharmapūrvakatvāt ca iti ।

evam ca sati "mithyopalabdher vināśas tattvajñānāt svapnaviṣayābhimānapraṇāśavat pratibodhe ।"
sthāṇau puruṣādhyavasāyaḥ mithyopalabdhiḥ ।
tattvajñānena ca yaḥ mithyādhyavasāyaḥ sa nivartate nārthaḥ sthāṇupuruṣalasāmānyakṣaṇaḥ ।
na hi asau sthāṇuḥ na bhavati iti yathā svapnopalabdhānām ye adhyavasāyāḥ te jāgradavasthopalabdhyā nivartyante nārthaḥ viṣayasāmānyalakṣaṇaḥ iti ।
śeṣam bhāṣye ।

arthavad apratiṣedhaḥ ।
mithyābuddheḥ nimittam asti ।
kim punas tat ।
sāmānyadarśanam viśeṣādarśanam avidyamānaviśeṣādhyāropaḥ iti ।
mithyābuddhim ca pratipadyamānena tasyāḥ nimittam vaktavyam ।
nimittam ca pratipadyamānenārthaḥ abhyupeyaḥ iti ।

tattvam sthāṇuḥ iti pradhāna puruṣaḥ iti tattvapradhānayoḥ alope mithyābuddhiḥ bhavati iti ।
śeṣam bhāṣye ।

doṣanimittānām tattvajñānāt ahaṅkāranivṛttiḥ iti uktam ।
atha tattvajñānam katham utpadyate iti ।
"samādhiviśeṣābhyāsāt ।"
śeṣam bhāṣye ।
vyāpakatvāt antaḥkaraṇasya pratyāhāraḥ na yuktaḥ iti cet ।
atha manyase vyāpakam antaḥkaraṇam tat katham pratyāhriyate iti ।
na uktottaratvāt yathā na vyāpakam antaḥkaraṇam tathā uktam adhastāt ।
aṇutvāt svāṅgagatīkṣaṇānutpattiḥ iti cet ।
atha manyase yasyāpi antaḥkaraṇam aṇu tasyāpi svāṅgagatīkṣaṇe na prāpnutaḥ yugapad haste cakṣuṣi cāsannidhānāt ।
na śarīrātmamanaḥsaṃyogayaugapadyāt prayatnadarśanayoḥ yugapad utpatteḥ ।
ātmaśarīrasambandhaḥ ca ātmanaḥsambandhaḥ ca yugapad bhavati iti ।
tatra ātmamanaḥśarīrasambandhāt svāṅgagatiḥ ātmamanaḥsambandhāt cakṣuṣaḥ preraṇam ।
tathā svāṅgagatiḥ prayatnāt bhavati iti darśanam cakṣūraśmeḥ arthasya ca sannidhānāt iti ।
na ca ātmanaḥ pradeśāḥ santi ity acodyam ।
pradeśavati ca ātmani anyena ātmapradeśena manaḥ sambadhyate anyena śarīram iti svāṅgagatīkṣaṇādidoṣaḥ ।
yasya punar niṣpradeśaḥ evātmā tasya eṣaḥ doṣaḥ na bhavati iti tatra śarīram sambandhinātmamanaḥsambaddham iti ।

na upapadyate samādhiviśeṣābhyāsaḥ abubhutsamānasyāpi buddhyutpatteḥ yathā stanayitnoḥ śabdaprabhṛtiṣu iti ।

kṣutpipāsābhyām cānivṛttaḥ api buddhayaḥ eva utpadyante iti na yuktaḥ samādhiviśeṣaḥ ।

pūrvakṛtaḥ pūrvaśarīrābhyastaḥ samādhiviśeṣaḥ tasya phalam dharmaḥ ।
tatkṛtaḥ punaḥ samādhiviśeṣaḥ iti ।
samādhiviśeṣāt ca bāhyaviṣayābhibhavaḥ ।
laukikasyāpi tāvat samādhiviśeṣāvasthitasya bāhyaviṣayopanipātena buddhayaḥ na utpadyante ।
kimaṅga punar yoginaḥ iti ।

"araṇyaguhāpulinādiṣu yogābhyāsopadeśaḥ ।"

yadi bāhyaviṣayopanipātād vijñānāni prādurbhavanti "apavarge 'py evaṃ prasaṅgaḥ" muktasya api apavarge bāhyaviṣayaviśeṣopanipātaḥ vidyate iti buddhyutpādaprasaṅgaḥ ।

sati śarīre bāhyaviṣayaḥ jñānotpattikāraṇam nānyathā iti sūtrārthaḥ ।

tasya śarīrādeḥ upalabdhikāraṇasyābhāvaḥ apavarge iti ।
tasmāt sarvaduḥkhamokṣaḥ apavargaḥ iti ।
yasmāt sarvam duḥkhabījam duḥkham cāpavarge vicchidyate tasmāt sarveṇa duḥkhena vimuktir apavargaḥ ।

tasyāpavargasyādhigamāya yamaniyamābhyām ātmasaṃskāraḥ ।

jñānagrahaṇam śāstragrahaṇam iti yaḥ evam upāyam buddhyante iti tadvidyāḥ ।
tadvidyaiḥ aty avibhaktārtham vacanam ।

tam śiṣyagurusabrahmacārī iti evam ādi sūtram ।
etat tu nigadena eva nītārtham ।

tam abhyupeyāt iti vartate ।

"tattvādhyavasāyasaṃrakṣaṇārthaṃ jalpavitaṇḍe bījaprarohasaṃrakṣaṇārthaṃ kaṇṭakaśākhāvaraṇavat" iti ।
anutpannatattvajñānena etat kartavyam iti sūtrārthaḥ ।

vidyānirvedādibhiḥ ca pareṇāvajñāyamānasya "tābhyāṃ vigṛhya kathanaṃ ।"
tābhyām jalpavitaṇḍābhyām iti ।
vigṛhya iti vijigīṣayā na tattvabubhutsayā iti ।
vidyāparipālanārtham ca etad na lābhapūjākhyātyartham iti ।

	pravṛttidoṣasaṃsiddhiḥ pretyabhāvaḥ prapañcataḥ /
	phalaṃ duḥkhaṃ vimuktiś ca tadupāyāś ca kīrtitāḥ //

jāteḥ saṃkṣepeṇoktāyāḥ vistaraḥ vaktavyaḥ iti idam ārabhate sādharmyādisūtram ।
tatra jātiḥ nāma sthāpanāhetau prayukte yaḥ pratirodhāsamarthaḥ hetuḥ ।

jāteḥ prayogapratiṣedhāt asat uttaratvāt ca ārambhaḥ na yuktaḥ ।
chalajātinigrahasthānānām svavākye parivarjanam iti pratiṣiddhā jātiḥ ।
na ca jātiḥ sat uttaram ।
ataḥ ca jāteḥ prayogaḥ na yuktaḥ ।
na ārambhaprayojanasya uktottaratvād ।
uktam jāteḥ ārambhaprayojanam svayam ca sukaraḥ prayogaḥ iti ।
sādhusādhananirākaraṇārtham ca prayogaḥ ।
yadā ca vādī parasya sādhanam sādhu iti manyate lābhapūjākhyātikāmaḥ ca bhavati tadā jātīḥ prayuṅkte ।
kadā cid ayam jātyuttareṇa ākulīkṛtaḥ na uttaram pratipadyeta ।
uttarāpratipattyā ca nigṛhyate ।
anabhidhāne tu jāteḥ ekāntaparājayaḥ parasya iti aikāntikāt parājayād varam astu sandehaḥ iti yuktaḥ jāteḥ prayogaḥ ।

asādhusādhananirākaraṇārtham iti anye ।
eke tu jāteḥ prayogam manyante asādhusādhananirākaraṇārtham ।
evam ca āhuḥ asādhau tu sādhane prayukte yaḥ āsām prayogaḥ so 'nabhijñatayā sādhanadoṣasya ।
taddoṣapradarśanārtham vā prasaṅgavyājena iti ।
etat tu na yuktam prayojanābhāvāt ।
yadi tāvad asādhu etat sādhanam iti pratipadyate yaḥ evāsya doṣaḥ buddhaḥ sa eva vaktavyaḥ na jātyabhidhānena prayojanam asti ।
atha na budhyate kim iti jātim prayuṅkte ।

na hi anavabudhyamānaḥ śaktaḥ prayoktum ।
athānavabuddhyamānaḥ api prayuṅkte yat kim cit brūyāt niyamaḥ na syāt iti ।

etenānaikāntike pañcānām prayogaḥ pratyuktaḥ ।
yaḥ āhuḥ anaikāntike sādhane pareṇa prayukte pañca jātayaḥ prayoktavyāḥ iti tad apy anena eva pratyuktam ।
katham iti ।
buddhvā tad eva vaktavyam abuddhvā ajñānam iti etena yuktāyuktapakṣayoḥ pūrvāparabhāvaḥ pratyuktaḥ ।
ayukte sādhane ayuktam uttaram vaktum yukte yuktam iti ।
yuktam ca nāmottaram yat pratijñādidoṣodbhāvanam ।
yat ca pratijñādidoṣodbhāvanam nāsau jātiḥ ।
uttaram eva tad iti ।
jātilakṣaṇāparijñānāt ayuktam etad api iti ।

samīkaraṇārtham prayogaḥ samaḥ ।
sādharmyam eva samam vaidharmyam eva samam iti samārthaḥ samīkaraṇārthaḥ prayogaḥ draṣṭavyaḥ ।
samīkriyatām vā parapakṣaḥ mā vā kāri ayam tu samīkaraṇārtham pravartate iti yathā loke kuṭumbārtham ghaṭate iti ।
viśeṣahetvabhāvaḥ vā samārthaḥ ।
na bhavatā viśeṣahetuḥ kaḥ cid apadiśyate iti ।
enam artham urarīkṛtya jātivādī pravartate ।
yathābhūtam bhavataḥ sādhanam tathābhūtam mamāpi iti ।
na ca sarvāpadeśavyāptiḥ avyāpakatvāt ।
na hi sarvāpadeśeṣu sarvāḥ jātayaḥ pravartante ।
na hi vaidharmyeṇa sthāpanāyām utkarṣāpakarṣavarṇyāvarṇyavikalpasamāḥ prayoktum śakyante iti ।

na ca vādiprativādinoḥ tulyatā samārthaḥ jāteḥ asat uttaratvāt ।
niyamena jātivādyasadvādī bhavati ।
vādinām tu sadasadvāditve aniyamaḥ iti ।

pratiṣedhāu iti ।
sādharmyeṇa upasaṃhāre tadviparītasādharmyeṇa pratyavasthānam vaidharmyeṇa upasaṃhāre tadviparītena sādharmyeṇa pratyavasthānam sādharmyasamaḥ ।
yathā anityaḥ śabdaḥ utpattidharmakatvāt ।
utpattidharmakam kumbhādi anityam dṛṣṭam ।
yadi anityaghaṭasādharmyād anityaḥ nityenāpi ākāśena sādharmyam amūrtatvam asti iti nityaḥ prāptaḥ iti ।
etasminn eva hetau ākāśavaidharmyād iti ukte yadi nityākāśavaidharmyād anityaḥ nityasādharmyam apy ākāśenāmūrtatvam asti ।
ataḥ nityaḥ prāptaḥ ।
atha manyase sati asmin sādharmye na nityaḥ na tarhi vaktavyam anityaghaṭasādharmyāt nityākāśavaidharmyāt cānitya iti ।
sā iyam jātiḥ viśeṣahetvabhāvam darśayati ।
viśeṣahetvabhāvāt cānaikāntikadeśanābhāsā iti ।
evam vaidharmyeṇa ukte hetau tadviparītavaidharmyeṇa pratyavasthānam sādharmyeṇa ca ukte hetau tadviparītavaidharmyeṇa pratyavasthānam vaidharmyasamaḥ ।
yathā tasmin eva hetau ākāśavaidharmyāt anityaḥ ity ukte yadi nityākāśavaidharmyāt anityaḥ anityenāpi ghaṭenāsya vaidharmyam amūrtatvam ।
ataḥ nityaḥ prāptaḥ ।
tasmin eva hetau ghaṭasādharmyāt ity kṛte yady anityaghaṭasādharmyāt anityaḥ vaidharmyam api asyānena asti amūrtatvam ataḥ nityaḥ prāptaḥ ।
atha manyase sati etasmin vaidharmye na nityaḥ na tarhi ayam ekāntaḥ anityaghaṭasādharmyāt nityākāśavaidharmyāt cānityaḥ iti ।
sā iyam viśeṣahetvabhāvaḥ iti ।

anayoḥ uttaram "gotvād gosiddhivat tatsiddhiḥ ।"
gavāśvasādharmye sattvādau samāne vaidharmye ca ekaśaphatvādau sādharmyāt sattvāt gauḥ aśvaḥ na bhavati ।
na ca vaidharmyāt ekaśaphatvādeḥ agauḥ gauḥ bhavati ।
kimkāraṇam ।
ekasyānanvayāt ekasya cāvyāvṛtteḥ ।
yad anvayavyatireki sādharmyam tasmād dharmavyavasthā ।
gotvam ca tathā ।
tasmād gotvāt eva gauḥ sidhyati ।
tathā ihāpy amūrtatvam ubhayavyatireki ubhayānvayi ca ।
tasmāt nityatvam anityatvam ca na śakyam pratipattum ।
api tu anvayavyatirekasampannāt utpattidharmakatvāt anityaḥ iti ।
ataḥ yad bravīṣi viśeṣahetvabhāvāt iti ayam viśeṣahetuḥ iti ।

avidhyamānadharmādhyāropaḥ utkarṣaḥ ।
vidyamānadharmāpacayaḥ apakarṣaḥ ।
varṇyaḥ sādhyaḥ ।
avarṇyaḥ asādhyaḥ ।
vikalpaḥ viśeṣaḥ ।
eteṣām dharmāṇām udbhāvanārthāḥ prayogāḥ utkarṣasamādyāḥ jātayaḥ iti ।
sādhyasādhanadharmayoḥ tulyatayā pratyavasthānam sādhyasamā iti ucyate ।
yathā tasmin eva hetau ghaṭasādharmyāt iti kṛte yadi yathā ghaṭaḥ tathā śabdaḥ tadā ghaṭaḥ rūpādimān śabdaḥ api evam prasaktaḥ ity utkarṣasamaḥ ।
śabdaḥ vā arūpaḥ iti ghaṭaḥ api evam prasaktaḥ ity apakarṣasamaḥ ।
ghaṭaḥ anityaḥ iti avarṇyaḥ śabdaḥ api evam śabdaḥ vā varṇyaḥ iti ghaṭaḥ api evam iti varṇyāvarṇyasamau ।
sati etasmin utpattidharmakatve vibhāgajaḥ śabdaḥ na vibhāgajaḥ ghaṭaḥ vibhāgajāvibhāgajavikalpavat ca nityānityvikalpaḥ iti vikalpasamaḥ ।
ghaṭaḥ vā anityaḥ ity atra kaḥ hetuḥ ।
ayam api sādhyavat prajñāpayitavyaḥ iti sādhyavat pratyavasthānāt sādhyasamaḥ ।

na hetvarthāparijñānāt iti sūtrārthaḥ ।
na brūmaḥ yāvantaḥ ghaṭadharmāḥ te sarve eva śabde sambhavanti iti api tu yaḥ yasya sādhakaḥ dharmaḥ upapadyate sa tatsādhanam tatra upasaṃhriyate ।
tathā ca śabdena ।
utpattidharmakatvam śabde dharmaḥ upasaṃhriyate ।
evam ca yathā uktam asambaddham ।
yathā gauḥ tathā gavayaḥ ity ukte na godharmāḥ sarve eva gavaye na gavayadharmāḥ eva sarve eva gavi prāpnuvanti ।
api tu yad itarasya itareṇa sambadhyate tāvat mātram eva upasaṃhriyate ।
aśeṣadharmopasaṃhāre tu yathā tathā iti evam na syāt ।
sa evāsau iti syāt ।
tathā ihāpi iti ayam adoṣaḥ ।
yat punar etad vibhāgajāvibhāgajavikalpavannityānityavikalpaḥ iti ।
yathā utpattidharmakatvam anvayavyatireki na evam vibhāgajatvam ।
na hi kim cit vibhāgāt jāyamānam yathoktaviśeṣaṇam nityam anityam vā drṣṭam iti etad api anuttaram ।

dṛṣṭāntaḥ sādhya iti bruvatā bhavatā na dṛṣṭāntalakṣaṇam vyajñāyi ।
dṛṣṭāntaḥ hi nāmāvihatayoḥ darśanayoḥ viṣayaḥ ।
tathā ca sādhyatvam anupapannam ।
atha darśanam vihanyate nāsau dṛṣṭāntaḥ lakṣaṇābhāvāt iti ।

yat tu atra uktam jātīnām paunaruktyam prasajyate iti na paunaruktyam arthabhedāt ।
yathā ca utkarṣasamādīnām bhinnaḥ arthaḥ tathā uktam ।
prayogabhedadarśanāt ca ।
prayogaḥ ca bhinnaḥ utkarṣasamādīnām iti ।
ānantyam iti cet ।
atha manyase yadi prayogabhedāt bhedaḥ na caturviṃśatiḥ jātayaḥ iti prāptam ।
nānavadhāraṇāt ।
na eva idam avadhāryate caturviṃśatiḥ jātayaḥ iti api tu udāharaṇānām bhedaḥ ।
katham avagamyate ।
tathā hi prakaraṇasamā ekā caturdhā bhinnā iti ।
atha sāmānyataḥ abhinnāḥ jātayaḥ iti abhedam brūyāt tasyāpi abhyupagatam caturdaśatvam nivartate ।
atha kutaḥ cit bhedāt bhedaḥ adeśyam tarhi utkarṣasamādyā na vikalpasamā ataḥ bhidyante iti ।
yathā kena cit bhedena caturdaśatvam tathā kena cit bhedena caturviṃśatitvam ।
aviśeṣasamā ca iyam jātiḥ ।
utkarṣasamādīnām ekatvam kim cit sādharmyāt iti ।
asyāḥ ca jāteḥ uktam uttaram ।

tasmin eva hetau ghaṭādisādharmyāt iti kṛte yadi tāvat ayam hetuḥ sādhyam samprāpnoti prāptyā aviśiṣṭaḥ ।
kaḥ aviśeṣārthaḥ ।
ubhayoḥ vidyamānatā ।
nāvidyamānaḥ samprāpyate iti hetoḥ sādhanārthaḥ hīyate ।
atha na prāpyate aprāpteḥ ahetubhiḥ aviśiṣṭatvāt ahetuḥ bhavati ।
na hi agniḥ aprāptaḥ dahati ।
prāptyā pratyavasthānam prāptisamaḥ ।
aprāptyā pratyavasthānam aprāptisamaḥ ।
anayoḥ bhedena upadeśaḥ vivakṣātaḥ ।
bhedavivakṣāyām prāptyaprāptisamau iti ।
abhedavivakṣāyām tu ekam eva uttaram yathā vṛkṣāḥ vanam iti ।

jātilakṣaṇābhāvāt na eva iyam jātiḥ iti cet ।
atha manyase yad jāteḥ lakṣaṇam tad asyāḥ nāsti ।
sādharmyavaidharmyābhyām pratyavasthānam iti hi tat ।
na ca lakṣaṇenāsambaddhā jātiḥ iti śaktyam vaktum ।
na hi golakṣaṇahīnaḥ aśvaḥ gauḥ iti ।
na sūtrārthāparijñānāt sādharmyavaidharmyābhyām pratyavasthānam jātiḥ iti asya sūtrasyārthaḥ bhavatā na vyajñāyi iti anuttaram etat ।
etena traikālyasamādyāḥ pratyuktāḥ sūtrārthāparijñānāt ।

mṛtpiṇḍaprāptānām daṇḍādīnām nāviśeṣaḥ na ca sādhyasādhanabhāvanivṛttiḥ ।
na hi mṛtpiṇḍaprāptaḥ daṇḍaḥ sādhanam na bhavati ।
nāpi itarat sādhyatvam jahāti ।
atha manyase ghaṭaḥ tatra sādhyaḥ tasya cāvidyamānasya kim sādhanena iti ।
nāvidyamānasya sādhanam api tu mṛtpiṇḍaḥ ghaṭīkriyate iti ।
kim idam ghaṭīkriyate iti ।
mṛdavayavāḥ pūrvavyūhaparityāgena vyūhāntaram āpadyante vyūhāntarāt ca ghaṭotpattiḥ iti ।
pīḍane cābhicārāt aprāpyāpi ca sādhakatvam dṛṣṭam ।
kaḥ aprāptyarthaḥ ।
parasparopaśleṣaṇam antareṇa sādhakatvam ।
anyathā tu uddeśenāsau prāptaḥ eva niyamāt ।
iyam ca jātiḥ sarvahetvapavādadvārikā yadi jṅāpakaḥ hetuḥ apadiśyate tathā api ।
athāpi kārakaḥ tathā api iti ।
sā ca iyam kāryakāraṇatvāpavādadvāreṇa pravartamānā vyāhatā bhavati ।
kaḥ vyāghātaḥ ।
uttarasyānutthānam ।
katham iti ।
yadi idam uttaram prāpyārtham kāraṇatvāpavādadvāreṇa sādhayet aprāpya vā iti tasyāpi pratiṣedhyam prāpya vā aprāpya vā iti samānaḥ doṣaḥ ।

yathā asmin eva hetau ghaṭādi sādharmyeṇa kṛte ittham ghaṭaḥ eva tāvat anityaḥ iti atra kaḥ hetuḥ iti prasaṅgasamaḥ ।
pratidṛṣṭāntasamasya yad eva bhāṣye udāharaṇam tad eva draṣṭavyam iti ।
vāyvākāśasaṃyogasyākāraṇatvāt ayuktam iti cet ।
atha manyase na vāyvākāśasaṃyogaḥ kriyākāraṇam triṣu api kāleṣu asambhavāt ।
na vāyvākāśasaṃyogena ākāśe kriyā kṛtā na karoti na kariṣyati iti ।
yat ca triṣv api kāleṣu akāraṇam tad akāraṇam yathā ghaṭaḥ ghaṭāntarasya ।
na tatsamānadharmopapatteḥ ।
na brūmaḥ vāyvākāśasaṃyogaḥ eva ekaḥ kriyākāraṇam api tu tathābhūtaḥ dharmaḥ anyatra dṛṣṭaḥ yathā vāyuvanaspatisaṃyogaḥ iti ।
yaḥ tu asau tathābhūtaḥ kriyām na karoti tatrākāraṇatvāt api tu pratibandhāt ।
kenāsya pratibandhaḥ ।
mahatparimāṇena ।
yathā mandavātavegena nunnānām loṣṭādīnām iti ।

yadi ca kriyām dṛṣṭvā kriyākaraṇam iti manyase sarvam kāraṇam kriyānumeyam bhavataḥ prāptam ।
tataḥ ca upādānam kāraṇasya na prāpnoti kim idam kariṣyati iti āhaḥ na kariṣyati ।
yasya punaḥ sādharmyāt upādānam tasya yuktam ।
yadi ca tatsadṛśam na kāraṇam iti manyase ।
anaikāntikaḥ hetuḥ na prāpnoti ।
na hi yat śabde amūrtatvam tad ākāśādau iti ।
anumānam cānyatra dṛṣṭasyānyatra sādṛśyāt eva pravartate ।
na hi ye dhūmadharmāḥ ekasmin dhūme te eva dhūmāntareṣu api iti ।

idam tāvat ayam praṣṭavyaḥ ।
ke pradīpam upādadate kim artham ca iti ।
didṛkṣamāṇāḥ dṛśyadarśanārtham iti ।
atha pradīpopalabdhyartham kasmāt na pradīpopādānam kurvate ।
antareṇa pradīpaḥ dṛśyate pradīpāntaram iti ।
atha dṛṣṭāntaḥ kim artham upādīyate ।
ajñātasya prajñāpanārtham atha dṛṣṭānte api dṛṣṭāntaḥ kim artham deśyate ।
yadi prajñāpanārtham nāprajñātaḥ dṛṣṭāntaḥ iti ।
yat punar ākāśadṛṣṭāntavat iti ।

abhyupagamāt ।
pratidṛṣṭāntasya ca hetubhāvam pratipadyamānena dṛṣṭāntasyāpi hetubhāvaḥ abhyupagantavyaḥ ।
hetubhavaḥ ca sādhakatvam ।
sa ca katham ahetuḥ na syāt ।
yadi apratiṣiddhaḥ sādhakaḥ syāt apratiṣiddhaḥ cāyam ।
sādhakaprayogānupapatteḥ ca ।
yadi tāvat evam prayuṅkte yathāyam tvadīyaḥ dṛṣṭāntaḥ tathā madīyaḥ iti ।
abhyupagamāt na pratidṛṣṭāntaḥ ।
atha evam prayuṅkte yathā madīyaḥ na dṛṣṭāntaḥ tathā tvadīyaḥ iti tathā api vyāghātāt na pratidṛṣṭāntaḥ iti ।

yathā anityaḥ śabdaḥ utpattidharmakatvāt ghaṭavat iti kṛte yadi brūyāt prāg utpatteḥ utpattidharmakatvam nāsti ।
tadabhāvād anutpattidharmakaḥ ।
anutpattidharmakatvāt ca nityaḥ iti anutpattyā pratyavasthānam anutpattisamaḥ ।

yathā eva prāg utpatteḥ utpattidharmakatvam nāsti tathā śabdaḥ api iti ।
utpannaḥ san śabdaḥ iti bhavati ।
utpannaḥ san utpattidharmakaḥ iti bhavati ।
tathā anityaḥ iti ।
utpannasya ca upattidharmakatvam asti iti na kāraṇapratiṣedhaḥ ।
anutpannasya cātathābhāvāt ।
na cāyam anutpannaḥ śabdaḥ iti vā utpattidharmakaḥ iti vā nityaḥ iti vā anityaḥ iti vā vyapadeṣṭum śakyate iti ।
jñāpakaḥ cāyam hetuḥ na kārakaḥ ।
jñāpake ca kārakavat pratyavasthānam asambaddham ।
na kārakajñāpakayor bhedaḥ asti kārakatvāt iti cet ।
na kārakajñāpakayoḥ kriyājñaptihetutvāt ।
yaḥ ayam jñāpakaḥ so 'pi kim cit kurvan jñāpakaḥ iti ucyate kārakaḥ api iti ।
na eṣaḥ doṣaḥ kārakasya kriyāhetutvāt jñaptihetutvāt ca jñāpakasya iti ।
tatra ekaḥ vastu niṣpādayati ।
ekaḥ tu vidyamāne vastuni jñaptim karoti ।

prāk ca utpatteḥ utpattidharmakatvasyābhāvāt anutpattidharmakaḥ śabdaḥ iti bruvāṇaḥ śabdam abhyupaiti ।
nāsataḥ anutupattidharmakatvam dharmaḥ iti ।
tataḥ ca viśeṣaṇam anarthakam prāgutpatteḥ iti ।

apare tu prāg utpatteḥ kāraṇābhāvāt iti ukte arthāpattisamā eva iyam iti prāg utpatteḥ prayatnānantarīyakatvasyābhāvāt arthāt aprayatnānantarīyakaḥ aprayatnānantarīyakatvāt ca nityaḥ iti kṛte uttaram bruvate nāyam niyamaḥ prayatnānantarīyakam nityam iti ।
trayī hi tasya gatiḥ kim cin nityam ākāśādi ।
kim cit anityam vidyudādi ।
kim cit asat eva ākāśakusumādi ।

etat tu na yuktam utpaśyāmaḥ ।
katham iti ।
yat tad asad aprayatnānāntarīyakam iti na yuktam prayatnānantarīyakatvasya janmaviśeṣaṇatvāt yasya na prayatnānantaram janma tad aprayatnānantarīyakam ।
na cābhāvaḥ vidyate ataḥ na tasya janma ।
yat cāsat kim tasya viśeṣyam asti ।
etena nityam pratyuktam na hi nityam aprayatnānantarīyakam iti śakyam vaktum ।
jātilakṣaṇābhāvāt na iyam jātiḥ iti cet nānutpannaiḥ ahetubhiḥ sāmānyāt ।
yaḥ anutpannaḥ sa na hetuḥ ।
tad yathā anutpannāḥ tantavaḥ na paṭasya kāraṇam ।

udāharaṇam bhāṣye ।
saṃśayasamā sādharmyasamātaḥ na bhidyate iti cet ।
atha manyase yathā sādharmyasamā udāharaṇam sādharmyāt pravartate tathā saṃśayasamā api iti ।

ataḥ abhedān na jātyantaram iti ।
na ubhayaikasādharmyabhedāt ।
ubhayasādharmyāt saṃśayasamā ekasādharmyāt sādharmyasamā iti viśeṣaḥ ।

sādharmyāt sāmānyadarśanāt saṃśayaḥ ।
vaidharmyāt viśeṣadarśanāt na saṃśayaḥ ।
ubhayathā tu saṃśaye sāmānyaviśeṣadarśane sati saṃśaye atyantasaṃśayaprasaṅgaḥ ।
nityam sāmānyam saṃśayam karoti etad na pratipadyāmahe ।
sati sāmānye viśeṣadarśanāt vyāvṛtteḥ iti ।

udāharaṇam bhāṣye ।
saṃśayasamāsādharmyasamābhyām prakaraṇasamā na bhidyate ।
katham iti ।
tatrāpi sādharmyam ihāpi sādharmyam iti ।
na ubhayapakṣasādharmyāt tadbhedopapatteḥ ।
ubhau atra vādiprativādinau pakṣaparigraheṇa nityānityatve sādhayataḥ ।
na tu evam sādharmyasaṃśayasamayoḥ iti ।

viruddhāvyabhicārī eṣaḥ uttarottare iti ।
prakaraṇotthānam ca na pratipakṣāt iti brūmaḥ ।
kim tu tattvasyādarśanāt ।
tad uktam prakaraṇasame hetvābhāse iti ।

ahetusāmānyāt pratyavasthānam ahetusamaḥ iti ।

virodhaḥ sūtrārthaḥ ।
na utpadyamānam ahetutaḥ utpadyate ।
nāpi jñāpyamānam ahetunā jñāpyate iti ।

virodhaḥ uttaradoṣaḥ iti ।
triṣu api kāleṣu yaḥ na sādhayati sa na hetuḥ iti pratiṣedhe api samānaḥ doṣaḥ ।
uktottaratvāt ca ।
"pratyakṣādīnām aprāmāṇyam traikālyāsiddheḥ" iti atra uktottaram etat ।

udāharaṇam bhāṣye ।

anupapādya sāmarthyam arthāt āpadyate iti bruvāṇaḥ pakṣam hāpayati ।
kim kāraṇam ।
sāmarthyasyānuktatvāt ।
evam ca pakṣahāneḥ upapattiḥ ।
anaikāntikatvāt cārthāpatteḥ ।
pūrvasūtravyāghātaḥ ।
yad uktam nānaikāntikatvam "anarthāpattau arthāpattyabhimānāt" iti tad vyāhanyate ।
nāsti vyāghātaḥ ।
sannidhiviśiṣṭāyāḥ anaikāntikatvenābhyupagamāt ।
yā iyam sūtreṇa upāttā sānaikāntikī nārthāpattimātram ।
yathā anumānam vyabhicāri yat tad apramāṇam na itarat iti ।
tathā ihāpi ।

udāharaṇam bhāṣye ।
sādharmyasamātaḥ na bhidyate aviśeṣasamaḥ ।
kasmāt ।
sādharmyamātrāt pravṛtteḥ aviśeṣāt iti cet ।
na ekasamastabhedāt bhedaḥ ।
ekasādharmyāt sādharmyasamā ।
samastasādharmyāt viśeṣasamā iti ।

kva cit sādharmyam upalabhyate kva cin na iti sūtrārthaḥ ।
abhyupagamāt ca virodhaḥ ।
sarvabhāvānām anityatvam prasañjayatā abhyanujñātam śabdasyānityatvam ।
vyartham vā sarvabhāvagrahaṇam iti ।
uktaḥ ca viśeṣaḥ anvayavyatirekasampannaḥ hetuḥ na uttaraḥ iti ।

udāharaṇam bhāṣye ।
upapattisamaḥ prakaraṇasamāt na bhidyate iti tatrāpi nityānityakāraṇopapattiḥ ihāpi iti ।
na nityānityakāraṇasya ekatra upapatteḥ ।
nityakāraṇam cānityakāraṇam ca ekatra upapadyate iti upapattisamārthaḥ ।
nityānityapakṣābhyām tu pratyavasthānam prakaraṇasamaḥ iti bhedaḥ ।

"upapattikāraṇābhyanujñānād apratiṣedhaḥ" iti ।
virodhaḥ sūtrārthaḥ ।
nityatvakāraṇam api asya upapadyate iti bruvatā abhyanujñātam anityatvakāraṇam iti ।
tathā ca virodhāt uttarapakṣotthānam na yuktam ।

udāharaṇam bhāṣye ।
sarvasādhyāropeṇāvyāpakatvam sādhanasya iti upalabdhisamārthaḥ ।
sarvam anityam sāmānyaviśeṣavataḥ asmadādibāhyakaraṇapratyakṣatvenādhyāropyāvyāpakatvam hetoḥ ।
na hi ayam hetuḥ sarvasmin anitye dvyaṇukādau vidyate iti ।
śrūyamāṇapratijñārthāvyāpakatvam vā hetoḥ ।
yathānityaḥ śabdaḥ śabdāntarotpādakatvāt iti ।
na śabdāntarotpādakatvena sarvaḥ śabdaḥ vyāpyate ।
na hi antaḥ śabdaḥ śabdāntaram karoti ।

anityaḥ śabdaḥ iti bruvatā na sādhyāntarāṇām kāraṇāntaram pratiṣidhyate ।
na sādhyasya kāraṇāntaram iti ।

apare tu parihāram bruvate yad eva prayatnāntarīyakam tad eva tasmāt anityam iti ।
etat tu nāvivādāt ।
yaḥ prayatnānantarīyakatvam pratipadyate na tam prati kim cit sādhyate ।
yadā tu prayatnānantarīyakatvam vastuviśeṣaṇam tadā anyaḥ hetuḥ vaktavyaḥ ।
jātilakṣaṇābhāvāt na iyam jātiḥ ।
nāhetusāmyāt jātiḥ ।

udāharaṇam bhāṣye ।
na uktottaratvāt ।
dvitīyādhyāye uktottaram etat ।

"anupalambhātmakatvād anupalabdher ahetuḥ ।"

āvaraṇādyasambhave sattvābhyupagame ca sati anupalabdheḥ iti prayogaḥ ।
evam ca sati na hetvantaram nānaikāntikam vipakṣāvṛttitvāt ।
āvaraṇādyasambhave sattvābhyupagame viparyayasyāvyabhicārāt nārthāpattisamaḥ ।

sarvam anityam prāpnoti iti udāharaṇam bhāṣye ।
aviśeṣasamātaḥ anityasamā na bhidyate ।

tatrāpi sarvāviśeṣaḥ ihāpi iti ।
bhidyate tatra sarvāviśeṣaḥ iha sarvānityatvam iti ।

"sādharmyād asiddheḥ pratiṣedhāsiddhiḥ pratiṣedhyasāmarthyāt ।"

pratiṣedhyena pakṣeṇa pratiṣedhasya pratijñādiyogaḥ sāmānyam ।
tad yadi pratiṣedhyasyānityasyasyāsiddhiḥ ghaṭādisādharmyāt nanu pratiṣedhasyāpi asiddhiḥ pratiṣedhyena pratijñādiyogasāmānyāt iti ।
na ca iyam sādharmyamātrāt sthāpanā ।
api tu dṛṣṭānte viśiṣṭam anvayavyatirekiṇam dharmam upalabhya tatsāmarthāt ।
na ca pratipakṣasya evaṃbhūtaḥ dharmaḥ upapadyate ।
tasmāt pratiṣedhaḥ na upapadyate iti ।
uktam cātra "kva cit taddharmānupapatteḥ kva cit ca upapatteḥ pratiṣedhābhāvaḥ" iti ।
yat cāviśeṣasame uttaram tad ihāpi draṣṭavyam ।
nāsādhanāt iti cet ।
atha manyase na mayā sarvasyānityatvaprasaṅgena sarvasyānityatvam sādhyate ।
api tu evam bruvāṇasya sarvasyānityatvam prāpnoti iti prasaṅgaḥ kriyate ।
na viśeṣahetūpapatteḥ ।
na mayā sādhyasādharmyamātreṇa sthāpanocyate iti ataḥ na sarvānityatvaprasaṅgaḥ ।
sarvānityatvasādhakapramāṇāsaṃbhavāt ca ।
na sarvānityatvaprasādhakam pramāṇam saṃbhavati iti ।
atha sarvam anityam sattvāt iti sadhayet ।
tasyāpi nānvayaḥ na vyatirekaḥ ।

anityaḥ śabdaḥ iti etasyām pratijñāyām pratijñādidoṣodbhāvanadvārikā jātiḥ ।
anityaḥ śabdaḥ iti abhidadhānaḥ eva bhavān śabdasya nityatvam pratijānīte ।
katham iti ।
yat tad anityatvam tat kim śabde nityam asti uta kadā cit bhavati iti ।
yadi nityam dharmasya nityatvāt dharmiṇaḥ api nityatvam ।
athānityam anityatvasyābhāvāt nityaḥ śabdaḥ iti ।

pratiṣedhye nityam anityatvam iti bruvatā abhyanujñātam anityatvam bhavati ।
abhyanujñānāt cāsamarthaḥ pratiṣedhaḥ iti ।
atha nābhyanujñāyate ।
nityam anityabhāvāt nityaḥ śabdaḥ iti hetuḥ na upapadyate ।
hetvanupapatteḥ anarthakaḥ pratiṣedhaḥ iti ।
paripraśnānupapattiḥ ca ।
pṛthagdharmatvenānityatvasyānabhyupagamāt ।
api cānātyantikasattāyogaḥ anityatvam iti ukte na yuktaḥ praśnaḥ kim ayam atyantam bhavati uta nātyantam iti ।
ātyantikānātyantikābhāvayogaḥ ca ekasya na yuktaḥ ।
anityatā nityā iti bruvatā ekasya ātyantikasattāyogaḥ anātyantikasattāyogaḥ cābhyanujñāyate ।
sa cāyam virodhāt na yuktaḥ iti ।

pratiṣedhyadoṣodbhāvanāt yuktaḥ iti cet ।
atha manyase na mayā ekasya nityatvam anityatvam vābhyupagamyate ।
api tu anityaḥ śabdaḥ iti bruvāṇasya bhavataḥ sa eva doṣaḥ iti ।
na vikalpānupapatteḥ nāyam pakṣadoṣaḥ na sādhanadoṣaḥ ।
pakṣadoṣaḥ tāvat ayam na bhavati pakṣasya tādavasthyāt ।
na sādhanasya pratijñādidoṣāṇām ca anuddhāvanāt ।
virodhasya ca uktottaratvāt iti ।

anityaḥ śabdaḥ prayatnānantarīyakatvāt iti ukte jātiḥ kāryasamā prayujyate ।
prayatnakāryam anekadhā dṛṣṭam iti ।
kim cit prayatnānantaram vyajyate kim cit prayatnānantaram utpadyate ।
prayatnānantaram upalabdheḥ hetutvādhyāropeṇānaikāntikatvadeśanāt kāryasamaḥ ।
kāryaḥ śabdaḥ prayatnānantaram upalabdheḥ iti hetvartham anaikāntikam codayati ।
prayatnānantaram upalabhamānam kāryam akāryam ca dṛṣṭam iti ।
atha prayatnānantaram janma hetvarthaḥ tathā api asiddhadeśanā iti ।

yat khalu prayatnena vyajyate tatrānupalabdhikāraṇam upapadyate ।
na tu śabdasyānupalabdhikāraṇam kim cit asti ।
tasmāt na vyajyate iti ।
saṃśayasamā ataḥ na bhidyate iti cet ।
ubhayasādharmyāt saṃśayasamaḥ ।
ayam tu na tathā ।
tasmāt bhidyate iti ।
sādharmyasamātaḥ na bhidyate iti cet ।
na hetvadhyāropaṇāt ।
sādharmyasamā na hetvadhyāropeṇa pravartate ।
iyam tv anyathā abhihite hetau anyathākāram pravartate ।

evam tāvat jātayaḥ vyavasthitāḥ ।
atha idānīm ṣaṭpakṣīm upanyasiṣyan idam āha "pratiṣedhe 'pi samāno doṣaḥ ।"
prathamapakṣavādī jātivādinam prati uttaram bravīti iti ।
yadi anaikāntikatvāt ahetuḥ pratiṣedhaḥ api anaikāntikaḥ syāt kasya cid apratiṣedhāt kasya cit pratiṣedhāt iti ।
viśeṣahetvabhāvaḥ vā aviśeṣaḥ ।
śeṣam bhāṣye ।

sarvāsu jātiṣu eṣā pratyuktiḥ iti sūtrārthaḥ ।

tṛtīyaḥ pakṣaḥ vipratiṣedhaḥ ।
etasmin vipratiṣedhe samānam anaikāntikatvam doṣaḥ iti caturthaḥ pakṣaḥ ।

pratiṣedham dvitīyapakṣam sadoṣam abhyupetya tṛtīyapakṣe api pratiṣedhetulyadoṣatām āsañjayan vipratiṣedhe api samānaḥ doṣaḥ iti bruvan matam anujānāti ।
sā iyam matānujñā bhavati iti pañcamaḥ pakṣaḥ ।

svapakṣasamutthānam doṣam abhyupetya parapakṣe api prayuñjan svapakṣadoṣam anujānāti iti tulyā matānujñā ।
śeṣam bhāṣye ।
atra khalu sthāpanāhetuvādinaḥ prathamatṛtīyapañcamapakṣāḥ ।
pratiṣedhahetuvādinaḥ dvitīyacaturthaṣaṣṭhapakṣāḥ ।
teṣām sādhvasādhutāyām mīmāṃsyamānāyām caturthaṣaṣṭhayoḥ aviśeṣāt na punaruktadoṣaprasaṅgaḥ ।
samānaḥ tṛtīyapañcamayoḥ punaruktadoṣaḥ ।
tatra pañcamaṣaṣṭhayoḥ punaruktadoṣaḥ ।
tṛtīyacaturthayoḥ matānujñādoṣaḥ ।
prathamadvitīyayoḥ viśeṣahetvabhāvaḥ iti ṣaṭpakṣyām ubhayoḥ asiddhiḥ ayuktatvavāditvāt ।
yadā tu anupalabdhikāraṇābhāve sati prayatnānantaram upalabdheḥ iti viśeṣahetuḥ ucyate tadā na ṣaṭpakṣī pravartate ।
etāḥ tu jātayaḥ na tattvavivekam upakurvanti iti bhedamātramāsām uktam ।

vipratipattyapratipattyor vikalpān nigrahasthānabahutvam iti saṅkṣepeṇoktam ।
tad idānīm vibhajanīyam ।
nigrahasthānāni ca parājayavastūni aparādhādhikaraṇāni ।
sāmānyataḥ dve nigrahasthāne ।
kartṛkarmakaraṇānām kasya nigrahaḥ ।
tatra eke varṇayanti pakṣasya iti ।
evam ca āhuḥ dūṣaṇāni nyūnatāvayavottaradoṣākṣepabhāvodbhāvanāni ।
ebhiḥ hi asau parapakṣaḥ dūṣyate iti ।
etat tu na samyak karmaṇaḥ tādavasthyāt ।
na hi dūṣaṇābhidhānena karmaṇaḥ anyathātvam bhavati ।
yathābhūtaḥ evārthaḥ dūṣyamāṇaḥ tathābhūtaḥ evādūṣyamāṇaḥ api ।
na karaṇasya viṣayāntare asāmarthyāt ।
sādhanam api pratijñādikam na dūṣyate viṣayāntare asāmarthyāt ।
na hikim cit sādhanam yad viṣayāntare samartham syāt sarvam sādhanam svaviṣaye samartham iti ।
tasmāt asamarthayoḥ karmakaraṇayoḥ upādānāt kartuḥ nigrahaḥ iti ।
yat karma kriyārtham upādīyamānam abhīṣṭakriyām na nirvartayati tad idam asamartham ।
yathā sikatā ghaṭādikaraṇe iti ।
yat ca karaṇam kriyārtham upādīyamānam kriyām na nirvartayati tad asamartham ।
yathā turyādi ghaṭe ।
svaviṣaye tu ubhayam samartham ।
tad anyaviṣayasya ca karmaṇaḥ anyaviṣayasya ca karaṇasyānyathā upādānāt kartuḥ ajñānam ।
ajñānam punar apratipattivipratipattiḥ vā iti kartā nigṛhyate ।
na karmakaraṇe pāratantryāt ।
tasmāt svatantryasya kartuḥ nigrahaḥ iti ।
vipratipattyapratipattyoḥ ca puruṣadharmatvāt puruṣasya iti ।
vipratipattyapratipattī ca puruṣasya vacanadvāreṇa gamyete ।
tasmāt pratijñādidoṣāḥ iti bhaktiḥ ।
kāni cin nigrahasthānāni ajñānādīni puruṣadharmāḥ eva ।

dvaividhyānupapattiḥ anekābhidhānāt iti cet ।
anekam nigrahasthānam pratijñāhānyādisūtre paṭhyate ।
tasmāt dve nigrahasthāne iti ayuktam ।
na sāmānyabhedavistarasya vivakṣātaḥ pravṛtteḥ ।
sāmānyam adhikṛtya dve nigrahasthāne bhedavistaravivakṣāyām tu dvāviṃśatidhā bhedaḥ ।
udāharaṇamātratvāt ca bhedasyānantyam iti ।

prāyeṇa pratijñādyavayavāśrayāṇi iti bhāṣyam ।
vaktṛviṣayakatvāt pratijñādyavayavāśritatvam anupapannam iti cet ।
atha manyasevipratipattiḥ apratipattiḥ ca nigrahasthānam iti abhidhāne pratijñādyavayavāśritve kaḥ prasaṅgaḥ iti ।
na kriyāvacanadoṣadvāreṇa kartṛvaktṝṇām ajñatvopapatteḥ ।
kriyādvāreṇa kartā dūṣyate vacanadvāreṇa vaktā iti na pratijñādyāśrayatvam anupapannam ।
na ca ādhārādheyabhāvaḥ āśrayāśrayibhāvaḥ vivakṣitaḥ ।
kim tu pratijñādimukhena udbhāvanam iti ।

tattvavādinam atattvavādinam cābhisaṃplavante iti bhāṣyam ।
tattvavādinaḥ nigrahasthānānupapattiḥ pratipādakatvāt ।
tattvam bravīti iti pratipādayati iti pratipādayan ca nigṛhyate iti na yuktam ।
na parāpadiṣṭadūṣaṇadoṣānavabodhadvāreṇa tadupapatteḥ ।
tattvavādī prathamapakṣe dvitīyapakṣavādinā ca yaḥ dūṣaṇābhāsaḥ uktaḥ tasya tattvānavabodhāt nigṛhyate tattvam abhidadhānaḥ api iti ।
tatra vastu nirṇītam ।
nirṇīte api ca vastuni dūṣaṇābhāsasyāpratipattyā nigṛhyate iti ।
tatra udāharaṇabhedapradarśanārtham pratijñāhānyādisūtram ।

lakṣaṇam ca "pratidṛṣṭāntadharmābhyanujñā svadṛṣṭānte pratijñāhāniḥ ।"
pratidṛṣṭāntasya yaḥ dharmaḥ tam yadā svapakṣe dṛṣṭānte abhyanujānāti tadā nigṛhītaḥ veditavyaḥ ।
yathā anityaḥ śabdaḥ aindriyakatvāt ghaṭavat iti kṛte sāmānyam aindriyakam dṛṣṭam nityam ।
kasmān na tathā śabdaḥ iti dvitīyaḥ ।
yadi sāmānyam aindriyakam nityam iti ghaṭaḥ api evam astu iti tritīyaḥ ।
anena kila hetudoṣeṇa pratidṛṣṭāntadharma svadṛṣṭānte abhyanujāntaḥ bhavati ।
abhyanujñānāt ca dṛṣṭāntam jahati ।
dṛṣṭāntam ca jahat nigamanāntam eva pakṣam jahāti iti pratijñāhāniḥ iti ucyate ।

etat tu na buddhyāmahe katham atra pratijñā hīyate iti ।
hetoḥ anaikāntikatvam sāmānyadṛṣṭāntena pareṇa codyate ।
etasyānaikāntikadoṣoddhāram anuktvā svadṛṣṭānte nityatām pratipadyate ।
nityatāpratipatteḥ cāsiddhatā dṛṣṭāntadoṣaḥ bhavati ।
so 'yam dṛṣṭāntadoṣeṇa hetudoṣeṇa vā nigrahaḥ na pratijñāhāniḥ ।
dṛṣṭāntam ca jahat pratijñām api jahāti iti upacāreṇa nigrahasthānam ।
na ca pradhānāsambhave upacāraḥ labhyate iti pratijñāhāneḥ mukhyaḥ viṣayaḥ vaktavyaḥ ।

katham tarhi idam sūtram "pratidṛṣṭāntadharmābhyanujñā svadṛṣṭānte pratijñāhāniḥ" iti ।
dṛṣṭaḥ cāsau ante vyavasthitaḥ iti dṛṣṭāntaḥ ।
svaḥ cāsau dṛṣṭāntaḥ ca iti svadṛṣṭāntaḥ ।
svadṛṣṭāntaśabdena pakṣaḥ evābhidhīyate ।
pratidṛṣṭāntaśabdena ca pratipakṣaḥ ।
pratipakṣaḥ cāsau dṛṣṭāntaḥ ca iti ।
etad uktam bhavati pratipakṣasya yaḥ dharmaḥ tam svapakṣaḥ abhyanujānāti iti ।
yathā anityaḥ śabdaḥ aindriyakatvāt iti ।
dvitīyapakṣavādini sāmānyena pratyavasthite idam āha yadi sāmānyam aindriyakam nityam dṛṣṭam iti śabdaḥ api evam bhavatu iti ।
eṣā pratijñāhāniḥ ।
prāg anena pratijñātam anityaḥ śabdaḥ iti ।
sāmānyena anaikāntikatvena pratyavasthitaḥ idam āha nityaḥ iti ।
prāk pramāṇāvadhāritārthaparityāgāt vipratipattitaḥ nigrahasthānam iti ।
prasaṅgavidhānāt iti cet ।
atha manyase nāsau paścāt api śabdasya nityatām pratipadyate kim tu prasaṅgam karoti ।
yadi sāmānyam aindriyakam nityam dṛṣṭam śabdaḥ api evam bhavatu iti prasaṅgam vidhatte ।
tat ca nātaḥ eva tatprāpteḥ ।
yataḥ evāsau hetudoṣoddhāre kartavye prasañjayati ataḥ eva nigṛhyate iti ।

hetudoṣeṇa caritārthatvāt na pratijñāhāniḥ nigrahasthānam iti anye ।
anye tu varṇayanti na eva idam nigrahasthānam yuktam hetudoṣeṇa caritārthatvāt ।
yasmāt aindriyakatvāt iti asya hetoḥ anaikāntikatvam doṣaḥ ।
tenāyam nigṛhītaḥ iti ।
nānaikāntikadoṣaparīhāradvāreṇa vipratipattitaḥ tadupapatteḥ ।
tasya evānaikāntikasya parihāram kurvāṇaḥ ayam nigṛhyate iti ataḥ anaikāntikatvam na nigrahasthānam ।

udāharaṇam pūrvavat ।
sarvagatāsarvagatavikalpena pratijñāntaram karoti ।
asarvagataḥ anityaḥ śabdaḥ iti ।

tatrānityaḥ śabdaḥ iti pūrvā pratijñā sāmānyenaindriyakeṇa pratihatā ।
asarvagataḥ anityaḥ śabdaḥ iti pratijñāntaram ।
tat katham nigrahasthānam sādhanasāmarthyāparijñānāt ।
aparijñāya sādhanasāmarthyam anityaḥ śabdaḥ iti pratijñā ।
na ca pratijñā pratijñāntaram sādhayati sādhanasāmarthyāparijñānāt ।
tad etat pratijñāntaram ।
tad idam apratipattitaḥ vipratipattitaḥ vā nigrahasthānam iti ।

yatra pratijñā hetunā virudhyate hetuḥ ca pratijñayā sa pratijñāvirodhaḥ nāma nigrahasthānam ।
yathā guṇavyatiriktam dravyam bhedenāgrahaṇāt iti ।
etena eva pratijñāvirodhaḥ api uktaḥ ।
yatra pratijñā svavacanena virudhyate ।
yathā śramaṇā garbhiṇī ।
hetuvirodhaḥ api yatra pratijñā hetunā virudhyate ।
yathā sarvam pṛthak samūhe bhāvaśabdaprayogāt iti ।
etena pratijñayā dṛṣṭāntavirodhaḥ api vaktavyaḥ ।
hetoḥ ca dṛṣṭāntādibhiḥ virodhaḥ ।
pramāṇāvirodhaḥ ca pratijñāhetvoḥ vaktavyaḥ ।
parapakṣasiddhena gotvādinā anaikāntikadeśanāt viruddhaḥ ।
yaḥ parapakṣasiddhena gotvādinā vyabhicārayati tad viruddham uttaram veditavyam ।
svapakṣānapekṣam ca yathā yam svapakṣānapekṣam hetum prayuṅkte anityaḥ śabdaḥ aindriyakatvāt iti sa svasiddhasya gotvādeḥ nityatvavirodhāt viruddhaḥ ।
ubhayapakṣasampratipannaḥ tu anaikāntikaḥ ।
yad ubhayapakṣasampratipannam vastu tathātvena tenānaikāntikadeśenā iti ।
dṛṣṭāntābhāsāḥ tu kasmāt nigrahasthāneṣu na uktāḥ ।
hetvābhāsapūrvakatvāt dṛṣṭāntābhāsānām tad abhidhānena eva uktāḥ veditavyāḥ iti ।

yaḥ pratijñātam artham pratiṣedhe kṛte parityajati sa pratijñāsaṃnyāsaḥ veditavyaḥ ।
udāharaṇam pūrvavat ।
sāmānyenānaikāntikatve hetau kṛte brūyāt kaḥ ca evam āhānityaḥ śabdaḥ iti ।
etat sādhanasya sāmarthyāparijñānāt vipratipattitaḥ nigrahasthānam iti ।

udāharaṇam bhāṣye ।
sādhanāntaropādāne pūrvasyāsāmarthyakhyāpanāt nigrahasthānam ।
sāmarthye vā pūrvasya hetvantaram vyartham iti ।

udāharaṇam bhāṣye ।
abhyupagatārthāsaṅgatatvāt nigrahasthānam ।
yad abhyupagatam tatsambaddham anyat asambaddham ucyate iti ।

udāharaṇam bhāṣye ।
sādhanānupādānāt ajñānam ।
evam bruvan na sādhanam sādhyam jānīte iti na sādhyam na sādhanam ca upādatte iti nigṛhyate ।

udāharaṇam bhāṣye ।
asāmarthyakhyāpanāt nigrahasthānam ।
asāmarthyam cājñānam iti ।

yathā daśadāḍimādivākyam ।
nirarthakāpārthakayoḥ abhedaḥ iti cet ।
atha manyase nirarthakāt apārthakam na bhidyate ।
tatrāpi arthaḥ na gamyate ihāpi iti ।
bhidyate iti brūmaḥ ।
katham ।
tatra hi varṇamātram iha tu padāni asambaddhāni ।
tat katham nigrahasthānam ।
vākyāt ṛte na viśeṣāvagatiḥ iti sādhanasāmarthyāparijñānāt nigrahasthānam ।

avayavānām viparyayeṇābhidhānam nigrahasthānam ।
na evam api siddheḥ iti eke ।
eke tu bruvate na etad nigrahasthānam evam api siddheḥ iti ।
samayānabhyupagamāt ca ।
na ca vayam evam samayam pratīcchāmaḥ iti ।
prayogāt ca ।
prayuktaḥ cāvayavavyatyayaḥ sarvaśāstreṣu iti kasyāyam samayaḥ iti ।
yat tāvat na evam api siddheḥ iti prayogāpetaśabdavat etat syāt ।
yathā gauḥ iti asya padasyārthe gāvi iti prayujyamānam padam kakudādimantam artham ।
pratipādayati iti ।
na ca śabdānvākhyānam vyartham ।
anena śabdena gośabdam evāsau pratipadyate gośabdāt kakudādimantam artham ।
tathā pratijñādyavayavaviparyāsena ānupūrvī pratipadyate ānupūrvyā cārtham iti ।
etat katham iti ।
pūrvam tāvat karma upādīyate tataḥ karaṇam ।
mṛtpiṇḍādyudāharaṇam anekadhā loke iti ।
yat punar etat samayānabhyupagamāt iti ।
nāyam samayaḥ api tu arthasya ānupūrvī ।
so 'yam arthasya ānupūrvīm anvācakṣāṇaḥ anābhyākhyeyaḥ iti ।
yat punar etat prayogāt iti ।
na nigrahasthānaviṣayāparijñānāt ।
śāstre vākyāni arthasaṃgrahārtham upādīyante ।
saṃgṛhītam tu artham vākyena pratipādayitā prayogakāle pratijñādikayā ānupūrvyā pratipādayati iti ।

yasmin vākye pratijñādīnām anyatamaḥ avayavaḥ na bhavati tad vākyam nyūnam veditavyam ।
tat katham nigrahasthānam ।
na sādhanābhāve sādhyasiddhiḥ iti ।

eke tu pratijñānyūnam vākyam nāsti iti ācakṣate ।
etat tu na yuktam ।
pratijñām antareṇa prayogaḥ vikalpataḥ paryanuyojyaḥ ।
yaḥ pratijñānyūnam vākyam brūte kim ayam nigṛhyate atha na iti ।
yadi nigṛhyate ।
katamat nigrahasthānam iti ।
na hi hetvābhāsādayaḥ atra santi iti ।
na ca hetvādidoṣāḥ santi iti nigraham cābhyupaiti ।
tasmāt pratijñānyūnam eva iti ।
atha na nigrahaḥ ।
nyūnam vākyam artham sādhayati iti sādhanābhāve siddhiḥ abhyupagatā bhavati ।
yat tu bravīṣi siddhāntaparigrahaḥ eva pratijñā etad api na budhyāmahe ।
karmaṇaḥ upādānam pratijñā ।
sāmānyaviśeṣavataḥ avadhāritasya vastunaḥ parigrahaḥ siddhānta iti ।

yasmin vākye hetū dvau dṛṣṭāntau dvau tad vākyam adhikam nigrahasthānam ādhikyāt ।
tat ca na dārḍhyāt iti eke ।
eke tu bruvate na idam nigrahashānam dārḍhyāt dārḍhyam hi jñāpyasya bhūyobhiḥ jñāpakair dṛṣṭam yathā dhūmālokābhyām agneḥ iti ।
na dārḍhyārthānabhidhānāt ।
bhūyobhiḥ jñāpakair dārḍhyam bhavati iti na dārḍhyārthaḥ abhidhīyate kim bravīṣi dārḍhyāt iti ।
sutarām pratipattiḥ dārḍhyam iti ।
tad api tādṛg eva kim uktam bhavati sutarām iti ।
atha bravīṣi dve api jñāpake ।
satyam dve api jñāpake ।
ekena evābhidhānāt vyartham abhidhānam dvitīyasya ।
prakāśite pradīpāntaropādānavat iti ।
anavasthā vā prakāśite api sādhanāntaropādānāt iti ।

śabdapunaruktam anityaḥ śabdaḥ anityaḥ śabdaḥ iti ।
arthapunaruktam anityaḥ śabdaḥ nirodhadharmakaḥ dhvānaḥ iti ।
anuvāde tu apunaruktam arthaviśeṣopapatteḥ ।

nābādhanāt ity eke ।
eke tu bruvate na idam nigrahasthānam abādhanāt ।
na hi parīkṣāvidheḥ punar bruvatā kim cit bādhyate ।
parapratipādanārtham ca vākyaprayogaḥ ।
punarabhidhānena sutarām artham pratipadyate iti na nigrahasthānam pratipādakatvāt ।
satyam pratipādayati ।
pratipāditārthapratipādakatvāt vaiyarthyam syāt ।
vaiyarthyāt nigrahasthānam sādhanaviṣayāparijñānāt ।
na cāyam śiṣyaḥ na guruḥ tasmāt nāyam punaḥ pratipādyate iti ।

"arthād āpannasya svaśabdena punarvacanam" punaruktam ।
pūrvavat nigrahasthānam ।

śeṣam bhāṣye ।
na uttarenāvasthānāt na idam nigrahasthānam iti ke cit ।
uttareṇāvasthānāt ।
uttareṇa guṇadoṣavatā mūḍhatvāmūḍhatvam gamyate iti kim punar uccaritenāsti ।
asti hi uttare kaḥ cit samarthaḥ dṛśyate na pratyuccāraṇe ।
nāsau tāvatā nigrahasthānam arhati ।
yaḥ ca ārabhya svapakṣam na nirvāhayet tasya syāt khalīkāramātram iti ।
na uttaraviṣayāparijñānāt ।
yadi ayam na pratyuccārayati nirviṣayam uttaram prasajyate ।
atha uttaram bravīti ।
katham na uccārayati ।
tad idam vyāhatam ucyate na uccārayati uttaram ca bravīti iti ।
apratijñānāt ca ।
na idam pratijñāyate pūrvam uccārayitavyam paścāt uttaram abhidheyam ।
api tu yathā katham cit uttaram vaktavyam ।
uttaram ca āśrayābhāve na yuktam iti yuktam apratyuccāraṇam nigrahasthānam iti ।

sphuṭam bhāṣye ।
apratipattitaḥ nigrahasthānam ।

ślokapāṭhādibhiḥ avajñām darśayan na uttaram pratipadyate iti ।
tadapratibhā nāma nigrahasthānam mūḍhatvāt iti ।

yatra kartavyam kāryam vyāsajya kathām vicchinatti sa vikṣepaḥ vijñeyaḥ ।
yathā rasālayā mayā bhuktam pratiśyāyakaṇaḥ me kaṇṭham kṣiṇoti iti evam ādi ।
tat katham nigrahasthānam ।
ajñānanigūhanārtham tu prayuktajñānam eva parihāreṇa āviṣkaroti ।

yaḥ pareṇa coditam doṣam anuddhṛtya bhavataḥ api ayam samānaḥ doṣaḥ iti bravīti sā matānujñā paramatam svamate anujānāti ।
udāharaṇam bhavān cauraḥ puruṣatvāt iti sa tam prati brūyāt bhavān api iti ।
so 'bhyupagamya doṣam parapakṣe abhyanujānāti iti nigṛhītaḥ veditavyaḥ ।
anabhyupagacchatā na puruṣatvam cauryahetuḥ iti vaktavyam ।
kim tu parasvenānatisṛṣṭena sambandhaḥ ।
etad uttarāparijñānān nigṛhyate iti ।

prasaṅgavidhānāt na nigrahasthānam iti anye ।
apare tu bruvate na etad nigrahasthānam prasaṅgavidhānāt ।
na evāsau paścāt api tam doṣam pratipadyate ।
api tu prasaṅgam karoti ।
yadi puruṣatvāt cauraḥ bhavati bhavān api puruṣaḥ tasmāt cauraḥ iti ।
etat tu nātaḥ eva ।
yataḥ evāyam uttare vaktavye prasaṅgam karoti ataḥ eva uttarāparijñānān nigṛhyate iti ।

yaḥ nigrahasthānaprāptam na nigṛhṇāti sa nigṛhītaḥ veditavyaḥ nigrahasthānaprāptasyāparijñānāt ।
nānyavacanāt iti anye ।
anye bruvate na idam nigrahasthānam anyottarasyābhidhānāt ।
yasmāt asau nigrahasthānaprāptam na nigṛhṇāti bruvan anyat uttaram abhidhatte iti ।
tat ca nātaḥ eva ।
yataḥ evāsau nigrahasthāne vaktvaye anyat abhidhatte ataḥ eva nigṛhyate jānānaḥ hi asau kim artham anyat bravīti ।

anigrahasthāne evābhidhatte nigṛhītaḥ asti iti ।
etad nigrahasthānāparijñānāt nigrahasthānam iti ।

asya udāharaṇam sphuṭam bhāṣye ।
pratijñātārthavyatirekeṇābhyupagatārthaparityāgāt nigṛhyate iti ।

yathā eva vibhaktāḥ lakṣaṇena tathā eva teṣām nigrahasthānabhāvaḥ iti ।

te ime pramāṇādayaḥ uddiṣṭāḥ prathamasūtre lakṣitāḥ prathame adhyāye parīkṣitāḥ śeṣeṣu iti trividhā tantrasya parisamāptiḥ uktā veditavyā iti ।

	jātīnāṃ saprapañcānāṃ nigrahasthānalakṣaṇam /
	śāstrasya copasaṃhāraḥ pañcame parikīrtitaḥ //
	yad akṣapādapratimo bhāṣyaṃ vātsyāyano jagau /
	akāri mahatas tasya bhāradvājena vārttikam //