[1,1.1]		athāto dharmaṃ vyākhyāsyāmaḥ.
[1,1.2]		yato 'bhyudayaniḥśreyasasiddhiḥ sa dharmaḥ.
[1,1.3]		tadvacanād āmnāyaprāmāṇyam.
[1,1.4]		pṛthivy āpas tejo vāyur ākāśaṃ kālo dig ātmā mana iti dravyāṇi.
[1,1.5]		rūparasagandhasparśāḥ saṃkhyāḥ parimāṇāni pṛthaktvaṃ saṃyogavibhāgau paratvāparatve buddhayaḥ sukhaduḥkhe icchādveṣau prayatnaś ca guṇāḥ.
[1,1.6]		utkṣepaṇam avakṣepaṇam ākuñcanaṃ prasāraṇaṃ gamanam iti karmāṇi.
[1,1.7]		sad anityaṃ dravyavat kāryaṃ kāraṇaṃ sāmānyaviśeṣavad iti dravyaguṇakarmaṇām aviśeṣaḥ.
[1,1.8]		dravyāṇi dravyāntaram ārabhante.
[1,1.9]		guṇāś ca guṇāntaram.
[1,1.10]		karma karmasādhyaṃ na vidyate.
[1,1.11]		kāryāvirodhi dravyaṃ kāraṇāvirodhi ca.
[1,1.12]		ubhaytathā guṇaḥ.
[1,1.13]		kāryavirodhi karma.
[1,1.14]		kriyāvad guṇavat samavāyikāraṇam iti dravyalakṣaṇam.
[1,1.15]		dravyāśrayy aguṇavān saṃyogavibhāgeṣv akāraṇam anapekṣa iti guṇalakṣaṇam.
[1,1.16]		ekadravyam aguṇaṃ saṃyogavibhāgeṣv anapekṣaṃ kāraṇam iti karmalakṣaṇam.
[1,1.17]		dravyaguṇakarmaṇāṃ dravyaṃ kāraṇaṃ sāmānyam.
[1,1.18]		tathā guṇaḥ.
[1,1.19]		saṃyogavibhāgānāṃ karma.
[1,1.20]		na dravyāṇāṃ vyatirekāt.
[1,1.21]		guṇavaidharmyān na karmaṇāṃ.
[1,1.22]		dravyāṇāṃ dravyaṃ kāryaṃ sāmānyam.
[1,1.23]		dvitvaprabhṛtayaś ca saṃkhyāḥ pṛthaktvaṃ saṃyogavibhāgāś ca.
[1,1.24]		asamavāyāt sāmānyaṃ karma kāryaṃ na vidyate.
[1,1.25]		saṃyogānāṃ dravyam.
[1,1.26]		rūpānāṃ rūpam.
[1,1.27]		gurutvaprayatnasaṃyogānām utkṣepaṇam.
[1,1.28]		saṃyogavibhāgāḥ karmaṇām.
[1,1.29]		kāraṇasāmānye dravyakarmaṇāṃ karmākāraṇam uktam.
[1,2.1]		kāraṇābhāvāt kāryābhāvaḥ.
[1,2.2]		na tu kāryābhavāt kāraṇābhāvaḥ.
[1,2.3]		sāmānyaṃ viśeṣa iti buddhyapekṣam.
[1,2.4]		bhāvaḥ sāmānyam eva.
[1,2.5]		dravyatvaṃ guṇatvaṃ karmatvaṃ ca sāmānyāni viśeṣāś ca.
[1,2.6]		anyatrāntyebhyo viśeṣebhyaḥ.
[1,2.7]		sad iti yato dravyaguṇakarmasu.
[1,2.8]		dravyaguṇakarmabhyo 'rthāntaraṃ sattā.
[1,2.9]		ekadravyavattvān na dravyam.
[1,2.10]		guṇakarmasu ca bhāvān na karma na guṇaḥ.
[1,2.11]		sāmānyaviśeṣābhāvāc ca.
[1,2.12]		ekadravyavattvena dravyatvam uktam.
[1,2.13]		sāmānyaviśeṣābhāvena ca.
[1,2.14]		guṇe bhāvād guṇatvam uktam.
[1,2.15]		sāmānyaviśeṣābhāvāc ca.
[1,2.16]		karmaṇi bhāvāt karmatvam uktam.
[1,2.17]		sāmānyaviśeṣābhāvāc ca.
[1,2.18]		salliṅgāviśeṣād viśeṣaliṅgābhāvāc caiko bhāvaḥ.
[2,1.1]		rūparasagandhasparśavatī pṛthivī.
[2,1.2]		rūparasasparśavatya āpo dravāḥ snigdhāś ca.
[2,1.3]		tejo rūpasparśavat.
[2,1.4]		vāyuḥ sparśavān.
[2,1.5]		ta ākāśe na vidyante.
[2,1.6]		sarpirjatumadhūcchiṣṭānāṃ pārthivānām agnisaṃyogād dravatādbhiḥ sāmānyam.
[2,1.7]		trapusīsaloharajatasuvarṇānāṃ taijasānām agnisaṃyogād dravatādbhiḥ sāmānyam.
[2,1.8]		viṣāṇī kakudmān prāntevāladhiḥ sāsnāvān iti gotve dṛṣṭaṃ liṅgam.
[2,1.9]		sparśaś ca.
[2,1.10]		na ca dṛṣṭānāṃ sparśa ity adṛṣṭaliṅgo vāyuḥ.
[2,1.11]		adravyavattvād dravyam.
[2,1.12]		kriyāvattvād guṇavattvāc ca.
[2,1.13]		adravyavattvena nityatvam uktam.
[2,1.14]		vāyor vāyusaṃmūrcchanaṃ nānātve liṅgam.
[2,1.15]		vāyor iti sati snnikarṣe pratyakṣābhāvād dṛṣṭaṃ liṅgaṃ na vidyate.
[2,1.16]		sāmānyatodṛṣṭāc cāviśeṣaḥ.
[2,1.17]		tasmād āgamikam.
[2,1.18]		saṃjñākarma tv asmadviśiṣtānāṃ liṅgam.
[2,1.19]		pratyakṣapūrvakatvāt saṃjñākarmaṇaḥ.
[2,1.20]		niṣkramaṇaṃ praveśanam ity ākāśasya liṅgam.
[2,1.21]		tad aliṅgam ekadravyavattvāt karmaṇaḥ.
[2,1.22]		kāraṇāntarānukḷptivaidharmyāc ca.
[2,1.23]		saṃyogād abhāvaḥ karmaṇaḥ.
[2,1.24]		kāraṇaguṇapūrvaḥ kārye guṇo dṛṣṭaḥ kāryāntarāprādurbhāvāc ca śabdaḥ sparśavatām aguṇaḥ.
[2,1.25]		paratra samavāyāt pratyakṣatvāc ca nātmaguṇo na manoguṇaḥ.
[2,1.26]		liṅgam ākāśasya.
[2,1.27]		dravyatvanityatve vāyunā vyākhyāte.
[2,1.28]		tattvaṃ bhāvena.
[2,2.1]		puṣpavastrayoḥ sati sannikarṣe gandhāntarāprādurbhāvo vastre gandhābhāvaliṅgam.
[2,2.2]		etenāpsūṣṇatā vyākhyātā.
[2,2.3]		vyavasthitaḥ pṛthivyāṃ gandhaḥ.
[2,2.4]		tejasy uṣṇatā.
[2,2.5]		apsu śītatā.
[2,2.6]		aparasmin paraṃ yugapad ayugapac ciraṃ kṣipram iti kālaliṅgāni.
[2,2.7]		dravyatvanityatve vāyunā vyākhyāte.
[2,2.8]		tattvaṃ bhāvena.
[2,2.9]		kāryaviśeṣeṇa nānātvam.
[2,2.10]		nityeṣv abhāvād anityeṣu bhāvāt.
[2,2.11]		kāraṇe kālākhyā.
[2,2.12]		ita idam iti yatas tad diśo liṅgam.
[2,2.13]		dravyatvanityatve vāyunā vyākhyāte.
[2,2.14]		tattvaṃ bhāvena.
[2,2.15]		kāryaviśeṣeṇa nānātvam.
[2,2.16]		ādityasaṃyogād bhūtapūrvād bhaviṣyato bhūtāc ca prācī.
[2,2.17]		tathā dakṣiṇā pratīcy udīci ca.
[2,2.18]		etena digantarāṇi vyākhyātāni.
[2,2.19]		sāmānyapratyakṣād viśeṣāpratyakṣād viśeṣasmṛteś ca saṃśayaḥ.
[2,2.20]		dṛṣṭam adṛṣṭām.
[2,2.21]		dṛṣṭaṃ ca dṛṣṭāvat.
[2,2.22]		dṛṣṭaṃ yathādṛṣṭām ayathādṛṣṭām ubhayathādṛṣṭatvāt.
[2,2.23]		vidyāvidyātaś ca saṃśayaḥ.
[2,2.24]		śrotragrahaṇo yo 'rthaḥ sa śabdaḥ.
[2,2.25]		tasmin dravyaṃ karma guṇa iti saṃśayaḥ.
[2,2.26]		tulyajātīyeṣv arthāntarabhūteṣu ca viśeṣasyobhayathā dṛṣṭatvāt.
[2,2.27]		ekadravyavattvān na dravyam.
[2,2.28]		acākṣuṣatvān na karma.
[2,2.29]		guṇasya sato 'pavargaḥ karmabhiḥ sādharmyam.
[2,2.30]		sato liṅgābhāvāt.
[2,2.31]		nityavaidharmyāt.
[2,2.32]		kāryatvāt.
[2,2.33]		abhāvāt.
[2,2.34]		kāraṇo vikārāt.
[2,2.35]		doṣāt.
[2,2.36]		saṃyogād vibhāgāc chabdāc ca śabdaniṣpatteḥ.
[2,2.37]		liṅgāc cānityaḥ.
[2,2.38]		dvayos tu pravṛttyor abhāvāt.
[2,2.39]		saṃkhyābhāvāt.
[2,2.40]		prathamāśabdāt.
[2,2.41]		sampratipattibhāvāc ca.
[2,2.42]		sandigdhāḥ satibahutve.
[2,2.43]		saṃkhyābhāvaḥ sāmānyataḥ.
[3,1.1]		prasiddhā indriyārthāḥ.
[3,1.2]		indriyārthaprasiddhir indriyārthebhyo 'rthāntaratve hetuḥ.
[3,1.3]		so 'napadeśaḥ.
[3,1.4]		kāraṇājñānāt.
[3,1.5]		kāryājñānāt.
[3,1.6]		ajñānāc ca.
[3,1.7]		anya eva hetur ity anapadeśaḥ.
[3,1.8]		saṃyogi samavāyy ekārthasamavāyi virodhi ca, kāryaṃ kāryāntarasya, kāraṇaṃ kāraṇāntarasya, virodhy abhūtaṃ bhūtasya, bhūtam abhūtasya, abhūtam abhūtasya, bhūtaṃ bhūtasya.
[3,1.9]		prasiddhapūrvakatvād apadeśasya.
[3,1.10]		aprasiddho 'napadeśaḥ.
[3,1.11]		asan sandigdhaś cānapadeśaḥ.
[3,1.12]		viṣāṇī tasmād aśvo viṣāṇī tasmād gaur iti ca.
[3,1.13]		ātmendriyamano'rthasannikarṣād yan niṣpadyate tad anyat.
[3,1.14]		pravṛttinivṛttī ca pratyagātmani dṛṣṭe paratra liṅgam.
[3,2.1]		ātmendriyārthasannikarṣe jñānasyābhāvo bhāvaś ca manaso liṅgam.
[3,2.2]		dravyatvanityatve vāyunā vyākhyāte.
[3,2.3]		prayatnāyaugapadyāj jñānāyaugapadyāc caikaṃ manaḥ.
[3,2.4]		prāṇāpānanimeṣonmeṣajīvanamanogatīndriyāntaravikārāḥ sukhaduḥkhe icchādveṣau prayatnaś cety ātmaliṅgāni.
[3,2.5]		dravyatvanityatve vāyunā vyākhyāte.
[3,2.6]		yajñadatta iti sati sannikarṣe pratyakṣābhāvād dṛṣṭaṃ liṅgaṃ na vidyate.
[3,2.7]		sāmānyatodṛṣṭāc cāviśeṣaḥ.
[3,2.8]		tasmād āgamikam.
[3,2.9]		aham iti śabdavyatirekān nāgamikam.
[3,2.10]		yadi ca dṛṣṭapratyakṣo 'haṃ devadatto 'haṃ yajñadatta iti.
[3,2.11]		devadatto gacchati viṣṇumitro gacchatīti copacārāc charīrapratyakṣaḥ.
[3,2.12]		sandigdhas tūpacāraḥ.
[3,2.13]		aham iti pratyagātmani bhāvāt paratrābhāvād arthāntarapratyakṣaḥ.
[3,2.14]		na tu śarīraviśeṣād yajñadattaviṣṇumitrayor jñānaviśeṣaḥ.
[3,2.15]		sukhaduḥkhajñānaniṣpattyaviśeṣād aikātmyam.
[3,2.16]		nānā vyavasthātaḥ.
[3,2.17]		śāstrasāmarthyāc ca.
[4,1.1]		sad akāraṇavat tan nityam.
[4,1.2]		tasya kāryaṃ liṅgam.
[4,1.3]		kāraṇabhāvād dhi kāryabhāvaḥ.
[4,1.4]		anityam iti ca viśeṣapratiṣedhabhāvaḥ.
[4,1.5]		avidyā ca.
[4,1.6]		mahaty anekadravyavattvād rūpāc copalabdhiḥ.
[4,1.7]		adravyavattvāt paramāṇāv anupalabdhiḥ.
[4,1.8]		rūpasaṃskārābhāvād vāyāv anupalabdhiḥ.
[4,1.9]		anekadravyeṇa dravyeṇa samavāyād rūpaviśeṣāc copalabdhiḥ.
[4,1.10]		etena rasagandhasparśeṣu jñānaṃ vyākhyātam.
[4,1.11]		tadabhāvād avyabhicāraḥ.
[4,1.12]		saṃkhyāḥ parimāṇāni pṛthaktvaṃ saṃyogavibhāgau paratvāparatve karma ca rūpidravyasamavāyāc cākṣuṣāṇi.
[4,1.13]		arūpiṣv acākṣuṣatvāt.
[4,1.14]		etena guṇatve bhāve ca sarvendriyajñānaṃ vyākhyātam.
[4,2.1]		pratyakṣāpratyakṣāṇām apratyakṣatvāt saṃyogasya pañcātmakaṃ na vidyate.
[4,2.2]		guṇāntarāprādurbhāvāc ca tryātmakam api na.
[4,2.3]		ātmasaṃyogas tv avipratiṣiddho mithaḥ pañcānām.
[4,2.4]		anekadeśapūrvakatvāt.
[4,2.5]		dharmaviśeṣāt.
[4,2.6]		kāryaviśeṣāt.
[4,2.7]		samākhyābhāvāt.
[4,2.8]		saṃjñādimattvāt.
[4,2.9]		santy ayonijā vedaliṅgāc ca.
[5,1.1]		ātmasaṃyogaprayatnābhyāṃ haste karma.
[5,1.2]		tathā musalakarma hastasaṃyogāc ca.
[5,1.3]		abhighātaje musalakarmaṇi vyatirekād akāraṇaṃ hastasaṃyogaḥ.
[5,1.4]		tathātmasaṃyogo hastamusalakarmaṇi.
[5,1.5]		musalābhighātāt tu musalasaṃyogād dhaste karma.
[5,1.6]		tathātmakarma hastasaṃyogāc ca.
[5,1.7]		saṃyogābhāve gurutvāt patanam.
[5,1.8]		nodanaviśeṣābhāvād nordhvaṃ na tiryag gamanam.
[5,1.9]		prayatnaviśeṣān nodanaviśeṣaḥ.
[5,1.10]		nodanaviśeṣād udasanaviśeṣaḥ.
[5,1.11]		hastakarmaṇā dārakakarma vyākhyātam.
[5,1.12]		tathā dagdhasya visphoṭanam.
[5,1.13]		prayatnābhāve gurutvāt suptasya patanam.
[5,1.14]		tṛṇakarma vāyusaṃyogāt.
[5,1.15]		maṇigamanaṃ sūcyabhisarpaṇam ity adṛṣṭakāritāni.
[5,1.16]		iṣāv ayugapat saṃyogaviśeṣāḥ karmānyatve hetuḥ.
[5,1.17]		nodanād ādyam iṣoḥ karma karmakāritāc ca saṃskārād uttaraṃ tathottaram uttaraṃ ca.
[5,1.18]		saṃskārābhāve gurutvāt patanam.
[5,2.1]		nodanād abhighātāt saṃyuktasaṃyogāc ca pṛthivyāṃ karma.
[5,2.2]		tad viśeṣeṇādṛṣṭakāritam.
[5,2.3]		apāṃ saṃyogābhāve gurutvāt patanam.
[5,2.4]		tad viśeṣeṇādṛṣṭakāritam.
[5,2.5]		dravatvāt syandanam.
[5,2.6]		nāḍyā vāyusaṃyogād ārohaṇam.
[5,2.7]		nodanāt pīḍanāt saṃyuktasaṃyogāc ca.
[5,2.8]		vṛkṣābhisarpaṇam ity adṛṣṭakāritam.
[5,2.9]		apāṃ saṅghāto vilayanaṃ ca tejasaḥ saṃyogāt.
[5,2.10]		tatrāvasphūrjathur liṅgam.
[5,2.11]		vaidikaṃ ca.
[5,2.12]		apāṃ saṃyogād vibhāgāc ca stanayitnuḥ.
[5,2.13]		pṛthivīkarmaṇā tejaḥkarma vāyukarma ca vyākhyātam.
[5,2.14]		agner ūrdhvajvalanaṃ vāyoś ca tiryagpavanam aṇumanasoś cādyaṃ karmety adṛṣṭakāritāni.
[5,2.15]		hastakarmaṇā manasaḥ karma vyākhyātam.
[5,2.16]		ātmendriyamano'rthasannikarṣāt sukhaduḥkhe tadanārambhaḥ.
[5,2.17]		ātmasthe manasi saśarīrasya sukhaduḥkhābhāvaḥ sa yogaḥ.
[5,2.18]		kāyakarmaṇātmakarma vyākhyātam.
[5,2.19]		apasarpaṇam upasarpaṇam aśitapītasaṃyogaḥ kāryāntarasaṃyogāś cety adṛṣṭakāritāni.
[5,2.20]		tadabhāve saṃyogābhāvo 'prādurbhāvaḥ sa mokṣaḥ.
[5,2.21]		dravyaguṇakarmavaidharmyād bhāvābhāvamātraṃ tamaḥ.
[5,2.22]		tejaso dravyāntareṇāvaraṇāc ca.
[5,2.23]		dikkālāv ākāśaṃ ca kriyāvadbhyo vaidharmyān niṣkriyāṇi.
[5,2.24]		etena karmāṇi guṇāś ca vyākhyātāḥ.
[5,2.25]		niṣkriyāṇāṃ samavāyaḥ karmabhyaḥ pratiṣiddhaḥ.
[5,2.26]		kāraṇaṃ tv asamavāyino guṇāḥ.
[5,2.27]		guṇair dig vyākhyātā.
[5,2.28]		kāraṇena kālaḥ.
[6,1.1]		buddhipūrvā vākyakṛtir vede.
[6,1.2]		na cāsmadbuddhibhyo liṅgam ṛṣeḥ.
[6,1.3]		tathā brāhmaṇe saṃjñākarmasiddhir liṅgam.
[6,1.4]		buddhipūrvo dadātiḥ.
[6,1.5]		tathā pratigrahaḥ.
[6,1.6]		tayoḥ kramo yathānitaretarāṅgabhūtānām.
[6,1.7]		ātmaguṇeṣv ātmāntaraguṇānām akāraṇatvāt.
[6,1.8]		aduṣṭabhojanāt samabhivyāhārato 'bhyudayaḥ.
[6,1.9]		tad duṣṭabhojane na vidyate.
[6,1.10]		duṣṭaṃ hiṃsāyām.
[6,1.11]		samabhivyāhārato doṣaḥ.
[6,1.12]		tad aduṣṭe na vidyate.
[6,1.13]		viśiṣṭe pravṛttiḥ.
[6,1.14]		same hīne cāpravṛttiḥ.
[6,1.15]		etena hīnasamaviśiṣtadhārmikebhyaḥ parādānaṃ vyākhyātam.
[6,1.16]		tathā viruddhānāṃ tyāgaḥ.
[6,1.17]		sama ātmatyāgaḥ paratyāgo vā.
[6,1.18]		viśiṣṭe ātmatyāgaḥ.
[6,2.1]		dṛṣṭānāṃ dṛṣṭaprayojanānāṃ dṛṣṭābhāve prayogo 'bhyudayāya..
[6,2.2]		abhiṣecanopavāsabrahmacaryagurukulavāsavānaprasthyayajñadānaprokṣaṇadiṅnakṣatramantrakālaniyamāś cādṛṣṭāya.
[6,2.3]		cāturāśramyam upadhāc cānupadhāc ca.
[6,2.4]		bhāvadoṣa upadhā.
[6,2.5]		adoṣo 'nupadhā.
[6,2.6]		iṣṭarūparasagandhasparśaṃ prokṣitam abhyukṣitaṃ ca tac chuci.
[6,2.7]		aśucīti śucipratiṣedhaḥ.
[6,2.8]		arthāntaraṃ ca.
[6,2.9]		ayatasya śucibhojanād abhyudayo na vidyate yamābhāvāt.
[6,2.10]		vidyate cānarthāntaratvād yamasya.
[6,2.11]		asati cābhāvāt.
[6,2.12]		sukhād rāgaḥ.
[6,2.13]		tanmayatvāt.
[6,2.14]		tṛpteḥ.
[6,2.15]		adṛṣṭāt.
[6,2.16]		jātiviśeṣāc ca rāgaviśeṣaḥ.
[6,2.17]		icchādveṣapūrvikā dharmādharmayoḥ pravṛttiḥ.
[6,2.18]		tataḥ saṃyogo vibhāgaś ca.
[6,2.19]		ātmakarmasu mokṣo vyākhyātaḥ.
[7,1.1]		uktā guṇāḥ.
[7,1.2]		guṇalakṣaṇaṃ coktam.
[7,1.3]		idam evaṃguṇam idam evaṃguṇam iti coktam.
[7,1.4]		pṛthivyāṃ rūparasagandhasparśā dravyānityatvād anityāḥ.
[7,1.5]		agnisaṃyogāc ca.
[7,1.6]		guṇāntaraprādurbhāvāt.
[7,1.7]		etena nityeṣv anityatvam uktam.
[7,1.8]		apsu tejasi vāyau ca nityā dravyanityatvāt.
[7,1.9]		anityeṣv anityā dravyānityatvāt.
[7,1.10]		kāraṇaguṇapūrvāḥ pṛthivyāṃ pākajāś ca.
[7,1.11]		apsu tejasi vāyau ca kāraṇaguṇapūrvāḥ pākajā na vidyante.
[7,1.12]		aguṇavato dravyasya guṇārambhāt karmaguṇā aguṇāḥ.
[7,1.13]		etena pākajā vyākhyātāḥ.
[7,1.14]		ekadravyavattvāt.
[7,1.15]		aṇor mahataś copalabdhyanupalabdhī nitye vyākhyāte.
[7,1.16]		kāraṇabahutvāt kāraṇamahattvāt pracayaviśeṣāc ca mahat.
[7,1.17]		tadviparītam aṇu.
[7,1.18]		aṇu mahad iti tasmin viśeṣabhāvād viśeṣābhāvāc ca.
[7,1.19]		ekakālatvāt.
[7,1.21]		aṇutvamahattvayor aṇutvamahattvābhāvaḥ karmaguṇair vyākhyātaḥ.
[7,1.22]		aṇutvamahattvābhyāṃ karmaguṇā aguṇāḥ.
[7,1.23]		etena dīrghatvahrasvatve vyākhyāte.
[7,1.24]		karmabhiḥ karmāṇi guṇair guṇāḥ.
[7,1.25]		tad anitye.
[7,1.26]		nityaṃ parimaṇḍalam.
[7,1.27]		avidyā vidyāliṅgam.
[7,1.28]		vibhavān mahān ākāśaḥ.
[7,1.29]		tathā cātmā.
[7,1.30]		tadabhāvād aṇu manaḥ.
[7,1.31]		guṇair dig vyākhyātā.
[7,1.32]		kāraṇena kālaḥ.
[7,2.1]		rūparasagandhasparśavyatirekād arthāntaram ekatvaṃ tathā pṛthaktvam.
[7,2.2]		tayor nityatvānityatve tejaso rūpasparśābhyāṃ vyākhyāte.
[7,2.3]		niṣpattiś ca.
[7,2.4]		ekatvapṛthaktvayor ekatvapṛthaktvābhāvo.
[7,2.5]		karmabhiḥ karmāṇi guṇair guṇāḥ.
[7,2.6]		niḥsaṃkhyatvāt karmaguṇānāṃ sarvaikatvaṃ na vidyate.
[7,2.7]		ekatvasyābhāvād bhāktaṃ na vidyate.
[7,2.8]		kāryakāraṇaikatvapṛthaktvābhāvād ekatvapṛthaktve na vidyete.
[7,2.9]		etad anityanitayor vyākhyātam.
[7,2.10]		anyatarakarmaja ubhayakarmajaḥ saṃyogajaś ca saṃyogaḥ.
[7,2.11]		etena vibhāgo vyākhyātaḥ.
[7,2.12]		saṃyogavibhāgayoḥ saṃyogavibhāgābhāvo 'ṇutvamahattvābhyāṃ vyākhyātaḥ.
[7,2.13]		karmabhiḥ karmāṇi guṇair guṇāḥ.
[7,2.14]		yutasiddhyabhāvāt kāryakāraṇayoḥ saṃyogavibhāgau na vidyete.
[7,2.15]		guṇatvāt.
[7,2.16]		guṇe ca bhāṣyate.
[7,2.17]		niṣkriyatvāt.
[7,2.18]		asati nāstīti ca prayogāt.
[7,2.19]		śabdārthāv asaṃbaddhau.
[7,2.20]		saṃyogino daṇḍāt samavāyino viṣāṇāc ca.
[7,2.21]		dṛṣṭatvād ahetuḥ pratyayaḥ.
[7,2.22]		tathā pratyayābhāvaḥ.
[7,2.23]		saṃbaddhasaṃbandhād iti cet sandehaḥ.
[7,2.24]		sāmayikaḥ śabdād arthapratyayaḥ.
[7,2.25]		ekadikkālābhyāṃ sannikṛṣṭaviprakṛṣṭābhyāṃ param aparam.
[7,2.26]		kāraṇaparatvāt kāraṇāparatvāc ca.
[7,2.27]		paratvāparatvayoḥ paratvāparatvābhāvo 'ṇutvamahattvābhyāṃ vyākhyātaḥ.
[7,2.28]		karmabhiḥ karmāṇi guṇair guṇāḥ.
[7,2.29]		iheti yataḥ kāryakāraṇayoḥ sa samavāyaḥ.
[7,2.30]		dravyatvaguṇatvakarmatvapratiṣedho bhāvena vyākhyātaḥ.
[7,2.31]		tattvaṃ ca.
[8.1]		dravyeṣu jñānaṃ vyākhyātam.
[8.2]		mana ātmā ca.
[8.3]		jñānanirdeśe jñānaniṣpattir uktā.
[8.4]		guṇakarmasv asannikṛṣṭeṣu jñānaniṣpatter dravyaṃ kāraṇaṃ kāraṇakāraṇaṃ ca.
[8.5]		sāmānyaviśeṣeṣu sāmānyaviśeṣābhāvāt tata eva jñānam.
[8.6]		sāmānyaviśeṣāpekṣaṃ dravyaguṇakarmasu.
[8.7]		dravye dravyaguṇakarmāpekṣam.
[8.8]		guṇakarmasu guṇakarmābhāvad guṇakarmāpekṣaṃ na vidyate.
[8.9]		samavāyinaḥ śvaityāc chvaityabuddheḥ śvete buddhis te kāryakāraṇabhūte.
[8.10]		dravyeṣv anitaretarakāraṇāt kāraṇāyaugapadyāt.
[8.11]		tathā dravyaguṇakarmasu kāraṇāviśeṣāt.
[8.12]		ayam eṣa kṛtaṃ tvayā bhojayāinam iti buddhyapekṣaṃ.
[8.13]		dṛṣṭeṣu bhāvād adṛṣṭeṣv abhāvāt.
[8.14]		artha iti dravyaguṇakarmasu.
[8.15]		dravyeṣu pañcātmakaṃ pratyuktam.
[8.16]		bhūyastvād gandhavattvāc ca pṛthivī gandhajñāne.
[8.17]		tathāpas tejo vāyuś ca rasarūpasparśajñāneṣu rasarūpasparśaviśeṣāt.
[9.1]		kriyāguṇavyapadeśābhāvād asat.
[9.2]		sad asat.
[9.3]		asataḥ sat kriyāguṇavyapadeśābhāvād arthāntaram.
[9.4]		sac cāsat.
[9.5]		yac cānyat satas tad apy asat.
[9.6]		asad iti bhūtapratyakṣābhāvād bhūtasmṛter virodhipratyakṣatvāc ca jñānam.
[9.7]		tathābāve bhāvapratyakṣatvāc ca.
[9.8]		etenāghaṭo 'gaur adharmaś ca vyākhyātaḥ.
[9.9]		abhūtaṃ nāstīty anarthāntaram.
[9.10]		nāsti ghaṭo geha iti sato ghaṭasya gehasaṃyogapratiṣedhaḥ.
[9.11]		nāsty anyaś candramā iti sāmānyāc candramasaḥ pratiṣedhaḥ.
[9.12]		sad asator vaidharmyāt kārye sad asattā na.
[9.13]		ātmany ātmamanasoḥ saṃyogaviśeṣād ātmapratyakṣam.
[9.14]		tathā dravyāntareṣu.
[9.15]		ātmendriyamano'rthasannikarṣāc ca.
[9.16]		tatsamavāyāt karmaguṇeṣu.
[9.17]		ātmasamavāyād ātmaguṇeṣu.
[9.18]		asyedaṃ kāryaṃ kāraṇaṃ saṃbandhy ekārhtasamavāyi virodhi ceti laiṅgikam.
[9.19]		etena śābdaṃ vyākhyātam.
[9.20]		hetur apadeśo liṅgaṃ nimittaṃ pramāṇaṃ kāraṇam ity anarthāntaram.
[9.21]		asyedam iti buddhyapekṣatvāt.
[9.22]		ātmamanasoḥ saṃyogaviśeṣāt saṃskārāc ca smṛtiḥ.
[9.23]		tathā svapnaḥ svapnāntikaṃ ca.
[9.24]		dharmāc ca.
[9.25]		indriyadoṣāt saṃskārāc cāvidyā.
[9.26]		tad duṣṭaṃ jñānam.
[9.27]		aduṣṭaṃ vidyā.
[9.28]		ārṣaṃ siddhadarśanaṃ ca dharmebhyaḥ.
[10.1]		ātmasamavāyaḥ sukhaduḥkhayoḥ pañcabhyo 'rthāntaratve hetus tadāśrayibhyaś ca guṇebhyaḥ.
[10.2]		iṣṭāniṣṭakāraṇaviśeṣād virodhāc ca mithaḥ sukhaduḥkhayor arthāntarabhāvaḥ.
[10.3]		saṃśayanirṇayayor arthāntarabhāvaś ca jñānāntaratve hetuḥ.
[10.4]		tayor niṣpattiḥ pratyakṣalaiṅgikābhyāṃ jñānāntaratve hetuḥ.
[10.5]		bhūtam iti pratyakṣaṃ vyākhyātam.
[10.6]		bhaviṣyatīti kāryāntare dṛṣṭatvāt.
[10.7]		tathā bhavatīti sāpekṣebhyo 'napekṣebhyaś ca.
[10.8]		abhūd ity abhūtāt.
[10.9]		sati ca kāryāsamavāyāt.
[10.10]		ekārthasamavāyiṣu kāraṇāntareṣu darśanād ekadeśa ity ekasmin.
[10.11]		śiraḥ pṛṣṭham udaraṃ pāṇir iti tadviśeṣebhyaḥ.
[10.12]		kāraṇam iti dravye kāryasamavāyāt.
[10.13]		saṃyogāt vā.
[10.14]		kāraṇasamavāyāt karmaṇi.
[10.15]		tathā rūpe kāraṇakāraṇasamavāyāc ca.
[10.16]		kāraṇasamavāyāt saṃyoge.
[10.17]		tathā kāraṇākāraṇasamavāyāc ca.
[10.18]		saṃyuktasamavāyād agner vaiśeṣikam.
[10.19]		laiṅgikaṃ pramāṇaṃ vyākhyātam.
[10.20]		dṛṣṭānāṃ dṛṣṭaprayojanānāṃ dṛṣṭābhāve prayogo 'bhyudayāya.
[10.21]		tadvacanād āmnāyaprāmāṇyam iti.  