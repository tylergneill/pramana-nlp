[3,i]	māhāyāne traidhātukaṃ vijñaptimātraṃ vyavasthāpyate | cittamātraṃ bho jinaputrā yad uta traidhātukam iti sūtrāt | cittaṃ mano vijñānaṃ vijñaptiś ceti paryāyāḥ | cittam atra sasaṃprayogam abhipretaṃ | matram ity arthapratiṣedhārthaṃ |
[3,ii]		vijñaptimātram evedam asadarthāvabhāsanāt /	yadvat taimirikasyāsat keśoṇḍukādidarśanaṃ // 1 //
[3,iii]	atra codyate | kaścid artho nāsti |
[3,iv]		na deśakālaniyamaḥ saṃtānāniyamo na ca /	na ca kṛtyakriyā yuktā vijñaptir yadi nārthataḥ // 2 //
[3,v]	kim uktaṃ bhavati | yadi vinā rūpādyarthena rūpādivijñaptir utpadyate na rūpādyarthāt | kasmāt kvacid deśa utpadyate na sarvatra | tatraiva ca deśe kadācid utpadyate na sarvadā | taddeśakālapratiṣṭhitānāṃ sarveṣāṃ saṃtānāniyama utpadyate na kevalam ekasya | yathā taimirikāṇāṃ saṃtāne keśādyābhāso nānyeṣāṃ | kasmād yat taimirikaiḥ keśabhramarādi dṛśyate tena keśādikriyā na kriyate na ca tad anyair na kriyate | yad annapānavastraviṣāyudhādi svapne dṛśyate tenānnādikriyā na kriyate na ca tad anyair na kriyate | gandharvanagareṇāsattvān nagarakriyā na kriyate na ca tad anyair na kriyate | tasmād asadabhāvāvabhāsane deśakālaniyamaḥ saṃtānāniyamaḥ kṛtyakriyā ca na yujyate | 
[3,vi]	na khalu na yujyate | yasmāt |
[3,vii]		deśādiniyamaḥ siddhaḥ svapnavat ...
[3,viii]	svapna iva svapnavat | kathaṃ tāvat | svapne vināpy arthena kvacid eva deśe kiṃcid bhramarārāmastrīpurūṣādikaṃ dṛśyate na sarvatra | tatraiva ca deśe kadācid dṛśyate na sarvakālam iti siddho vināpy arthena deśakālaniyamaḥ |
[3,ix]										... pretavat punaḥ /	saṃtānāniyamaḥ	...
[4,i]	siddha iti vartate | pretānām iva pretavat | kathaṃ siddhaḥ samaṃ |
[4,ii]						... sarvaiḥ pūyanadyādidarśane // 3 //
[4,iii]	pūyapūrṇā nadī pūyanadī | ghṛtaghaṭavat | tulyakarmavipākāvasthā hi pretāḥ sarve 'pi pūyapūrṇāṃ nadīṃ paśyanti naika eva | yathā pūyapūrṇām evaṃ mūtrapurīṣādipūrṇāṃ daṇḍāsidharaiś ca puruṣair adhiṣṭhitām ity ādigrahaṇena | evaṃ saṃtānāniyamo vijñaptinām asaty apy arthe siddhaḥ ||
[4,iv]		svapnopaghātavat kṛtyakriyā ...
[4,v]	siddha iti veditavyaṃ | yathā svapne dvayasamāpattim antareṇa śukravisargalakṣaṇaḥ svapnopaghātaḥ | evaṃ tāvad anyānyair dṛṣṭāntair deśakālaniyamādicatuṣṭayaṃ siddhaṃ |
[4,vi]									... narakavat punaḥ /	sarvaṃ 	...
[4,vii]	siddham iti veditavyaṃ | narakeṣv iva narakavat | kathaṃ siddhaṃ |
[4,viii]				... narakapālādidarśane taiś ca bādhane // 4 //
[4,ix]	yathā hi narakeṣu nārakāṇāṃ narakapālādidarśanaṃ deśakālaniyamena siddhaṃ | śvavāyasāyasaparvatādyāgamanagamanadarśanaṃ cety ādigrahaṇena | sarveṣāṃ ca naikasyaiva taiś ca tadbādhanaṃ siddham asatsv api narakapālādiṣu samānasvakarmavipākādhipatyāt | tathānyatrāpi sarvam etad deśakālaniyamādicatuṣtayaṃ siddham iti veditavyaṃ ||
[4,x]	kiṃ punaḥ kāraṇaṃ narakapālās te ca śvāno vāyasāś ca sattvā neṣyante | 
[4,xi]	ayogāt | na hi te nārakā yujyante | tathaiva tadduḥkhāpratisaṃvedanāt | parasparaṃ yātayatām ime nārakā ime narakapālā iti vyavasthā na syāt | tulyākṛtipramāṇabalānāṃ ca parasparaṃ yātayatāṃ na tathā bhayaṃ syāt | dāhaduḥkhaṃ ca pradīptāyām ayomayyāṃ bhūmāv asahamānāḥ kathaṃ tatra parān yātayeyuḥ | anārakāṇāṃ vā narake kutaḥ saṃbhavaḥ | 
[4,xii]	kathaṃ tāvat tiraścāṃ svargasaṃbhavaḥ | evaṃ narakeṣu tiryakpretaviśeṣāṇāṃ narakapālādīnāṃ saṃbhavaḥ syāt ||
[4,xiii]		tiraścāṃ saṃbhavaḥ svarge yathā na narake tathā /	na pretānāṃ yatas tajjaṃ duḥkhaṃ nānubhavanti te // 5 //
[4,xiv]	ye hi tiryañcaḥ svarge saṃbhavanti te tadbhājanalokasukhasaṃvartanīyena karmaṇā tatra saṃbhūtās tajjaṃ sukhaṃ pratyanubhavanti | na caiva narakapālādayo nārakaṃ duḥkhaṃ pratyanubhavanti | tasmān na tiraścāṃ saṃbhavo yukto nāpi pretānāṃ ||
[4,xv]	teṣāṃ tarhi  nārakāṇāṃ karmabhis tatra bhūtaviśeṣāḥ saṃbhavanti varṇākṛtipramāṇabalaviśiṣṭā ye narakapālādisaṃjñāṃ pratilabhante | tathā ca pariṇamanti | yad dvidhāṃ hastavikṣepādikriyāṃ kurvanto dṛśyante bhayotpādanārthaṃ | yathā meṣākṛtayaḥ parvatā āgacchanto gacchanto 'yaḥśālmalīvane ca kaṇṭakā adhomukhībhavanta ūrddhvamukhībhavantaś ceti | na te na saṃbhavanty eva |
[5,i]		yadi tatkarmabhis tatra bhūtānāṃ saṃbhavas tathā /	iṣyate pariṇāmaś ca kiṃ vijñānasya neṣyate // 6 //
[5,ii]	vijñānasyaiva tatkarmabhis tathā pariṇāmaḥ kasmān neṣyate kiṃ punar bhūtāni kalpyante || api ca |
[5,iii]		karmaṇo vāsanānyatra phalam anyatra kalpyate /	tatraiva neṣyate yatra vāsanā kiṃ nu kāraṇaṃ // 7 //
[5,iv]	yena hi karmaṇā nārakāṇāṃ tatra tādṛśo bhūtānāṃ saṃbhavaḥ kalpyate pariṇāmaś ca tasya karmaṇo vāsanā teṣāṃ vijñānasaṃtānasaṃniviṣṭā nānyatra | yatraiva ca vāsanā tatraiva tasyāḥ phalaṃ tādṛśo vijñānapariṇāmaḥ kiṃ neṣyate | yatra vāsanā nāsti tatra tasyāḥ phalaṃ kalpyata iti kim atra kāraṇaṃ ||
[5,v]	āgamaḥ kāraṇaṃ | yadi vijñānam eva rūpādipratibhāsaṃ syān na rūpādiko 'rthas tadā rūpādyāyatanāstitvaṃ bhagavatā noktaṃ syāt | 
[5,vi]	akāraṇam etad yasmāt |
[5,vii]		rūpādyāyatanāstitvaṃ tadvineyajanaṃ prati /	abhiprāyavaśād uktam upapādukasattvavat // 8 //
[5,viii]	yathāsti sattva upapāduka ity uktaṃ bhagavatā abhiprāyavaśāc cittasaṃtatyanucchedam āyatyām abhipretya |
[5,ix]	nāstīha sattva ātmā vā dharmās tv ete sahetukāḥ
[5,x]	iti vacanāt | evaṃ rūpādyāyatanāstitvam apy uktaṃ bhagavatā taddeśanāvineyajanam adhikṛtyety ābhiprāyikaṃ tad vacanaṃ |
[5,xi]	ko 'tra abhiprāyaḥ |
[5,xii]		yataḥ svabījād vijñaptir yadābhāsā pravartate /	dvividhāyatanatvena te tasyā munir abravīt // 9 //
[5,xiii]	kim uktaṃ bhavati | rūpapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījaṃ yat pratibhāsā ca sā te tasyā vijñapteś cakṣūrūpāyatanatvena  yathākramaṃ bhagavān abravīt | evaṃ yāvat spraṣṭavyapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījaṃ yat pratibhāsā ca sā te tasyā kāyaspraṣṭavyāyatanatvena yathākranaṃ bhagavān abravīd ity ayam abhiprāyaḥ ||
[6,i]	evaṃ punar abhiprāyavaśena deśayitvā ko guṇāḥ |
[6,ii]		tathā pudgalanairātmyapraveśo hi	...
[6,iii]	tathā hi deśyamāne pudgalanairātmyaṃ praviśanti | dvayād vijñānaṣaṭkaṃ pravartate | na tu kaścid eko draṣṭāsti na yāvan mantety evaṃ viditvā ye pudgalanairātmyadeśanāvineyās te pudgalanairātmyaṃ praviśanti |
[6,iv]											... anyathā punaḥ /	deśanā dharmanairātmyapraveśaḥ	...
[6,v]	anyatheti vijñaptimātradeśanā | kathaṃ dharmanairātmyapraveśaḥ | vijñaptimātram idaṃ rūpādidharmapratibhāsam utpadyate na tu rūpādilakṣaṇo dharmaḥ ko 'py astīti viditvā | 
[6,vi]	yadi tarhi sarvathā dharmo nāsti tad api vijñaptimātraṃ nāstīti kathaṃ tarhi vyavasthāpyate | 
[6,vii]	na khalu sarvathā dharmo nāstīty evaṃ dharmanairātmyapraveśo bhavati | api tu |
[6,viii]										... kalpitātmanā // 10 //
[6,ix]	yo bālair dharmāṇāṃ svabhāvo grāhyagrāhakādiḥ parikalpatas tena kalpitenātmanā teṣāṃ nairātmyaṃ na tv anabhilāpyenātmanā yo buddhānāṃ viṣaya iti | evaṃ vijñaptimātrasyāpi vijñaptyantaraparikalpitenātmanā nairātmyapraveśāt vijñaptimātravyavasthāpanayā sarvadharmāṇāṃ nairātmyapraveśo bhavati na tu tadastitvāpavādāt | itarathā hi vijñapter api vijñaptyantaram arthaḥ syād iti vijñaptimātratvaṃ na sidhyetārthavatītvād vijñaptīnāṃ ||
[6,x]	kathaṃ punar idaṃ pratyetavyam anenābhiprāyeṇa bhagavatā rūpādyāyatanāstitvam uktaṃ na punaḥ santy eva tāni yāni rūpādivijñaptīnāṃ pratyekaṃ viṣayībhavanti iti | 
[6,xi]	yasmāt |
[6,xii]		na tad ekaṃ na cānekaṃ viṣayaḥ paramāṇuśaḥ /	na ca te saṃhatā yasmāt paramāṇur na sidhyati // 11 //
[6,xiii]	iti | kim uktaṃ bhavati | yat tadrūpādikam āyatanaṃ rūpādivijñaptīnāṃ pratyekaṃ viṣayaḥ syāt tad ekaṃ vā syād yathāvayavirūpaṃ kalpyate vaiśeṣikaiḥ | anekaṃ vā paramāṇuśaḥ | saṃhatā vā ta eva paramāṇavaḥ | na tāvad ekaṃ viṣayo bhavaty avayavebhyo 'nyasyāvayavirūpasya kvacid apy agrahaṇāt | nāpy anekaṃ paramāṇūnāṃ  pratyekam agrahaṇāt | nāpi te saṃhatā viṣayībhavanti | yasmāt paramāṇur ekaṃ dravyaṃ na sidhyati ||
[7,i]	kathaṃ na sidhyati | 
[7,ii]	yasmāt |
[7,iii]		ṣaṭkena yugapad yogāt paramāṇoḥ ṣaḍaṃśatā /
[7,iv]	ṣaḍbhyo digbhyaḥ ṣaḍbhiḥ paramāṇubhir yugapad yoge sati paramāṇoḥ ṣaḍaṃśatā prāpnoti | ekasya yo deśas tatrānyasyāsaṃbhavāt |
[7,v]		ṣaṇṇāṃ samānadeśatvāt piṇḍaḥ syād aṇumātrakaḥ // 12 //
[7,vi]	atha ya evaikasya paramāṇor deśaḥ sa eva ṣaṇṇāṃ | tena sarveṣāṃ samānadeśatvāt sarvaḥ piṇḍaḥ paramāṇumātraḥ syāt parasparāvyatirekād iti na kaścit piṇḍo dṛśyaḥ syāt || naiva hi paramāṇavaḥ saṃyujyante niravayavatvāt | mā bhūd eṣa doṣaprasaṅgaḥ | saṃhatās tu parasparaṃ saṃyujyanta iti kāśmīravaibhāṣikās ta idaṃ praṣṭavyāḥ | yaḥ paramāṇūnāṃ saṃghāto na sa tebhyo 'rthāntaram iti ||
[7,vii]		paramāṇor asaṃyogāt tatsaṃghāte 'sti kasya saḥ /
[7,viii]	saṃyoga iti vartate |
[7,ix]		na cānavayavatvena tatsaṃyogo na sidhyati // 13 //
[7,x]	atha saṃghātā apy anyonyaṃ na saṃyujyante | na tarhi paramāṇūnāṃ niravayavatvāt saṃyogo na sidhyatīti vaktavyaṃ | sāvayavasyāpi hi saṃghātasya saṃyogānabhyupagamāt | tasmāt paramāṇur ekaṃ dravyaṃ na sidhyati | yadi ca paramāṇoḥ saṃyoga iṣyate yadi vā neṣyate |
[7,xi]		digbhāgabhedī yasyāsti tasyaikatvaṃ na yujyate /
[7,xii]	anyo hi paramāṇoḥ pūrvadigbhāgo yāvad adhodigbhāga iti digbhāgabhede sati kathaṃ tadātmakasya paramāṇor ekatvaṃ yokṣyate |
[7,xiii]		chāyāvṛtī katha vā	...
[7,xiv]	yady ekaikasya paramāṇor digbhāgabhedo na syād ādityodaye katham anyatra chāyā bhavaty anyatrātapaḥ | na hi tasyānyaḥ pradeśo 'sti yatrātapo na syāt | āvaraṇaṃ ca kathaṃ bhavati paramāṇoḥ paramāṇvantareṇa yadi digbhāgabhedo neṣyate | na hi kaścid api paramāṇoḥ parabhāgo 'sti yatrāgamanād anyenānyasya pratighātaḥ syāt | asati ca pratighāte sarveṣāṃ samānadeśatvāt sarvaḥ saṃghātaḥ  paramāṇumātraḥ syād ity uktaṃ | 
[8,i]	kim evaṃ neṣyate piṇḍasya te chāyāvṛtī na paramāṇor iti | 
[8,ii]	kiṃ khalu paramāṇubhyo 'nyaḥ piṇḍa iṣyate yasya te syātāṃ | 
[8,iii]	nety āha |
[8,iv]							... anyo na piṇḍaś cen na tasya te // 14 //
[8,v]	yadi nānyaḥ paramāṇubhyaḥ piṇḍa iṣyate na te tasyeti siddhaṃ bhavati | 
[8,vi]	saṃniveśaparikalpa eṣaḥ paramāṇuḥ saṃghāta iti vā || kim anayā cintayā | lakṣaṇaṃ tu rūpādi yadi na pratiṣidhyate | 
[8,vii]	kiṃ punas teṣāṃ lakṣaṇaṃ | 
[8,viii]	cakṣurādiviṣayatvaṃ nīlāditvaṃ ca | 
[8,ix]	tad evedaṃ saṃpradhāryate | yat tac cakṣurādīnāṃ viṣayo nīlapītādikam iṣyate kiṃ tad ekaṃ dravyam atha vā tad anekam iti | 
[8,x]	kiṃ cātaḥ | 
[8,xi]	anekatve doṣa uktaṃ |
[8,xii]		ekatve na krameṇetir yugapan na grahāgrahau /	vicchinnānekavṛttiś ca sūkṣmānīkṣā ca no bhavet // 15 //
[8,xiii]	yadi yāvad vicchinnaṃ nānekaṃ cakṣuṣo viṣayas tad ekaṃ dravyaṃ kalpyate pṛthivyāṃ krameṇetir na syād gamanam ity arthaḥ | sakṛtpādakṣepeṇa sarvasya gatatvāt | arvāgbhāgasya ca grahaṇaṃ parabhāgasya cāgrahaṇaṃ yugapan na syāt | na hi tasyaiva tadānīṃ grahaṇaṃ cāgrahaṇaṃ ca yuktam | 
[8,xiv]	vicchinnasya cānekasya hastyaśvādikasyaikatra vṛttir na syād yatraiva hy ekaṃ tatraivāparam iti kathaṃ tayor viccheda iṣyate | kathaṃ vā tad ekaṃ yat prāptaṃ ca tābhyāṃ na ca prāptam antarāle tac chūnyagrahaṇāt | sūkṣmāṇāṃ caudakajantūnāṃ sthūlaiḥ samānarūpāṇām anīkṣaṇaṃ na syād | yadi lakṣaṇabhedād eva dravyāntaratvaṃ kalpyate nānyathā | 
[8,xv]	tasmād avaśyaṃ paramāṇuśo bhedaḥ kalpayitavyaḥ | sa caiko na sidhyati | tasyāsiddhau rūpādīnāṃ cakṣurādiviṣayatvam asiddham iti siddhaṃ vijñaptimātraṃ bhavatīti ||
[8,xvi]	pramāṇavaśād astitvaṃ nāstitvaṃ vā nirdhāryate sarveṣāṃ ca pramāṇānāṃ pratyakṣaṃ pramāṇaṃ gariṣṭam ity asaty arthe katham iyaṃ buddhir bhavati pratyakṣam iti |
[8,xvii]		pratyakṣabuddhiḥ svapnādau yathā	...
[8,xviii]	vināpy artheneti pūrvam eva jñāpitaṃ
[8,xix]											... sā ca yadā tadā /	na so 'rtho dṛśyate tasya pratyakṣatvaṃ kathaṃ mataṃ // 16 //
[8,xx]	yadā ca sā pratyakṣabuddhir bhavatīdaṃ me pratyakṣam iti tadā na so 'rtho dṛśyate manovijñānenaiva paricchedāc cakṣurvijñānasya ca tadā niruddhatvād iti kathaṃ tasya pratyakṣatvam iṣṭaṃ | viśeṣeṇa tu kṣaṇikasya viṣayasya tadānīṃ  niruddham evaṃ tad rūpaṃ rasādikaṃ vā ||
[9,i]	nānanubhūtaṃ manovijñānena smaryata ity avaśyam arthānubhavena bhavitavyaṃ tac ca darśanam ity evaṃ tadviṣayasya rūpādeḥ pratyakṣatvaṃ mataṃ | 
[9,ii]	asiddham idam anubhūtasyārthasya smaraṇaṃ bhavatīti | yasmāt |
[9,iii]		uktaṃ yathā tadābhāsā vijñaptiḥ	...
[9,iv]	vināpy arthena yathārthābhāsā cakṣurvijñānādikā vijñaptir utpadyate tathoktaṃ |
[9,v]										... smaraṇaṃ tataḥ /
[9,vi]	tato hi vijñapteḥ smṛtisaṃprayuktā tatpratibhāsaiva rūpādivikalpikā manovijñaptir utpadyata iti na smṛtyutpādād arthānubhavaḥ sidhyati | 
[9,vii]	yadi yathā svapne vijñaptir abhūtārthaviṣayā tathā jāgrato 'pi syāt tathaiva tadabhāvaṃ lokaḥ svayam avagacchet | na caivaṃ bhavati | tasmān na svapna ivārthopalabdhiḥ sarvā nirarthikā | 
[9,viii]	idam ajñāpakaṃ | yasmāt |
[9,ix]		svapnadṛgviṣayābhāvaṃ nāprabuddho 'vigacchati // 17 //
[9,x]	evaṃ vitathavikalpābhyāsavāsanānidrayā prasupto lokaḥ svapna ivābhūtam arthaṃ paśyan na prabuddhas tadabhāvaṃ yathāvan nāvagacchati | yadā tu tatpratipakṣalokottaranirvikalpajñānalābhāt prabuddho bhavati tadā tatpṛṣṭhalabdhaśuddhalaukikajñānasaṃmukhībhāvād viṣayābhāvaṃ yathāvad avagacchatīti samānam etat ||
[9,xi]	yadi svasaṃtānapariṇāmaviśeṣād eva satvānām arthapratibhāsā vijñaptaya utpadyante nārthaviśeṣāt | tadā ya eṣa pāpakalyāṇamitrasaṃparkāt sadasaddharmaśravaṇāc ca vijñaptiniyamaḥ sattvānāṃ sa kathaṃ sidhyati asati sadasatsaṃparke taddeśanāyāṃ ca |
[9,xii]		anyonyādhipatitvena vijñaptiniyamo mithaḥ /
[9,xiii]	sarveṣāṃ hi sattvānām anyonyavijñaptyādhipatyena mitho vijñapter niyamo bhavati yathāyogaṃ | mitha iti parasparataḥ | ataḥ saṃtānāntaravijñaptiviśeṣāt saṃtānāntare vijñaptiviśeṣa utpadyate nārthaviśeṣāt | 
[9,xiv]	yadi yathā svapne nirarthikā vijñaptir evaṃ jāgrato 'pi syāt kasmāt kuśalākuśalasamudācāro suptāsuptayos tulyaṃ phalam iṣṭāniṣṭam āyatyāṃ na bhavati | 
[9,xv]	yasmāt |
[9,xvi]		middhenopahataṃ cittaṃ svapne tenāsamaṃ phalaṃ // 18 //
[9,xvii]	idam atra kāraṇāṃ na tv arthasadbhāvaḥ ||
[9,xviii]	yadi vijñāptimātram evedaṃ na kasyacit kāyo 'sti na vāk || katham upakramyamāṇānām aurabhrikādibhir urabhrādīnāṃ  maraṇaṃ bhavti | atatkṛte vā tanmaraṇe katham aurabhrikādīnāṃ prāṇātipātāvadyena yogo bhavati |
[10,i]		maraṇam paravijñaptiviśeṣād vikriyā yathā /	smṛtilopādikānyeṣāṃ piśācādimanovaśāt // 19 //
[10,ii]	yathā hi piśācādimanovaśād anyeṣāṃ smṛtilopasvapnadarśanabhūtagrahāveśavikārā bhavanti | ṛddhivan manovaśāc ca | yathā sāraṇasyāryamahākātyāyanādhiṣṭhānāt svapnadarśanaṃ | āraṇyakarṣimanaḥpradoṣāc ca vemacitraparājayaḥ | tathā paravijñaptiviśeṣādhipatyāt pareṣāṃ jīvitendriyavirodhinī kācid vikriyotpadyate yayā sabhāgasaṃtativicchedākhyaṃ maraṇaṃ bhavatīti veditavyaṃ ||
[10,iii]		kathaṃ vā daṇḍakāraṇyaśūnyatvam ṛṣikopataḥ /
[10,iv]	yadi paravijñaptiviśeṣādhipatyāt sattvānāṃ maraṇaṃ neṣyate | manodaṇḍasya hi mahāsāvadyatvaṃ sādhayatā bhagavatopālir gṛhapatiḥ pṛṣṭaḥ | kaccit te gṛhapate śrutaṃ kena tāni daṇḍakāraṇyāni mātaṅgāraṇyāni kaliṅgāraṇyāni śūnyāni medhyībhūtāni | tenoktaṃ | śrutaṃ me bho gautama ṛṣīṇāṃ manaḥpradoṣeṇeti |
[10,v]		manodaṇḍo mahāvadyaḥ kathaṃ vā tena sidhyati // 20 //
[10,vi]	yady evaṃ kalpyate | tadabhiprasannair amānuṣais tadvāsinaḥ sattvā utsāditā na tv ṛṣīṇāṃ manaḥpradoṣān mṛtā ity evaṃ sati kathaṃ tena karmaṇā manodaṇḍaḥ kāyavāgdaṇḍābhyāṃ mahāvadyatamaḥ siddho bhavati | tanmanaḥpradoṣamātreṇa tāvatāṃ sattvānāṃ maraṇāt sidhyati ||
[10,vii]	yadi vijñaptimātram evedaṃ paracittavidaḥ kiṃ paracittaṃ jānanty atha na | kiṃ cātaḥ | yadi na jānanti kathaṃ paracittavido bhavanti | atha jānanti |
[10,viii]		paracittavidāṃ jñānam ayathārthaṃ kathaṃ yathā /	svacittajñānaṃ	...
[10,ix]	tad api katham ayathārtha |
[10,x]						... ajñānād yathā buddhasya gocaraḥ // 21 //
[10,xi]	yathā tannirabhilāpyenātmanā buddhānāṃ gocaraḥ | tathā tadajñānāt tadubhayaṃ na yathārthaṃ vitathapratibhāsatayā grāhyagrāhakavikalpasyāprahīṇatvāt ||
[10,xii]	anantaviniścayaprabhedāgāmbhīryāyāṃ vijñaptimātratāyāṃ |
[10,xiii]		vijñaptimātratāsiddhiḥ svaśaktisadṛśī mayā /	kṛteyaṃ sarvathā sā tu na cintyā	...
[11,i]	sarvaprakārā tu sā mādṛśaiś cintayituṃ na śakyate | tarkāviṣayatvāt | kasya punaḥ sā sarvathā gocara ity āha |
[11,ii]											... buddhagocaraḥ // 22 //
[11,iii]	buddhānāṃ hi sā bhagavatāṃ sarvaprakāraṃ gocaraḥ sarvākārasarvajñeyajñānāvighātād iti ||
[11,iv]	viṃśatikā vijñaptimātratāsiddhiḥ | kṛtir iyam ācāryavasubandhoḥ |