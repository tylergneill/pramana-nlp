{vidhisvarūpavicāra}

<1>

[1,1]

(oṃ namo gaṇeśāya ।)
(mahāmahopādhyāya-śrīmad gadādhara-bhaṭṭācārya-viracito vidhisvarūpavicāraḥ ।)

[1,5]

vidhiniṣedhārthavādabhedena vākyaṃ trividham । tatra pravartakaṃ vākyaṃ vidhiḥ ।

<3>

[3,2]

“odanakāmaḥ paceta svargakāmo yajetetyādilaukikālaukikavākyānāṃ pravartakakartavyatājñānajananena pravartakatvād vidhitvam ।

[3,19]

atha tarati mṛtyuṃ tarati brahmahatyāmityādyarthavādānāmapi phalasādhanatābodhadvārā pravartakatayā tatrātiprasaṅgaḥ । na ca kartavyatābodhakavākyatvaṃ vidhitvaṃ, tacca nārthavādānāmiti vācyam । pākaṃ kurvīta yāgaṃ kurvītetyādivākyāsaṃgrahāt । na hi tatra kṛtisādhyatvarūpaṃ kartavyatvaṃ pratīyate ; dhātvarthakṛtau kṛtisādhyatvabādhena liṅā <4> tadbodhanāsambhavāt । na ca tatra dhātunā kṛtir dvitīyayā ca sādhyatvarūpaṃ karmatvaṃ pratyāyyata iti kṛtisādhyatābodhakatvamanapavādakamiti vācyam । tarhi pākaṃ karotīti yāgaṃ karotīti vākyānāmapi daśitarītyā kṛtisādhyatābodhakatvena tādṛśārthavādātiprasaṅgāt । tatra viṣayatvarūpaṃ karmatvaṃ na tu janyatvarūpaṃ sādhyatvaṃ pratīyate iti ceducyate, tadā pākaṃ kurvītetyādāvapi viṣayatvameva karmatvamityaviśeṣo durvāra eva ।

<5>

[5,2]

vastutaḥ pākānupadhāyakatadviṣayakakṛtyuttarakāle pākaṃ cakāretyādiprayogavirahāt kṛtisādhyatvamapi tat karmatāghaṭakamato durvāra evātiprasaṅgaḥ । na ca pravṛttijanakakṛtisādhyatādhījanakavākyatvaṃ tat । pākaṃ karotītivākyajanyakṛtikarmatā-bodhasyāpravartakatvānnātiprasaṅga iti vācyam । tādṛśavākyajanyajñānasya kṛtisādhyatāviṣayakatve pramāṇāntarādhīneṣṭasādhanatājñānasahakāreṇa tasya pravartakatāyā durvāratvāt ।

[5,20]

ucyate iṣṭasādhanatābodhakavākyaṃ vidhiḥ । pākaṃ kurvītetyādivākyaṃ ca dhātvarthakṛtāviṣṭasādhanatābodhaṃ pacetetyādivākyaṃ ca dhātvarthapākādau tadbodhakaṃ, sarvatra vidhipratyayasyeṣṭasādhanatābodhakatvāt ।

[5,23]

na ca na kalañjaṃ bhakṣayedityādiniṣedhe 'tivyāptistasyāpi kalañjabhakṣaṇābhāve narakānutpādakarūpeṣṭasādhanatābodhakatvāditi vācyam । kriyāviśeṣaṇatayaiva <6> vidhipratyayasyeṣṭasādhanatābodhakatvavyutpatteḥ । niṣedhasthale ca balavadaniṣṭānanubandhīṣṭasādhanatvābhāvasyaiva kriyāyāṃ bodhopagamāt । kriyāviśeṣaṇībhūtābhāvaviśeṣaṇatve 'pi paramparayaiveṣṭasādhanatvasya kriyāviśeṣaṇatvena uktavyutpattyabhaṅgāt ।

[6,15]

athaivamapyabhāvaviśeṣaṇatayeṣṭa-sādhanatābodhakatvamādāyaiva niṣedhe 'tiprasaṅgo durvāraḥ । āśrayatāsambandhena iṣṭasādhanatāprakārakabodhajanakatvaniveśe 'pyāśrayatayā tadviśiṣṭapākādibodhakatadādipadaghaṭitavākye 'tiprasaṅgaḥ । dhātūpanthāpyārthe sākṣād viśeṣaṇatayeṣṭasādhanatābodhakatvavivakṣaṇe pāṇḍityakāmo janmatithāvāmiṣaṃ na bhuñjītetyādyabhāvavidhāvavyāptiriti cenna ।

<7>

[7,2]

āśrayatāsambandhena pratyayopasthāpiteṣṭasādhanatvānvita-svārthaparapadaghaṭitavākyatvasya vivakṣaṇīyatvāt । janmatithāvāmiṣaṃ na bhuñjītetyādāvāmiṣabhojanābhāva iṣṭasādhanamitibodhe āśrayatayaivābhāve pratyayopasthāpiteṣṭasādhanatānvayaḥ । na kalañjaṃ bhakṣayedityādau kalañjabhakṣaṇaṃ balavadaniṣṭānanubandhīṣṭa-sādhanatvābhāvavadityādibodhe ca nāśrayatayeṣṭasādhanatānvayaḥ । uktavyutpattistvaprāmāṇikīti bhāvaḥ ।

[7,23]

na ca kriyākartavyatāmātrasya vidhipratyayārthavādimīmāṃsakānāṃ mate svargakāmo yajetetyādi sakalavidhīnāmeva caitallakṣaṇena saṃgrahaḥ । yata iṣṭasādhanatāyā vidhi<8>tvānabhyupagame pākaṃ kurvīta pākaṃ karotīti vākyajanyabodhāviśeṣeṇa ekasya pravartakatā nāparasyetyanupapatteḥ, tanmataṃ vicārāsahameva ।

<10>

[10,17]

ato mīmāṃsakamate 'pi kṛtisādhyatvamiṣṭhasādhyatvaṃ pṛthag vidhyartha eva । paran tu nyāyamatavanmilitaṃ tadubhayaṃ na vidhyarthaḥ । ato 'harahaḥ sandhyāmupāsītetyādau tanmate 'yogyatayā iṣṭasādhanatānanvayena kevalakṛtisādhyatābodhanirvāhaḥ । ata eva vilambabhāviphalasādhanakriyāvidhāyakavākyena vyāpāragatasvargādiphalasādhanatābodhanamapi teṣāmupapadyata iti yuktamutpaśyāmaḥ ।

[10,22]

na caivamuktalakṣaṇenāharaharityādinityavidhīnāṃ na tanmate saṃgraha eveti vācyam । iṣṭasādhanatva-dviṣṭasādhanatvābhāvavattvayoricchā-viṣayatāprayojakadharmatvenānugamayya lakṣaṇe niveśanīyatayā nityavidhisaṃgrahasambhavāt ।

<11>

[11,2]

nityavidhisthale liṅpadasya dviṣṭasādhanatvābhāvavattvavācakatāmabhyupetyaiva tasya pravartakatvanirvāhāt । nyāyamate ca nityavidhisthale 'pi sarvatreṣṭasādhanatvameva vidhyarthaḥ । sandhyopāsanāderapi brahmalokagamanādisādhanatāyā arthavādena bodhanāt ।

<14>

[14,24]

mumukṣavo 'pi pratyavāyānutpādarūpaphalasādhanatābodhāttatra pravartante । atastādṛśaphalasādhanatvamapi tattadvidhyarthaḥ । tatsādhanatvañca kṣemasādhāraṇam । atha svargakāmo yajetetyāditaḥ svargādisādhanatvameva pratīyate na tu tātparyabhramādapi iṣṭāntarasādhanatvamiti samabhivyāhṛtapadopasthāpitakāmanā-viṣaya<15>tāvacchedakāvacchinnasādhanatve vidhipratyayaśaktiḥ svīkāryā । tathā ca sandhyāvandanādividhau phalakāmavācakapadābhāvāt kathaṃ phalasādhanatābodhaḥ । yadi ca viśvajitā yajetetyatraiva phalakāmavācakapadaṃ tatrāpyadhyāhriyate । arthavādo 'pi vidhyutthāpito vidhipratyayasya svopasthāpitabrahmalokāvāptyādi-rūpeṣṭaviśeṣatātparyagrāhaka iti tātparyaviṣayaphalabodhopapādaka-tatkāmavācakapadādhyāhāre upayujyate । ato vidheriṣṭasādhanatābodhakatvamityucyate tadā brahmalokāvāptyādirūpabhāvaphalakāmabodhaka-padamātrasamabhivyāhārakalpane mumukṣāvaśena tatphalakāmanāśūnyasyānadhikārāpattiḥ । narakābhāvarūpaphalakāmabodhakapada-mātrasamabhivyāhārakalpane ca bhāvaphalakalpanāyā adhikāratvānupapattiḥ । ubhayaphalakāmabodhakapadasamabhivyāhārakalpane ca samvalitādhikārāpattyā ekaikamātraphalakāmasyādhikāro na syāditi tasyākaraṇaṃ pratyavāyaṃ nānubadhnīyāt । yadi ca phaladvayakāmanāyāḥ pṛthak pṛthag dharmiviśeṣaṇatayā bodhakamadhikāripadaṃ kalpyate tadā vākyabhedāpattirvākyārthabhedāt । yadi ca narakanivṛttibrahmalokāvāptikāma ityādipadameva kalpyate, atra caikaphalaviśeṣyatāpannakāmanāyāmaparasya, ekakāmanāviśeṣyatāpannadharmiṇyaparaphalakāmanāyā vā'nvaye na tātparyamupayate yenobhayakāma evādhikārī syāt । api tu ekaphaladharmitāvacchedaka-tāpannakāmanātvāvacchinne tatphalāviṣayakakāmanāsādhāraṇyena phalāntarānvaye kāmanādvayasya śaucādirūpa-parasparadharmitāvacchedakatāpannadharmāvacchinne parasparānāśrayadharmisādhāraṇyenānvaye tātparyam । evaṃ sati vākyabhedasyānavakāśaḥ, viśeṣaṇadvayanirūpitaviśeṣyatayor-abhedasyāvacchedyāvacchedakabhāvasya vā viśeṣyabhedenāsambhave 'pi tadubhayanirūpitadharmi-tāvacchedakatārūpaviṣayatayor-abhedasyāvacchedyāvacchedakabhāvasya vā sattvāt ।

<16>

[16,2]

ata eva sarvebhyo darśapaurṇamāsāvityatra prakṛtivācisarvaśabdopasthāpyaputrapaśvādiphalānāṃ tatkāmanānāñca darśitarītyā pṛthak pṛthageva kāmanādhikārirūpaviśeṣyayoranvaye 'pi na vākyabhedaḥ, na vā dhavakhadirau chinattītyādau bhinnabhinnakarmatvasya chidādiviśeṣaṇatve 'pi tathā, tathā sati samāsānupapatteḥ ।

[16,6]

na caivamapi kāmanāyā adhikāriviśeṣaṇatve kāmanāśūnyaśaucādimatāṃ sandhyopāsanādyakaraṇe pratyavāyo na syāditi vācyam । nindārthavādatvaṃ kāmanārūpādhikārarahitasādhāraṇaśaucādimata evākaraṇe pratyavāya ityatra tātparyāt । ata eva samarthasyāstikasya tadanuṣṭhānanayatvaṃ, tādṛśasya pratyavāye dveṣaṇaṃ tatparijihīrṣāvaśyakatvāt ; yasya pratyavāye na balavān dveṣaḥ, api tu nāntarīyakaśramādāveva, tenānuṣṭhīyata eva tattatkarmetyucyate tadāpi sakṛdanuṣṭhitād darśa paurṇamāsāditaḥ putrapaśvādirūpanānāphalānāmiva tādṛśāt sandhyāvandanādinityakarmaṇo 'pi narakanivṛttibrahmalokāvāptyādirupaphala-dvayasyāsiddhiprasaṅgaḥ ।

[16,14]

utpattivākye phalasya samuccayabodhakāsattve vaikalpikameva phalamiti yogasiddhyadhikaraṇasiddhāntāt । na ca tādṛśasthale bhāvarūpaphalānāmeva samuccayaḥ ; na tu bhāvābhāvarūpaphalayorapīti vācyam । bījasāmyenāviśeṣāt । utpattau phalānāṃ yatraikakāmanāyāṃ yugapadanvayarūpo yogo nāsti tatra militaphalakāmanāyā anadhikāratayā pratyekaphalakāma evādhikārīti nānāphalakāmanayā ekamanuṣṭhānaṃ na śāstrārtha ityeva hyuktasiddhāntabījaṃ tadbhāvābhāvarūpaphalasādhāraṇamapi । na ca tattatphalakāmanātvena kāmanāyā adhikāratayā samūhālambanakāmanāvato vibhinnakāmanādvayavato vā'dhikāro 'vyāhata eva samūhālambanādirūpakāmanāyāḥ pratyekaṃ tattatphalaviṣayatvākṣaterityasau siddhānto niryuktika eveti vācyam ।

<17>

[17,2]

śabdānāmavadhāraṇaparatayā autsargikatayā'samuccita-tattatphalakāmabodhakapadānāṃ tattatphalamātrakāmaparatayā samūhālambanādirūpakāmanāvato 'nadhikārasya yuktatvāt ।

[17,5]

atrocyate । nityakāmyasthale 'niṣṭanivṛttisamvalitatattatphalakāma evādhikārī । ato jayantīvatāditaḥ sakṛdanuṣṭhitādapi pratyavāyaparīhārastatphalañca sidhyati । evaṃ sandhyāvandanādito 'pi ।

[17,8]

na caivaṃ pratyavāyaparijihīrṣāmātreṇa mumukṣūṇāṃ tattatkarmānuṣṭhānānupapattiranadhikāritvāditi vācyam । samuccitaphalakāmanādhikārikakarmaṇa ekaikaphalakāmanāsahakāreṇāpi tattatkāmanāviṣayaphalajanakatvopagamāt ।

<19>

[19,2]

anyathā kāśyādimṛtasya narakādyabhāvaniścayena tannarakoddhārādikāmanā-rahitatatpatnyāstatsahamaraṇasya sakalaśiṣṭasammatasyānupapatteḥ ।

<20>

[20,15]

“vyālagrāhī yathā vyālam” ityādivacanaiḥ patyurnarakoddhārādiphalasahitasvargabhogasya sahamaraṇaphalatvabodhanāt । ata eva etanmahārāja viśeṣadharmānityādivākyabodhita-mahastapaḥpravṛttyanekaloka-bhogapūrvakaviṣṇulokagamanādi-phalakataḍāgādikamapi kevalaviṣṇulokagamanādiphalakāmanayā śiṣṭairanuṣṭhīyate । yadi ca tādṛśācārabalāt pratyekaphalakāmakartavyatābodhakaśrutirapi tatra kalpyata ityucyate tadā prakṛte 'pi tādṛśaśrutyantaramācāravaśādupeyam । tadubhayaphalakāmanayāpi śiṣṭānāṃ sakṛdanuṣṭhitāt samuccitaphalakāmakartavyatvabodhakamapi śrutyantaraṃ gatyantaravirahasya tulyatvādityalaṃ vistareṇa ।

[20,23]

atha kṣemasādhāraṇasādhanatvasya vidhyarthatve na kalañjaṃ bhakṣayedityādiniṣedhasthale kalañjabhakṣaṇena tatkṛtyā vā pratiyogitayā'nvitenābhāvena narakanivṛttirūpeṣṭasādhanatvasyānvayaḥ kimiti nopeyate ? balavadaniṣṭāmanubandhitva-viśiṣṭeṣṭasādhanatva(rūpa)sya pṛthakśaktyā balavadaniṣṭāsādhanatvamātrasya vā vidhyarthasya kriyāyāmabhāvabodhakatvopagame vyutpattyantarasya kalpanīyatayā <21> gauravāt । nañarthābhāve iṣṭasādhanatābodhakatvavyutpatterabhāvavidhisthale bhāvato 'pyāvaśyakatvāt । na caivamabhāvavidhivat niṣedho 'pyabhāvapravartaka eva syāt, na tu pratiyogigocaranivṛttiprayojakaḥ, pratiyogini dviṣṭasādhanatvābodhanāditi vācyam । pratiyogino dviṣṭasādhanatāṃ vinā tadabhāvasya dviṣṭābhāvasādhanatvānupapattyā uttarakālaṃ tatkalpanayā pratiyogigocaranivṛttinirvāhāt । na ca vidhiniṣedhayoraviśeṣaḥ । bhāvarūpeṣṭasādhanatāyā vidhisthale niṣedhasthale cābhāvarūpatatsādhanatāyā bodha iti viśeṣāt ।

<22>

[22,2]

na cābhāvavidhisthale 'pi abhāve iṣṭasādhanatānvayamanabhyupagamya pratiyoginyeveṣṭābhāvasādhanatva-rūpāniṣṭasādhanatvabodhaḥ kinnopeyate, pratiyogina iṣṭābhāvasādhanatvamabhāvasyeṣṭasādhanatva-nirvāhyamityuttarakālamabhāve iṣṭasādhanatvakalpanayaiva tadagocarapravṛttinirvāhasambhavāditi vācyam ।

<23>

[23,2]

ekādaśyāmupavaset janmatithāvāmiṣaṃ pariharedityādyabhāvavidhau dhātvartha evābhāvasya pratiyogibhojanādiviśeṣyatayā'ntarbhāvāt । aniṣṭāsādhanatvarūpavidhyarthābhāvasya pratiyogini bodhāsambhavena na bhuñjīta upavasedityādividhivākyānāmubhayasiddhavilakṣaṇabodha-janakatānubhavānurodhenābhāve iṣṭasādhanatābodhasyaiva sarvatrābhāvavidhisthale svīkartumucitatvāt ।

<24>

[24,2]

maivaṃ । rātrau śrāddhaṃ na kurvītāmāvāsyāyāṃ śrāddhaṃ kurvītetyādāvekakriyāvaiyarthyabhayena nañaḥ paryudāsatvāsambhavena tadabhāvasya narakābhāvāsādhanatayā kriyāyāmiṣṭasādhanatvābhāva-bodhasyāvaśyābhyupeyatayā kriyāyāṃ liṅarthābhāvabodhakatāyā naño vyutpannatvānniṣedhāntarasthale 'pi tatra tadabhāvabodhe bādhakābhāvāt । abhāvavidhāveva tatreṣṭasādhanatābodhāt ।

<27>

[27,14]

atha bhojanābhāvāderajanyasya kṛtyasādhyatayā tatra pravṛtterasambhavāt kathamupavasedityāderabhāvavidhitvamiti cet । satyam, ekadā pratiyogyabhāvayorapravṛttestayorekagocara-pravṛttāvaparagocarapravṛtteḥ pratibandhakatayā bhojanādyabhāvakṛterbhojanādyanukūlakṛtivighaṭanena bhojanādyabhāvasya nirvāhakatvāt । tadgocarapravṛttau kṣemasādhāraṇatatsādhanatvasyākṣatatvena tasyāpi kṛtisādhyatvāt । abhāve 'pravṛttau prāṇapañcasañcārābhāve 'pravṛttyā kumbhakasya prayatnasādhyatānupapattyā prāṇāyāmasya prayatnasādhyatānupapatteśca । kriyāvirahasya tatsādhyatāyā avaśyopapādanīyatvāt ।

[27,21]

vidhiścaturvidhaḥ utpattividhirviniyogavidhiradhikāravidhiḥ prayogavidhiśceti । karmādeḥ prāthamikaprāptiryataḥ sa utpattividhiḥ । prathamaprāpterutpattitvāt । prāptiḥ pravṛttiviṣayatāprayojakapratītiḥ । dadhnā juhotītyādeḥ pramāṇāntaraprāptahomādikamanūdya dadhyādirūpaguṇavidhāyakasya homādikarmotpādakatvābhāvāt । prāptau prāthamikatvaviśeṣaṇam ।

<31>

[31,2]

utpattividhiśca kaścit karmamātrotpādakaḥ yathā agnihotraṃ juhotītyādiḥ, kaścid guṇaviśiṣṭakarmotpādakaḥ yathā somena yajetetyādiḥ ; tatraviśeṣaṇībhavatsomādidravyasyāpyaprāptatayā vidheyatvāt । kaścit prāpte karmaṇi guṇamātravidhāyakaḥ yathā dadhnā juhotītyādiḥ । upasadbhiścaritvā māsamagnihotraṃ juhotītyādiśca dadhnā juhotītivanna yāvajjīvamagnihotraṃ juhotītyādividhiprāptāgnihotrānuvādena dravyakālobhayavidhiḥ । guṇadvayasya mitho viśeṣyaviśeṣaṇabhāvānāpannasya vidhāne vidheyatābhedena vākyabhedaprasaṅgāt । vidheyatādvayasya parasparanirūpakabhāvaviraheṇa tacchālidhiyo viśṛṅkhalasamūhālambanarūpatayā tajjanakavākyasyaikavākyatvāsambhavādato 'sau guṇadvayaviśiṣṭagauṇāgnihotra-padārtharūpakarmāntaravidhireva ; tathā sati na vākyabhedaḥ । itaraviśeṣaṇatayā vidheyakoṭiniviṣṭhayorekaviśeṣyatānirūpitaviśeṣaṇa-tāpannayorvidheyaghaṭakatayā vidheyatā-(viṣayatā)-dvayasya svanirūpakaviśeṣyatādvārā nirūpyanirūpaka-(bhāva)-sambhavāt । prādhānyena dvayorvidhāne pradhānayoḥ parasparāpekṣāviraheṇānuvādya-viśeṣyatāvidheyatābhedena vidheyadvayaviṣayatayorviśṛṅkhalatayā tathā satyeva vākyabhedāt ।

<32>

[32,2]

viniyogavidhiśca viniyogena parārthatayā anyavidheḥ parārthatvameva ca śeṣatvaṃ, paropakāryatvameva śeṣitvamiti mīmāṃsāparibhāṣā ।

[32,4]

na ca kāmyakarmaṇa utpādakasya svargakāmo yajetetyādividherapi viniyogavidhitvāpattistatra kriyāyāḥ puruṣārthasādhanatvarūpaśeṣatvena vidhānāditi vācyam । tatra kriyāyāḥ kṛtisādhyatayā vidhānamādāya utpattividhitvavat puruṣārthasādhanatāvidhānamādāya viniyogavidhitvasyeṣṭatvāt । kriyotpattividhitaḥ prathamaṃ kriyākartavyatayaiva pratīyate 'nantaraṃ ca kutraitadupayoga ityākāṅkṣāyāṃ puruṣārthopayogitāpratītiriti phalabhedenaikavidherevobhayavidhitvaucityāt । viniyogavidhiśca yatra na pratyakṣastatra mantraliṅgādinā kalpyaḥ । mantraliṅgañca mantrasya viniyogasādhanopayogyarthaprakāśanasāmarthyaṃ, taduktaṃ kṣamatā ca liṅgamiti । yathā varhirdevasadanaṃ dāmītyādi mantrasya varhicchedādiviniyogasya liṅgavidhayā sādhakaṃ varhicchedādiprakāśanasāmarthyam ।

[32,14]

talliṅgakānumānaṃ cāyaṃ mantro varhicchedane viniyukto 'sati bādhake tatprakāśakatvāt । yo mantro 'sati bādhake yatkarmaprakāśakaḥ sa tatra viniyuktaḥ । kravyādaṃśaprakṣepaprakāśakatadviniyukta-kravyādamagnimityādimantravadityādi । yatra liṅgenānyatra viniyogaḥ seddhumarhati śrutyā cānyatra tatra śrauta eva viniyogaḥ, na tu laiṅgikaḥ, śrutiśca vibhaktyantapadaśravaṇaṃ, taduktaṃ śrutirdvitīyeti । dvitīyāpadaṃ vibhaktimātropalakṣakaṃ yathā aindryā gārhapatyamupatiṣṭhata ityatra indraprakāśakamantrasya gārhapatyopasthāne viniyogasiddhirna tu indropasthāne । tathāhi tatra dvitīyāvibhaktirūpaśrutyā gārhapatyāgnerupastheyatvarūpaṃ śeṣitvam “aindryā” “tṛtīyayā” cendramantrasyopasthānakaraṇatvarūpaṃ śeṣatvaṃ jhaṭiti bodhyate । mantrasyendraprakāśakatayā liṅgena cendropasthāpanakaraṇarūpatvaviniyogasiddhiśca vilambenaiva । yato mantrasya svārthaprakāśane satyevendraprakāśanasāmarthyaṃ grahītavyam । tadanantarameva ca tādṛśajñānādindropasthāpanakaraṇa-tva<33>siddhirbhaviṣyati । tatpūrvameva mantrādhīnendrabodhanirapekṣayā śrutyā gārhapatyopasthāpanakaraṇatvaṃ bodhyate । evañca viniyogākāṅkṣāvirahānna laiṅgiko viniyogaśca sidhyati । taduktaṃ pārthasārathimiśraiḥ śrutiliṅgādhikaraṇe “yāvadeva hi mantrārtho mantreṇa pratipādyate । tāvadeva śrutirmantraṃ gārhapatyārthatāṃ nayed” iti ॥ etaccaindrīpadaṃ ṛgviśeṣe rūḍhamityāśayena tasya yogenendraprakāśakatvārthakattve aindrīpadāderasāmarthyarūpaliṅgajñānāt tatra mantrajanyaśābdabodhāpekṣāviraheṇāsaṅgatyāpatteḥ । “śruti-liṅga-vākya-prakaraṇa-sthāna-samākhyānāṃ samavāye pāradaurbalyamarthaviprakarṣād” iti (jaiminiḥ 3.3.14) sūtroktaṃ śrutyapekṣayā liṅgasya vilambenārthabodhakatayā daurbalyamapi nirākāṅkṣatayā viniyogasādhakatvameva ।

[33,11]

athātra śrutimātreṇa na liṅgavirodhaḥ, dvitīyātṛtīyābhyāṃ pratiyogyanuparaktaśeṣaśeṣibhāvabodhanāt । tādṛśasya aindryāḥ śeṣatvasya gārhapatye śeṣitvasya ca bhinnabhinnapratiyogisādhāraṇasyāvirodhāditi pratiyogyupasthāpakasamabhivyāhṛta-gārhapatyādipadasahakāreṇaiva pratiyogiviśeṣoparaktyoḥ śeṣaśeṣibhāvo mantrabodhyaśeṣaśeṣibhāvaviruddhaḥ śrutyā pratipādanīyaḥ । tathā ca samabhivyāhṛtapadasamudāyarūpavākyenaiva virodhaḥ ।

[33,17]

vākyasya ca liṅgāpekṣayā daurbalyamuktasūtrasiddhamiti kathaṃ laiṅgikaviniyogavirodha iti cet । satyam, miśraireva śeṣaśeṣitvamātraṃ hi śrutyaindrīgārhapatyayoruktaḥ ।

<34>

[34,14]

“anyonyaviṣayaniyamastvekavākyataḥ” iti kārikayā uktapūrvapakṣamāśaṃkya “satyaṃ vākyavirodho 'sti śrutito 'pi virudhyate । sahite hi virudhyeta na tu liṅgena kevale ।” iti samāhitam । yadyapyetadapi samādhānaṃ śithilaṃ tathāhi gārhapatyapadasya lakṣaṇayendraparatve dvitīyā ādhārārthakatve vā vākyasya liṅgenāvirodhanirvāhāt, dvitīyāntagārhapatyapadaśravaṇamātrād yo 'rthaḥ pratīyate tadghaṭitavākyārthasyaiva laiṅgikārthavirodhenāstāṃ śrutyāpi liṅgavirodhaḥ, tathāpi padāntaraikavākyatāsahakṛtaśrutilabhyārthasya vilambena pratīyamānatayā kevalaśrutilabhyasya śīghropasthitikārthasyāvirodhena liṅgārthabādhānupapatteḥ । anyathā vākyamātrasya virodhenāpi liṅgārthabādhāpatteḥ । tathāpi śabdavidhayā vākyena yo liṅgaviruddhārthaḥ prakāśyate so 'pi laiṅgikārthāpekṣayā śīghropasthitikaḥ vākyasthaindrīpadopasthāpitamantra-janyaśābdabodhasāpekṣaliṅga-jñānādhīnānumityapekṣatayā prathamata eva śrautamukhyārthaghaṭitavākyārthasya śābdabodhāt ।

<36>

[36,10]

tathā ca vākyenāpi prakṛte liṅgasya nirākāṅkṣatā । vākyaliṅgasya valīyastvaṃ ca “syonaṃ te sadanaṃ kṛṇomī”tyādāveva । tatra sadanasādanadharmakayormantrapūrvottarapratīkayoḥ pratyekaṃ sadanasādanārthakatve gṛhīta eva sādanasya sadanakalpanaprayojakatvaṃ gṛhītvā kalpayāmītyantena kimarthaṃ sadanakaraṇamityākāṅkṣotthāpanāt tadākāṅkṣātastasmin sīdāmṛte ityādeḥ pravṛttirityākārakaparasparasākāṅkṣatva-rūpaikavākyatāgrahasambhavāt talliṅgakaikārthaviniyogasiddheḥ pūrvameva sadanasādanarūpārthaprakāśanasāmarthya-(rūpa)-liṅgena pṛthak tattadarthaṃ viniyogasiddhiriti vākyasya nirākāṅkṣatayā viniyogāsādhakatvāt ।

<38>

[38,2]

mantraliṅgavat kathitasūtranirdiṣṭavākyaprakaraṇasthāna-samākhyānāmapyanumānotthāpakatayaiva viniyogasādhakatvaṃ bodhyam । sūtre liṅgapadaṃ mantraliṅgaparameva । liṅgasāmānyaparatve vākyādicatuṣkasyāpi tadantarbhāveṇaiva pṛthagupādānāsaṅgateḥ । tatra vākyaṃ padānāmekavākyatā pūrvoktā, prakaraṇaṃ yajñopayogastasya śeṣiṇaḥ kathambhāvarūpakāṅkṣayābhidhānam ।

[38,7]

sthānaṃ tatsānnidhyaṃ, samākhyā avayavaśaktyā upayogārthasamarthanam । tathācoktaṃ “śrutirdvitīyā kṣamatā ca liṅgaṃ vākyaṃ padānyeva tu saṃhitāni । sā prakriyā yā kathamityapekṣā sthānaṃ kramo yogabalaṃ samākhyeti” । liṅgādīnāṃ smṛtyācāravacchrutikalpakatve 'pi balavatpratyakṣasiddhaśrutyādivirodhasthale na tadviruddhārthakaśrutikalpanasambhavaḥ ।

<41>

[41,2]

tadvirodhena tadviruddhārthe liṅgāderapravṛtteḥ । pratyakṣaśrutiviruddhe yathāśrutārthe smṛteriveti dhyeyam । eteṣāmudāharaṇādīnyanyatrānusandheyāni । viniyogavidhirapi apūrvavidhiniyamavidhiparisaṃkhyāvidhibhedāt tridhā । yaṃ vidhiṃ vinā kathamapi tadarthagocarapravṛttirnotpadyate 'sāvapūrvavidhiḥ । svaviṣayādanyatra pravṛttivirodhī vidhiḥ parisaṃkhyāvidhiḥ । taduktaṃ “vidhiratyantamaprāptau parisaṃkhyeti gīyate ॥” atyantamaprāptāviti satyāmiti śeṣaḥ, satītyagrimameva vā vipariṇamayyātrāpi yojyam । atyantapadañca nāprāptiviśeṣaṇaparaṃ bhinnavibhaktikatvāt kin tu satyāmityatra yo 'sadhātustadarthabhavanarūpakriyāviśeṣaṇaparam । ato dvitīyānutā, aprāptibhavanaviśeṣaṇaṃ phalato 'prāptiviśeṣaṇameva । atyantā'prāptirvidhiṃ vinā tadviṣaye rāgataḥ śāstrataśca kadācidapi pravṛttyasambhavaḥ । sa tu pravartako 'pūrvavidhirityarthaḥ । evambhūteśca vidhivrīhīn prokṣatītyādiḥ । vrīhisādhyapuroḍāśadravyakayāgajanyāpūrvādyarthināṃ vrīhiprokṣaṇādau pravartako vidhiḥ aprokṣitavrīhibhirapi avattairyāganirvāhakapuroḍāśasambhavāt । prokṣaṇe vrīhisaṃskāradvārā yāgopakārakatvasya tena vidhinā abodhane kathamapi tatra pravṛttirna syāditi prakārāntarāsambhavāt, pravṛttiviṣayatākaprokṣaṇapravartakatayā tatroktalakṣaṇasamanvayaḥ । niyamaḥ pākṣike satīti vidhiṃ vinā pravṛtteḥ pākṣikatve satītyarthaḥ, pravṛtteraniyame satīti yāvat । tathā ca tadgocarapravṛttiniyamanirvāhako vidhistanniyamavidhiriti phalitam । tādṛśaścāvaghātādividhiḥ । vrīhīnavahantīti vidhiṃ vinā puroḍāśaniṣpādakavrīhivaituṣyadvārā yāgopakārake 'vaghāte iva tatparīhāreṇanakhadalanādāvapi pravṛttiprasaktyā avaghāte pravṛttiniyamo na syāditi tādṛśavidheḥ pravṛttiniyāmakanirvāhakatvam । yāgopakārakavrīhivaituṣye 'vaghātādhīnatvaniyamastādṛśavidhito yadyapi durlabho niyamasyāpadārthatvādekavākyārthatvācca, tathāpi tādṛśavidhito vrīhyavaghātatvena viniyogasādhanatāvagamāt yāgajanyaparamāpūrvasya tadavaghātarūpakāraṇaṃ vinā'niṣpattipratisandhānena tatra niyamataḥ pravṛttinirvāhaḥ । tatra cānyatra ceti । yatroddeśye yasya vidhānaṃ tadanyasminnapi <42> tatsambandhasya tasmin vā tadanyasambandhasya pravṛttitaḥ prasakterityarthaḥ । tathā ca tādṛśasambandhaprasañjakapravṛttivirodhī vidhiḥ parisaṃkhyāvidhirityarthaḥ । tatra prathamaḥ “imāmagṛbhnan rasanāmṛtasye”tyaśvābhidhānīmādatte ityatra imāmityādimantrasya rasanāmātragrahaṇaprakāśakatayā aśvarasanādāna iva gardabharasanāyā ādāne 'pi mantrasya viniyogo mantraliṅgāllabhyate, tathā ca tadādānakāle 'pi tanmantrapāṭhapravṛttyā tatrāpi tanmantrasambandhaḥ syādeva cedetadvidhirna syāt ; etasmācca vidhitaḥ prathamamaśvarasanāgrahaṇe etanmantraviniyogalābhe nirākāṅkṣatayā gardabharasanāgrahaṇe tadviniyogālābha iti vaiyarthyena na tadācaraṇamiti etadavidhervidhasyeyataroddeśye sambandhaprasañjakapravṛttivirodhitā । dvitīyaśca gṛhamedhīye āghārājyabhāgau juhotīti atrātideśena prakṛtībhūtadarśāṅgasya prayājāderāghārājyabhāgahomasya gṛhamedhīyāgnāvuddeśye sambandhalābhāt, īdṛśavidhyasattve prayājādihomasyāpi tatrānuṣṭhānaṃ syāt, vidhisattve cetikartavyatāntargatasyājyabhāgahomasya vidhānenetikartavyatāntarbhūta-homasamudayākāṅkṣānutpattyā tādṛśākāṅkṣāyā eva ca prayājādiprāpakātideśapravartakatayā tannivṛttyātideśāpravṛttau tatprāpaṇīyaprayājādinivṛttiḥ ।

<43>

[43,6]

atha vrīhīnavahantīti niyamavidhidarśitaparisaṃkhyāvidhyoḥ ko viśeṣaḥ ? niyamavidherapi parisaṃkhyāvaditaranivṛttiphalakatvāt । niyamavidhyasattve puroḍāśadvārā yāgopakārakavaituṣyārthino 'vaghātetaratadupāye pravṛttiprasakteḥ । yadi cāvaghātaniyavidheravaghāta-pravṛttiniyamaphalakatvaṃ parisaṃkhyāto viśeṣaḥ imāmagṛbhṇan rasanāmityādiparisaṃkhyāyā aśvarasanādāne mantrapāṭhanivṛttiniyamasya mantraliṅgena mantrasyāsādhāraṇyenopakārakatābodhanādeva nirvāhāt tasyāḥ pravṛttiniyamānupapādakatvāditi vibhāvyate, tadāstu parisaṃkhyāyāṃ niyamānantarbhāvaḥ, niyamastu parisaṃkhyāyāmantarbhavatu parisaṃkhyāphalasya tatsādhāraṇyāditi cenna । niyamasthale itaranivṛtterarthataḥ sambhave 'pi tatra tattātparyānabhyupagamāt niyamapravṛttāveva tattātparyābhyupagamāt । na copāyāntaranivṛttyāpi niyamato 'vaghātapravṛttyupapatter nivṛttāveva tattātparyaṃ, na tu niyatapravṛttāvityeva kiṃ nopeyata iti vācyam । avaghātavidhinā avaghātasyāsādhāraṇyena yāgopakārakatābodhane 'pi avaghātamātreṇa vaituṣyānirvāhapratisandhāne anyopāyasamvalanenāpyavaghāta-pravṛttisambhavādavaghāta-vidheritaranivartakatvāyogena tasyetaranivṛttau tātparyāsambhavāt ।

[43,21]

atha tathā satyupāyāntarasamvalitāvaghātādhīnamapi vaituṣyaṃ śāstrārtha iti cediṣyata evaitat । ata evetarasamvalanasyāśāstrārthatve niyamo nopeyate । yathā pañca pañca nakhān, bhuñjītetyādau, tatra pañcanakhabhakṣaṇe śaśakādipañcakarūpakarmaniyame militaśaśakamārjārādimāṃsabhakṣaṇe niyamānullaṅghanānniyamenetaranivṛttyasambhavāt । ata eva tatra doṣatrayaduṣṭāpi agatyā parisaṃkhyā <44> upeyate । ata evetaranivṛttyupapatteḥ, na tu niyamaḥ, tathā sati militamāṃsasyābhakṣyatānupapatteḥ, na caivamapi tatra niyama eva kiṃ nopeyate । militamāṃsaṃ bhakṣyamevāstu mārjāramāṃsādibhakṣaṇaprāyaścittavidhīnāṃ śaśakādimāṃsāsamvalitamāṃsa-bhakṣaṇaparatayaivāvirodhāditi kathaṃ duṣṭāyāḥ parisaṃkhyāyā ādara iti vācyam । śiṣṭācāravirodhād, bahutaraprāyaścittavidhiṣu saṅkocena gauravaprasaṅgācca । “śvāvidhaṃ śallakīṃ godhāṃ khaḍgakūrmaśaśāṃstathā । bhakṣyān pañcanakheṣvāhuranuṣṭrāṃścaikatodataḥ ॥” iti manuvacane nirdhāraṇasaptamībalāt pañcanakhaparisaṃkhyānaparamevaitaditi śūlapāṇiḥ । yadyapi bhakṣyapañcanakhe śaśakādyabhedaniyamena itarapañcanakhasyābhakṣyatā labhyate bhakṣyapañcanakhatve śaśakādyabhedavyāpyatālābhe śaśakādibhinnaṣañcanakhe gṛhītavyāpakatākaśaśakādyabhedābhāvena bhakṣyapañcanakhatvābhāvasiddhau bhakṣyatvābhāvamādāyaiva paryavasānāditi manyate tadā'stu tatra parisaṃkhyākāryakarī niyama eva, yadyapadārthasya vyāpya-vyāpakabhāvasya saṃsargamaryādayā bhānasambhavaḥ । vastutastu uddeśyatāvacchedakavidheyasambandhayoreva vyāpyavyāpakabhāvasya saṃsargamaryādayā bhānaṃ vyutpattisiddhaṃ tathā ca bhakṣyāḥ pañcanakhāḥ pañca ityādivākyasthale bhakṣyatvaviśeṣitapañcanakhānāṃ śaśakādyabhedarūpavidheyoddeśyatayā abhimatavyāpyavyāpakabhāvalābhe 'pi pañca pañcanakhān bhuñjītetyādivākyāt tallābhasambhavaḥ, pañcanakhakarmatāviśeṣitabhakṣaṇabodhakatādṛśavākyād bhakṣaṇakarmatāviśeṣitapañcanakhasyālābhena tādṛśasyoddeśyatvāsambhavādantareṇa parisaṃkhyānaṃ netaranivṛttiḥ sambhavati ।

[44,21]

nanu imāmagṛbhṇan rasanāmityādiparisaṃkhyāvidhisthale pūrvadarśitarītyā itaranivṛttiḥ sambhavati, pañca pañcanakhānityādau ca parisaṃkhāyāṃ kathamitarapañcanakhābhakṣyatvalābha iti cet । lakṣaṇayā pañcapadasya pañcātiriktatatparatayā bhakṣyārthakadhātośca balavadaniṣṭānubandhibhojanārthakatayā tallābhasambhavaḥ । atha vā dhāturna bhojanaviśeṣaparo 'pi tu virodhilakṣaṇayā bhojanābhāvapara eva, tatra ca vidhipratyayena narakanivṛttirūpeṣṭasādhanatvaṃ pratyāyyate । ato vidhyartha<45>bodhakatayā liṅādeḥ sādhutvanirvāhaḥ । ata eva ca svārthahānyādirdoṣa iti yatra niyamenopapattistatra na tadādaraḥ । ata eva yājanādhyāpanapratigrahairbrāhmaṇo dhanamarjayedityādau brāhmaṇadhanārjane yājanādikaraṇakatvaniyama eva sarvasiddhaḥ । tāvataiva vāṇijyādinā tadarjananivṛttisiddhiḥ । tathā hi balavadaniṣṭhānanubandhitvarūpavidhyartha-viśeṣitadhanārjanarūpoddeśye yājanādikaraṇakatvasya vidhāne tasya tatsambandhasya vā tādṛśoddeśyatāvacchedake vyāpyatvalābhāt tadabhāvena vāṇijyādikaraṇakārjane 'niṣṭānubandhyarjanatvasya vyāpyasyābhāve sidhyati tatrāniṣṭānubandhitvasyaiva siddhiparyavasānāt । na hi tatra śaśakamārjārādi(ka)karmakaikabhakṣaṇasambhavāt (sambhavavat) vāṇijyayājanādikaraṇakakārjanasambhavaḥ, yena karaṇaniyamapakṣe tatrāniṣiddhayājanādikaraṇakatvābhāvaviraheṇa darśitarītyā niṣedhaparyavasānena parisaṃkhādriyeta । ata eva śabdanirṇaye vidhivāde vācaspatimiśrairniyamaḥ pākṣike satītyādikam । kārakāṇāṃ yatra pākṣikatā samuccayāsambhavadrūpā tatra niyama evādriyate, tata evetaraniyamanivṛttisambhavāt, yatra tatsamuccayasambhavastatrāgatyā kārakāntaranivṛttaye parisaṃkhyetyeva vyākheyam । idantu cintyate brāhmaṇo dhanamarjayedityatra brāhmaṇo viśeṣyaḥ, na tu dhanārjane viśeṣaṇam, evañca brāhmaṇakartṛkatvaviśeṣita-dhanārjanasyoddeśyatvāsambhavāt tadaviśeṣitāniṣṭānanubandhi-dhanārjanasyaivoddeśyatvamupeyam । tadavyāpakatā ca na yājanādikaraṇakatvasya sambhavati । vaiśyādikartṛkavāṇijyādikaraṇakāniṣiddha-dhanārjanasādhāraṇyābhāvāt । evaṃ balavadaniṣṭānanubandhitvādividhy-arthasyākhyātārthakṛtāvanvayamate 'niṣṭānanubandhikṛtiviṣayārjanameva yājanādikaraṇoddeśyamupagantavyaṃ, tacca na sambhavati । tādṛśakṛteḥ kārtrākhyātasthale dhātvarthaviśeṣyatayaiva bhānāt । evaṃ yājanatvasya (yājanādikaraṇakatvasya) pratyekameva vidheyatayā pratyekaṃ nāniṣiddhabrāhmaṇadhanārjana(tva)vyāpakatā, parasparaṃ vyabhicārāt । anyatamakaraṇakatvatvena vyāpakatāsattve 'pi noktavākyāt tallābhasambhavaḥ, tādṛśarūpasya <46> vidheyatānavacchedakatvāt । vidheyatāvacchedakarūpeṇaiva ca vidheye vyāpakatābodhasya vyutpattisiddhatvāt ; anyathātiprasaṅgāt । yājanāditritvasya tritayasādhāraṇatvena tattatkaraṇakatvatvena vyāpakatvasambhavāt । anyatamatvāghaṭitena tena rūpeṇa vyāpakatā vivakṣaṇīyetyapi na, tritvasya vyāsajyavṛttitayā tatparyāptyadhikaraṇakaraṇakatvasya pratyekamasattvenāprasiddhayā vyāpakatvāsambhavāt । paryāptisambandhenaiva ca bahuvacanasya tritvādyanvayabodhakatāvyutpatteḥ, paryāptyaghaṭitatadāśrayakaraṇa(katva)tvasya vidheyatāvacchedakatayā bhānāsambhavāt । evaṃ yājanāditritayaviśeṣitatritvasya (na) bahuvacanena prakṛtyarthaviśeṣyatayā (bodhanasambhavaḥ) bodho na sambhavati । yājanatvādyavacchinnaviśeṣaṇatayā bahuvacanārthatritvānvayāt । tathā ca tritvavad yājanatvādikameva vidheyatāvacchedakaghaṭakaṃ, tādṛśañca pratyekavṛttitayā na vyāpakatāvacchedakamiti na pratīkāraḥ । yadi ca brāhmaṇo dhanamarjayedityato brāhmaṇakartṛkāniṣiddhadhanārjana-tvāderuddeśyatāvacchedakatayā abhāne 'pi tadrūpanirūpitavyāpakatā sambandhamaryādayā bhāsate ityupeyate, upeyate ca vyutpattivaicitryād bahutvasya paryāptiṃ parityajyāśrayatāmātraṃ sambandhaḥ, tadā pañca pañcanakhān bhuñjītetyādāvapi viparītaviśeṣyaviśeṣaṇabhāvalabhyasya bhakṣyapañcanakhatvasya vākyāduddeśyatāvacchedakatayā abhāne 'pyetādṛśasamabhivyāhārasthale tadrūpanirūpitāyāḥ śaśakādipañcakatvāśrayābhedatvāvacchinnavyāpakatāyāḥ saṃsargamaryādayā bhānasambhavenetaranivṛttisiddhestatrāpi parisaṃkhyā na syāt । idaṃ tu tattvam । uddeśyatāvacchedaka-vidheyayorvyāpyavyāpakabhāvabodhanenānyathā vā yatretaranivṛttau viśrāmyanti tadaiva parisaṃkhyāvākyam । sa ca kvacit pravartakatayā parisaṃkhyāvidhiḥ imāmagṛbhṇannityādiḥ, kvacinniṣedhavannivṛttimātraparatayā avidhirūpaṃ parisaṃkhyāvākyaṃ pañca pañcanakhānityādi, yājanādhyāpanetyādikamapi parisaṃkhyaiveti ।

[46,25]

athaivaṃ sati parisaṃkhyāsthale svārthahānyādidoṣapravādasyāsaṅgatiḥ svārthaparityāgamantareṇāpi parisaṃkhyāvidhisthale pañcanakhādiparisaṃkhyāsthale 'pi <47> itaranivṛttisiddherdarśitatvāt । evamṛtau bhāryāmupeyādityādiniyamo na tu parisaṃkhyā doṣatrayagrāsāditi sarvasiddhasiddhānto 'pi vyāhanyeta । svārthahānyādimantareṇaivāniṣṭhānanubandhibhāryābhigamane ṛtukālavyāptibodhāt parisaṃkhyāphalasyetarakāle bhāryābhigamananivṛttinirvāhānniyamānāvaśyakatvāt ।

<51>

[51,7]

na ca ṛtāvanabhigamane pratyavāyaśruteḥ ṛtukālābhigamanasyāvaśyakatve tattātparyamāvaśyakamiti tatra niyama iti vācyam । anṛtāvabhigamanasyāpī“ndriyārtheṣu sarveṣu na prasajyeta kāmata” ityādiniṣedhāt tadekavākyatayā parisaṃkhyāyā api aucityāditi cenna । yena rūpeṇoddeśyatā tadanyarūpavyāpakatā uddeśya-vidheyabhāvamaryādāto na labhyate iti pañca pañcanakhān bhuñjītetyādāvuddeśyāviśeṣaṇa-bhakṣyapañcanakhatvādau śaśakādyabhedavyāptyalābha ityāśayena tatra parisaṃkhyāyāṃ svārthahānyādidoṣasya prācīnairabhidhānāt । ata eva śiromaṇibhaṭṭācāryairevakārārthavicāre iha bhavane maitreṇaiva pakṣyate temanamityatra temanakarmakapākatvena pākānupasthityā tadrūpasyoddeśyatāvacchedakatvāsambhavāt, etadbhavanavṛttitvaviśeṣitatadrūpāvacchedena maitrānyakartṛkatvavyavacchedabodhasambhavāt maitrānyasminnetadbhavanādhikaraṇakatemanakarmakapāka-kartṛtvavyavacchedabodhāya evakārasya lakṣaṇā kṛtā । prakṛte ca lakṣaṇopagame svārthaparityāgo dhruvaśca, ṛtau svadārān gacchedityādau yadyapi liṅarthabalavadaniṣṭānanubandhitvaviśeṣita-bhāryābhigamanatvānābhigamatvasya bhānāt tadrūpasya kālaviśeṣasambandhoddeśyatāvacchedakatvaṃ sambhavatīti tadrūpe ṛtukālasambandhavyāptilābhaḥ sambhavati, tathāpi pacati caitro gacchatītyādyaprayogādākhyātārthasya vidheyatayaiva bhānaṃ na tūddeśyatāvacchedakatayeti vyutpatterbalavadaniṣṭānanubandhitvarūpaliṅarthasya noddeśyatāvacchedakatvaṃ vyutpattisiddhamityālocya tatra parisaṃkhyā nādṛtā, kin tu ṛtukāle 'bhigamaniyama eva । atha ṛtāviti vākyāt tatkāle 'bhigamananiyamabodhano 'pi tat<52>kālīnānabhigamane 'niṣṭasādhanatvābodhakatayā tādṛśavidhivākyāt (vākyaṃ) tatkālābhigamane pravṛttiniyamaṃ nopapādayatīti tasya niyamavidhitvaṃ durghaṭamiti cenna । tādṛśavākyasya tatkālīnābhigamane narakābhāvarūpeṣṭasādhanatābodhaka-tvopagamanottarakālamarthatastatkāla-pratyāsannasyābhigamanābhāvasya narakasādhanatvabodhāt tatkālīnābhigame niyatapravṛttyupapattyā tadvākyasya niyamavidhitvopapatteḥ । sandhyāmupāsītetyādinityavidhīnāṃ kriyāsu narakābhāvasādhanatābodhakatayā uktarītyā tatra niyamapravṛttisampādakatve 'pi na teṣāṃ niyamavidhitvaṃ, vidhiṃ vināpi yādṛśakriyāyāṃ rāgāditaḥ pravṛttisambhavastatra pravṛttiniyamopapādakavidhereva niyamavidhitvāt । paran tu sandhyāvandanādāvanyataḥ pravṛttyasambhavāt, tadvidhāyakavākyānāmapūrvavidhitvameva ।

<54>

[54,16]

athoktarītyā ṛtāvityādividheḥ kriyāyāṃ niyatapravṛttinirvāhakatve tasya niyamabodhakatvaṃ kimarthamupeyata iti cennopeyata eva tathātvaṃ niyamābodhakatve 'pyavaghātavidhivanniyamavidhitvasambhavāt । ṛtau bhāryāmupeyādevetyādivākye tvevakārasyāyogavyavacchedārthakatayā bhāryābhigame ṛtukālavṛttyabhāvapratiyogitvavyavacchedarūpa-vyāpakatābodhasyāvaśyakatayā tatraiva narakābhāvarūpeṣṭasādhanatānvayaḥ ।

[54,21]

kecittu (ṛtu)kālaniṣṭhakriyāyā ayoge liṅarthabalavadaniṣṭānanubandhitvavyavaccheda evakāreṇa bodhyate ityāhuḥ ।

[54,23]

kārtikādau haviṣyaṃ bhuñjītetyādirnāpūrvavidhiḥ, dugdhādirūpahaviṣyabhojane rāgata eva pravṛttisambhavāt । nāpi ṛtukālābhigamanādividhivanniyamavidhirakaraṇe pratyavāyasyāprāmāṇikatvāt । nāpi parisaṃkhyāvidhiḥ māmagṛbhṇannityādergardhabharasanāgrahaṇe etanmantrasya saphalatvajñānavirodhitayā tatra tanmantrapāṭhāpravṛttiprayojakatāvat prakṛtasya haviṣyetarabhojane lokikapramāṇasiddhaphalake saphalatvajñānā<55>vighaṭanena pravṛttivirahaprayojakatāyā asambhavāt । api tu “haviṣyaṃ brahmacāritvaṃ (brahmacaryaṃ ca) mahāpātakanāśanamityādyarthavādabodhitaphalārthinaṃ haviṣyetarabhojanādyabhāve pravartayan ekādaśyāmupavasedivadabhāvavidhireva । na ca tadvākyāditarabhojanādyabhāvabodhāsambhavānna tadvidhitvasambhava iti vācyam । tathāvidhavidherarthavādena kalpyatve haviṣyetaranna bhuñjītetyādyākārakasyaiva kalpanāt । pratyakṣatve pañca pañcanakhānityādāviva lakṣaṇayābhimatārthabodhakatayā upapādanīyatvāt । arthavāde 'pi haviṣyādipadasya taditarabhojanādyabhāve lākṣaṇikatvopagamāt । bhuñjīta pitṛsevitamityatra śrāddhaniveditajātīyetaradravya-bhojananiṣedhaikavākyayatayā parisaṃkhyāmeva svīkurvanti । vastutaḥ “pradakṣiṇamupavrajya bhuñjīta pitṛsevitam”ityādivacanairitikartavyatāsandaṃśena śeṣabhojanavidhānāt śeṣabhojanasyāṅgatvaṃ durapavādamiti śrāddhopakārakatayā tadvidhānena viniyogavidhiprabhedo niyatapravṛttiphalakatvānniyamavidhirūpo 'yam । śeṣasattvenāsyāṅgateti āvaśyakopavāsādidine śeṣabhojanamantareṇāpi pradhānanirvāhastatra śrāddhe niḥśeṣānnamāṃsādidānena śrāddhaśeṣbhojanarūpāṅgasyānapekṣānirvāhāt । evameva śrāddhavivekakṛtaḥ । na ca śrāddhajanya(paramā)pūrve śeṣabhojanasya kāraṇatve kathaṃ tadaghaṭitasāmagrītaḥ paramāpūrvotpattiḥ ? kāraṇatvābhāve śeṣasattve 'pi tadapekṣā na syāt kathaṃ vā tadaṅgaṃ bhavet, sāvaśeṣaśrāddhajanyaparamāpūrve tasya kāraṇatvopagame 'pi niravaśeṣaśrāddhajanyaparamāpūrvasāmagryā śeṣasattve 'pi tadbhojanamantareṇāpi akṣatatvāt pradhānānirvāho durghaṭa itivācyam । śeṣabhojanavat śeṣābhāvasyāpi vaikalpikāṅgatvena śrāddhajanyaparamāpūrvasāmānyotpattau śeṣābhāva-śeṣabhojanarūpāṅgadvayānyatarasāmagryapekṣayā sāmañjasyāt । na ca śeṣābhāvasyāṅgatābodhakavidhyabhāvāt kathaṃ tasyāṅgateti vācyam । śeṣasattve kiṃ kurvītetyākāṅkṣyā pravṛtkasya śeṣānnaṃ bhuñjītetividheḥ śeṣasattve bhojanāpekṣābodhakatayā śeṣāsattve tadanapekṣābodhakatayā śeṣāsattve śeṣabhojanaṃ vinaiva pradhānasiddhirityetallābhāt, tatra śeṣābhāvasyānapekṣāyāṃ śeṣasattve 'pi śeṣabhojanamantareṇāpūrvasya durvāratayā <56> śeṣabhojanavidhestatra niyamena pravartakatvāyogād vidhivaiyarthyena śeṣābhāvasyāṅgatāyāstadbodhaka-vidheścākṣepādubhayasthalasādhāraṇaḥ śeṣabhojanābhāvaviśiṣṭasya śeṣasyābhāva evāṅgam । bhuñjīta pitṛsevitamityanena viśeṣaṇābhāvarūpasya śeṣabhojanasya vastugatyā viśiṣṭābhāvatvāvacchinnaṃ yadapūrvasādhanatvaṃ tadeva bodhyate । tadrūpasya janakatāvacchedakañca vyabhicārāt, śeṣabhojanatvasya tathātvabādhāt taduttarakālakalpyaṃ, tāvatā viśeṣyābhāvasyāpi sādhāraṇarūpeṇāṅgatāsiddhirityapyāhuḥ ।

[56,9]

īdṛśarītyeva lohitaṃ nirasyati śakṛnnirasyatītyādividhibodhitalohita-śakṛnnirāsātmakapratipattirūpāṅgabādhe 'pi lohita-śakṛdādyasattvasthale pradhānasiddhirūpapādanīyā । na cāṅgabādhabhayena lohitādyasattvasthale lohitādyanantaraṃ sampādyaitannirasanaṃ yuktamiti vācyam । lohitādisattve kiṃ kurvītetyākāṅkṣayā tādṛśavidhīnāṃ pravṛttyā lohitādyasattvasthale teṣāṃ vidhīnāmapravṛttestatra tadaṅgatābodhakābhāvāt । etannyāyamūlaka eva pratipatteḥ pratipādyāprayojakatvamiti pravādaḥ ।

[56,16]

atha laukikaśeṣabhojanasyālaukikāṅgatve pūrvadivasīyanirāmiṣasakṛdbhojanasyāpi śrāddhāṅgatā syāditi nirāmiṣaṃ sakṛd bhuktvā ityādau nirāmiṣasakṛdbhojanātiriktabhojanābhāvaparatvaṃ bhajyeteti cenna । pūrvadivase āvaśyakopavāsasthale āvaśyakaśrāddhasyānirvāhaprasaṅgena tatra vaikalpikāṅgāntarakalpane ca gauraveṇa tadvacanasya nirāmiṣasakṛdbhojanātirikta-bhojanābhāvarūpāṅgavidhāyakatayā evopagamāditi śivam ॥

[56,22]

(iti śrīmahāmahopādhyāya-gadādharabhaṭṭācāryaviracitavidhisvarūpavicāraḥ sampūrṇaḥ ॥)