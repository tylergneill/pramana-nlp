<body ana="Nyāyasaurabhaṭippaṇī">

{श्रीः}



{श्रीमञ्जयन्तभट्टविरचिता}



{न्यायमञ्जरी}



{न्यायसौरभाख्यटिप्पणीसंयुता}

<div n="1" type="level1" subtype="volume">

{भागः १}



[1.1]



{प्रथममाह्निकम्—प्रमाणसामान्यपरीक्षणम्}



[I.1.0]

मङ्गलाचरणम्नमः शाश्वतिकानन्दज्ञानैश्वर्यमयात्मने ।सङ्कल्पसफलब्रह्मस्तम्बारम्भाय शम्भवे ॥ १ ॥

[I.2.0]

नमामि यामिनीनाथलेखाऽलङ्कृतकुन्तलाम् ।भवानीं भवसन्तापनिर्वापणसुधानदीम् ॥ २ ॥सुरासुरशिरोरत्नमरीचिखचिताङ्घ्रये ।विघ्नान्धकारसूर्याय गणाधिपतये नमः ॥ ३ ॥जयन्ति पुरजिद्दत्तसाधुवादपवित्रिताः ।निदानं न्यायरत्नानां अक्षपादमुनेर्गिरः ॥ ४ ॥ग्रन्थावतरणम्अक्षपादमताम्भोधिपरिमर्षरसोत्सुकाम् ।विगाहन्तामिमां सन्तः प्रसरन्तीं सरस्वतीम् ॥ ५ ॥नानागुणरसास्वादखिन्नाऽपि विदुषां मतिः ।आलोकमात्रकेणेममनुगृह्णातु नः श्रमम् ॥ ६ ॥

[I.3.0]

न्यायौषधिवनेभ्योऽयमाहृतः परमो रसः ।इदमान्वीक्षकीक्षीरात् नवनीतमिवोद्धृतम् ॥ ७ ॥कुतो वा नूतनं वस्तु वयमुत्प्रेक्षितुं क्षमाः ।वचोविन्यासवैचित्र्यमात्रमत्र विचार्यताम् ॥ ८ ॥तैरेव कुसुमैः पूर्वमसकृत्कृतशेखराः ।अपूर्वरचने दाम्नि दधत्येव कुतूहलम् ॥ ९ ॥यद्वा निर्गुणमप्यर्थं अभिनन्दन्ति साधवः ।प्रणयिप्रार्थनाभङ्गसंविधानमशिक्षिताः ॥ १० ॥तदियं वाङ्मयोद्यानलीलाविहरणोद्यतैः ।विदग्धैः क्रियतां कर्णे चिराय न्यायमञ्जरी ॥ ११ ॥अक्षपादप्रणीतो हि विततो न्यायपादपः ।सान्द्रामृतरसस्यन्दफलसन्दर्भनिर्भरः ॥ १२ ॥

[I.4.0]

वयं मृदुपरिस्पन्दाः तदारोहणपङ्गवः ।न तद्विभूतिप्राग्भारमालोकयितुमप्यलम् ॥ १३ ॥तदेकदेशलेशे तु कृतोऽयं विवृतिश्रमः ।तमेव चानुगृह्णन्तु सन्तः प्रणयवत्सलाः ॥ १४ ॥असङ्ख्यैरपि नात्मीयैः अल्पैरपि परस्थितैः ।गुणैस्सन्तः प्रहृष्यन्ति चित्रमेषां विचेष्टितम् ॥ १५ ॥परमार्थमावनाक्रमसमुन्मिषत्पुलकलाञ्छितकपोलम् ।स्वकृतीः प्रकाशयन्तः पश्यन्ति सतां मुखं धन्याः ॥ १६ ॥शास्त्राणामवश्याध्येयत्वम्

[I.4.1]

इह प्रेक्षापूर्वकारिणः पुरुषार्थसंपदमभिवाञ्छन्तः तत्साधनाधिगमोपायमन्तरेण तदवाप्तिममन्यमानाः तदुपायावगमनिमित्तमेव
प्रथममन्वेषन्ते । दृष्टादृष्टभेदेन च द्विविधः पुरुषार्थस्य पन्थाः ।तत्र दृष्टे विषये सुचिरप्ररूढवृद्धव्यवहारसिद्धान्वयव्यतिरेकाधिगतसाधनभावे भोजनादावनपेक्षितशास्त्रस्यैव भवति प्रवृत्तिः ।
न हि "मलिनः स्नायात्""बुभुक्षितो वाऽश्रीयात्" इति शास्त्रमुपयुज्यते । अदृष्टे तु स्वर्गापवर्गमात्रे नैसर्गिकमोहान्धतमसविलुप्तालोकस्य लोकस्य शास्त्रमेव प्रकाशः । तदेव सकलसदुपायदर्शने
दिव्यं चक्षुरस्मदादेः, न योगिनामिव योगसमाधिजज्ञानाद्युपायान्तरमपीति । तस्मादस्मदादेः शास्त्रमेवाधिगन्तव्यम् ॥

[I.5.0]

विद्यास्थानानि

[I.5.1]

तच्च चतुर्दशविधं, यानि विद्वांसः चतुर्दशविद्यास्थानान्याचक्षते ॥वेदाः

[I.5.2]

तत्र वेदाश्चत्वारः । प्रथमोऽथर्ववेदः, द्वितीय ऋग्वेदः, तृतीयो
यजुर्वेदः, चतुर्थः सामवेदः । एते चत्वारो वेदाः साक्षादेव
पुरुषार्थसाधनोपदेशस्वभावाः, "अग्निहोत्रं जुहुयात् स्वर्गकामः""आत्मा ज्ञातव्यः" इत्यादिश्रुतेः ॥धर्मशास्त्राणि

[I.5.3]

स्मृतिशास्त्रमपि मन्वाद्युपनिबद्धं अष्टकाशिखाकर्मप्रपाप्रवर्तनादिपुरुषार्थसाधनोपदेश्येव दृश्यते । अश्रूयमाणफलानामपि
कर्मणां फलवत्ता विधिवृत्तपरीक्षायां वक्ष्यते—सर्वो हि शास्त्रार्थः
पुरुषार्थपर्यवसायी न स्वरूपनिष्ठ इति ॥

[I.6.0]

पुराणेतिहासौ

[I.6.1]

इतिहासपुराणाभ्यामपि उपाख्यानादिवर्णनेन वैदिक एवार्थःप्रायः प्रतन्यते । यथोक्तम्—(म. भा. आ. १-२६५)"इतिहासपुराणाभ्यां वेदं समुपबृंहयेत् ।विभेत्यल्पश्रुताद्वेदः मामयं प्रतरिष्यति इति ।"

[I.6.2]

तदेवं वेदपुराणधर्मशास्त्राणां स्वत एव पुरुषार्थसाधनोपदेशस्वभावत्वाद्विद्यास्थानत्वम् ॥अङ्गानि

[I.6.3]

अङ्गानि व्याकरणकल्पज्योतिशिशक्षाछन्दोनिरुक्तानि वेदार्थोपयोगिपदादिव्युत्पादनद्वारेण विद्यास्थानत्वं प्रतिपद्यन्ते । तेषामङ्गसमाख्यैव तदनुगामितां प्रकट्यति ॥मीमांसा

[I.6.4]

विचारमन्तरेणाव्यवस्थितवेदवाक्यार्थानवधारणात् मीमांसा
वेदवाक्यार्थविचारात्मिका वेदाकरस्येतिकर्तव्यतारूपमनुभवन्ती
विद्यास्थानतां प्रतिपद्यते । तथा च भट्टः—

[I.7.0]

"धर्मे प्रमीयमाणे तु वेदेन कर आत्मना ।इतिकर्तव्यताभागं मीमांसा पूरयिष्यति इति ॥"

[I.7.1]

अत एव सप्तममङ्गमिति न गण्यते मीमांसा; प्रत्यासन्नत्वेन
वेदैकदेशभूतत्वात् । विचारसहायो हि शब्दः स्वार्थं निराकाङ्क्षं
प्रबोधयितुं क्षमः ॥न्यायविस्तरः

[I.7.2]

न्यायविस्तरस्तु मूलस्तम्भभूतः सर्वविद्यानां, वेदप्रामाण्यरक्षाहेतुत्वात् । वेदेषु हि दुस्तार्किकरचितकुतर्कविप्लावितप्रामाण्येषुशिथिलितास्थाः कथमिव बहुवित्तव्ययायासादिसाध्यं वेदार्थानुष्ठानमाद्रियेरन् साधवः । किं वा स्वामिनि परिम्लाने तदनुयायिना मीमांसादिविद्यास्थानपरिजनेन कृत्यमिति । तस्मादशेषदुष्टतार्किकोपमर्दद्वारकदृढतरवेदप्रामाण्यप्रत्ययाधायिन्यायोपदेश—
क्षममक्षपादोपदिष्टमिदं न्यायविस्तराख्यं शास्त्रं शास्त्रप्रतिष्ठाननिबन्धनं इति धुर्यं विद्यास्थानम् ॥किं नाम विद्यास्थानत्वम्

[I.7.3]

विद्यास्थानत्वं नाम चतुर्दशानां शास्त्राणां—पुरुषार्थसाधनज्ञानोपायत्वमेवोच्यते । वेदनं—विद्या, तच्च न घटादिवेदनं, अपि तु

[I.8.0]



[I.8.1]

पुरुषार्थसाधनवेदनं; विद्यायाः स्थानं—आश्रयः—उपाय इत्यर्थः ।
तच्च पुरुषार्थसाधनपरिज्ञानोपायत्वं कस्यचित् साक्षात्, कस्यचिदुपायद्वारेण । तानीमानि चतुर्दश विद्यास्थानानीत्याचक्षते ।
यथोक्तम्—(या-स्मृ. 1-3)"पुराणतर्कमीमांसाधर्मशास्त्राङ्गमिश्रिताः ।वेदाः स्थानानि विद्यानां धर्मस्य च चतुर्दश इति ।"

[I.8.2]

अन्यत्राप्युक्तम्—"अङ्गानि वेदाश्चत्वारो मीमांसा न्यायविंस्तरः ।पुराणं धर्मशास्त्रं च विद्या ह्येताश्चतुर्दश इति ॥"गौतमप्रणीतन्यायशास्त्रमेव विद्यास्थानगणपरिगणितम्

[I.8.3]

पूर्वत्र तर्कशब्देनोपात्तं उत्तरत्र च न्यायविस्तरशब्देनैतदेव
शास्त्रमुच्यते । न्यायः—तर्कः—अनुमानम्, सोऽस्मिन्नेव शास्त्रे
व्युत्पाद्यते ॥

[I.8.4]

यतः—साङ्ख्यार्हतानां तावत् क्षपणकानां कीदृशमनुमानोपदेशकौशलं ? कियदेव तत्तर्केण वेदप्रामाण्यं रक्ष्यत इतिनासाविह गणनार्हः ॥

[I.8.5]

बौद्धास्तु यद्यपि अनुमानमार्गावगाहननैपुणोद्धुरां कन्धरामुद्वहन्ति; तथाऽपि वेदविरुद्धत्वात्तत्तर्कस्य कथं वेदादिविद्या-

[I.9.0]



[I.9.1]

स्थानमध्ये पाठः । अनुमानकौशलमपि कीदृशं शाक्यानामिति पदे
पदे दर्शयिष्यामः ॥

[I.9.2]

चार्वाकास्तु वराकाः प्रतिक्षेप्तव्या एव; कः क्षुद्रतर्कस्य
तदीयस्येह गणनावसरः ?

[I.9.3]

वैशेषिकाः पुनरस्मदनुयायिन एवेत्येवमस्यां जनतासु प्रसिद्धायामपि षट्तर्क्यां इदमेव तर्कन्यायविस्तरशब्दाभ्यां शास्त्रमुक्तम् ॥

[I.9.4]

इयमेवान्वीक्षिकी चतसॄणां विद्यानां मध्ये न्यायविद्या गण्यते—"आन्वीक्षिकी त्रयी वार्ता दण्डनीतिश्च शाश्वती" इति ॥आन्वीक्षिकीशब्दव्युत्पत्तिः

[I.9.5]

प्रत्यक्षागमाभ्यामीक्षितस्य अन्वीक्षणं—अन्वीक्षा; अनुमानमित्यर्थः; तद्व्युत्पादकं शास्त्रं आन्वीक्षिकी ॥

[I.9.6]

ननु चतस्रश्चेद्विद्याः तत्कथं चतुर्दश दर्शिताः—नैष विरोधः
—वार्तादण्डनीत्योर्दृष्टैकप्रयोजनत्वेन सर्वपुरुषार्थोपदेशिविद्यावर्गे
गणनानर्हत्वात्, त्रय्यान्वीक्षिक्योश्च तत्र निर्देशाच्चतुर्दशैव विद्याः ॥

[I.10.0]

मीमांसाशास्त्रेण नेदं शास्त्रं चरितार्थम्

[I.10.1]

ननु वेदप्रामाण्यनिर्णयप्रयोजनश्चेन्न्यायविस्तरः कृतमनेन,
मीमांसात एव तत्सिद्धेः । तत्र ह्यर्थविचारवत् प्रामाण्यविचारोऽपि
कृत एव—सत्यम्—सत्वानुषङ्गिकः । तत्र मुख्यस्त्वर्थविचार एव ।
पृथक् प्रस्थाना हीमा विद्याः । सा च वाक्यार्थविद्या, न प्रमाणविद्येति । न च मीमांसकाः सम्यक् वेदप्रामाण्यरक्षणक्षमां सरणिमवलोकयितुं कुशलाः । कुतर्ककण्टकनिकरनिरुद्धसञ्चारमार्गाभासपरिभ्रान्ताः खलु ते इति वक्ष्यामः । न हि प्रमाणान्तरसंवाददार्ढ्यमन्तरेण प्रत्यक्षादीन्यपि प्रमाणभावं भजन्ते, किमुत तदधीनवृत्तिरेष शब्दः ? शब्दस्य हि समयोपकृतस्य बोधकत्वमात्रं स्वाधीनं,
अर्थतथात्वेतरत्वपरिनिश्चये तु पुरुषमुखप्रेक्षित्वमस्यापरिहार्यम् ।

[I.11.0]



[I.11.1]

तस्मादाप्तोक्तत्वादेव शब्दः प्रमाणीभवति, नान्यथेत्येतच्चास्मिन्नेव
शास्त्रे व्युत्पादयिष्य ते ॥

[I.11.2]

ननु अक्षपादात् पूर्वं कुतो वेदप्रामाण्यनिश्चय आसीत् ?
अत्यल्पमिदमुच्यते—जैमिनेः पूर्वं केन वेदार्थो व्याख्यातः ?
पाणिनेः पूर्वं केन पदानि व्युत्पादितानि ? पिङ्गलात् पूर्वं केन छन्दांसिरचितानि ? आदिसर्गात्प्रभृति वेदवदिमा विद्याः प्रवृत्ताः ।
संक्षेपविस्तरविवक्षया तु तांस्तान् तत्र तत्र कर्तॄनाचक्षते ॥शास्त्राधिकारिणः

[I.11.3]

ननु वेदप्रामाण्यं निर्विचारसिद्धमेव साधवो मन्यन्ते—इति
किमत्र विचारयत्नेन ? न—संशयविपर्यासनिरासार्थत्वात् । यस्य
हि वेदप्रामाण्ये संशयाना विपर्यस्ता वा मतिः, तं प्रति शास्त्रारम्भः ।
न हि विदितवेदार्थं प्रति मीमांसा प्रस्तूयते । तदुक्तम्—"नान्यतो वेदविद्भ्यश्च सूत्रवृत्तिक्रियेष्यते" इति ॥

[I.12.0]



[I.12.1]

भवति च चतुष्प्रकारः पुरुषः; अज्ञः, सन्दिग्धः, विपर्यस्तः,
निश्चितमतिश्चेति । तत्र निश्चितमतिरेष मुनिः अमुना शास्त्रेण
अज्ञस्य ज्ञानमुपजनयति, संशयानस्य संशयमुपहन्ति, विपर्यस्यतो
विपर्यासं व्युदस्यतीति तान् प्रति युक्तः शास्त्रारम्भः ॥

[I.12.2]

कुतः पुनरस्य मुनेः निश्चितमतित्वं जातम् ? उच्यते—भवति
तावदेष निश्चितमतिः; स तु तपःप्रभावाद्वा देवताराधनाद्वाशास्त्रान्तराभ्यासाद्वा भवतु । किमनेन ?

[I.12.3]

तत्रैतत् स्यात्, तत एव शास्त्रान्तरादस्मदादेरपि तत्त्वाधिगमो भविष्यतीति किमक्षपादप्रणीतेन शास्त्रेण ?—परिहृतमेतत्—
सङ्क्षेपविस्तरविवक्षया शास्त्रप्रणयनस्य साफल्यात् । विचित्रचेतसश्च भवन्ति पुरुषा इत्युक्तम् । येषामित एवाज्ञानसंशयविपर्यया विनिवर्तन्ते, तान् प्रत्येतत्प्रणयनं सफलमितीदं
प्रणीतवानाचार्यः ॥

[I.12.4]

तत्रेदमादिमं सूत्रम्—"प्रमाणप्रमेयसंशयप्रयोजनदृष्टान्तसिद्धान्तावयव—
तर्कनिर्णयवादजल्पवितण्डाहेत्वाभासच्छलजा—
तिनिग्रहस्थानानां तत्त्वज्ञानान्निश्रेयसाधिगमः ॥
॥ १-१-१ ॥" (न्या-सू)

[I.13.0]

शास्त्रारम्भे अमिधेयप्रयोजनकथनमावश्यकम्

[I.13.1]

ननु किमर्थोऽयमादिवाक्यारम्भः ?

[I.13.2]

कोऽयं प्रश्नः ? शास्त्रं चेदारम्भणीयं क्रमवृत्तित्वाद्वाचः
प्रथममवश्यं किमपि वाक्यं प्रयोक्तव्यम् । न ह्यादिवाक्यमकृत्वा
द्वितीयादिवाक्यप्रणयनमुपपद्यत इति ग्रन्थकरणमेवाघटमानं स्यात् ॥

[I.13.3]

आह—न खल्वेवं न जाने ! किन्तु यदेव शास्त्रे व्युत्पाद्यत्वेन
स्थितं तदेव व्युत्पाद्यताम् । किमादौ तदभिधेयप्रयोजनकीर्तनेन ?

[I.13.4]

उच्यते—आदिवाक्यं प्रयोक्तव्यमभिधेयप्रयोजने ।प्रतिपादयितुं श्रोतृप्रवाहोत्साहसिद्धये ॥ १७ ॥अभिधेयफलज्ञानविरहास्तमितोद्यमाः ।श्रोतुमल्पमपि ग्रन्थमाद्रियेरन् न सूरयः ॥ १८ ॥

[I.13.5]

को हि नाम विद्वान् अविदितविषये निष्प्रयोजने च कर्मणि
प्रवर्तेत । आह च भट्टः—(श्लो. वा. १-१-१२)."सर्वस्यैव हि शास्त्रस्य कर्मणो वाऽपि कस्यचित् ।यावत् प्रयोजनं नोक्तं तावत् तत् केन गृह्यते इति ॥"प्रयोजनपरिज्ञानसंभवाक्षेपपरिहारौ

[I.13.6]

ननु प्रयोजनपरिज्ञानमादौ श्रोतॄणां कुतस्त्यम् ? इति
चिन्त्यम्—किमस्मादेव वाक्यात् ? उत युक्तितः ?

[I.14.0]



[I.14.1]

वाक्यं तावदनिश्चितप्रामाण्यं कथं प्रयोजननिश्चयाय प्रभवति ।
संशयाद्वा प्रवृत्तौ वेदार्थेऽपि तथैव स्यादिति शास्त्रमनारब्धव्यं
स्यात् ॥

[I.14.2]

युक्तितः प्रयोजनावगमः शास्त्रे सर्वस्मिन्नधीते सति सम्भवति,
नेतरथेति तदवगमपूर्विकायां प्रवृत्तौ इतरेतराश्रयः—शास्त्राधिगमात्
प्रयोजनपरिज्ञानं, प्रयोजनपरिज्ञानाच्च शास्त्रश्रवणे प्रवृत्तिः—

[I.14.3]

उच्यते—आदिवाक्यादेव श्रोतुः शास्त्रप्रयोजनपरिज्ञानं; अर्थसंशयाच्च श्रवणे प्रवृत्तिः ।वेदे ह्यसिद्धप्रामाण्ये महाक्लेशेषु कर्मसु ।नानर्थशङ्कया युक्तं अनुष्ठानप्रवर्तनम् ॥ १९ ॥

[I.15.0]

बहुवित्तव्ययायासवियोगसुगमेऽध्वनि ।प्रवृत्तिरुचितोदारफले लघुपरिश्रमे ॥ २० ॥शृण्वन्त एव जानन्ति सन्तः कतिपयैर्दिनैः ।किमेतत्सफलं शास्त्रं उत मन्दप्रयोजनम् ॥ २१ ॥सूक्ष्मेक्षिका तु यद्यत्र क्रियते प्रथमोद्यमे ।असौ सकलकर्तव्यविप्रलोपाय कल्पते ॥ २२ ॥आर्तो हि भिषजं पृष्ट्वा तदुक्तमनुतिष्ठते ।तस्मिन् सविचिकित्सस्तु व्याधेराधिक्यमाप्नुयात् ॥ २३ ॥तेनादिवाक्याद्विज्ञाय साभिधेयं प्रयोजनम् ।तत्सम्भावनया कार्यः तच्छास्त्रश्रवणादरः ॥ २४ ॥उपादेयताज्ञानजनकमादिमवाक्यमिति पक्षः

[I.15.1]

यैरप्यादिवाक्यमित्थं व्याख्यायते किल—"अनन्वितपदार्थकं
वाक्यमनुपादेयं—दशदाडिमादिवाक्यवत् । अन्वितपदार्थकमपि

[I.16.0]



[I.16.1]

निष्प्रयोजनमनुपादेयमेव—सदसद्वायसदशनविमर्शवाक्यमिव ।
तदिह उपादेयताव्यापकप्रयोजनाद्यनुपलम्भादनादरणीयमिति व्यापकानुपलब्ध्या प्रत्यवतिष्ठमानः परः प्रयोजनाद्यभिधायिना आदिवाक्येन निवृत्ताशङ्कः क्रियत इति—तैरपि प्रयोजनप्रतिपादनमेवादिवाक्यस्यार्थ इत्युक्तं भवति । तत्प्रतिपादनेनैव व्यापकानुपलब्धिपरिहारादाशङ्का निवारिता भवतीति ॥अर्थसंशायकतया प्रवर्तकत्वमादिवाक्यस्येति पक्षान्तरम्

[I.16.2]

यदपि प्रवृत्तिहेतोरर्थसंशयस्य, तर्कापरनाम्न औचित्यस्य वा
समुत्पादनमादिवाक्येन क्रियत इति केचिदाचक्षते—तदपि प्रयोजनाभिधानद्वारकमेव । प्रयोजनविषयो हि संशयो वा संभावनाप्रत्ययो वा प्रवृत्त्यङ्गभूतस्तेनोत्पादनीय इति तदुत्पत्तौ प्रयोजनाभिधानमेवादिवाक्यस्य व्यापारः । संशयस्तु वस्तुवृत्तोपनत एव,
पुरुषवचसां द्वैविध्यदर्शनात् । शौचसमाचारसाधुतादिना तु
तस्मिन् सम्भावनाप्रत्ययोऽपि लोकस्य भवतीति । तस्मात्
प्रयोजनप्रतिपादनार्थमेवादिवाक्यमिति सूक्तम् ॥

[I.17.0]

यच्च श्रोतृप्रवृत्त्यङ्गं तद्वक्तुं युक्तमादितः ।न च प्रयोजनज्ञानादन्यदस्ति प्रवर्तकम् ॥ २५ ॥

[I.17.1]

अभिधेयकथनमपि तत्साध्यप्रयोजनोपपादनाय श्रोतृबुद्धिसमाधानाय च कर्तव्यमेव ॥अर्थाक्षिप्तस्तु सम्बन्धः फलशास्त्राभिधेयगः ।तन्निर्देशेन सिद्धत्वात् न स्वकण्ठेन कथ्यते ॥ २६ ॥

[I.17.2]

अभिधेयस्य शास्त्रस्य च वाच्यवाचकभावलक्षणः सम्बन्धः,
शास्त्रार्थस्य निःश्रेयसस्य च साध्यसाधनभावलक्षणः सम्बन्धः
तदाश्रयनिर्देशादेव सिद्धः ॥षोडशपदार्थोद्देशः

[I.17.3]

अभिधेयास्तु प्रमाणादयो निग्रहस्थानपर्यन्ताः षोडश पदार्थाः
प्रथमसूत्रे निर्दिष्टाः; तेषां स्वरूपमुपरिष्टाद्वक्ष्यते ॥

[I.17.4]

अर्थपरिच्छित्तिसाधनानि प्रत्यक्षादीनि प्रमाणानि ।

[I.18.0]



[I.18.1]

तत्परिच्छेद्यमात्मादि प्रमेयम् ।

[I.18.2]

नानार्थावमर्शः संशयः ।

[I.18.3]

हिताहितप्राप्तिपरिहारौ, तत्साधनं च प्रयोजनम् ।

[I.18.4]

हेतोः प्रतिबन्धावधारणं दृष्टान्तः ।

[I.18.5]

प्रमाणतोऽभ्युपगभ्यमानः सामान्यविशेषवानर्थः सिद्धान्तः ।

[I.18.6]

परार्थानुमानवाक्यैकदेशभूताः प्रतिज्ञादयोऽवयवाः ।

[I.18.7]

सन्दिग्धेऽर्थेऽन्यतरपक्षानुकूलकारणदर्शनात् तस्मिन् सम्भावनाप्रत्ययस्तर्कः ।

[I.18.8]

साधनोपलम्भजन्मा तत्त्वावबोधो निर्णयः ।

[I.18.9]

वीतरागकथा वस्तुनिर्णयफला वादः ।

[I.18.10]

विजिगीषुकथा तु पुरुषशक्तिपरीक्षणफला जल्पः ।

[I.18.11]

तद्विशेषो वितण्डा ।

[I.18.12]

अहेतवो हेतुवदाभासमानाः हेत्वाभासाः ।

[I.18.13]

अर्थविकल्पैर्वचनविघातः छलम् ।

[I.18.14]

हेतुप्रतिबिम्बनप्रायं प्रत्यवस्थानं जातिः ।

[I.18.15]

सत्यवस्त्वप्रतिभासः विपरीतप्रतिभासश्च निग्रहस्थानम् ॥

[I.19.0]

सौत्रसमासकथनम्

[I.19.1]

तत्र वक्ष्यमाणलक्षणसूत्रनिर्देशानुसारेण कानिचित् एकवचनान्तानि, कानिचिद्वहुवचनान्तानि पदानि विगृहीतव्यानि ।
प्रमाणावयवहेत्वाभासानां बहुवचनेन विग्रहो दर्शयितव्यः,
शेषाणामेकवचनेन; लक्षणसूत्रेषु तथा निर्देशात् । एवञ्चोद्देशलक्षणयोरेकविषयता नितरां दर्शिता भवति । इतरेतरयोगे
द्वन्द्वस्समासः । प्रमाणादीनां तत्त्वमिति सम्बन्धमात्रे षष्ठी ।
तत्त्वस्य ज्ञानं, निःश्रेयसस्याधिगम इति कर्मणि षष्ठ्यौ, तत्त्वस्य
ज्ञायमानत्वेन निःश्रेयसस्य चाधिगम्यमानत्वेन कर्मत्वात् ॥सूत्रे समासासम्भवाशङ्का

[I.19.2]

नन्वेवं व्याख्यायमाने तत्त्वपदस्य प्रमाणादिपदसापेक्षत्वेनासमर्थत्वात् असमासः प्राप्नोति । सापेक्षमसमर्थं भवतीत्याहुः ।
न चेदं प्रधानं सापेक्षम्, येन भवति वै प्रधानस्य सापेक्षस्यापि

[I.20.0]



[I.20.1]

समास इति राजपुरुषः शोभन इतिवत् समस्यते; उत्तरपदार्थप्रधानत्वात् षष्ठीतत्पुरुषस्य । ज्ञानमेवात्र प्रधानं, तत्त्वमुपसर्जनम्;
अतश्च ऋद्धस्य राज्ञः पुरुष इतिवदसमास एव युक्तः ॥

[I.20.2]

ननु ज्ञानमपि प्रमाणादिसापेक्षं भवत्येव, तद्विषयं हि तदिति—
न—तत्त्वपदेनास्य निराकाङ्क्षीकृतत्वात्—, तत्त्वस्य ज्ञानमिति । तदि
दानीं तत्त्वमेव सापेक्षं वर्तते—कस्य तत्त्वमिति । तस्मात्तत्त्वस्योपसर्जनस्य सतः सापेक्षत्वादसमास एव ॥अत्र केषाञ्चित्समाधानम्, तद्दूषणं च

[I.20.3]

इत्येवमभिशङ्कमानाः केचन—तत्त्वं च तत् ज्ञानं च इति
कर्मधारयं व्याचचक्षिरे—तत्पुनरयुक्तम्—ज्ञानस्य स्वतस्तत्त्वातत्त्वविभागाभावात् । विषयकृतो हि ज्ञानानां तथाभावोऽतथाभावो
वा । तदेतत् तत्त्वविषयज्ञानं भवति, न स्वतस्तत्त्वस्वभावम् ॥स्वमतरीत्या समाससमर्थनम्

[I.20.4]

किं पुनरिदं तत्त्वं नाम ? सतोऽसतो वा वस्तुनः
प्रमाणपरिनिश्चितस्वरूपं शब्दप्रवृत्तिनिमित्तं तदित्युच्यते । तस्य
भावस्तत्त्वमिति । तच्च ज्ञानेन निश्चीयते । तत् परिच्छिन्द्यत् ज्ञानं

[I.21.0]



[I.21.1]

तत्त्वज्ञानमित्युच्यते । ज्ञानस्यापि तद्रूपं ज्ञानान्तरपरिच्छेद्यमेव
भवति । निर्णीततत्त्वाश्च प्रमाणादय इति व्यतिरेकनिर्देश एव
युक्तः । न चासमासप्रसङ्गमात्रात् अन्यथा वर्णनमुचितम् ।
ईदृशानां समासानां सामर्थ्यानपायेन बहुशो दृष्टत्वात्—देवदत्तस्य
गुरुकुलमिति । उपसर्जनं नोपसर्जनमिति न कारणमेतत् समासे ।
विग्रहवाक्यसमानार्थतया समासो भवति, सा चेह विद्यत एव ।
वैय्याकरणा अपि ईदृंशि पदानि समस्यन्त्येव । "अथ शब्दानुशासनं, केषां शब्दानाम् ? लौकिकानां वैदिकानां च" इति ।
तस्माद्यथाभाष्यमेव षष्ठीत्रयव्याख्यानमनवद्यम् ॥

[I.22.0]

षोडशपदार्थतत्त्वज्ञानान्निःश्रेयसाधिगमोपपादनम्

[I.22.1]

ननु षोडशपदार्थतत्त्वज्ञानस्य कथं निश्रेयसाधिगमहेतुत्वमिति
वक्तव्यम् । वेदप्रामाण्यसिद्ध्यर्थं चेदं शास्त्रमिति तावन्मात्रमेव
व्युत्पाद्यतां, किं षोडशपदार्थकन्थाग्रन्थनेन—उच्यते—

[I.22.2]

१. आत्मापवर्गपर्यन्तद्वादशविधप्रमेयज्ञानं तावत् अन्यज्ञानानौपयिकमेव साक्षादपवर्गसाधनमिति वक्ष्यामः । तत्त्वज्ञानान्मिथ्याज्ञाननिरासे सति तन्मूलः संसारो निवर्तत इति प्रमेयं
तावदवश्योपादेयम् ॥

[I.22.3]

२. तस्य तु प्रमेयस्यात्मादेरपवर्गसाधनत्वाधिगम आगमैकनिबन्धनः ॥तस्य प्रामाण्यनिर्णीतिरनुमाननिबन्धना ।आप्तोक्तत्वं च तल्लिङ्गमविनाभावि वक्ष्यते ॥ २७ ॥प्रतिबन्धग्रहे तस्य प्रत्यक्षमुपयुज्यते ।कोऽन्यस्सन्तरणे हेतुरनवस्थामहोदधेः ॥ २८ ॥आयुर्वेदादिवाक्येषु दृष्ट्वा प्रत्यक्षतः फलम् ।वचः प्रमाणमाप्तोक्तमिति निर्णीयते यतः ॥ २९ ॥

[I.22.4]

उपमानं तु क्वचित् कर्मणि सोपयोगं—इत्येवं चतुष्प्रकारमपि
प्रमाणं प्रमेयवदुपदेष्टव्यम् ॥

[I.23.0]



[I.23.1]

३. संशयादयस्तु पदार्था यथासम्भवं प्रमाणेषु प्रमेयेषु चान्तर्भवन्तोऽपि न्यायप्रवृत्तिहेतुत्वात् पृथगुपदिश्यन्ते । न्यायश्च वेदप्रामाण्यप्रतिष्ठापनपूर्वकत्वेन पुरुषार्थोपयोगित्वमुपयातीति दर्शितम् ॥तत्र नानुपलब्धेऽर्थे न निर्णीते प्रवर्तते ।किन्तु संशयिते न्यायः, तदङ्गं तेन संशयः ॥ ३० ॥४. प्रयोजनमनुद्दिश्य न च न्यायं प्रयुञ्जते ।५. दृष्टान्तः पुनरेतस्य सम्बन्धग्रहणास्पदम् ॥ ३१ ॥

[I.23.2]

६. सिद्धान्तोऽपि धर्मिप्रापणेनाश्रयासिद्धितामपोद्धरत् न्यायं
प्रवर्तयति ॥

[I.23.3]

ननु संशयपदेन न्यायविषयं सन्दिग्धं धर्मिणमभिदधता
आश्रयासिद्धिरपोद्धृतैव—सत्यम्—क्वचित्तु विषये संशयमन्तरेणापि
न्यायप्रवृत्तिर्दर्शयिष्यत इति संशयितैकविषयन्यायनियमाभावात्
सिद्धान्तोऽपि वक्तव्यः ॥७. न्यायाभिधानेऽवयवाः परं प्रत्युपयोगिनः ।परार्थमनुमानं च तदाहुर्न्यायवादिनः ॥ ३२ ॥

[I.24.0]



[I.24.1]

ननु प्रतिज्ञोदाहरणाभ्यां तदभिधेयौ सिद्धान्तदृष्टान्तौ गम्येते
एव; किं पृथगुपादानेन ?—न—यद्येवं हेत्वाख्येनावयवेन
तदभिधेयसिद्धेरनुमानमपि पृथक् न वक्तव्यं स्यात् । एवं भवतु किं
नश्छिन्नम्—मैवम्—अभिधेये न्याये निरूपणीये तदभिधायिनामवयवानामवसर इति तदर्थः पृथक् प्रतिपादनार्हो भवति । इतरथा
अवयवमात्रोपदेश एव शास्त्रं समाप्येत ॥

[I.24.2]

८. तर्कः—संशयविज्ञानविषयीकृततुल्यकल्पपक्षद्वयेऽन्यतरपक्षशैथिल्यसमुत्पादनेन तदितरपक्षविषयं प्रमाणं अक्लेशसंपद्यमानप्रतिपक्षव्युदासमनुगृह्णाति मार्गशुद्धिमादधान इति पृथगुपदिश्यते ।

[I.25.0]



[I.25.1]

स चाशयशुद्धिमुपदर्शयितुं वादे प्रयोक्ष्यते ॥

[I.25.2]

९. अन्यतराधिकरणनिर्णयमन्तरेण न पर्यवस्यति न्याय इति
न्यायोपरमकारणत्वेन तस्य प्रवर्तको निर्णयः । इतरथा निरवसानमनासादितफलं को नाम न्यायमारभेत ॥तत्त्वज्ञानपदेन न निर्णयलाभः

[I.25.3]

ननु तत्त्वज्ञानपदेन गतार्थत्वान्न पृथक् वक्तव्यो निर्णयः ।
निर्णयो हि तत्त्वज्ञानमेव—अस्त्येतत्—किन्तु षोडशपदार्थतत्त्वज्ञानं प्रमाणान्तरकरणकमपि भवति । न तस्य न्यायोपरमहेतुत्वम् ।
एष तु साधनदूषणसरणिक्षोदजन्मा निर्णयः तदुपरमहेतुः पृथगुपादानमन्तरेण न लभ्यते ॥

[I.26.0]

अनुमानपदेनापि न निर्णयलाभः

[I.26.1]

ननु अनुमानपदादेष तर्हि यथाभिलषितो लप्स्यते निर्णयः ।
प्रतिबद्धाल्लिङ्गाल्लिङ्गिनि ज्ञानमनुमानं; स एव च निर्णयः—
तदयुक्तम्—अनुमानफलं निर्णयः, नानुमानम् । करणस्य प्रमाणत्वान्निर्णयोपादानमन्तरेण तदनुमानमफलमपर्यवसितं स्यात् ॥तत्त्वज्ञानानुमानपदाभ्यामपि न निर्णयलाभः

[I.26.2]

उभाभ्यां तर्हि तत्त्वज्ञानानुमानपदाभ्यां अयमाक्षेप्स्यते
निर्णयः; अनुमानस्य तत्त्वज्ञानान्तत्वात्—न—निर्णयोपादानाद्विना
तदन्तत्वासिद्धेः; लिङ्गाभाससमुत्थतत्त्वज्ञानाभाससम्भवात् ॥तत्त्वज्ञानानुमानसंशयपदैरपि न निर्णयलाभः

[I.26.3]

ननु संशयपूर्वकत्वादनुमानस्य सामर्थ्यात् निर्णयान्ततैव
भविष्यति इति संशयानुमानतत्त्वज्ञानपदैर्गतार्थो निर्णयः—
मैवम्—संशयपूर्वकत्वेऽप्यनुमानस्य तदाभासोपजनितनिर्णयाभाससम्भवात् ॥

[I.26.4]

नैष नियमः—संशयपूर्वकमनुमानमिति । तस्मादनुमानस्यविशिष्टनिर्णयावसानत्वलाभाय निर्णयपदमुपादेयमित्यलं प्रसङ्गेन ॥

[I.27.0]



[I.27.1]

१०. वादे तु विचार्यमाणो न्यायः संशयच्छेदनेनाध्यवसितावबोधं अध्यवसिताभ्यनुज्ञां च विदधत् तत्त्वपरिशुद्धिमादधार्तीति वीतरागैः शिप्यसब्रह्मचारिभिस्सह वादः प्रयोक्तव्यः ॥

[I.27.2]

११-१२. जल्पवितण्डे तु दुष्टतार्किकोपरचितकपटदूषणाडम्बरसन्त्रास्यमानसरलमतिसमाश्वासनेन तद्धृदयस्थतत्त्वज्ञानसंरक्षणाय क्वचिदवसरे वीतरागस्याप्युपयुज्येते इति वक्ष्यामः ॥

[I.27.3]

१३. हेत्वाभासाः सम्यङ्न्यायप्रविवेकोपकारद्वारेण तदुपयोगिनः । हेत्वाभासस्वरूपावधारणे हि सति तद्विलक्षणतया
हेतवस्सुखमवगम्यन्ते ॥

[I.27.4]

नन्वत्र विपर्ययो दृश्यते; हेत्ववगमे सति तदितरहेत्वाभासव्यवस्थापनात्—सत्यमेवम्—तथाऽपि प्रयोक्तुं परिहर्तुं च द्वयमपि
ज्ञेयम् । हेतवः प्रयुज्यन्ते, हेत्वाभासाश्च परिह्रियन्त इति ॥

[I.27.5]

यच्च निग्रहस्थानपरिगणिता अपि हेत्वाभासाः पुनरुपदिश्यन्ते,
तत् वादे चोदनीया भविष्यन्तीत्याशयेन ॥

[I.28.0]



[I.28.1]

१४-१६. छलजातिनिग्रहस्थानानि जल्पवितण्डोपकरणानि ।
तेषामवधृतस्वरूपाणां स्ववाक्ये परिवर्जनं, क्वचिदवसरे प्रयोगः, परप्रयुक्तानां च प्रतिसमाधानं, इत्यादि शक्यक्रियम् । अतस्तान्यपि
जल्पवितण्डाङ्गत्वात् ज्ञातव्यानीति पृथगुपदिश्यन्ते ॥दुश्शिक्षितकुतर्कांशलेशवाचालिताननाः ।शक्याः किमन्यथा जेतुं वितण्डाटोपपण्डिताः ॥ ३३ ॥गतानुगतिको लोकः कुमार्गं तत्प्रतारितः ।मा गादिति छलादीनि प्राह कारुणिको मुनिः ॥ ३४ ॥तदेवमुपदेष्टव्याः पदार्थाः संशयादयः ।तन्मूलन्यायनिर्णेयवेदप्रामाण्यसिद्धये ॥ ३५ ॥तेनागमप्रमाणत्वद्वाराऽखिलफलप्रदा ।इयमान्वीक्षिकी विद्या विद्यास्थानेषु गण्यते ॥ ३६ ॥
आह च भाष्यकारः—"प्रदीपः सर्वविद्यानामुपायः सर्वकर्मणाम् ।आश्रयस्सर्वधर्माणां विद्योद्देशे परीक्षिता ॥"

[I.29.0]

इत्येष षोडशपदार्थनिबन्धनेननिःश्रेयसस्य मुनिना निरदेशि पन्थाः ।अन्यस्तु सन्नपि पदार्थगणोऽपवर्ग-मार्गोपयोगविरहादिह नोपदिष्टः ॥ ३७ ॥इति उद्देशसूत्रविवरणम्त्रेधा शास्त्रं प्रवर्तते

[I.29.1]

त्रिविधा चास्य शास्त्रस्य प्रवृत्तिः—उद्देशः, लक्षणं, परीक्षा
चेति । नामधेयेन पदार्थाभिधानमुद्देशः । उद्दिष्टस्य तत्त्वव्यवस्थापको धर्मो लक्षणम् । लक्षितस्य तल्लक्षणमुपपद्यते न वेति
विचारः परीक्षा ॥चतुर्थोऽपि प्रकारोऽत्रैवान्तर्भवति

[I.29.2]

ननु च विभागलक्षणा चतुर्थ्यपि प्रवृत्तिरस्त्येव । भेदवत्सु
प्रमाणसिद्धान्तच्छलादिषु तथा व्यवहारात्—सत्यम्—प्रथमसूत्रोद्दिष्टे भेदवति पदार्थे भवत्येव विभागः; उद्देशरूपानपायात्तु उद्देश
एवासौ । सामान्यसंज्ञया कीर्तनमुद्देशः, प्रकारभेदसंज्ञया कीर्तनं
विभाग इति । तथा चोद्देशतयैव तत्र तत्र भाष्यकारो व्यवहरति"अयथार्थः प्रमाणोद्देशः—"इत्याक्षेपे—"तस्माद्यथार्थ एव प्रमाणोद्देशः"
इति समाधानमभिदधानः । तस्मात् त्रिविधैव प्रवृत्तिः ॥

[I.30.0]

उद्देशादीनां क्रमः

[I.30.1]

तत्रोद्देशः प्रथममवश्यं कर्तव्यः । अनुद्दिष्टस्य लक्षणपरीक्षानुपपत्तेः । सामान्यविशेषलक्षणयोरपि, पौर्वापर्यनियमोऽस्त्येव ।
अलक्षिते सामान्ये विशेषलक्षणावसराभावात् । परीक्षा तु
लक्षणोत्तरकालभाविनीति तत्स्वरूपनिरूपणादेव गम्यते । विभागसामान्यलक्षणयोस्तु नास्ति पौर्वापर्यनियमः । पूर्वं वा सामान्यलक्षणं ततो विभागः, पूर्वं वा विभागः ततस्सामान्यलक्षणमुच्यत
इति । तदिहोद्देशस्तावद्व्याख्यातः । अस्माभिस्तु लक्षणसूत्राण्येव
व्याख्यास्यन्ते । परीक्षासूत्रसूचितं तु वस्तु सोपयोगलक्षणवर्णनावसर एव यथाबुद्धि दर्शयिष्यते; न पृथक् परीक्षासूत्रविवरणश्रमः
करिष्यते । अत एव प्रथमसूत्रानन्तरं "दुःखजन्म—" इत्यादिद्वितीयसूत्रं लक्षणानौपयिकत्वान्नेह विवृतम् । अपवर्गपरीक्षाशेषभूतत्वात्तु तदवसर एव निर्णयिष्यते ॥

[I.31.0]



[I.31.1]

प्रमाणसामान्यलक्षणविभागसूत्रं त्ववसरप्राप्तत्वादिदानीमेव विव्रियते—"प्रत्यक्षानुमानोपमानशब्दाः प्रमाणानि ॥ १-१-३ ॥" (न्या-सू)प्रमाणसामान्यस्वरूपलक्षणाक्षेपः

[I.31.2]

अत्रेदं तावद्विचार्यते—किं प्रमाणं नाम ? किमस्य स्वरूपम् ?
किं वा लक्षणमिति ? ततः सूत्रं योजयिष्यते ॥प्रमाणस्वरूपलक्षणकथनम्

[I.31.3]

तदुच्यते—अव्यभिचारिणीमसन्दिग्धामर्थोपलब्धिं विदधती
बोधाबोधस्वभावा सामग्री प्रमाणम् । बोधाबोधस्वभावा सामग्री
हि तस्य स्वरूपम् । अव्यभिचारादिविशेषणार्थोपलब्धिसाधनत्वं
लक्षणम् ॥सामग्रयाः प्रमाणत्वाक्षेपः

[I.31.4]

ननु च प्रमीयते येन, तत् प्रमाणमिति करणसाधनोऽयं
प्रमाणशब्दः । करणं च साधकतमम् । तमबर्थश्चातिशयः । स
चापेक्षिकः । साधकान्तरसंभवे हि तदपेक्षयाऽतिशययोगात्
किञ्चित्साधकतममुच्यते । सामग्र्याश्चैकत्वात् तदतिरिक्तसाधकान्तरानुपलम्भात् किमपेक्षमस्या अतिशयं ब्रूमः ॥

[I.32.0]



[I.32.1]

अपि च कस्मिन् विषये सामग्र्याः प्रमाणत्वम् ? प्रमीयमाणो
हि कर्मभूतो विषयः सामग्र्यन्तर्भूतत्वात् सामग्र्येवेति करणतामेव
यायात् । निरालम्बनाश्चेदानीं सर्वप्रमितयो भवेयुः, आलम्बनकारकस्य चक्षुरादिवत् प्रमाणान्तःपातित्वात् ॥

[I.32.2]

कश्च सामग्र्या प्रमेयं प्रमिमीते ? प्रमाताऽपि तस्यामेव लीनः ।
एवञ्च यदुच्यते "प्रमाता प्रमाणं प्रमेयं प्रमितिरिति चतसृषु विधासु
तत्त्वं परिसमाप्यते" इति, तद्व्याहन्यते । न च लोकोपि सामग्र्याः
करणभावमनुमन्यते तस्यां करणविभक्तिमप्रयुञ्जानः । न ह्येवं वक्तारो
भवन्ति लौकिकाः, सामग्र्या पश्याम इति; किन्तु दीपेन पश्यामः,
चक्षुषा निरीक्षामह इत्याचक्षते । तस्मान्न सामग्री कारणम्,
अकारणत्वाच्च न प्रमाणमिति नेदं साधु प्रमाणस्वरूपम् ॥सामग्र्याः करणत्वसिद्धान्तः

[I.32.3]

अत्रोच्यते—यत एव साधकतमं करणं, करणसाधनश्च प्रमाणशब्दः, तत एव सामग्र्याः प्रमाणत्वं युक्तम्; तद्व्यतिरेकेण कारकान्तरे क्वचिदपि तमबर्थसंस्पर्शानुपपत्तेः । अनेककारकसन्निधाने

[I.33.0]



[I.33.1]

कार्यं घटमानं अन्यतरव्यपगमे च विघटमानं कस्मै अतिशयं
प्रथच्छेत् ? न चातिशयः कार्यजन्मनि कस्यचिदवधार्यते, सर्वेषां
तत्र व्याप्रियमाणत्वात् ॥

[I.33.2]

सन्निपत्त्यजनकत्वमतिशय इति चेन्न—आरादुपकारकाणामपि
कारकत्वानपायात् । ज्ञाने च जन्ये किमसन्निपत्यजनकम् ? सर्वेषामिन्द्रियमनोऽर्थादीनामितरेतरसंसर्गे सति ज्ञाननिष्पत्तेः ॥

[I.33.3]

अथ सहसैव कार्यजननमतिशयः; सोऽपि कस्याञ्चिदवस्थायां
करणस्येव कर्मणोऽपि शक्यते वक्तुं—यथा अविरलजलधरधाराप्रबन्धबद्धान्धकारनिवहे बहुलनिशीथे सहसैव स्फुरता विद्युल्लताऽऽलोकेन कामिनीज्ञानमादधानेन तज्जन्मनि सातिशयत्वमवाप्यते,
एवमितरकारककदम्बसन्निधाने सत्यपि सीमन्तिनीमन्तरेण तद्दर्शनं
न संपद्यते, आगतमात्रायामेव तस्यां भवतीति तदपि कर्मकारकमतिशययोगित्वात् करणं स्यात् ॥

[I.34.0]



[I.34.1]

तस्मात् फलोत्पादाविनाभाविस्वभावत्वमवश्यतया कार्यजनकत्वमतिशयः । स च सामग्र्यन्तर्गतस्य न कस्यचिदेकस्य
कारकस्य कथयितुं पार्यते । सामग्र्यास्तु सोऽतिशयः सुवचः ।
सन्निहिता चेत् सामग्री संपन्नमेव फलमिति सैवातिशयवती ॥प्रमातृप्रमेययोः साधकतमत्वाभावान्न करणत्वम्

[I.34.2]

ननु मुख्ययोः प्रमातृप्रमेययोरपि तदविनाभावित्वमतिशयोऽस्त्येव, प्रमितिसम्बन्धमन्तरेण तयोस्तथात्वाभावात् । प्रमिणोतीतिप्रमाता भवति, प्रमीयत इति च प्रमेयम्—सत्यमेतत्—किन्तु
साकल्यप्रसादलब्धप्रमितिसम्बन्धनिबन्धनः प्रमातृप्रमेययोर्मुख्यस्वरूपलाभः । साकल्यापचये प्रमित्यभावात् गौणे प्रमातृप्रमेये
संपद्येते । एवञ्च साकल्यमन्तरेण यदि प्रमितिरवकल्पेत भवेद्व्यभिचारः, न त्वसौ तथा दृश्यते इति प्रमित्यव्यभिचारात् साकल्यमेव
सातिशयमिति तमवर्थयोगात् तदेव करणम् ॥

[I.35.0]

सामग्र्याः साधकतमत्वोपपादनम्

[I.35.1]

यत्तु किमपेक्षं सामग्र्याः करणत्वमिति—तत् अन्तर्गतकारकापेक्षमिति ब्रूमः । कारकाणां धर्मः सामग्री न स्वरूपहानाय तेषां
कल्पते; साकल्यदशायामपि तत्स्वरूपप्रत्यभिज्ञानात् ॥प्रत्येकापेक्षया सामग्री भिन्ना ? उताभिन्ना ?

[I.35.2]

ननु समग्रेभ्यः सामग्री भिन्ना चेत् कथं पृथङ्नोपलभ्यते ?
अभेदे तु सर्वकारकाणि करणीभूतान्येवेति कर्तृकर्मव्यवहारोच्छेदप्रसङ्गः—मैवम्—समग्रसन्निधानाख्यधर्मस्य प्रत्यक्षमुपलम्भात् ।

[I.36.0]



[I.36.1]

पृथगवस्थितेषु हि स्थालीजलज्वलनतण्डुलादिषु न समग्रताप्रत्ययः; समुदितेषु तु भवतीत्यतः तन्तुपटलपरिघटितपटाद्यवयविवत् कारककलापनिष्पाद्यद्रव्यान्तराभावेऽपि समुदायात्मिका
सामग्री विद्यत एवेति समुदाय्यपेक्षया करणतां प्रतिपद्यते ।
तस्मान्न परिचोदनीयमिदं कस्मिन् कर्मणि सामग्री करणमिति ।
समुदायिनां सामग्र्यवस्थायामपि स्वरूपानपायात् समुदायिविशेषे
कर्मणि सामग्री करणम् । अत एव प्रमितेर्न निरालम्बनत्वम् ॥

[I.36.2]

एतेन प्रमात्रादिः पृथगुपदर्शित इति विधाचतुष्टयमपि
समाहितम् ॥

[I.36.3]

यत्त्वभ्यधायि सामग्र्याः करणविभक्तिनिर्देशो न दृश्यत इति—
तत्रोच्यते—सामग्री हि संहतिः । सा हि संहन्यमानव्यतिरेकेण
न व्यवहारपदवीमवतरति तेन सामग्र्या पश्यामीति न व्यपदेशः ॥

[I.37.0]

केषाञ्चिदेव करणत्वव्यवहारे हेतुः

[I.37.1]

यस्तु दीपेन्द्रियाणां तृतीयानिर्देशः, स फलोपजननाविनाभाविस्वभावत्वाख्यसामग्रीसरूपसमारोपणनिबन्धनः । अन्यत्रापि
च तद्रूपसमारोपेण स्थाल्या पचतीति व्यपदेशो दृश्यते एव ।
तस्मादन्तर्गतकारकापेक्षया लब्धकरणभावा सामग्री प्रमाणम् ॥प्रकारान्तरेण करणस्वरूपनिरूपणम्

[I.37.2]

अपरे पुनराचक्षते—सामग्री नाम समुदितानि कारकाणि ।
तेषां द्वैरूप्यमहृदयङ्गमम् । अथ च तान्येव पृथगवस्थितानि
कर्मादिभावं भजन्ते, अथ च तान्येव समुदितानि करणीभवन्तीति
कोऽयं नयः ? तस्मात् कर्तृकर्मव्यतिरिक्तम् अव्यभिचारादिविशेषणकार्थप्रमाजनकं कारकं करणमुच्यते । तदेव तृतीयया व्यपदिशन्तिदीपेन पश्यामि, चक्षुषा निरीक्षे, लिङ्गेन बुद्ध्ये, शब्देन जानामि,
मनसा निश्चिनोमीति ॥

[I.37.3]

ननु त्रीण्येव कारकाण्यस्मिन् पक्षे भवेयुः—ज्ञानक्रियायां
तावत् एवमेवैतत्, यथा भवानाह । पाकादिक्रियासु क्रियाश्रय-

[I.38.0]



[I.38.1]

धारणाद्युपकारभेदपर्यालोचनया भवत्वधिकरणादिकारकान्तरव्यवहारः । प्रमितौ तु मनोदीपचक्षुरादेः न लक्ष्यते विशेष इतितत्सर्वं करणत्वेन सम्मतम् ॥

[I.38.2]

कस्तेषु तमवर्थ इति चेत् ? अस्ति कश्चित्—यदयं लोकः"अहं मया जानामि""घटेन घटं जानामि" इति न कर्तृकर्मणी
विस्मृत्यापि करणत्वेन व्यपदिशति, नयनमनोदीपशब्दलिङ्गानि तु
तथा व्यपदिशति; सोऽयमेषां पश्यति कर्तृकर्मवैलक्षण्यं चक्षुरादीनाम् । तद्वैलक्षण्यमेव च तेषामतिशय इति । तदयमिह प्रमाणं,
प्रमाता, प्रमेयं, प्रमितिरिति चतुर्वर्ग एव व्यवहारः परिसमाप्यते ।
तस्मात् कर्तृकर्मविलक्षणा संशयविपर्ययरहितार्थबोधविधायिनी
बोधाबोधस्वभावा सामग्री प्रमाणमिति युक्तम् ॥बौद्धसम्मतप्रमाणस्वरूपनिराकरणम्

[I.38.3]

ये तु बोधस्यैव प्रमाणत्वमाचक्षते—न सूक्ष्मदर्शिनस्ते । बोधः
खलु प्रमाणस्य फलं, न साक्षात्प्रमाणम् । करणार्थाभिधानो हि
प्रमाणशब्दः, प्रमीयते अनेनेति प्रमाणम् । प्रमीयत इति कोऽर्थः ?
प्रमा जन्यत इति । प्रमाणादवगच्छाम इति वदन्तो लौकिकाः

[I.39.0]



[I.39.1]

करणस्यैव प्रामाण्यमनुमन्यन्ते । यस्तु प्रमा प्रमाणमिति प्रमाणशब्दः,
स प्रमाणफले द्रष्टव्यः । तथा च संशयविपर्ययात्मकं अप्रमाणफलमपि ज्ञानं आत्ममनोऽनुमाने तद्विशेषणार्थपरिच्छेदे वा विशिष्टप्रमाजननात् प्रमाणतां प्रतिपद्यते । अव्यभिचारादिविशेषणोपपन्नमपि ज्ञानमफलजनकं अप्रमाणमेव । केवलप्रमास्वभावं प्रमाणाद्विभिन्नं फलमिति प्रत्यक्षलक्षणे वक्ष्यामः ॥

[I.39.2]

अथ व्यतिरिक्तफलजनकमपि बोधरूपमेव प्रमाणमुच्यते—
तदयुक्तम्—सकलजगद्विदितबोधेतरस्वभावशब्दलिङ्गदीपेन्द्रियादिपरिहारप्रसङ्गात् । तस्मात् सामग्र्यनुप्रविष्टो बोधः विशेषणज्ञानमिव क्वचित्प्रत्यक्षे, लिङ्गज्ञानमिव लिङ्गिप्रमितौ, सारूप्यदर्शनमिवो-

[I.40.0]



[I.40.1]

पमाने, शब्दश्रवणमिव तदर्थज्ञाने प्रमाणतां प्रतिपद्यते । अत एव
बोधाबोधस्वभावा सामग्री प्रमाणमित्युक्तम् ॥बौद्धैकदेशिमतनिराकरणम्

[I.40.2]

अन्ये तु तुल्यसामग्र्यधीनयोः ज्ञानार्थयोः ग्राह्यगाहकभावं
वदन्तः बोधं प्रमाणमभ्युपागमन् । क्षणभङ्गिषु पदार्थेषु सहकार्युपादानकारणापेक्षक्षणान्तरसन्ततिजननेन च लोकयात्रामुद्वहत्सु
ज्ञानजन्मनि ज्ञानमुपादानकारणम्, अर्थः सहकारिकारणम्; अर्थजन्मनि च अर्थः उपादानकारणं, ज्ञानं च सहकारिकारणमिति—ज्ञानं
च ज्ञानार्थजन्यम्, अर्थश्च अर्थज्ञानजन्यो भवतीत्येवमेकसामग्र्यधीनतया तमर्थमव्यभिचरतो ज्ञानस्य तत्र प्रामाण्यमिति ॥

[I.40.3]

तदिदमनुपपन्नम्—अफलजनकस्य प्रमाणत्वानुपपत्तेरित्युक्तत्वात् । अपि च कर्मणि ज्ञानं प्रमाणमिष्यते । यथोक्तम्—

[I.40.4]

"सव्यापारमिवाभाति व्यापारेण स्वकर्मणि" इति ।
स चायमर्थक्षणो ज्ञानसमकालः ततःपूर्वाभ्यां ज्ञानार्थलक्षणाभ्याम्
उपजनित इति तत्कर्मतां प्रतिपद्यतां, न पुनः स्वसमानकालप्रसूतज्ञानक्षणकर्मतामिति ॥

[I.40.5]

ननु च तुल्यसामग्र्यधीनतया समानकालतया च तदव्यभिचारसिद्धौ सत्यां क्व कर्मत्वमुपयुज्यते ? हन्त तर्हि सहोत्पन्नयोः
समानसामग्रीकयोः ग्राह्यग्राहकनियमः किंकृत इति वक्तव्यम् ?

[I.41.0]



[I.41.1]

ज्ञानं स्वप्रकाशस्वभावमिति ग्राहम्, अर्थो जडात्मेति ग्राह्यम्—
इति चेत्—अयमपि विशेषस्तुल्यकालयोः कुतस्त्यः ? उपादानसहकारिकारणभेदादिति चेत्, न—तस्य क्षणभङ्गभङ्गे निराकरिष्यमाणत्वात् ॥बौद्धैकदेशिमतान्तरनिराकरणम्

[I.41.2]

येऽपि निराकारस्य बोधस्वरूपस्य नीलपीताद्यनेकविषयसाधारणत्वात्, जनकत्वस्य च चक्षुरादावपि भावेनातिप्रसङ्गात्,तदाकारत्वकृतमेव ज्ञानकर्मनियममवगच्छन्तः साकारं ज्ञानं
प्रमाणमिति प्रतिपेदिरे तेऽपि विज्ञानाद्वैतसिषाधयिषयैवमभिदधानाः तन्निरासप्रसङ्ग एव निरसिष्यन्ते । न ह्येकमेव साकारं
ज्ञानं ग्राह्यं ग्राहकं च भवितुमर्हतीति वक्ष्यते ॥

[I.41.3]

अर्थस्तु साकारज्ञानवादिनो न समस्त्येव । स ह्यनुमेयो वा
स्यात् ? प्रत्यक्षो वा ? नानुमेयः; सम्बन्धग्रहणाभावात् ।अर्थे हि सति साकारं निराकारं तदत्यये ।नित्यानुमेयबाह्यार्थवादी ज्ञानं क्व दृष्टवान् ॥ ३८ ॥

[I.42.0]



[I.42.1]

नापि प्रत्यक्षोऽर्थः; आकारद्वयानुपलम्भात् । अभ्युपगमे
चानवस्थाप्रसङ्गात् । अर्थाकारो हि निराकारज्ञानगम्यो न भवतीति
ज्ञानेनाकारवता गृह्यते; सोऽयमिदानीं ज्ञानाकारोऽपि ग्राह्यत्वात्
अन्येनाकारवता गृह्यते, सोऽप्यन्येनेति ॥

[I.42.2]

अथ वा अर्थो निराकारज्ञानग्राह्यतां नोपयातीति स्वग्राहके
ज्ञानात्मनि समर्पितात्मा भवतीति साकारं ज्ञानमेवेदं संपन्नमिति
पुनरर्थोऽन्यः कल्पनीयः, सोऽपि ग्राह्यत्वात् स्वग्राहकस्य साकारत्वसिद्धये तत्रैव लीयत इति साकारं ज्ञानमेवावशिष्यत इतिपुनरन्योऽर्थ इति इत्थमनवस्था । प्रतिकर्मव्यवस्था तु जनकत्वनिबन्धना भविष्यति, वस्तुस्वभावस्यापर्यनुयोज्यत्वात् ।
साकारपक्षेऽपि पर्यनुयोगसाम्यमित्यादि सर्वं उपरिष्टात् सविस्तरमभिधास्यते । साकारपक्षेऽपि च न प्रमाणात् व्यतिरिक्तं
फलमुपदर्शितमित्यसत्पक्ष एवायम् ॥प्राकट्यलिङ्गेन ज्ञानमनुमीयते

[I.42.3]

शावरास्तु ब्रुवते—य एते बोधप्रामाण्यवादिनो विज्ञानादभिन्नमेव फलमभिदधति, ते बाढं निरसनीया भवन्त्येव; वयं तु विज्ञानात्
भिन्नमेव फलं दृष्टताख्यम् अभ्युपगच्छामः । तेनैव तदनुमीयते

[I.43.0]



[I.43.1]

ज्ञानं हि नाम क्रियात्मकं, क्रिया च फलानुमेया; ज्ञातृव्यापारमन्तरेण फलानिष्पत्तेः ॥

[I.43.2]

संसर्गोऽपि कारकाणां क्रियागर्भ एव भवति । तदनभ्युपगमे
किमधिकृत्य कारकाणि संसृज्येरन् । न चासंसृष्टानि तानि फलवन्ति । क्रियावेशवशाच्च कारकं कारकं भवति । अपरथा हि तत् वस्तुस्वरूपमात्रमेव स्यात्, न कारकम् । ततश्च न फलार्थिभिरुपादीयेतेति
व्यवहारविलोपः । तस्मात् यथा हि कारकाणि तण्डुलसलिलानलस्थाल्यादीनि सिद्धस्वभावानि साध्यं धात्वर्थमेकं पाकलक्षणमुररीकृत्य
संसृज्यन्ते, संसृष्टानि च क्रियामुत्पादयन्ति, तथाऽऽत्मेन्द्रियमनोऽर्थसन्निकर्षे सति ज्ञानाख्यो व्यापार उपजायते । स च न
प्रत्यक्षः; अर्थस्यैव बहिर्देशसम्बद्धस्य ग्रहणात्, आकारद्वयप्रति-

[I.44.0]



[I.44.1]

भासाभावात्, अगृहीतस्यापि तस्य चक्षुरादिवदुपायत्वात्
परोक्षोऽपि चासौ विषयप्रकाशतालक्षणेन फलेन कल्प्यते ।
तदाह भाष्यकारः "न ह्यज्ञातेऽर्थे कश्चिद्बुद्धिमुपलभते, ज्ञाते
त्वनुमानादवगच्छति" इति । वार्तिककृताऽप्युक्तम्—"नान्यथा ह्यर्थसद्भावो दृष्टस्सन्नुपपद्यते ।ज्ञानं चेन्नेत्यतः पश्चात प्रमाणमुपकल्प्यते ॥ इति ॥"
तदेष फलानुमेयो ज्ञातृव्यापारो ज्ञानादिशब्दवाच्यः प्रमाणम् ।
इन्द्रियादीनां तु तदुत्पादकतया इन्द्रियव्यापारे ज्ञानमुपचरति,
न साक्षादिति ॥ज्ञानस्य नित्यपरोक्षत्वनिरासः

[I.44.2]

अत्र प्रतिविधीयते—अहो बत इमे केभ्यो बिभ्यतः श्रोत्रियाः
परं किमपि वैक्लव्यमुपागताः ! न खलु नित्यं परोक्षं ज्ञानं

[I.45.0]



[I.45.1]

भवितुमर्हति, ज्ञातोऽर्थ इति क्वचित्तद्द्विशिष्टार्थप्रत्यवमर्शदर्शनात्;
विशेषणाग्रहणे शुक्लः पट इतिवत् विशिष्टप्रतीतेरनुत्पादात् ॥

[I.45.2]

कश्चायमियान् संत्रासः ! विषयग्रहणकाले विज्ञानाग्रहणमात्रकेण बाह्यार्थनिह्नववादिनः शाक्याः शक्याः शमयितुम् ॥ज्ञानं न क्रियारूपम्

[I.45.3]

यत्तु क्रियास्वभावत्वात्तस्य परोक्षत्वं—तदयुक्तम्—न हि
क्रियास्वभावं ज्ञानम् अपि तु फलस्वभावमेव ॥क्रियारूपमपि ज्ञानं न नित्यपरोक्षम्

[I.45.4]

अपि च क्रियाऽपि प्रत्यक्षद्रव्यवर्तिनी प्रत्यक्षैव भाट्टानां
प्रत्यक्षश्चात्मा; तत् किमनेनापराद्धं, यदेतदीयक्रियाया अप्रत्यक्षत्वमुच्यते । न चोत्क्षेपणादिभेदभिन्नपरिस्पन्दात्मकव्यापारव्यतिरेकेण बाह्यकारकेष्वपि सूक्ष्मा नाम काचिदस्ति क्रिया । सा
हि यदि नित्या जातिवत्, अथानित्या रूपवत् वस्तुधर्म इष्येत ।

[I.46.0]



[I.46.1]

तत्र यदि नित्या, तर्हि सर्वदा वस्तुनः क्रियायोगात् सर्वदा
फलनिष्पत्तिप्रसङ्गः । अथ कारकनिर्वर्त्या क्रिया, साऽपीदानीं
कार्यत्वात् सव्यापारकारककार्या भवेदित्यनवस्था । निष्क्रियकारककार्यत्वे तु क्रियामिव फलमपि निष्क्रियाण्येव कारकाणि
कुर्युरिति किं क्रियया ?

[I.46.2]

ननु करोतीति कारकम् । क्रियाऽऽवेशमन्तरेण च कारकत्वानुपपत्तिः—सत्यं, करोतीति कारकं, तत्तु फलमेव करोति, न क्रियाम् ॥

[I.46.3]

ननु करोतीति यद्ब्रूषे सेयमुक्तैव क्रिया भवति । चैत्रः कटं
करोतीति चैत्रस्येव कटस्येव करोत्यर्थस्याप्रत्याख्येयत्वात्;
तत्कृतमेव चैत्रादीनां कारकत्वम्—उच्यते—नातीन्द्रियक्रियायोगनिबन्धनः कारकभावः, क्रियाया अतीन्द्रियत्वेन तद्योगकृतकारकत्वानधिगमे व्यवहारविप्रलोपप्रसङ्गात् । क्रियाऽऽवेशकृतं हि
तत्कारकत्वमनवगच्छन्तः कथं फलार्थिनस्तदुपाददीरन् ॥

[I.47.0]

मत्पक्षे कारकत्वं हि नास्ति किञ्चिदतीन्द्रियम् ।कारकत्वं स्वरूपस्य सहकार्यादिसन्निधिः ॥ ३९ ॥तावदेव विनिश्चित्य तदुपादीयतेऽर्थिभिः ।तदेवोपाददानैश्च फलमप्यधिगम्यते ॥ ४० ॥निर्व्यापारस्य सत्त्वस्य को गुणः सहकारिभिः ।सव्यापारस्य सत्त्वस्य को गुणः सहकारिभिः ॥ ४१ ॥अथ व्यापार एवैष सर्वैस्सम्भूय साध्यते ।किं फलेनापराद्धं वः तद्धि सम्भूय साध्यताम् ॥ ४२ ॥भौतिकक्रियैव करोत्यर्थः

[I.47.1]

यत्तु करोत्यर्थस्याप्रत्याख्येयत्वादित्युक्तं—तत्रोच्यते—परि
स्पन्द एव भौतिको व्यापारः करोत्यर्थः । न हि वयं परिस्पन्दात्मकं
परिदृश्यमानं व्यापारमपह्नुमहे, प्रतिकारकं विचित्रस्य ज्वलनादेर्व्यापारस्य प्रत्यक्षमुपलम्भात् । अतीन्द्रियस्तु व्यापारो नास्तीति
ब्रूमहे ॥भौतिकक्रियातिरिक्तक्रियासद्भावतदभावौ

[I.47.2]

ननु पाको नाम धात्वर्थः परिदृश्यमानज्वलनादिव्यापारव्यतिरिक्त एषितव्य एव, तमन्तरेण फलनिष्पत्तेरभावात् ।

[I.48.0]



[I.48.1]

असति च तस्मिन् किमधिकृत्य कारकाणि संसृज्येरन्नित्युक्तम्—
तदयुक्तम्—यं तमेकं धात्वर्थं साध्यं बुध्यसे, स किं समुदितसकलकारकसम्पाद्यः ? एकैककारकनिर्वर्त्यो वा ?तत्राद्यपक्ष एकैकं भवेत्कारकमक्रियम् ।एकैकनिष्क्रियत्वे च साकल्येऽपि कुतः क्रिया ॥ ४३ ॥

[I.48.2]

उत्तरस्मिन् पक्षे प्रत्येकमपि पाकक्रियायोगात् कारकान्तरनिरपेक्षादेकस्मात् कारकात् फलनिष्पत्तिप्रसङ्गः । न च तथाविधधात्वर्थपुरस्सरः कारकाणां संसर्गः ॥क्रियानिमित्तसंसर्गवादिनो हि द्वयी गतिः ।सत्यां क्रियायां सम्बन्धः ? सम्बन्धे सति वा क्रिया ॥ ४४ ॥मेलनात् पूर्वसिद्धायां क्रियायां मेलनेन किम् ?तथा च जन्येत फलं विभक्तैरपि कारकैः ॥ ४५ ॥

[I.49.0]

मेलनात्तु क्रियासिद्धौ पुनरेकैकमक्रियम् ।तथा सति न काष्ठानि ज्वलेयुः पिठराद्विना ॥ ४६ ॥

[I.49.1]

ननु पिठराद्विना काष्ठानि ज्वलन्ति, न तु पचन्ति—मैवम्
—सत्यपि पिठरे ज्वलन्त्येव काष्ठानि, नान्यत् कुर्वन्ति दृश्यन्ते ।
तस्मात् क्रियान्तराभावात् फलमेवोररीकृत्य कारकाणि संसृज्यन्ते ॥फलमन्यत्, क्रिया चान्या

[I.49.2]

ननु फलमपि सिद्धं चेत् कः सर्वेषां सिद्धस्वभावानां

[I.50.0]



[I.50.1]

सम्बन्धः ? फलं सिद्धं, कारकाणि सिद्धानीति सम्बन्धाभावः ।
साध्यं चेत् फलं, सैव क्रिया परिस्पन्दव्यतिरिक्तेति—मैवं वोचः—
फलस्य क्रियात्वानुपपत्तेः । ओदनं हि फलं, न क्रिया; क्रियानाम्नि
तु क्रियमाणे न विवदामहे ॥पचतीत्यादौ पाकशब्दार्थः

[I.50.2]

ननु पाक इदानीं कः ? न च पचेर्वाच्यशून्यतैव युक्ता—
उच्यते—समुदितदेवदत्तादिसकलकारकनिकरपरिस्पन्द एव
विशिष्टफलावच्छिन्नः पाक इत्युच्यते; स एव हि पचेरर्थः । ता
एव काष्ठपिठरादिक्रिया ज्वलनभरणादिस्वभावाः पृथक्तया
व्यवस्थितः तथात्वेनैवावभासन्ते; समुदितास्तु सत्यः फलान्तरावच्छेदात् रूपान्तरेण पाकादिना परिस्फुरन्ति, व्यपदिश्यन्ते
च । तथा च देवदत्तः पचतीतिवत् काष्ठानि पचन्ति, स्थाली

[I.51.0]



[I.51.1]

पचतीति व्यपदेशो दृश्यते । देवदत्तस्यापि । दर्वीविघट्टनादिरेव
परिदृश्यमानस्तत्र व्यापारः, न ततोऽन्यः सूक्ष्मः ॥आत्मनो न क्रिया

[I.51.2]

ननु देवदत्तादेर्भौतिको व्यापारः आत्मव्यापारपूर्वको भवितुमर्हति—नैतदेवम्—न ह्यात्मनो व्यापारः कश्चिदस्ति । इच्छाद्वेषपूर्वकप्रयत्नवशादेव स भौतिकव्यापारकरणतां प्रतिपद्यते ॥तस्मात् कारकचक्रेण चलता जन्यते फलम् ।न पुनश्चलनादन्यो व्यापार उपलभ्यते ॥ ४७ ॥चलन्तो देवदत्ताद्याः तदनन्तरमोदनः ।एतावर्द्दुश्यते त्वत्र न त्वन्या काचन क्रिया ॥ ४८ ॥

[I.52.0]

भावनाऽपि न पुरुषव्यापारः

[I.52.1]

एतेन भावनाख्यः करोत्यर्थः पुरुषव्यापारो वाक्यार्थ इति
योऽभ्युपगतः—सोऽपि प्रत्युक्तो वेदितव्यः । न हि पुरुषव्यापारः
कश्चिदुपलभ्यते । विशिष्टगुणसमवाय एवास्य कर्तृत्वम् । न च
ज्ञानादयो गुणा एव व्यापारसंज्ञावाच्याः, सिद्धस्वभावत्वात् ॥ज्ञानं न क्रियारूपम्

[I.52.2]

ननु क्रियावचनो धातुरिति जानातेरपि क्रियैव वाच्या स्यात् ।
सा च क्रिया ज्ञानात्मा पुरुषव्यापारः—नायं नियमः क्रियावचनो
धातुरिति । "गडि वदनैकदेशे" इत्यपि दर्शनात् ॥

[I.52.3]

अपि च "घटमहं जानामि" इत्यत्र भवतः किं प्रतिभासते ।घटमिति तावद्विषयः, अहमित्यात्मा; जानामीति तु चिन्त्यं—
क्रिमत्र प्रकाशत इति । न व्यापारः, परोक्षत्वात् । फलं यद्यत्रप्रकाशते—तदेव तर्हि धातुवाच्यमभ्युपगतं भवति । तस्मान्न
क्रियात्मकं ज्ञानम् ॥

[I.53.0]



[I.53.1]

यदि च क्रियात्मकं ज्ञानमभविष्यत्, न भाष्यकारः क्रियातः
पृथगेनं निरदेक्ष्यत; निर्दिशति च "बुद्धिकर्मणी अपि हि प्रत्यभिज्ञायेते, ते अपि नित्ये प्राप्नुतः" इति तस्मात् अन्यत् ज्ञानं, अन्या च
क्रियेति न क्रियास्वभावत्वान्नित्यं परोक्षं ज्ञानम् ॥नित्यपरोक्षस्य ज्ञानस्यानुमेयत्वमपि न संभवति

[I.53.2]

यदि च नित्यपरोक्षो ज्ञातृव्यापारः, स तर्हि प्रतिबन्धाग्रहणादनुमातुमपि न शक्यः । क्रियाविशिष्टवाह्यकारकसिद्धान्तस्य
निरस्तत्वात् ॥

[I.53.3]

आत्माद्यनुमाने का वार्ता ? इति चेत्—न—तत्र सामान्यतो
व्याप्तिग्रहणस्य संभवादिति वक्ष्यामः । इह तु बाह्यकारकेष्वपि न
तत्पूर्वकं फलं दृष्टमित्युक्तम् ॥

[I.53.4]

न चार्थापत्तिरपि ज्ञातृव्यापारकल्पनायैव प्रभवति; इन्द्रियार्थसन्निकर्षवशादेवार्थदृष्टताया घटमानत्वात् ॥प्राकट्यस्वरूपपरिशीलनम्

[I.53.5]

का चेयमर्थस्य दृष्टता नाम ? किं दर्शनकर्मता ? किं वा
प्रकाशस्वभावतेति ? तत्र दर्शनस्य परोक्षत्वात् कथं तत्कर्मता—
अर्थस्य दृष्टता गृह्येत । विशेषणाग्रहणे विशिष्टप्रतीतेरनुत्पादात् ।
अर्थप्रकाशतायास्तु सर्वान् प्रत्यविशेषात् सर्वे सर्वज्ञाः स्युः ॥

[I.54.0]



[I.54.1]

न स्युः, सम्बन्धितयोत्पादादिति चेत्—अकारणमेतत्—अर्थस्यैव हि प्रकाशत्वमतिशयः दीपादेरिव, न पुरुषनियमेन
व्यवतिष्ठते ॥न च द्वित्वादिना साम्यं तस्मिन् नियमदर्शनात् ।प्रकाशे तु न दीपादौ सम्बन्धनियमः क्वचित् ॥ ४९ ॥यदपेक्षाधिया जातंद्वित्वं तस्यैव तद्ग्रहः ।संवेदनमपि प्राज्ञैः कस्यातिशय उच्यते ॥ ५० ॥ज्ञातुश्चेदन्तराऽन्येन व्यापारेणास्य को गुणः ।ननु नैव क्रियाशून्यं कारकं फलसिद्धये ॥ ५१ ॥उक्तमत्र क्रिया ह्येषा यथादर्शनमिष्यताम् ।ज्ञानं संवेदनं चेति विद्मः पर्यायशब्दताम् ॥ ५२ ॥संवेदनं तु ज्ञानस्य फलत्वेन न मन्महे ।अर्थातिशयपक्षे च सर्वसर्वज्ञता पुनः ॥ ५३ ॥

[I.55.0]

भट्टपक्षात् विशेषश्च न कश्चित् कथितो भवेत् ।नोभयातिशयोऽप्येषः दोषद्वितयसम्भवात् ॥ ५४ ॥संवेदनं च तत् केन ग्राह्यं ज्ञानानुमापकम् ।अनवस्था भवेदस्य ज्ञाने संवेदनान्तरात् ॥ ५५ ॥स्वसंवेद्या च संवित्तिः उपरिष्टान्निषेत्स्यते ।स्मृतिप्रमोषवादे च रजतस्मरणात्मिका ॥ ५६ ॥कथं ते फलसंवित्तिः स्वप्रकाशा भविष्यति ।नाभाति स्मृतिरूपेण न चाप्यनुभवात्मना ॥ ५७ ॥न तृतीयः प्रकारोऽस्ति तत् कथं सा प्रकाशताम् ।न च क्वचिदनाकारा संवित्तिरनुभूयते ॥ ५८ ॥इयं संविदयं चार्थ इति नास्ति हि भेदधीः ।अर्थाकारानुरक्ता तु यदि संवित् प्रकाशते ॥ ५९ ॥

[I.56.0]

वाह्यार्थनिह्नवस्तर्हि त्वया सौगतवत् कृतः ।स्वप्रकाशमते युक्तं न फलं संविदात्मकम् ॥तस्मात् फलानुमेयस्य व्यापारस्य न मानता ॥ ६० ॥गृहीतग्रहणेऽपि प्रामाण्यं वर्तत एव

[I.56.1]

यदपि प्रमाणविशेषणमनधिगतार्थग्राहित्वमभिधीयते परैः—
तदपि न सांप्रतम्—प्रमाणस्य गृहीततदितरविषयप्रवृत्तस्य प्रामाण्ये
विशेषाभावात् ॥

[I.56.2]

ननु गृहीतविषये प्रवृत्तं प्रमाणं किं कुर्यात् ? अगृहीतेऽपि
किं कुर्यात् ? प्रमामिति चेत्; गृहीतेऽपि तामेव विधत्ताम् ।
कृतायां करणायोगादिति चेत्—न—प्रमान्तरकरणात् । प्रमान्तरकरणे किं फलमिति चेत्—प्रमान्तरकरणमेव फलम्; न च
फलस्य फलं मृग्यम् । न च प्रयोजनानुवर्ति प्रमाणं भवति ॥

[I.57.0]



[I.57.1]

कस्य चैष पर्यनुयोगः ? न प्रमाणस्य, अचेतनत्वात् ।
पुंसस्तु सन्निहिते विषये करणे च संभवन्ति ज्ञानानीति सोऽपि
किमनुयोज्यताम् ! किमक्षिणी निमील्य नास्से, कस्मात् दृष्टं
विषयं पश्यसीति ? प्रमाणस्य तु न किञ्चिद्बाधं पश्यामः, येन
तदप्रमाणमिति व्यवस्थापयामः । न च सर्वात्मना वैफल्यं, हेये
अहिकण्टकवृकमकरविषधरादौ विषये पुनःपुनरुपलभ्यमाने मनस्सन्तापात् सत्वरं तदपहानाय प्रवृत्तिः; उपादेयेऽपि चन्दनघनसारहारमहिलादौ परिदृश्यमाने प्रीत्यतिशयः स्वसंवेद्य एव भवति ॥धारावाहिविज्ञानानि समानविषयाण्येव

[I.57.2]

यच्चेदमुच्यते—यत्रापि स्यात् परिच्छेदः प्रमाणैरुत्तरैः पुनः ।नूनं तत्रापि पूर्वेण सोऽर्थो नावधृतस्तथा ॥(श्लो. वा. 1-1-2. श्लो. 74)
इति तदपि न हृदयङ्गमम् । यतः—

[I.58.0]

नैवाधिकपरिच्छेदः प्रमाणैरुत्तरैर्ध्रुवम् ।धारावाहिकबोधेषु कोऽधिकोऽर्थः प्रकाशते ॥ ६१ ॥

[I.58.1]

न हि स्वहस्ते शतकृत्वोऽपि परिदृश्यमाने केचन विशेषाः
परिस्फुरन्ति ॥

[I.58.2]

ननु गृहीतेऽपि विषये प्रवर्तमानं प्रमाणं कदा विरमेत् ?न हितस्य विरतौकञ्चिदवधिमधिगच्छामः । प्रमोत्पादस्त्ववधिरनेन लङ्घित एव—उच्यते—विषयान्तरसम्पर्काद्वाश्रमाद्वा उपायसङ्क्षयाद्वा विरामो भविष्यति ॥

[I.58.3]

अनवस्थापि चेयं न मूलघातिनी । न ह्युत्तरोत्तरविज्ञानोपजननं विना प्रथमज्ञानोत्पादो विहन्यते ॥मूलक्षतिकरीमाहुरनवस्थां हि दूषणम् ।मूलसिद्धौ त्वरुच्याऽपि नानवस्था निवार्यते ॥ ६२ ॥यदि चानुपलब्धार्थग्राहि मानमुपेयते ।तदयं प्रत्यभिज्ञायाः स्पष्ट एव जलाञ्जलिः ॥ ६३ ॥

[I.59.0]

यश्चेदानीन्तनास्तित्वप्रमेयाधिक्यलिप्सया ।तस्याः प्रमाणतामाह सोऽपि वञ्चयतीव नः ॥ ६४ ॥आविनाशकसद्भावात् अस्तित्वं पूर्वया धिया ।स्पष्टमेव, तथा चाह चिरस्थायीति गृह्यते ॥ ६५ ॥तस्मादनुपलब्धार्थग्राहित्वे त्यज्यतां ग्रहः ।स्मृतेः प्रामाण्यवारणम्नन्वेतस्मिन् परित्यक्ते प्रामाण्यं स्यात् स्मृतेरपि ॥ ६६ ॥न स्मृतेरप्रमाणत्वं गृहीतग्राहिताकृतम् ।अपि त्वनर्थजन्यत्वं तदप्रामाण्यकारणम् ॥ ६७ ॥स्मृतेरनर्थजत्वोपपादनम्

[I.59.1]

ननु कथमनर्थजा स्मृतिः ? तदारूढस्य वस्तुनः तदानीमसत्त्वात् । कथं तर्हि भूतवृष्ट्यनुमानं नानर्थजम्; तत्र धर्मिणोऽनुमेयत्वात्, तस्य च ज्ञानजनकस्य तत्र भावात् । नद्याख्य एव
धर्मी वृष्टिमदुपरितनदेशसंसर्गलक्षणेन धर्मेण तद्वाननुमीयते,
विशिष्टसलिलपूरयोगित्वात् । स चानुमानग्राह्यो धर्मी विद्यत
एवेति नानर्थजमनुमानम् ॥

[I.60.0]

प्रातिभं ज्ञानं अर्थजन्यमेव

[I.60.1]

कथं तर्हि प्रातिभं अनागतार्थग्राहि "श्वो मे भ्राताऽऽगन्ता"
इति प्रत्यक्षमर्थजमिष्यते भवद्भिः ? तत्र देशान्तरे वर्तमानस्य भ्रातुः
श्वोभाव्यागमनविशेषितस्यैव तथैव ग्रहणम्; तेन च रूपेण
गृह्यमाणस्य सतस्तस्य ज्ञानजनकत्वमिति अर्थजमेव प्रातिभम् ।
स्मरणं तु निर्दग्धपित्रादिविषयमनपेक्षितार्थमेव जायमानं दृष्टमिति
अन्यत्र देशान्तरस्थितार्थस्मरणे तदर्थसत्त्वमकारणमेव ॥तस्मादनर्थजत्वेन स्मृतिप्रामाण्यवारणात् ।अगृहीतार्थगन्तृत्वं न प्रमाणविशेषणम् ॥ ६८ ॥

[I.61.0]

अनधिगतार्थगन्तृत्वं प्रामाण्यस्वरूपं न जैमिनिसम्मतम्शब्दस्यानुपलब्धेऽर्थे प्रामाण्यं चाह जैमिनिः ।सर्वप्रमाणविषयं भवद्भिर्वर्ण्यते कथम् ॥ ६९ ॥धर्मकीर्त्युक्तप्रमाणसामान्यलक्षणपरिष्करणम्

[I.61.1]

अपरे पुनः—अविसंवादकत्वं प्रमाणसामान्यलक्षणमाचक्षते ।
तदुक्तम्—"प्रमाणमविसंवादि ज्ञानम्" इति ॥

[I.61.2]

अविसंवादकत्वं च प्रापकत्वमुच्यते । ज्ञानस्य प्रापकत्वं—
सुखदुःखसाधनसमर्थपदार्थप्राप्तिपरिहारहेतुभूतायाः प्रवृत्तेर्निमित्तप्रदर्शकत्वमेव; ज्ञानप्रदर्शिते हि विषये प्रवृत्तौ सत्यां प्राप्ति-

[I.62.0]



[I.62.1]

र्भवतीतिप्राप्तिं प्रति प्रमाणस्य प्रदर्शकत्वमेव व्यापारः । प्रदर्शयता
हि तेन सोऽर्थः प्रापितो भवति, यथा हन्तव्यं प्रति राज्ञामाज्ञादानमेव हन्तृत्वम् । तदुक्तं "प्रापणशक्तिः प्रामाण्यम्"
इति । लोकेऽपि च प्रदर्शितं वस्तु प्रापयतः प्रमाणत्वव्यवहारः ॥

[I.62.2]

तच्च प्रापकत्वं प्रत्यक्षानुमानयोरुभयोरप्यस्तीति प्रमाणसामान्यलक्षणम् ॥

[I.62.3]

तत्र प्रत्यक्षस्य वस्तुस्वलक्षणविषयत्वात् तस्य च क्षणिकत्वेन
प्राप्त्यसम्भवेऽपि तत्सन्तानप्राप्तेः सन्तानाध्यवसायजननमेव प्रापकत्वम् । अनुमानस्य त्वारोपितार्थविषयत्वेऽपि मूलभूतवस्तुक्षणपारम्पर्यप्रभवत्वात् मणिप्रभामणिबुद्धिवत् तत्प्राप्त्या प्रापकत्वम् ।

[I.63.0]



[I.63.1]

तदिदमध्यवसितप्रापकत्वं प्रामाण्यं अध्यवसितस्यावस्तुत्वेऽपि
तन्मूलवस्तुप्राप्त्या निर्वहति, यथाऽध्यवसितप्रापकं च प्रमाणमिति
मतम् । अतश्च पीतशङ्खादिग्राहिणां शङ्खादिमात्रप्राप्तौ सत्यामपि
न प्रामाण्यम्, यथाऽध्यवसितस्याप्राप्तेः । अवगतो हि पीतश्शङ्खः,
प्राप्यते च श्वेत इति । तस्माद्यथाऽवगतार्थप्रापकत्वं—अविसंवादकत्वं प्रामाण्यमिति ॥धर्मकीर्त्युक्तप्रमाणसामान्यलक्षणदूषणम्

[I.63.2]

तदेतदनुपपन्नम्—इदमेव तावद्भवान् व्याचष्टाम् ! किं
प्रदर्शितप्रापकं प्रमाणम् ? उताध्यवसितप्रापकम् ?

[I.63.3]

तत्रानुमाने प्रदर्शनमेव नास्ति, का कथा तत्प्रापणस्य !
प्रत्यक्षे तु बाढं प्रदर्शनमस्ति, न तु प्रदर्शितं प्राप्यते; क्षणिकत्वेनातिक्रान्तत्वात् ॥

[I.63.4]

अध्यवसितप्रापकत्वमपि दुर्घटम् । अध्यवसायस्य
भवन्मते वस्तुविषयत्वाभावात्; अवस्तुनश्च प्राप्तुमशक्यत्वात् ।
तदुक्तं भवद्भिः—"यथाऽध्यवसायमतत्त्वत्वात्, यथातत्त्वं चानध्यवसायात्" इति ॥

[I.63.5]

मूलभूतवस्तुप्राप्तिस्तु काकतालीयम् । न तु तदन्यतरेणापि
प्रमाणेनापि स्पृष्टम्, यद्गत्वा प्राप्यते ॥

[I.64.0]



[I.64.1]

सन्तानप्राप्त्या तत्प्राप्तिरित्यपि न युक्तम्—सन्तानस्य भेदाभेदविकल्पाभ्यामनुपपन्नत्वात् । एतच्च सविस्तरं क्षणभङ्गभङ्गे निरूपयिष्यते ॥प्रमाणस्य सांवृतसत्यत्वनिरासः

[I.64.2]

ननु काल्पनिकेऽपि सन्ताने सति संवृत्त्या प्रमाणलक्षणमिदंनिर्वक्ष्यते; यथोक्तं—"सांव्यवहारिकस्यैतत्प्रमाणस्य लक्षणम्,

[I.65.0]



[I.65.1]

वस्तुतस्त्वनाद्यविद्यावासनाऽऽरोपितग्राह्यग्राहकादिभेदप्रपञ्चं ज्ञानमात्रमेवेदमिति किं प्राप्यते ? को वा प्रापयति"—इति ॥

[I.65.2]

सोऽयं पलायनप्रकार इव प्रस्तूयते—केयं संवृतिर्नाम ?
साऽपि सती, असती वेति विकल्प्यमाना नैव व्यवहारहेतुर्भवति ॥

[I.65.3]

अविद्यावासनाकृतश्च न भेदव्यवहारः, किन्तु पारमार्थिक
एवेति साधयिष्यते ॥

[I.65.4]

सांवृतसन्तानकल्पनामां वा जात्यवयविप्रभृतयोऽपि सांवृताःकिमिति नेष्यन्ते ? वृत्तिविकल्पादिबाधकोपहतत्वादिति चेत्,
सन्तानेऽपि समानः पन्था इति कदाशालम्बनमेतत् । तस्मादसम्भवि दर्शितप्रापकत्वमित्यलक्षणमेतत् ॥अव्याप्तं च धर्मकीर्त्युक्तं प्रमाणलक्षणम्

[I.65.5]

अव्यापकं चेदं लक्षणम् । उपेक्षणीयविषयबोधस्याव्यभिचारादिविशेषणयोगेन लब्धप्रमाणभावस्याप्यनेनासङ्ग्रहात् ॥

[I.66.0]



[I.66.1]

ननु कोऽयमुपेक्षणीयो नाम विषयः ? स ह्युपेक्षणीयत्वादेव
नोपादीयते चेत्, स तर्हि हेय एव, अनुपादेयत्वादिति—नैतद्युक्तम्
—उपेक्षणीयविषयस्य स्वसंवेद्यत्वेनाप्रत्याख्येयत्वात् ॥हेयोपादेययोरस्ति दुःखप्रीतिनिमित्तता ।यत्नेन हानोपादाने भवतस्तत्र देहिनाम् ॥यत्नसाध्यद्वयाभावात् उभयस्याप्यसाधनात् ।ताभ्यां विसदृशं वस्तु स्वसंविदितमस्ति नः ॥उपादेये च विषये दृष्टे रागः प्रवर्तते ।इतरत्र तु विद्वेषः, तत्रोभावपि दुर्लभौ ॥अनुपादेयत्वमात्रान्न हेयत्वम्

[I.66.2]

यत्तु अनुपादेयत्वात् हेय एवेति—तदप्रयोजकम् । न
ह्येवं भवति; यदेतन्नपुंसकं, स पुमान्, अस्त्रीत्वात्; स्त्री वा
नपुंसकं, अपुंस्त्वादिति । स्त्रीपुंभ्यामन्यदेव नपुंसकं, तथोपलम्भात् ।एवमुपेक्षणीयोऽपि विषयो हेयोपादेयाभ्यामर्थान्तरं, तथोपलम्भादिति ॥

[I.67.0]

यदेतत् तृणपर्णादि चकास्ति पथि गच्छतः ।न धीश्छत्रादिवत् तत्र न च काकोदरादिवत् ॥

[I.67.1]

तस्मादुपेक्षणीयज्ञानस्य तमप्रापयतोऽपि प्रामाण्यदर्शनात् न प्रापकत्वं
तल्लक्षणम् ॥अर्थप्रदर्शकत्वमात्रपर्यवसितं अर्थप्रापकत्वं तु ज्ञानस्य व्यभिचरितम्ननु यावान् प्रमाणस्य व्यापारः प्रापणं प्रति ।तावान् उपेक्षणीयेऽपि विषये तेन साधितः ॥

[I.67.2]

उक्तं हि—राज्ञामादेष्टृत्वमेव हन्तृत्वं, प्रदर्शकत्वमेव ज्ञानस्य
प्रापकत्वमिति—मैवम्—एवं प्रदर्शकत्वं स्यात् केवलं तस्य लक्षणम् ।तच्च प्रचलदर्कांशुजलज्ञानेऽपि दृश्यते ॥

[I.68.0]

अन्ततः स्वलक्षणज्ञानस्यापि प्रामाण्यं दुरुपपादम्

[I.68.1]

ननु तत्र विपरीताध्यवसायजननादप्रामाण्यम् । दर्शनं हि
मरीचिस्वलक्षणविषयमेव सलिलाध्यवसायं तु जनयदप्रमाणीभवति । तथा ह्येकमेव दर्शनं अनुकूलेतरविकल्पोपजननतदनुत्पादभेदात् त्रिधा कथ्यते प्रमाणं, अप्रमाणं, प्रमाणं च न भवतीति ।
नीलज्ञानं हि नीलं प्रति प्रमाणम्; नीलमिदभित्यनुकूलविकल्पोपजननात् । नीलाव्यतिरेकि क्षणिकत्वमपि तेन गृहीतमेव । तत्र
तु प्रमाणं न भवति, अनुकूलेतरविकल्पानुत्पादात् । स्थैर्ये तु
तदप्रमाणं, विपरीताध्यवसायकलुषितत्वादिति ॥

[I.68.2]

यद्येवमस्मिन् प्रक्रमे सुतरामिदं प्रमाणलक्षणं दुस्स्थम्—
सन्तानाध्यवसायः प्रापणं प्रति प्रमाणस्य व्यापार इति च वर्णितवानसि । अतश्च यथा मरीचिस्वलक्षणदर्शनमुदकाध्यवसायजननादप्रमाणम्, एवं स्वलक्षणदर्शनमपि तद्विपरीतसन्तानाध्यवसायजननादप्रमाणीभवेदिति । सन्ताने च काल्पनिके व्यवसिते
दृश्याभिमुखः किमिति प्रवर्तते ?

[I.69.0]

दृश्यविकल्प्यावर्थावेकीकृत्य प्रवर्तते यदि वा ।अविवेकात् प्राप्तिः स्यात्, प्रमाणमपि दूरतस्तस्याः ॥

[I.69.1]

तस्मान्न प्रापकं प्रमाणम् ॥बौद्धाभिमतप्रमाणलक्षणदूषणोपसंहारःअपि च प्राप्त्यप्राप्ती पुरुषेच्छामात्रहेतुके भवतः ।अर्थप्रतीतिरेव प्रमाणकार्याऽवधार्यते तस्मात् ॥मानस्य लक्षणमतः कथयद्भिस्तद्विशेषणं वाच्यम् ।न पुनः प्रापणशक्तिः प्रामाण्यं कथयितुं युक्तम् ॥साङ्ख्याभिमतप्रमाणलक्षणम्

[I.69.2]

साङ्ख्यास्तु—बुद्धिवृत्तिः प्रमाणं इति प्रतिपन्नाः । विषयाकारपरिणतेन्द्रियादिवृत्त्यनुपातिनी बुद्धिवृत्तिरेव पुरुषमुपरञ्जयन्ती
प्रमाणम् । तदुपरक्तो हि पुरुषः प्रतिनियतविषयद्रष्टा संपद्यते ॥

[I.70.0]

तन्निरासः

[I.70.1]

तदेतदहृदयङ्गमम्—यो हि जानाति, बुध्यते, अध्यवस्यति,
न तस्य तत्फलमर्थदर्शनं, अचेतनत्वान्महतः । यस्य चार्थदर्शनं न स
जानाति, न बुध्यते, नाध्यवस्यति, इति भिन्नाधिकरणत्वं प्रमाणफलयोः । ज्ञानादिधर्मयोगः प्रमाणं पुंसि न विद्यते, तत्फलमर्थदर्शनं
बुद्धौ नास्तीति ॥अथ स्वच्छतया पुंसो बुद्धिवृत्त्यनुपातिनः ।बुद्धेर्वा चेतनाकारसंस्पर्श इव लक्ष्यते ॥एवं सति स्ववाचैव मिथ्यात्वं कथितं भवेत् ।चिद्धर्मो हि मृषा बुद्धौ, बुद्धिधर्मश्चितौ मृषा ॥साकारज्ञानवादाच्च नातीवैष विशिष्यते ।त्वत्पक्ष इत्यतोऽमुष्य तन्निषेधान्निषेधनम् ॥निरसिष्यते च सकलः कपिलमुनिप्रक्रियाप्रपञ्चोऽयम् ।तस्मान्न तन्मतेऽपि प्रमाणमवकल्पते किञ्चित् ॥

[I.71.0]

प्रमाणसामान्यलक्षणपरीक्षोपसंहारःतीर्थान्तराभिहितरूपमतः प्रमाणंनैवापवादरहितं प्रतितर्कयामः ।तेनामलप्रमितिसाधनमिन्द्रियादि-साकल्यमेव निरवद्यमुशन्ति मानम् ॥

[I.71.1]

इति प्रमाणसामान्यलक्षणपरीक्षाप्रमाणविभागः

[I.71.2]

तच्चतुर्विधं प्रमाणम् । तदाह सूत्रकारः—"प्रत्यक्षानुमानोपमानशब्दाः प्रमाणानि ॥" (न्या-सू)

[I.71.3]

इह हि भेदवतः प्रथमसूत्रोद्दिष्टस्य त्रयं वक्तव्यं—सामान्यलक्षणं, विभागः, विशेषलक्षणं च । तत्र विशेषलक्षणप्रतिपादकानि
चत्वारि सूत्राणि भविष्यन्ति—"इन्द्रियार्थसन्निकर्षोत्पन्नम्..." इत्यादीनि । इह तु विभागसामान्यलक्षणे प्रतिपाद्येते ॥एकेनानेन सूत्रेण द्वयं चाह महामुनिः ।प्रमाणेषु चतुस्सङ्ख्यं तथा सामान्यलक्षणम् ॥प्रमाणेयत्तानिर्णयः

[I.71.4]

प्रत्यक्षानुमानोपमानशब्दसन्निधाने प्रमाणश्रुतिरुच्चरन्ती चत्वार्येव प्रमाणानीति दर्शयति ।

[I.72.0]



[I.72.1]

ननु न "चत्वारि प्रमाणानि" इति सङ्ख्यावचनः शब्दः श्रूयते;
नापि प्रत्यक्षादीन्येवेत्यवधारणश्रुतिरस्ति । तत्कुत इयत्तानियमावगमः ?

[I.72.2]

शब्दशक्तिस्वभावादिति ब्रूमः । गर्गान् भोजय, यज्ञदत्तदेवदत्तावानय इति विना सङ्ख्याशब्दमेकवारं च भवत्येव द्वित्वादिनियमावगमः । एवमिहापि "प्रत्यक्षानुमानोपमानशब्दाः प्रमाणानि"
इत्युक्ते सामर्थ्यात् न्यूनाधिकसङ्ख्याव्यवच्छेदोऽवधार्यते—इत्येवं
तावत् विभागावगमः ॥

[I.72.3]

सामान्यलक्षणन्तु प्रमाणपदादेव समाख्यानिर्वचनसामर्थ्यसहितादवगम्यते ॥

[I.72.4]

प्रमीयते येन तत् प्रमाणमिति करणार्थाभिधायिनः प्रमाणशब्दात्
प्रमाकरणं प्रमाणमित्यवगम्यते । तच्च प्रागेव दर्शितम् ॥

[I.72.5]

"प्रसिद्धसाधर्म्यात् साध्यसाधनमुपमानम्" इति च मध्ये
साध्यसाधनग्रहणमुपाददानः सूत्रकारः सर्वप्रमाणसाधारणं रूपमिदं
परिभाषते—यत्साध्यसाधनस्य प्रमाकरणस्य प्रमाणत्वमिति ॥

[I.73.0]



[I.73.1]

अशुद्धप्रमितिविधायिनस्तु प्रामाण्यं प्रसज्यत इति स्मृतिसंशयविपर्ययजनकव्यवच्छेदाय प्रत्यक्षसूत्रात् अर्थोत्पन्नमिति अव्यभिचारीति व्यवसायात्मकमिति च पदत्रयमाकृष्यते, तद्धि प्रमाणचतुष्टयसाधारणम् । अर्थोत्पन्नपदेन फलविशेषणेन स्मृतिजनकम्,
अव्यभिचारिपदेन विपर्ययाधायि, व्यवसायात्मकपदेन संशयजनकं
प्रमाणं व्युदस्यते ॥

[I.73.2]

अतश्चैवमुक्तं भवति—अर्थविषयमसन्दिग्धं अव्यभिचारि च
ज्ञानं येन जन्यते तत् प्रमाणं—इत्येवमेकस्मादेव सूत्रात् सामान्यलक्षणं विभागश्चावगम्यते ॥एकस्यैव सूत्रस्य विभाग—सामान्यलक्षणपरत्वं युज्यत एव

[I.73.3]

ननु ! एकस्य सूत्रस्य विभागसामान्यलक्षणपरत्वेन वाक्यमेदः ।
अर्थैकत्वाच्चैकं वाक्यं युक्तम् ?

[I.73.4]

उच्यते—श्रुत्यर्थद्वारकानेकवस्तुसूचनशालिषु ।सूत्रेष्वनेकार्थविधेः वाक्यभेदो न दूषणम् ॥प्रमाणान्तरसंस्पर्शशून्ये शब्दैकगोचरे ।

[I.74.0]

प्रमेये वाक्यभेदादिदूषणं किल दूषणम् ।अर्थद्वयविधानं हि तत्रैकस्य न युज्यते ॥सूत्रे वाक्यभेददोषाभावोपपादनम्

[I.74.1]

"राजा स्वाराज्यकामो वाजपेयेन यजेत" इति गुणविधिपक्षे—
स्वाराज्यं प्रति यागो विधातव्यः, यागं प्रति च वाजपेयगुणो
विधातव्यः—इत्येकस्य वाक्यस्य परस्परविरुद्धविध्यनुवादादिरूपापत्तेः अर्थद्वयविधानमतिदुर्घटम् ॥

[I.74.2]

इह पुनः प्रमाणान्तरपरिनिश्चितार्थसूचनचातुर्यमहार्घेषु सूत्रेषु
नानार्थविधानं भूषणं भवति, न दूषणम् । अनेकार्थसूचनादेव
सूत्रमुच्यते । एतदेव सूत्रकाराणां परं कौशलं, यत् एकेनैव वाक्येन
स्वल्पैरेवाक्षरैः अनेकवस्तुसमर्पणम् । अध्याहारेण वा तन्त्रेण वा
आवृत्त्या वा तमर्थं प्रत्याययिष्यति सूत्रमिदमिति न दोषः ॥विभागसामान्यलक्षणयोः कथने न पौर्वापर्यनियमः

[I.74.3]

विभागसामान्यलक्षणयोर्विधाने पौर्वापर्यनियमो विशेषलक्षणवन्नास्तीति तन्त्रेण युगपदुभयाभिधानमपि न विरुद्ध्यते ।
विशेषलक्षणं अनुक्ते सामान्यलक्षणे वक्तुमयुक्तमिति तत्रैष नियमः ।
सामान्यलक्षणविभागयोस्तु यथारुचि प्रतिपादनम्—आदौ विभागः,
ततः सामान्यलक्षणम्; आदौ वा सामान्यलक्षणं, ततो विभागः ।

[I.75.0]



[I.75.1]

सिद्धान्तच्छलवदुभयं वा युगपदेव प्रतिपाद्यते—इति तन्त्रेण
आवृत्त्या वा तदुपपादने न कश्चिद्दोष इति ॥प्रमाणसङ्ख्याविषयविप्रतिपत्तिःआस्तां तावदिदं सूत्रे तन्त्रावृत्त्यादिचिन्तनम् ।चतुस्सङ्ख्या प्रमाणेषु ननु न क्षम्यते परैः ॥

[I.75.2]

न्यूनाधिकसङ्ख्याप्रतिषेधेन हि चत्वारि प्रमाणानि प्रतिष्ठाप्येरन्; स च दुरुपपादः । तथा हि—प्रत्यक्षमेवैकं प्रमाणमिति
चार्वाकाः । प्रत्यक्षानुमाने द्वे एवेति बौद्धाः । प्रत्यक्षमनुमानमाप्तवचनं चेति त्रीणि प्रमाणानीति साङ्ख्याः । आधिक्यमपि प्रमाणानां
मीमांसकप्रभृतयः प्रतिपन्नवन्तः । तत्कथं चत्वार्येव प्रमाणानीति
विभागनियमः ?समाधानम्

[I.75.3]

उच्यते—अनुमानप्रामाण्यं वर्णयन्तः बार्हस्पत्यं तावत् उपरिष्टात्
प्रतिक्षेप्स्यामः । शब्दस्य चानुमानवैलक्षण्यं तल्लक्षणावसर एव
वक्ष्यत इति शाक्यपथोऽपि न युक्तः ॥

[I.76.0]

अत्र बौद्धानामाक्षेपः, प्रमाणद्वैविध्यनिदानम्

[I.76.1]

नन्वेतत् भिक्षवो न क्षमन्ते—ते हि प्रमेयद्वैविध्यात् प्रमाणं द्विविधं जगुः ।नान्यः प्रमाणभेदस्य हेतुर्विषयभेदतः ॥

[I.76.2]

विषयश्च प्रत्यक्षपरोक्षभेदेन स्वलक्षणसामान्यभेदेन वा
द्विविध एव । परस्परपरिहारव्यवस्थितात्मसु पदार्थेषु तृतीयराश्यनुप्रवेशाभावात् ॥

[I.76.3]

तृतीयविषयासत्त्वपरिच्छेद एव कुतस्य इति चेत्—प्रत्यक्षमहिम्न एवेति ब्रूमः । नीले प्रवर्तमानं प्रत्यक्षं नीलं नीलतया
परिच्छिनत्तीति तावदविवाद एव । तदेव प्रत्यक्षमनीलमपि
व्यवच्छिनत्ति, नीलसंविदि तस्याप्रतिभासात् । नीलज्ञानप्रतिभास्यं
हि नीलं—इति तदितरदनीलमेव भवति ॥

[I.76.4]

तृतीयमपि राशिं अत एव तदपाकरोति । सोऽपि हि राशिः
नीलसंविदि भाति ? न वा ?

[I.77.0]

भाति चेन्नीलमेव स्यात् न प्रकारान्तरं तु तत् ।नो चेत् तथाऽप्यनीलं स्यात् न प्रकारान्तरं हि तत् ॥

[I.77.1]

इदमेव हि नीलानीलयोर्लक्षणम्—यत् नीलज्ञानावभास्यत्वानवभास्यत्वे नाम ॥

[I.77.2]

एवं च प्रत्यक्षं स्वविषये प्रवृत्तं तं प्रत्यक्षतया व्यवस्थापयति,
तत्राप्रतिभासमानं परोक्षतया, तृतीयमपि प्रकारं पूर्ववदेव प्रतिक्षिपतीति ॥

[I.77.3]

एवं स्वलक्षणसामान्यव्यतिरिक्तविषयनिषेधेऽप्येष एव मार्गोऽनुगन्तव्यः । एवं हि प्रत्यक्षेण स्वविषयः परिनिश्चितो भवति ।
तदुक्तं—"तत् परिच्छिनत्ति, अन्यत् व्यवच्छिनत्ति, तृतीयप्रकाराभावं च सूचयतीत्येकप्रमाणव्यापारः" इति ॥अन्यथा विषयस्यैव स्वरूपापरिनिश्चयात् ।क्वोपादानपरित्यागौ कुर्युरर्थक्रियार्थिनः ॥

[I.77.4]

तदुक्तम्—"अनलार्थ्यनलं पश्यन्नपि न तिष्ठेन्न प्रतिष्ठेत" इति ॥

[I.78.0]

निर्विकल्पस्य त्रिमुखत्वाभावेऽपि न दोषः

[I.78.1]

यद्यपि निर्विकल्पकं प्रत्यक्षं पुरोऽवस्थितवस्तुस्वलक्षणप्रदर्शनमात्रनिष्ठितव्यापारं अविचारकमेव—तथापि तत्पृष्ठभाविनां
विकल्पानामेव च दर्शनविषये कृतपरिच्छेद-तदितरविषयव्यवच्छेदतृतीयप्रकाराभावव्यवस्थापनपर्यन्तव्यापारपाटवमवगन्तव्यम्, इतरथा व्यवहाराभावात् ॥उक्तार्थेऽनुमानोपन्यासः

[I.78.2]

एवं च परस्परपरिहारव्यवस्थितस्वरूपपदार्थव्यवच्छेदिप्रत्यक्षप्रभावावगतविरोधित्वात् प्रत्यक्षेतरविषययोः तृतीयविषयासत्त्वपरिनिश्चयेऽनुमानमपि प्रवर्तितुमुत्सहते—विरुद्धयोरेकतरपरिच्छेदसमये
द्वितीयनिरसनमवश्यं भाति, विरुद्धत्वादेव, शीतोष्णवत् । तृतीयविषयोऽपि तद्विरुद्ध एव, तद्बुद्धावप्रतिभासमानत्वात् ॥

[I.79.0]

तत्त्वतदन्यत्वाभ्यां तृतीयो राशिर्नास्त्येव

[I.79.1]

ननु न त्वं द्वितीयमिव तृतीयं कदाचिदपि विषयमग्रहीः ?
ग्रहणे हि विषयद्वयवत् तस्यापि सत्त्वं स्यात् । अगृहीतस्य चविरोधमविरोधं वा कथं निश्चेतुमर्हसीति ॥

[I.79.2]

भोः साधो ! नात्र पृथक् ग्रहणमुपयुज्यते, तद्बुद्ध्यनवभासमात्रेणैव तद्विरोधसिद्धेः । विरुद्धं हि तदुच्यते, यत् तस्मिन्
गृह्यमाणे न गृह्यते । तदिदमग्रहणमेव विरोधावहमिति न पृथग्ग्रहणमन्वेषणीयम् ॥

[I.79.3]

एवं इतरेतरपरिहारव्यवस्थितानामर्थानां न तृतीयो राशिरस्तीति सर्वथा सिद्धं विषयद्वैविध्यम् ॥

[I.79.4]

एवमेव सदसन्नित्यानित्यक्रमयौगपद्यादिषु प्रकारान्तरपराकरणमवगन्तव्यम् ॥

[I.79.5]

तत्र प्रत्यक्षे स्वलक्षणात्मनि विषये प्रत्यक्षं प्रवर्तते; परोक्षे तु
सामान्याकारेऽनुमानमिति—

[I.80.0]

प्रमाणद्वयसिद्धे च विषयद्वयवेदने ।वद कस्यानुरोधेन तृतीयं मानमिष्यताम् ॥परोक्षे शब्दादीनां नावकाशः

[I.80.1]

न चास्मिन्नेव परोक्षे सामान्यात्मनि विषयेऽनुमानमिव
शब्दाद्यपि प्रमाणान्तरं प्रवर्तते इति वक्तुं युक्तम्, एकस्मिन् विषये
विरोधविफलत्वाभ्यां अनेकप्रमाणप्रवृत्त्यनुपपत्तेः । पूर्वप्रमाणावगतरूपयोगितया तस्मिन् वस्तुनि पुनः परिच्छिद्यमाने प्रमाणमुत्तरमफलमेव स्यात् । एवं ह्याहुः—"अधिगतमर्थमधिगमयता प्रमाणेन
पिष्टं पिष्टं स्यात्" इति । अन्यरूपतया तु तद्ग्रहणं उत्तरप्रमाणेनदुश्शकम्, आद्यप्रमाणविरुद्धत्वादिति ॥

[I.80.2]

अत एव न संप्लवमभ्युपगच्छन्ति नीतिविदः । एकस्मिन्
विषये अनेकप्रमाणप्रवृत्तिः संप्लवः । स च तथाविधविषयनिरासादेव
निरस्तः । न च प्रत्यक्षानुमाने परस्परमपि संप्लवेते; स्वलक्षणेऽनुमानस्य सामान्ये प्रत्यक्षस्य च प्रवृत्त्यभावात् ॥

[I.81.0]

सम्बन्धग्रहणापेक्षमनुमानं स्वलक्षणे ।सजातीयविजातीयव्यावृत्ते वर्ततां कथम् ॥ ८० ॥प्रत्यक्षमपि सद्वस्तुसंस्पर्शनियतव्रतम् ।विकल्पारोपिताकारसामान्यग्राहकं कथम् ॥ ८१ ॥यच्च शब्दोपमानादि प्रमाणान्तरमिष्यते ।तदेवं सति कुत्रांशे प्रतिष्ठामधिगच्छतु ॥ ८२ ॥वस्तु स्वलक्षणं तावत् प्रत्यक्षेणैव मुद्रितम् ।ततोऽन्यदनुमानेन सम्बन्धापेक्षवृत्तिना ॥ ८३ ॥नानाप्रमाणगम्यश्च विषयो नास्ति वास्तवः ।तद्वानवयवी जातिरिति वार्तैकभद्रिका ॥ ८४ ॥

[I.81.1]

यदि च प्रत्यक्षविषये शब्दानुमानयोरपि वृत्तिरिप्यते तर्हि
प्रत्यक्षसंवित्सदृशीमेव ते अपि बुद्धिं विदधाताम्; न चैवमस्ति ।
तदाहुःसमानविषयत्वे च जायते सदृशी मतिः ।न चाध्यक्षविया साम्यं एति शब्दानुमानधीः ॥

[I.82.0]

तेजोऽन्यदेव नक्षत्रशशाङ्कशकलादिषु ।उद्धाटितजगत्कोशमन्यदेव रवेर्महः ॥

[I.82.1]

आह च—अन्यदेवेन्द्रियग्राह्यमन्यः शब्दस्य गोचरः ।शब्दात् प्रत्येति भिन्नाक्षो न तु प्रत्यक्षमीक्षते ॥

[I.82.2]

अपि च—अन्यथैवाग्निसम्बन्धात् दाहं दग्धोऽभिमन्यते ।अन्यथा दाहशब्देन दाहार्थः संप्रतीयते ॥

[I.82.3]

तस्मादुक्तेन वर्त्मना विषयद्वैविध्यनिश्चयात् न तृतीयं प्रमाणमस्ति, न च संप्लव इति ॥

[I.83.0]

सिद्धान्तः

[I.83.1]

अत्राभिधीयते—यत्तावदिदमाख्यायि राश्यन्तरनिराकृतौ ।प्रत्यक्षस्यैव सामर्थ्यं इत्येतन्नोपपद्यते ॥ ८५ ॥पूर्वापरानुसन्धानसामर्थ्यरहितात्मना ।भारः कथमयं बोढुं अविकल्पेन पार्यते ॥ ८६ ॥विकल्पाः पुनरुत्प्रेक्षामात्रनिष्ठितशक्तयः ।तेभ्यो वस्तुव्यवस्थायाः का कथा ? भवतां मते ॥ ८७ ॥

[I.83.2]

अथवा भवतु नाम नीलादाबुक्तेन प्रकारेण राश्यन्तरनिराकरणम् । प्रत्यक्षपरोक्षभावनिर्णये तु नैष प्रकार योजयितुं शक्यते ।
विषये हि प्रवृत्तं प्रत्यक्षं विषयस्वरूपमेव परिच्छिनत्ति, न पुनस्तस्य
प्रत्यक्षतामपि । नीलमिदमिति हि संवेद्यते, न पुनः प्रत्यक्षमिदमिति ।
तथा हि—किमिदं विषयस्य प्रत्यक्षत्वम् नाम ? किमक्षविषयत्वम् ?
उत अक्षजज्ञानविषयत्वमिति ? तत्राक्षविषयत्वं तावदन्वयव्यतिरेकसमधिगम्यमेव, न प्रत्यक्षगम्यम् । तथाऽऽह भट्टः (औत्पत्तिकसूत्रे अनुमानप्रकरणे श्लो. वा. 60)—

[I.84.0]

"न हि श्रावणता नाम प्रत्यक्षेणावगम्यते ।साऽन्वयव्यतिरेकाभ्यां ज्ञायते बधिरादिषु इति ॥"

[I.84.1]

अक्षजज्ञानकर्मत्वमपि प्रत्यक्षत्वं तदानीं परिच्छेत्तमशक्यमेव,
विषयप्रतिभासकाले तत्प्रतिभासस्याप्रतिभासात् । तद्ग्रहणमन्तरेण
च तत्कर्मताग्रहणासंभवात् ॥विषयभानदशायां ज्ञानं न भाति

[I.84.2]

कथं पुनर्विषयग्रहणकाले तत्प्रतिभासस्याप्रतिभासः ? नैव
युगपदाकारद्वितयं प्रतिभासते; इदं ज्ञानं, अयं चार्थः इति भेदानुपग्रहात् । एकश्चायमाकारः प्रतिभास्यमानः ग्राह्यस्यैव भवितुमर्हति,
न ग्राहकस्येति वक्ष्यते ॥ज्ञानाप्रतिभासेऽपि विषयप्रतिभासो युज्यत एव

[I.84.3]

ननु च नागृहीतं ज्ञानमर्थप्रकाशनकुशलं भवति । आहुः—"अप्रत्यक्षोपलंभस्य नार्थदृष्टिः प्रसिद्ध्यति" इति ।

[I.85.0]



[I.85.1]

तदयुक्तम् । अप्रत्यक्षोपलंभस्यैवार्थदृष्टिः प्रसिद्ध्यति । प्रत्यक्षोपलम्भस्य तु नार्थदृष्टिः । उपलम्भ एव प्रत्यक्ष इति, द्वितीयाकारानवभासात् कुतोऽर्थदृष्टिः ?

[I.85.2]

यदि च गृहीतं ज्ञानं अर्थं प्रकाशयेत् न द्वयीं गतिमतिवर्तेत ।
तद्धि ज्ञानं ज्ञानान्तरग्राह्यं वा भवेत्, स्वप्रकाशं वा ।
ज्ञानान्तरग्राह्यत्वे त्वनवस्था, मूलक्षतिकरी चेयमित्यन्धमूकं
जगृत् स्यात् उपलम्भप्रत्यक्षतापूर्वकार्थप्रत्यक्षवादिनः । नापि
स्वप्रकाशं ज्ञानं, ज्ञेयत्वात्, नीलपीतादिवत् । विस्तरतस्तु स्वप्रकाशं
विज्ञानं विज्ञानवादिनिराकरणे निराकरिष्यामः ॥

[I.85.3]

न च ज्ञानस्याप्रत्यक्षतायां तदुत्पादानुत्पादयोरविशेषात् अज्ञत्वं
सर्वज्ञत्वं वा परिशङ्कनीयम्; विज्ञानोत्पादमात्रेण ज्ञातुः ज्ञातृत्वसिद्धेः ।
विषयप्रकाशनस्वभावमेव ज्ञानमुत्पद्यत इति कथमुत्पन्नमनुत्पन्नान्न
विशिष्यते ? यथा च नीलादिविषयज्ञानोत्पत्त्या अस्य ज्ञातृत्वं
तथा सुखादिविषयज्ञानोत्पत्त्या भोक्तृत्वमिति तत्रापि नातिप्रसङ्गः ॥

[I.86.0]



[I.86.1]

तस्मात् विषयविज्ञानकाले तद्विज्ञानाग्रहणात् न तत्कर्मत्वकृतं
विषयप्रत्यक्षत्वमवभासते, तदप्रतिभासे च न परोक्षव्यवच्छेदः, न च
तृतीयप्रकारासत्त्वसूचनमिति कथं प्रत्यक्षं विषयद्वित्वसिद्धौ प्रमाणम् ?विषयद्वैविध्यसाधकानुमानदूषणम्यच्चानुमानमप्युक्तं विषयद्वयसिद्धये ।तत् प्रत्यक्षपरिच्छिन्नतद्विरोधनिबन्धनम् ॥ ८८ ॥विरोधबोधसामर्थ्यं प्रत्यक्षस्य च दूषितम् ।तदग्रहे च तन्मूलमनुमानं न सिद्ध्यति ॥ ८९ ॥एवञ्च विषयद्वित्वसाधनानुपपत्तितः ।तत्कृतस्त्यज्यतामेष प्रमाणद्वित्वदोहदः ॥ ९० ॥विषयद्वैविध्यमपि न प्रमाणद्वैविध्यनियामकम्

[I.86.2]

अथ वा सत्यपि विषयद्वैविध्ये, सामग्रीभेदात् फलभेदाच्च
प्रमाणभेदो भवन् कथमपाक्रियते !अन्ये एव हि सामग्रीफले प्रत्यक्षलिङ्गयोः ।अन्ये एव च सामग्रीफले शब्दोपमानयोः ॥ ९१ ॥
इति वक्ष्यामः । तेन तद्भेदादपि प्रमाणभेदसिद्धेः न द्वे एव प्रमाणे ॥

[I.87.0]

साङ्ख्यसम्मतप्रमाणत्रित्वनिरासः

[I.87.1]

एतेन त्रीणि प्रमाणानीति साङ्ख्यव्याख्याताऽपि तत्सङ्ख्या
प्रत्याख्याता; सामग्रीफलभेदेन उपमानस्य चतुर्थप्रमाणस्य
प्रतिपादयिष्यमाणत्वात् ॥प्रमाणसंप्लवो न दोषः

[I.87.2]

यत्पुनः एकस्मिन् विषये अनेकप्रमाणप्रसरं निरस्यता सौगतेन
संप्लवपराकरणमकारि—तदपि मतिमोहविलसितम्; असति संप्लवे
अनुमानप्रामाण्यप्रतिष्ठापनानुपपत्तेः ॥न ह्यविज्ञातसम्बन्धं लिङ्गं गमकमिष्यते ।सम्बन्धधीश्च सम्बन्धिद्वयावगतिपूर्विका ॥ ९२ ॥सामान्यात्मकसम्बन्धिग्रहणं चानुमानतः ।तस्मादेव यदीष्येत व्यक्तमन्योन्यसंश्रयम् ॥ ९३ ॥अनुमानान्तराधीना सम्बन्धिग्रहपूर्विका ।सम्बन्धाधिगतिर्न स्यात् मन्वन्तरशतैरपि ॥ ९४ ॥तेन दूरेऽपि सम्बन्धग्राहकं लिङ्गलिङ्गिनोः ।प्रत्यक्षमुपगन्तव्यं तथा च सति संप्लवः ॥ ९५ ॥

[I.88.0]

बौद्धमते अनुमानोपपत्तिवर्णनम्, तन्निराकरणं च

[I.88.1]

तत्रैतत्स्यात्—अविदितसौगतकृतान्तानामेतच्चोद्यम् । ते हि—विकल्पविषये वृत्तिमाहुः शब्दानुमानयोः ।तेभ्यः संबन्धसिद्धौ च नानवस्था, न संप्लवः ॥ ९६ ॥

[I.88.2]

तथा हि—दर्शनसमनन्तरोत्पत्त्यवाप्तदर्शनच्छायाऽतुरज्यमानवपुषो विकल्पाः प्रत्यक्षायन्ते । तदुल्लिखितकाल्पनिकतदितरपरावृत्त स्वभावसामान्याकारप्रतिष्टोऽयमनुमानव्यवहारः पारम्पर्येण
मणिप्रभामणिबुद्धिवत् तन्मूल इति तत्प्राप्तयऽवकल्पते, न पुनः
प्रत्यक्षैकसमधिगम्यं वस्तु स्पृशतीति कुतः संप्लव ? कुतो वाऽनवस्था ?

[I.88.3]

तदेतद्वञ्चनामात्रम् । यो हि तादात्म्यतदुत्पत्तिस्वभाव प्रतिबन्ध इष्यते स किं वस्तुधर्मः ? विकल्पारोपिताकारधर्मो वा ? तत्र
नायमारोपितधर्मो भवितुमर्हति । वस्तु वस्तुना जन्यते, वस्तु च

[I.89.0]



[I.89.1]

वस्तुस्वभावं भवेत् । तस्माद्वस्तुधर्मः प्रतिबन्धः । विकल्पैश्च
वस्तु न स्पृश्यते, तत्प्रतिबन्धश्च निश्चीयत इति चित्रम् ॥

[I.89.2]

इदं च सुभाषितम् ! वस्तुनोः प्रतिबन्धः तादात्म्यादिः,
गम्यगमकत्वं च विकल्पारोपितयोरपोहयोः; तदेवं अन्यत्र प्रतिबन्धः
अन्यत्र तद्ग्रहणोपायः; अन्यत्र प्रतीतिः, अन्यत्र प्रवृत्तिप्राप्ती इति
सर्वं कैतवम् । न च दृश्यसंस्पर्शशून्यात्मनां विकल्पानां दर्शनच्छाया
काचन संभवति । इदन्ताग्राहित्वसंस्पष्टत्वाद्यपि वस्तुसंस्पर्शरहितमकिञ्चित्करं अप्रमाणत्वानपायात् ॥अप्रमाणपरिच्छिन्नः प्रतिबन्धश्च, तत्त्वतः ।न परिच्छिन्न एवेति ततो मिथ्याऽनुमेयधीः ॥ ९७ ॥अथाभिमतमेवेदं बुद्ध्यारूढत्ववर्णनात् ।हन्त ! तात्त्विकसंबन्धसाधनव्यसनेन किम् ? ॥ ९८ ॥

[I.90.0]

अनुमाने प्रमाणसंप्लवः सर्वथा दुर्वारः

[I.90.1]

यथा च सामान्यविषये प्रत्यक्षाभ्युपगममन्तरेण सम्बन्धग्रहणमघटमानमिति विसंष्ठुलमनुमानं, एवं अवगतसंम्बन्धस्य द्वितीयलिङ्गदर्शनमपि दुरुपपादमिति ततोऽपि संप्लवापलापिनामनुमानमुत्सीदेत् ॥न ह्यसाधारणांशस्य लिङ्गत्वमुपपद्यते ।विना न चानुमानेन सामान्यमवगम्यते ॥ ९९ ॥सैवानवस्था तत्रापि स एवान्योऽन्यसंश्रयः ।स एव च विकल्पानां सामर्थ्यशमनक्रमः ॥ १०० ॥अतः सम्बन्धविज्ञानलिङ्गग्रहणपूर्वकम् ।अनुमानमनिह्नुत्य कथं संप्लवनिह्नवः ॥ १०१ ॥विषयद्वैविध्याङ्गीकारेऽपि प्रमाणसंप्लवः दुर्वारः

[I.90.2]

अपि च विषयद्वैविध्यसिद्धावपि प्रत्यक्षानुमाने एव परस्परमपि संप्लवेयाताम् । यतः—प्रत्यक्षत्वं परोक्षोऽपि प्रत्यक्षोऽपि परोक्षताम् ।देशकालादिभेदेन विषयः प्रतिपद्यते ॥ १०२ ॥

[I.91.0]

क्षणभङ्गं निषेत्स्यामः सन्तानो यश्च कल्पितः ।दर्शितप्राप्तिसिद्ध्यादौ संप्लवेऽपि स तादृशः ॥ १०३ ॥जात्यवयविप्रभृतीनां स्थिराणां सत्त्वात्प्रमाणसंप्लवः दुर्वारः

[I.91.1]

यदपि जात्यादिविषयनिषेधमनोरथैः संप्लवपराकरणमध्यवसितं—तत्र जात्यादिसमर्थनमेवोत्तरीकरिष्यति ।तावकैर्दूषणगणैः कालुष्यमपनीयते ।तद्वानवयवी जातिरिति वार्तैव भद्रिका ॥ १०४ ॥गृहीतग्राहित्वेऽपि नाप्रामाण्यम्

[I.91.2]

यदपि विरोधवैफल्याभ्यां न संप्लव इत्युक्तं—तत्र वैफल्यं,
अनधिगतार्थगन्तृत्वविशेषणनिवारणेनैव प्रतिसमाहितम् । विरोधोऽपि नास्ति; पूर्वज्ञानोपमर्देन"नेदं रजतम्" इतिवत्
उत्तरविज्ञानानुत्पादात् । अनेकधर्मविसरविशेषितवपुषि धर्मिणि
कदाचित् केनचित् कश्चिन्निश्चीयते धर्मविशेष इति को विरोधार्थः ?

[I.92.0]

समानविषयत्वेऽपि शब्दलिङ्गयोः विलक्षणप्रतीतिजनकत्वम्

[I.92.1]

यदपि प्रत्यक्षस्य शब्दलिङ्गयोश्च समानविषयत्वे सति सदृशप्रतीतिजनकत्वमाशङ्कितम्—तत्र केचिदाचक्षते—विषयसाम्येऽप्युपायभेदात् प्रतीतिभेदो भवत्येव; दूराविदूरदेशव्यवस्थितपदार्थप्रतीतिवत् ॥

[I.92.2]

अन्ये तु मन्यन्ते—नोपायभेदात् प्रतीतिभेदो भवति, अपि तु
विषयभेदादेव । सन्निकृष्टविप्रकृष्टग्रहणेऽपि विषयौ भिद्येते ।
दूरात् सामान्यधर्ममात्रविशिष्टस्य धर्मिणो ग्रहणम्; अदूरात्तु
सकलतद्गतविशेषसाक्षात्करणम् । तदिमाः प्रत्यक्षानुमानशब्दप्रमितयः प्रमेयभेदात् भिद्यन्ते ॥विशेषधर्मसंबद्धं वस्तु स्पृशति नेत्रधीः ।व्याप्तिबोधानुसारेण तद्वन्मात्रं तु लैङ्गिकी ॥ १०५ ॥शब्दात् तत्तदवच्छिन्ना वाच्ये सञ्जायते मतिः ।शब्दानुवेधशून्या हि न शब्दार्थे मतिर्भवेत् ॥ १०६ ॥

[I.93.0]

प्रत्यक्षादीनां विषयवैलक्षण्येऽपि संप्लवोऽप्यस्त्येव

[I.93.1]

कथं तर्हि तेषां संप्लवः ? सर्वत्र विषयभेदस्य दर्शितत्वात्—
सत्यम्—धर्म्यभिप्रायेण संप्लवः कथ्यते । इमौ तु पक्षौ प्रत्यक्षलक्षणे
विस्तरशो विचारयिष्येते । सर्वथा तावदस्ति प्रमाणानां संप्लव
इति सिद्धम् ॥भाष्योक्तप्रमाणसंप्लवोदाहरणम्

[I.93.2]

तदुदाहरणं तु भाष्यकारः प्रदर्शितवान्—"अग्निराप्तोपदेशात्
प्रतीयते, अमुत्रेति; प्रत्यासीदता धूमदर्शनेनानुमीयते; प्रत्यासन्नतरेण उपलभ्यते" इत्यादि ॥भाष्योक्तप्रमाणव्यवस्थोदाहरणम्

[I.93.3]

क्वचित्तु व्यवस्था दृश्यते—यथा "अग्निहोत्रं जुहुयात्
स्वर्गकामः" इत्यस्मदादेरागमादेव ज्ञानं, न प्रत्यक्षानुमानाभ्याम् ।
स्तनयित्नुशब्दश्रवणात् तद्धेतुपरिज्ञानमनुमानादेव, न प्रत्यक्षागमाभ्याम् । स्वहस्तादौ प्रत्यक्षादेव प्रतीतिः, न शब्दानुमानाभ्याम्"
इति । तस्मात् स्थितमेतत्—प्रायेण प्रमाणानि प्रमेयमभिसंप्लवन्ते,
क्वचित्तु प्रमेये व्यवतिष्ठन्तेऽपीति ॥प्रमाणसंप्लवोपसंहारःइत्युद्धृताखिलपरोदितदोषजात-संपातभीतिरिह संप्लव एष सिद्धः ।सर्वाश्च सौगतमनस्सु विरप्ररूढाःभग्नाः प्रमाणविषयद्वयसिद्धिवाञ्छाः ॥ १०७ ॥

[I.94.0]

प्रमाणसंख्याधिक्यपरीक्षा

[I.94.1]

एवं तावत् न्यूनत्वं सङ्ख्यायाः परीक्षितम्, आधिक्यमिदानीं
परीक्ष्यते ॥

[I.94.2]

तत्र अर्थापत्त्या सह प्रत्यक्षादीनि पञ्च प्रमाणानीति प्राभाकरः ॥

[I.94.3]

अभावेन सह षडिति भाट्टः ॥

[I.94.4]

संभवैतिह्याभ्यामष्टाविति केचित् ॥

[I.94.5]

अशक्य एव प्रमाणसङ्ख्यानियम इति सुशिक्षितचार्वाकाः ॥अर्थापत्तेरतिरिक्तप्रमाणत्वम् ।

[I.94.6]

तत्र भाट्टास्तावदित्थमर्थापत्तिमाचक्षते दृष्टः श्रुतो वाऽर्थोऽन्यथा नोपपद्यत इत्यर्थान्तरकल्पना अर्थापत्तिः । दृष्ट इति—प्रत्यक्षादिभिः पञ्चभिः प्रमाणैः, श्रुत इति—कुतश्चन लौकिकाद्वैदिकाद्वा
शब्दादवगतोऽर्थः; ततोऽन्यथाऽनुपपद्यमानार्थान्तरकल्पनाऽर्थापत्तिः—इत्येवं षट्प्रमाणप्रभवत्वेन षड्विधाऽसौ भवतीति ॥

[I.95.0]

श्रुतार्थापत्तेः वैलक्षण्यम्

[I.95.1]

दृष्टवचनेनोपलब्धिवाचिना गतार्थत्वेऽपि श्रुतार्थापत्तेःपृथगभिधानं प्रमाणैकदेशविषयत्वेन प्रमेयविषयार्थापत्तिपञ्चकविलक्षणत्वात् ॥प्रमाणषट्कपूर्विकाः षडर्थापत्तयः

[I.95.2]

तत्र प्रत्यक्षपूर्विका तावदर्थापत्तिः—प्रत्यक्षावगतदहनसंसर्गोद्गतदाहाख्यकार्यान्यथाऽनुपपत्त्या वह्नेर्दाहशक्तिकल्पना ॥

[I.95.3]

अनुमानपूर्विका—देशान्तरप्राप्तिलिङ्गानुमितमरीचिमालिगत्यन्यथाऽनुपपत्त्या तस्य गमनशक्तिकल्पना ॥

[I.95.4]

उपमानपूर्विका—उपमानज्ञानावगतगोपिण्डादिसारूप्यविशिष्टगवयादिप्रमेयाऽन्यथाऽनुपपत्त्या तस्य तज्ज्ञानग्राह्यत्वशक्तिकल्पना इति ॥

[I.96.0]



[I.96.1]

तदिमास्तावदतीन्द्रियशक्तिविषयत्वादर्थापत्तयः प्रमाणान्तरम् ।
शक्तेः प्रत्यक्षपरिच्छेद्यत्वाऽनुपपत्तेः तदधीनप्रतिबन्धाधिगमवैधुर्येणानुमानविषयत्वायोगात् ॥अन्वयव्यतिरेकौ हि द्रव्यरूपानुवर्तिनौ ।शक्तिस्तु तद्गता सूक्ष्मा न ताभ्यामवगम्यते ॥ १०८ ॥

[I.96.2]

शब्दोपमानयोस्तु अत्र संभावनैव नास्तीति अर्थापत्तेरेवैष
विषयः ॥

[I.96.3]

अर्थापत्तिपूर्विका यथा—शब्दकरणिकार्थप्रतीत्यन्यथाऽनुपपत्त्या शब्दस्य वावकशक्तिमवगत्य तदन्यथाऽनुपपत्त्या तस्य
नित्यत्वकल्पना । सा चेयं शब्दपरीक्षायां वक्ष्यते ॥

[I.96.4]

अभावपूर्विका तु भाष्यकारेणोदाहृता—जीवतश्चैत्रस्य गृहाभावमवसाय तदन्यथाऽनुपपत्त्या बहिर्भावकल्पना—इति ॥

[I.97.0]

अर्थापत्तिः नानुमानम्

[I.97.1]

ननु दृष्टेन अदृष्टसिद्धेरनुमानमेवेदं स्यात्—नानुमानं—सामग्र्यभावात् । पक्षधर्मतादिसामग्र्या यज्ज्ञानमुत्पद्यते तदनुमानमिति तार्किकस्थितिः । सा चेह नास्ति । बहिर्भावविशिष्टे चैत्रे,चैत्रविशिष्टे बहिर्भावे वाऽनुमेये कस्य लिङ्गत्वमिति चिन्त्यम् ।
गृहाभावविशिष्टस्य वा चैत्रस्य ? चैत्राभावविशिष्टस्य वा गृहस्य ?
गृहे चैत्राभावस्य वा ? तत्र चैत्रादर्शनस्य वा ? न चैषामन्यतमस्यापि पक्षधर्मत्वमस्ति । न हि गृहं वा, चैत्रो वा, तदभावो वा,
तददर्शनं वा चैत्रस्य धर्मः, तद्वहिर्भावस्य वेत्यपक्षधर्मत्वादन्यतमस्यापि न लिङ्गत्वम् ॥प्रमेयानुप्रवेशाच्च अर्थापत्तिर्नानुमानम्

[I.97.2]

अपि च प्रमेयानुप्रवेशप्रसङ्गादपि नेदमनुमानम् । तथा हि—
आगमावगतजीवनस्य गृहाभावेन चैत्रस्य बहिर्भावः परिकल्प्यते,
इतरथा मृतेनानैकान्तिको हेतुः स्यात् । अभावश्च गृहीतः सन्
बहिर्भावमवगमयति, नागृहीतः; धूमवत् । अभावग्रहणं च

[I.98.0]



[I.98.1]

सकलसदुपलम्भकप्रमाणप्रत्यस्तमयपूर्वकम् । इह तु सदुपलम्भकमस्त्येव जीवनग्राहि प्रमाणम् । जीवनं हि क्वचिदस्तित्वमुच्यते ।
अप्रत्यस्तमिते तु सदुपलम्भके प्रमाणे कथमभावः प्रवर्तेत ?
इति प्रवर्तमान एवासौ सदुपलम्भकं प्रमाणं पृथग्विषयमुपस्थापयति—बहिरस्य भावः, गृहे त्वभाव इति । तेन जीवतो बहिर्भावव्यवस्थापनपूर्वकगृहाभावग्रहणोपपत्तेः प्रमेयानुप्रवेशः ॥

[I.98.2]

अनुमाने तु धूमादिलिङ्गग्रहणसमये न मनागपि तदनुमेयदहनलिङ्ग्यनुप्रवेशस्पर्शो विद्यत इति ॥

[I.98.3]

ननु अर्थापत्तावपि किं प्रमेयानुप्रवेशो न दोषः ?—न दोष इति
ब्रूमः—प्रमाणद्वयसमर्पितैकवस्तुविषयाभावभावसमर्थनार्थमर्थापत्तिः
प्रवर्तमाना प्रमेयद्वयं परामृशत्येव, अन्यथा तद्धटनायोगात् ।

[I.99.0]



[I.99.1]

अतश्च येयमागमादनियतदेशतया क्वचिदस्तीति संवित्तिरभूत्,
सैवेयं गृहाभावे गृहीते बहिरस्तीति संवित्तिरधुना संवृत्ता ।
तदतो वैलक्षण्यात् नानुमानमर्थापत्तिः ॥अर्थापत्तिस्थले व्याप्तिग्रहणमपि न संभवति

[I.99.2]

अतश्चैवं—सम्बन्धग्रहणाभावात्—भावाभावौ हि नैकेन युगपद्वह्निधूमवत् ।प्रतिबद्धतया बोद्धुं शक्यौ गृहबहिःस्थितौ ॥ १०९ ॥अन्यथाऽनुपपत्त्या च प्रथमं प्रतिबन्धधीः ।पश्चाद्यद्यनुमानत्वं उच्यते, काममुच्यताम् ॥ ११० ॥नन्वस्त्येव गृहद्वारे वर्तिनः सङ्गतिग्रहः ।भावेनाभावसिद्धौ तु कथमेष भविष्यति ॥ १११ ॥

[I.99.3]

यत्र गृहे चैत्रस्य भावमवगम्य तदन्यथाऽनुपपत्त्या तदन्यदेशेषु
नास्तित्वमवगम्यते—तत्र देशानामानन्त्यात् दुरधिगमः प्रतिबन्धः ॥

[I.100.0]



[I.100.1]

अनग्निव्यतिरेकस्य निश्चये धूमस्य का वार्तेति चेत्—उच्यते—
तत्र धूमज्वलनयोः अन्वयग्रहणसंभवात् न व्यतिरेकग्रहणमाद्रियेरन् ।
भूयोदर्शनसुलभनियमज्ञानसंपाद्यमानसाध्याधिगमनिर्वृत्तमनसां
किमनग्निव्यतिरेकनिश्चयेन ? इह पुनरन्वयावसायसमय एव गम्यधर्मस्य दुरवगमत्वमुक्तं, अनन्तदेशवृत्तित्वात् ॥

[I.100.2]

अनुपलब्ध्या तन्निश्चय इति चेत्—न—मन्दिरव्यतिरिक्तसकलभुवनतलगततदभावनिश्चयस्य नियतदेशयाऽनुपलब्ध्या कर्तुमशक्यत्वात् । तेषु तेषु देशान्तरेषु परिभ्रमन् अनुपलब्ध्या तदभावं
निश्चेष्यामीति चेत्—मैवम्—गत्वा गत्वाऽपि तान् देशान् नास्य जानामि नास्तिताम् ।कौशाम्ब्यास्त्वयि निष्क्रान्ते तत्प्रवेशादिशङ्कया ॥ ११२ ॥
तस्मादभूमिरियमसर्वज्ञानामित्यर्थापत्त्यैव तन्निश्चयः ॥

[I.100.3]

ननु इत्थममुमर्थमनुमानान्निश्चेष्यामः—देशान्तराणि, चैत्रशून्यानि, चैत्राधिष्ठितदेशव्यतिरिक्तत्वात्, तत्समीपदेशवदिति
—न—प्रत्यनुमानोपहतत्वात्—देशान्तराणि, चैत्राव्यतिरिक्तानि,
तत्समीपदेशव्यतिरिक्तत्वात्, चैत्राधिष्ठितदेशवत् इति । तस्मान्नियतदेशोपलभ्यमानपरिभितपरिमाणपुरुषशरीरान्यथाऽनुपपत्त्यैव
तदितरसकलदेशनास्तित्वाबधारणं तस्येति सिद्धम् ॥

[I.101.0]

श्रुतार्थापत्तिःपीनो दिवा च नात्तीति साकाङ्क्षवचनश्रुतेः ।तदेकदेशविज्ञानं श्रुतार्थापत्तिरुच्यते ॥ ११३ ॥

[I.101.1]

इहैवंविधसाकाङ्क्षवचनश्रवणे सति समुपजायमानं रजनीभोजनविज्ञानं, प्रमाणान्तरकरणकं भवितुमर्हति, प्रत्यक्षादेरसन्निधानात् । न प्रत्यक्षं क्षपाभक्षणप्रतीतिक्षमम्, परोक्षत्वात् ।
नानुमानं, अनवगतसम्बन्धस्यापि तत्प्रतीतेः । उपमानादेस्तु
शङ्कैव नोदेति । तस्मात् शाब्द एव रात्रिभोजनप्रत्ययः ॥

[I.101.2]

शब्दश्च न श्रूयमाण इममर्थमभिवदितुमलम्, एकस्य
वाक्यस्य विधिनिषेधरूपार्थद्वयसमर्थनशून्यत्वात् । अत्र च
रात्र्यादिपदानामश्रवणात्; अपदार्थस्य वाक्यार्थत्वानुपपत्तेः । न च
विभावरीभोजनलक्षणोऽर्थः दिवावाक्यपदार्थानां भेदः संसर्गो वा;
येनायमपदार्थोऽपि प्रतीयेत् ॥

[I.102.0]

तस्मात् कल्प्यागमकृतं नक्तमत्तीति वेदनम् ।तद्वाक्यकल्पनायां च प्रमाणं परिचिन्त्यताम् ॥ ११४ ॥नाऽध्यक्षमनभिव्यक्तशब्दग्रहणशक्तिमत् ।न लिङ्गम्; अगृहीत्वाऽपि व्याप्तिं तदवधारणात् ॥ ११५ ॥क्वचिन्नित्यपरोक्षत्वात् व्याप्तिबोधोऽपि दुर्घटः ।विनियोक्त्री श्रुतिर्यत्र कल्प्या प्रकरणादिभिः ॥ ११६ ॥

[I.102.1]

विनियोक्त्री हि श्रुतिः सर्वत्र प्रकरणादौ वाक्यविद्भिरभ्युपगम्यते । यथोक्तम्—

[I.102.2]

"विनियोक्त्री श्रुतिस्तावत् सर्वेष्वेतेषु सम्मता" इति ।
तस्याश्च नित्यपरोक्षत्वात् दुरधिगमस्तत्र लिङ्गस्य प्रतिबन्धः । न च
निशापदवचनस्य सत्ताऽनुमातुमपि शक्या, तस्यां साध्यायां भावाभावोभयधर्मकस्य हेतोरसिद्धविरुद्धानैकान्तिकत्वेनाहेतुत्वात् । न
चात्र धर्मः कश्चिदुपलभ्यते; यस्तेन तद्वान्, पर्वत इवाग्निमान्
अनुमीयते ॥

[I.103.0]



[I.103.1]

न च दिवावाक्यं, तदर्थो वा निशावचनानुमाने लिङ्गतां
प्रतिपत्तुमर्हति—अश्रुते हि निशावाक्ये कथं तद्धर्मताग्रहः ।श्रुते तु तस्मिन् तद्धर्मग्रहणे किं प्रयोजनम् ? ॥ ११७ ॥

[I.103.2]

दिवावाक्यपदार्थानां तिष्ठतु लिङ्गत्वं, अनुपपद्यमानतयाऽपि न
निशावाक्यप्रत्यायकत्वमवकल्पते । पदार्थानां हि सामान्यात्मकत्वात् विशेषमन्तरेणानुपपत्तिः स्यात्, न वाक्यान्तरमन्तरेण ।
तस्मात् श्रूयमाणं वाक्यमेव तदेकदेशमन्तरेण निराकाङ्क्षप्रत्ययोत्पादकस्वव्यापारनिर्वहणसन्धिमनधिगच्छत् तदेकदेशमाक्षिपतीति
सेयं प्रमाणैकदेशविषया श्रुतार्थापत्तिः ॥

[I.104.0]

श्रुतार्थापत्तिस्थले अर्थानुमानमपि न संभवति

[I.104.1]

ननु ! अर्थादेव कथमर्थान्तरं न कल्प्यते ? पीवरत्वं हि नाम
भोजनकार्यमुपलभ्यमानं स्वकारणं भोजनं, अनलमिव धूमः
समुपस्थापयतु । तच्च वचसा कालविशेषे निषिद्धं तदितरकालविशेषविषयं भविष्यतीति किं वचनानुमानेन ? वचनमपि नादृष्टार्थं,
अपि तु अर्थगत्यर्थमेव । तत् अस्य साक्षादर्थस्यैव कल्प्यमानस्य
को दोषः ? यद्व्यवधानमाश्रीयते—उच्यते—शब्दप्रमाणमार्गेऽस्मिन् अनभिज्ञोऽसि वालक ।प्रमाणतैव न ह्यस्य साकाङ्क्षज्ञानकारिणः ॥ ११८ ॥पुरोऽवस्थितवस्त्वंशदर्शनप्राप्तिनिर्वृति ।प्रत्यक्षादि यथा मानं न तथा शाब्दमिष्यते ॥ ११९ ॥वाक्यार्थे हि समग्राङ्गपरिपूरणसुस्थिते ।अविधाय धियं नास्य व्यापारः पर्यवस्यति ॥ १२० ॥तावन्तं बोधमाधाय प्रामाण्यं लभते वचः ।तदर्थवाचकत्वाच्च तद्वाक्यं वाक्यमिष्यते ॥ १२१ ॥

[I.105.0]

शब्दैकदेशश्रुत्याऽतः तदंशपरिपूरणम् ।कल्प्यं, प्रथममर्थस्य कुतस्तेन विना गतिः ? ॥ १२२ ॥प्रायः श्रुतार्थापत्त्या च वेदः कार्येषु पूर्यते ।तत्रार्थः कल्प्यमानस्तु न भवेदेव वैदिकः ॥ १२३ ॥यो मन्त्रैरष्टकालिङ्गैः तद्विधिः परिकल्प्यते ।श्रुतिर्लिङ्गादिभिर्या च कल्प्यते विनियोजिका ॥ १२४ ॥विश्वजित्यधिकारश्च यागकर्तव्यताश्रुतेः ।उत्पत्तिवाक्यं सौर्यादावधिकारविधिश्रुतेः ॥ १२५ ॥

[I.106.0]

ऐन्द्राग्नादिविकारेषु कार्यमात्रोपदेशतः ।यश्च प्रकृतिवद्भावो विध्यन्त उपपाद्यते ॥ १२६ ॥तदेवमादौ सम्बन्धग्रहणानुपपत्तितः ।श्रुतार्थापत्तिरेवैषा निस्सपत्नं विजृम्भते ॥ १२७ ॥तया श्रुत्यैकदेशश्च सर्वत्र परिकल्प्यते ।अर्थकल्पनपक्षे तु न स्याद्वेदैकगम्यता ॥ १२८ ॥इत्यर्थापत्तिरुक्तैषा षट्प्रमाणसमुद्भवा ।अर्थापत्तिः न प्रमाणान्तरम्, किन्तु अनुमानमेवएषा विचार्यमाणा तु भिद्यते नानुमानतः ॥ १२९ ॥प्रतिबन्धाद्विना वस्तु न वस्त्वन्तरबोधकम् ।यं कञ्चिदर्थमालोक्य न यः कश्चित् प्रतीयते ॥ १३० ॥प्रतिबन्धोऽपि नाज्ञातः प्रयाति मतिहेतुताम् ।न सद्योजातबालादेः उद्भवन्ति तथा धियः ॥ १३१ ॥

[I.107.0]

न विशेषात्मना यत्र संबन्धज्ञानसंभवः ।तत्राप्यस्त्येव सामान्यरूपेण तदुपग्रहः ॥ १३२ ॥

[I.107.1]

अपि च—तेन विना नोपपद्यत इति कल्पनमर्थापत्तिः ।
तेन विना नोपपद्यत इति च व्यतिरेकभणितिरियम् । व्यतिरेकश्च
प्रतीतः, तस्मिन् सत्युपपद्यते इत्यन्वयमाक्षिपति । अन्वयव्यतिरेकौ च गमकस्य लिङ्गस्य धर्म इति कथमर्थापत्तिः नानुमानम् ?
केवलव्यतिरेकी हेतुरन्वयमूल एव गमक इति वक्ष्यामः ॥शक्तिकल्पकार्थापत्तिनिराकरणम्

[I.107.2]

याश्च प्रत्यक्षादिपूर्विकाः शक्तिकल्पनायामर्थापत्तय उदाहृताः
ताश्च शक्तेरतीन्द्रियाया अभावात् निर्विषया एव ॥स्वरूपादुद्भवत् कार्यं सहकार्युपवृह्मितात् ।न हि कल्पयितुं शक्तं शक्तिमन्यामतीन्द्रियाम् ॥ १३३ ॥अतिरिक्तशक्तिसाधनम्

[I.107.3]

ननु शक्तिमन्तरेण कारकं कारकमेव न भवेत् । यथा
पादपं छेत्तुमनसा परशुरुद्यम्यते, तथा पादुकाद्यप्युद्यम्येत ।

[I.108.0]



[I.108.1]

शक्तेरनभ्युपगमे हि द्रव्यस्वरूपाविशेषात् सर्वस्मात् सर्वदा सर्वकार्योदयप्रसङ्गः । तथा हि—विषदहनयोर्मारणे दाहे च शक्तावनिष्यमाणायां मन्त्रप्रतिबद्धायां स्वरूपप्रत्यभिज्ञायां सत्यामपि स्वकार्यौदासीन्यं यत् दृश्यते, तत्र का युक्तिः ? न हि मन्त्रेण स्वरूपसहकारिसान्निध्यं प्रतिबध्यते; तस्य प्रत्यभिज्ञायमानत्वात् । शक्तिस्तु प्रतिबध्यत
इति सत्यपि स्वरूपे सत्स्वपि सहकारिषु कार्यानुत्पादो युक्तः ॥

[I.108.2]

किञ्च सेवाध्ययनादिसाम्येऽपि फलवैचित्र्यदर्शनात्
अतीन्द्रियं किमपि कारणं कल्पितमेव धर्मादि भवद्भिः । अतः
शक्तिरतीन्द्रिया तथाऽभ्युपगम्यतामिति ॥शक्तेरतिरिक्तत्वनिराकरणम्

[I.108.3]

तदेतदनुपपन्नम्—यत्तावदुपादाननियमादित्युक्तं—तत्रोच्यते—
न हि वयमद्य किञ्चिदभिनवं भावानां कार्यकारणभावमुत्थापयितुं

[I.109.0]



[I.109.1]

शक्नुमः, किन्तु यथाप्रवृत्तमनुसरन्तो व्यवहरामः । न ह्यस्मदिच्छया आपः शीतं शमयन्ति, कृशानुर्वा पिपासाम् ॥

[I.109.2]

तत्र छेदनादावन्वयव्यतिरेकाभ्यां वा वृद्धव्यवहाराद्वा
परश्वधादेरेव कारणत्वमध्यवगच्छाम इति तदेव तदर्थिन उपादद्महे,
न पादुकादीति ॥सर्वस्मात् सर्वदा सर्वोत्पत्तिप्रसङ्गवारणम्

[I.109.3]

न च परश्वधादेः स्वरूपसन्निधाने सत्यपि सर्वदा कार्योदयः,
स्वरूपवत् सहकारिणामप्यपेक्षणीयत्वात्, सहकारिसन्निधानस्य
सर्वदाऽनुपपत्तेः । सहकारिवर्गे च धर्मादिकमपि निपतति; तदपेक्षे
कार्योत्पादे कथं सर्वदा तत्संभवः ?

[I.109.4]

धर्माधर्मयोश्च जगद्वैचित्र्यकार्यवलेन कल्पनमपरिहार्यम् ।
तयोश्च न शक्तित्वादतीन्द्रियत्वम्; अपि तु स्वरूपमहिम्नैव; मनःपरमाण्वादिवत् ॥

[I.110.0]



[I.110.1]

यदपि विषदहनसन्निधाने सत्यपि मन्त्रप्रयोगात् तत्कार्यादर्शनम्,—तदपि न शक्तिप्रतिबन्धननिबन्धनम्; अपि तु सामग्र्यन्तरानुप्रवेशहेतुकम् ॥

[I.110.2]

ननु मन्त्रेण प्रविशता तत्र किं कृतम् ? न किञ्चित् कृतम्;
सामग्र्यन्तरं तु संपादितम् । काचिद्धि सामग्री कस्यचित् कार्यस्य
हेतुः ॥

[I.110.3]

स्वरूपं तदवस्थमेवेति चेत्; यद्येवं अभक्षितमपि विषं कथं न
हन्यात् ?

[I.110.4]

तत्राऽऽस्यसंयोगाद्यपेक्षणीयमस्तीति चेत्, मन्त्राभावोऽप्यपेक्ष्यताम् । दिव्यकरणकाले धर्म इव मन्त्रोऽप्यनुप्रविष्टः कार्यं
प्रतिहन्ति ॥

[I.110.5]

शक्तिपक्षेऽपि वा मन्त्रस्य को व्यापारः ? मन्त्रेण हि
शक्तेर्नाशो वा क्रियते ? प्रतिबन्धो वा ? न तावत् नाशः;
मन्त्रापगमे पुनस्तत्कार्यदर्शनात् ॥

[I.111.0]



[I.111.1]

प्रतिबन्धस्तु स्वरूपस्यैव शक्तेरिवास्तु ॥

[I.111.2]

स्वरूपस्य किं जातम् ? शक्तेरपि किं जातम् ? कार्यौदासीन्यमिति चेत्, तदितरत्रापि समानम् ॥

[I.111.3]

स्वरूपमस्त्येव, दृश्यमानत्वात् इति चेत्; शक्तिरप्यस्त्येव,
पुनः कार्यदर्शनेनानुमीयमानत्वादिति ॥शक्तेः नित्यत्वानित्यत्वविकल्पनेन दूषणम्

[I.111.4]

किञ्च शक्तिरभ्युपगम्यमाना पदार्थस्वरूपवन्नित्या अभ्युपगम्येत ?
कार्या वा ? नित्यत्वे—सर्वदा कार्योदयप्रसङ्गः । सहकार्यपेक्षायां तु
स्वरूपस्यैव तदपेक्षाऽस्तु, किं शक्त्या ? कार्यत्वे तु—शक्तेः पदार्थस्वरूपमात्रकार्यत्वं वा स्यात् ? सहकार्यादिसामग्रीकार्यत्वं वा ?

[I.112.0]



[I.112.1]

स्वरूपमात्रकार्यत्वे—पुनरपि सर्वदा कार्योत्पादप्रसङ्गः; सर्वदा
शक्तेरुत्पादात् । सामग्रीकार्यत्वे तुकार्यमेव सामग्रीकार्यमस्तु,
किं अन्तरालवर्तिन्या शक्त्या ?अतिरिक्तशक्त्यङ्गीकारे अनवस्थाऽप्यपरिहार्या

[I.112.2]

अशक्तात् कारकात् कार्यं न निष्पद्यत इति चेत्; शक्तिरपि
कार्यं, तदुत्पत्तावप्येवं शक्त्यन्तरकल्पनादनवस्था ॥अनवस्थापरिहारशङ्का

[I.112.3]

आह—दृष्टसिद्धये ह्यदृष्टं कल्प्यते, न तु दृष्टविघाताय ।
शक्त्यन्तरकल्पनायां शक्तिश्रेणीनिर्माण एव क्षीणत्वात् कारकाणां
कार्यविघातः स्यादिति एकैव शक्तिः कल्प्यते; तत् कुतोऽनवस्था ?एवमपि शक्तिरन्यथासिद्धैव

[I.112.4]

अत्रोच्यते—यद्यदृष्टमन्तरेण दृष्टं न सिद्ध्यति, काममदृष्टं
कल्प्यताम् । अन्यथाऽपि तदुपपत्तौ किं तदुपकल्पनेन ? दर्शिता
चान्यथाऽप्युपपत्तिः ॥

[I.113.0]



[I.113.1]

कल्प्यमानमपि चादृष्टं, तत् कल्प्यतां; यत् अनवस्थां
नावहेत; धर्मादिवत् ॥

[I.113.2]

अपि च व्यापारोऽप्यतीन्द्रियः शक्तिवदिष्यते भवद्भिः; अन्यतरकल्पनयैव कार्योपपत्तेः किमुभयकल्पनागौरवेण ॥शक्त्यनङ्गीकारेऽपि कारकाणां कारकत्वं निर्बहत्येव

[I.113.3]

शक्तमव्याप्रियमाणं न कारकं कारकमिति चेत्; तच्छक्तमितितदा कथं जानामि ?

[I.113.4]

कार्यदर्शनात् ज्ञास्यामीति चेत्; व्यापारादेव कार्यं सेत्स्यति ॥

[I.113.5]

पादुकादेर्व्याप्रियमाणादपि न पादपच्छेदो दृश्यत इति चेत्;
प्रत्यक्षस्तर्हि व्यापारः, नातीन्द्रियः; यतः कार्यदर्शनात्पूर्वमपि

[I.114.0]



[I.114.1]

व्याप्रियमाणत्वं ज्ञातमायुष्मता । कार्यानुमेयो हि व्यापारः कार्यं
विना न ज्ञायेतैव । कार्यं त्वन्यतरस्मादपि घटमानं नोभयं कल्पयितुं
प्रभवति—इत्यलं प्रसङ्गेन ॥

[I.114.2]

प्रकृतमनुसरामः । तस्मादतीन्द्रियायाः शक्तेरभावात् निर्विषया यथोदाहृताः ता अर्थापत्तयो भवन्ति ॥सिद्ध्यन्त्यपि शक्तिः अनुमानेनैव, न त्वर्थापत्त्या

[I.114.3]

अपि वा शक्तिरतीन्द्रिया अनुमानस्यैव विषयः । कार्यस्य कारणपूर्वकत्वेन व्याप्तिग्रहणात्, स्वरूपमात्रस्य च कारणत्वानिर्वहणात्
अधिकं किमप्यनुमास्यते; सा शक्तिरिति ॥शब्दनित्यत्वसिद्धौ तु याऽर्थापत्तिरुदाहृता ।तस्याः शब्दपरीक्षायां समाधिरभिधास्यते ॥ १३४ ॥अभावपूर्विकाया अर्थापत्तेरप्यनुमानान्तर्भावः

[I.114.4]

अभावपूर्विकाऽप्यर्थापत्तिरनुमानमेव । जीवतो गृहाभावेन
लिङ्गभूतेन बहिर्भावावगमात् । चैत्रस्य गृहाभावो धर्मी, बहिर्भावेन

[I.115.0]



[I.115.1]

तद्वान् इति साध्यो धर्मः; जीवन्मनुष्यगृहाभावत्वात्, पूर्वोपलब्धैवंविधगृहाभाववत् । यथा धूमो धर्मी, वह्निमानिति साध्यो
धर्मः; धूमत्वात्, पूर्वोपलब्धधूमवदिति ॥

[I.115.2]

अतश्च गृहादीनां लिङ्गत्वाशङ्कनं, अपाकरणं च आडम्बरमात्रम् ॥प्रमेयानुप्रवेशदोषपरिहारः

[I.115.3]

यत्पुनः प्रमेयानुप्रवेशदूषणमभ्यधायि—तदपि न सांप्रतम् ॥

[I.115.4]

किं प्रमेयमभिमतमत्रभवताम् ? किं सत्तामात्रम् ? उत
बहिर्देशविशेषितं सत्त्वम् ?

[I.115.5]

सत्तामात्रं तावदागमादेवावगतमिति न प्रमाणान्तरप्रमेयतामवलम्बते । बहिर्देशविशेषितं तु सत्त्वं भवति प्रमेयम् । तस्य तु
तदानीमनुप्रवेशः कुतस्त्यः ? गृहाभावग्राहकं हि प्रमाणं गृह एव
सदुपलम्भकप्रमाणावकाशमपाकरोति, न बहिस्संदसत्त्वचिन्तां
प्रस्तौति ॥मृतस्य जीवतो दूरे तिष्ठतः प्राङ्गणेऽपि वा ।गृहाभावपरिच्छेदे न विशेषोऽस्ति कश्चन ॥ १३५ ॥

[I.116.0]



[I.116.1]

जीवनविशिष्टस्त्वसौ गृह्यमाणो लिङ्गतामश्नुते, व्यभिचारनिरासात् । न च विशेषणग्रहणमेव प्रमेयग्रहणम् । जीवनमन्यत्,
अन्यच्च बहिर्भावाख्यं प्रमेयम् ॥जीवनमन्यत्, अन्यश्च बहिर्भावः

[I.116.2]

ननु जीवनविशिष्टगृहाभावप्रतीतिरेव बहिर्भावप्रतीतिः । नैतदेवम्—जीवनविशिष्टगृहाभावप्रतीतेः बहिर्भावस्य प्रतीतिः, न
तत्प्रतीतिरेव बहिर्भावप्रतीतिः न हि दहनाधिकरणे धूमप्रतीतिरेव
दहनप्रतीतिः ॥

[I.116.3]

ननु धूमादन्य एव दहनः; इहापि गृहाभावजीवनाभ्यामन्य
एव बहिर्भावः ॥

[I.116.4]

पर्वतहुतवहयोः सिद्धत्वात् मत्त्वर्थमात्रं तत्रापूर्वमनुमेयम्;
एवमिहापि बहिर्देशयोगमात्रमपूर्वमनुमेयम् ॥

[I.116.5]

यदि तु तदधिकं प्रमेयमिह नेष्यते, तदा गृहाभावजीवनयोः
स्वप्रमाणाभ्यामवधारणादानर्थक्यमर्थापत्तेः । तस्मात् प्रमेयान्तरसद्भावात् तस्य च तदानीमननुप्रवेशात् न प्रमेयानुप्रवेशो दोषः ॥

[I.117.0]



[I.117.1]

अर्थापत्तावपि च तुल्य एवायं दोषः, तत्राप्यर्थात् अर्थान्तरकल्पनाऽभ्युपगमात् । "दृष्टः श्रुतो वाऽर्थोऽन्यथा नोपपद्यते
इत्यर्थकल्पना"(शा. भा. १-१-५)(शा. दी. १-१-५) इत्येवं
ग्रन्थोपनिबन्धात् । तस्य तस्मात् प्रतीतिरिति यत्र व्यवहारः,
तत्रावश्यं तत्प्रतीतौ तदनुप्रवेशो दोष एव । स्वभावहेताविव
तद्बुद्धिसिद्ध्या तत्सिद्धेः प्रमाणान्तरवैफल्यादिति ।प्रभाकरोक्तः अर्थापत्तेरतिरिक्तत्वसाधनप्रकारः

[I.117.2]

प्रभाकरास्तु प्रकारान्तरेणानुमानाद्भेदमत्राचक्षते । अनुमाने
गमकविशेषणमन्यथाऽनुपपन्नम्, अनलं विना धूमो हि नोपपद्यते;इह तु विपर्ययः, गम्यो गमकेन विना नोपपद्यते । गम्यः—
बहिर्भावः, स जीवतो गृहाभावं विना नोपपद्यते, गृहान्निर्गतो
जीवन् बहिर्भवतीति ॥

[I.118.0]



[I.118.1]

भाष्यपप्येवं योजयन्ति—दृष्टः श्रुतो वार्थः अर्थकल्पना;
अर्थान्तरं कल्पयतीत्यर्थः । यतः सा कल्पना प्रमेयद्वारिकाऽन्यथा‥पपद्यत इत्यर्थः । एवं गम्यगमकयोरनुपपद्यमानत्वविपर्ययात्‥मानात् प्रमाणान्तरमियमर्थापत्तिरिति बहिर्भावोऽन्यथानोपपद्यते, स च गम्य इति ॥प्रभाकरपक्षप्रतिक्षेपः

[I.118.2]

एतदपि ग्रन्थवैषम्योपपादनमात्रं, न तु नूतनविशेषोत्प्रेक्षणम् ।
गम्ये तावदगृहीते सति तद्गतमनुपपद्यमानत्वं कथमवधार्येत ?
गृहीते तु गम्ये किं तद्गतानुपपद्यमानत्वग्रहणेन ? साध्यस्य
सिद्धत्वात् ॥

[I.118.3]

पुरा तद्गतमन्यथाऽनुपपद्यमानत्वं गृहीतमासीदिति चेत्—
अहो ! महाननुमानाद्विशेषः । इदं हि पूर्वं प्रतिबन्धग्रहणमुक्तं
स्यात् ॥

[I.119.0]



[I.119.1]

अपि च बहिर्भावस्य गृहाभावं विनाऽनुपपत्तिरित्युक्ते तस्मिन्
सति तस्योपपत्तिर्वक्तव्या । सा च का ? किमुत्पत्तिः ? ज्ञप्तिर्वा ?

[I.119.2]

यदि ज्ञप्तिः, सा चानुमानेऽपि । गम्यं गमकं विना नास्ति,
तस्मिन् सत्यस्तीति समानः पन्थाः ॥उत्पत्तिस्तु गृहाभावात् बहिर्भावस्य दुर्भणा ।प्राक्सिद्धे हि गृहाभावे तदुत्पादः क्षणान्तरे ॥ १३६ ॥कारणं पूर्वसिद्धं हि कार्योत्पादाय कल्पते ।तेनैकत्र क्षणे जीवन् न गृहे न बहिर्भवेत् ॥ १३७ ॥
तस्माद्यत्किञ्चिदेतत् ॥अर्थापत्तौ हेतोः कारकत्वमपीति पक्षान्तरनिराकरणम्

[I.119.3]

एवञ्च यदेके ज्ञप्त्युत्पत्तिकृतमिह वैलक्षण्यमुत्प्रेक्षितवन्तः—
धूमेनाग्निर्गम्यत एव, गृहाभावेन बहिर्भावो जन्यतेऽपीति—तदपि
प्रत्युक्तं भवति ॥अर्थापत्तिस्थले व्याप्त्युपपादनम्

[I.119.4]

यत्तु सम्बन्धग्रहणाभावादित्युक्तं—तदपि न सुन्दरम्—
मन्दिरद्वारवर्तिनस्तदुत्पत्तेः ॥

[I.120.0]

एतच्च स्वयमाशङ्क्य न तैः प्रतिसमाहितम् ।उदाहरणमन्यत्तु व्यत्ययेन प्रदर्शितम् ॥ १३८ ॥

[I.120.1]

गृहभावेन बहिरभावकल्पनमिति, तत्रैतदेव वक्तव्यम् ।
इयमभावपूर्विका न भवत्येवार्थापत्तिः । षडर्थापत्तीः प्रतिज्ञाय
इमामभावपूर्विकां अर्थापत्तिमुक्त्वा उपनैय्यायिककेसरिकटाक्षपातभीतां इह गहने हरिणीमिव यदुपेक्ष्य गम्यते—तदत्यन्तमत्रभवतामनार्थजनोचितं चेष्टितम् ॥त्वदेकशरणां बालामिमामुत्सृज्य गच्छतः ।कथं ते तर्कयिष्यन्ति मुखमन्या अपि स्त्रियः ! ॥ १३९ ॥

[I.120.2]

भावेनाभावकल्पना तु प्रत्यक्षपूर्विकैवार्थापत्तिः । तस्या अपि च
न दुरवगमः सम्बन्धः । असर्वगतस्य द्रव्यस्य नियतदेशवृत्तेरक्लेशेन
तदितरदेशनास्तित्वावधारणात् । अनग्निव्यतिरेकनिश्चये च धूमस्य
भवतां का गतिः ? या तत्र वार्ता सैवेहापि नो भविष्यति ॥

[I.120.3]

न च भूयोदर्शनावगम्यमानान्वयमात्रैकशरणतया—

[I.121.0]

"यस्य वस्त्वन्तराभावो गम्यस्तस्यैव दुष्यति ।मम त्वदृष्टिमात्रेण गमकाः सहचारिणः ॥ (श्लो. वा.)"

[I.121.1]

इति कथयितुमुचितम् । अनिश्चितव्यतिरेकस्य साध्यनिश्चयाभावादिति दर्शयिष्यामः ॥

[I.121.2]

पक्षधर्मान्वयवत् व्यतिरेकोऽपि नागृहीतोऽनुमानाङ्गम् ।
बहिर्भावसिद्धौ चानुमानप्रयोगः स एव, यस्त्वया दर्शितः । तस्य
तु प्रतिप्रयोगः प्रत्यक्षादिविरुद्धत्वात् हेत्वाभास एवेत्यलं प्रसङ्गेन ॥श्रुतार्थापत्तिरप्यनुमानमेव

[I.121.3]

श्रुतार्थापत्तिरपि वराकी नानुमानात् भिद्यते । वचनैकदेशकल्पनाया अनुपपन्नत्वात्, अर्थस्य च कार्यलिङ्गगम्यस्य सत्त्वात् ।
यथा क्षितिधरकन्धराधिकरणं धूममवलोक्य तत्कारणमनलमनुमिनोति भवान्, एवमागमात्पीनत्वाख्यं कार्यमवधार्य तत्कारणमपि भोजनमनुमिनोतु । कोऽत्र विशेषः । तत्कार्यतया भूयोदर्शनतः
प्रतिपन्नत्वात् । लिङ्गस्य तु क्वचित् प्रत्यक्षेण ग्रहणम्, क्वचित्
वचनतः प्रतिपत्तिरिति नैष महान् भेदः ॥

[I.122.0]

श्रुतार्थापत्तेरावश्यकत्वाक्षेपपरिहारौ

[I.122.1]

ननु वचनमपरिपूर्णमिति प्रतीतिमेव यथोचितां जनयितुमसमर्थम्—

[I.122.2]

किं "पीनो देवदत्तो दिवा न भुङ्क्ते" इत्यतो न भवति तत्पीनताप्रतीतिः ?

[I.122.3]

न न भवति, साकाङ्क्षा तु भवति । न च साकाङ्क्षप्रतीतिकारिणस्तस्य प्रामाण्यम्—इति तदेव तावत् पूरयितुं युक्तम् ॥

[I.122.4]

तदसत्—कस्यात्र साकाङ्क्षत्वम् ? किं शब्दस्य ? किं वा
तदर्थस्य ? उत स्वित्तदवगमस्य । इति ॥

[I.122.5]

शब्दस्य तावदर्थनिरपेक्षस्य न काचिदाकाङ्क्षा, अनभिव्यक्तशब्दवत् ॥

[I.122.6]

अर्थस्तु साकाङ्क्षस्सन् अर्थान्तरमुपकल्पयतु; कोऽवसरो
वचनकल्पनायाः ?

[I.122.7]

अवगमोऽप्यर्थविषय एव साकाङ्क्षो भवति, न शब्दविषयः
श्रोत्रकरणकः । तस्मादवगमनैराकाङ्क्ष्यसिद्धये तदर्थकल्पनमेव

[I.123.0]



[I.123.1]

युक्तम् । वचनैकदेशकल्पनमपि अर्थावगतिसिद्ध्यर्थमेवेति तत्कल्पनमेवास्तु; किं सोपानान्तरेण ?श्रुतार्थापत्तेरनुमानत्वेऽपि तद्गम्यार्थानां नावैदिकत्वम्

[I.123.2]

यत्तु कल्प्यमानस्यार्थस्यावैदिकत्वं प्राप्नोतीति—तत्र वचनकल्पनापक्षे सुतरामवैदिकः सोऽर्थः स्यात्; कल्प्यमानस्य वचनस्य
वेदादन्यत्वात् ॥

[I.123.3]

श्रुतः, अनुमित‥ द्विविधः, स वेद एवेति चेत्; श्रौतार्थः,
श्रौतार्थानुमितः द्विविधः स वेदार्थ एव भविष्यतीति किं वचनसोपानान्तरकल्पनया ? तेन श्रूयमाणवेदवचनप्रतिपाद्यार्थसामर्थ्यलभ्यत्वादेव तस्य वेदार्थता भविष्यति । सर्वथा न वचनैकदेशविषया श्रुतार्थापत्तिः श्रेयसी । श्रुत्येकदेशकल्पनापक्षप्रतिक्षेपाच्च ॥अर्थस्यातीन्द्रियत्वेऽपि व्याप्तिग्रहः संभवत्येव

[I.123.4]

तदतीन्द्रियतया सम्बन्धग्रहणमघटमानमिति यदुक्तं—तदपि
प्रत्युक्तम्—अर्थे तु सामान्येन सम्बन्धग्रहणमपि सूपपादम् ।
तत्र तत्र यज्यादेरर्थस्याधिकाराद्यर्थान्तरसम्बद्धस्य दृष्टत्वादिति ॥

[I.124.0]

प्राभाकरोक्तश्रुतार्थापत्तिनिराकरणप्रकारः

[I.124.1]

प्राभाकरास्तु "दृष्टः श्रुतो वा" इतिभाष्यं "लौकिकमभिधानान्तरमेवेदमुपलब्धिवचनम्" इति वर्णयन्तः श्रुतार्थापत्तिं
प्रत्याचक्षते । श्रूयमाणस्यैव शब्दस्य तावत्यर्थे सामर्थ्यमुपगच्छन्तः
तमर्थं शाब्दमेव प्रतिजानते । वाक्यस्य दूराविदूरव्यवस्थितगुणागुणक्रियाद्यनेककारककलापोपरक्तकार्यात्मकवाक्यार्थप्रतीतौ इषोरिवदीर्घदीर्घो व्यापारः । अविरतव्यापारे च शब्दे सा प्रतीतिरुदेति,
तद्व्यापारविरतौ नोदेति । तदुत्पादककारकाभावात् । वृद्धव्यवहारतश्च शब्देषु व्युत्पद्यमानो लोकः तथाभूतवाक्यव्यवहारिणो
वृद्धान् पश्यन् वाक्यस्यैव तादृशवाक्यार्थे सामर्थ्यमवधारयति ।
तदनुवर्तीनि तु पदानि तस्मिन्नैमित्तिके निमित्तानि भवन्ति ॥

[I.125.0]



[I.125.1]

नैमित्तिकानुकूल्यपर्यालोचनया क्वचिदश्रूयमाणान्यपि तानि
निमित्ततां भजन्ते—विश्वजिदादौ स्वर्गकामादिपदवत् ॥

[I.125.2]

क्वचित् श्रूयमाणान्यपि तदननुकूलत्वात् परित्यज्यन्ते—"यस्योभयं हविरार्तिमार्च्छेत्" इतिवत् ॥

[I.125.3]

क्वचिदन्यथास्थितानि तदनुरोधादन्यथैव स्थाप्यन्ते—"प्रयाजशेषेण हवींष्यभिघारयति" इतिवत् ॥

[I.125.4]

तस्मात् प्रथमावगतैकघनाकारवाक्यार्थानुसारेण सतामसतां
वा पदानां निमित्तभावव्यवस्थापनात् अश्रूयमाणतथाविधैकदेशादपि वाक्यात् तदर्थावगतिसंभवात् किं श्रुतार्थापत्त्या ? अत एव न
सोपातव्यवहितं तस्यार्थस्य शाब्दत्वम्, साक्षादेव तत्सिद्धेः ॥पदाश्रवणेऽपि अर्थोपस्थित्युपपादनम्

[I.125.5]

ननु अश्रूयमाणेषु निमित्तेषु कुतस्तदर्थमवगच्छामः ?
अनवगच्छन्तश्च कीदृशं नैमित्तिकमवकल्पयामः ?—उच्यते—श्रुतेष्वपि
पदेषु तेषां निमित्तभावो न स्वमहिम्नाऽवफल्पते, किन्तु नैमित्ति-

[I.126.0]



[I.126.1]

कानुसारद्वारक इत्युक्तम् । एवमश्रुतेष्यपि भविष्यति । न यजौ
करणविभक्तिं शृणुमः; न स्वर्गे कर्मविभक्तिम्; नाग्नचिदादिषु
क्विप्प्रत्ययम्; नाधुनादिषु प्रकृतिम्; न समासतद्धितेषु यथोचितां
विभक्तिम्, अपि च प्रतीम एव तदर्थम् ॥

[I.126.2]

एवं विश्वजिदादावपि "यजेत" इति नैमित्तिकबलादेव
स्वर्गकामादिपदार्थं प्रत्येष्यामः । नियोगगर्भत्वाच्च विनियोगस्य
लिङ्गादीनि श्रुतिकल्पनामन्तरेणापि नियोगव्यापारं परिगृह्य तेन
वस्तुनि विनियोजकतां प्रतिपत्स्यन्ते ॥एतन्मते मुख्यगौणादिव्यवहारनिर्वाहःनन्वेवं सति सर्वत्र शब्दव्यापारसंभवात् ।मुख्यस्यापि भवेत् साम्यं गौणलाक्षणिकादिभिः ॥ १४० ॥

[I.127.0]

श्रुतिलिङ्गादिमानानां विरोधे यच्च वर्ण्यते ।पूर्वपूर्वबलीयस्त्वं, तत् कथं वा भविष्यति ? ॥ १४१ ॥

[I.127.1]

उच्यते—सत्यपि सर्वत्र शब्दव्यापारे तत्प्रकारभेदोपपत्तेरेष न
दोषः । न हि पदानां सर्वात्मना निमित्तभावमपहायैव नैमित्तिकप्रतीतिरुपप्लवते । तदपरित्यागाच्च तत्स्वरूपवैचित्र्यमनुवर्तत एव ॥अन्यथा सिंहशब्देन मतिः केसरिणीसुते ।अन्यथा देवदत्तादौ प्रतीतिरुपजन्यते ॥ १४२ ॥गङ्गायां मज्जतीत्यत्र गङ्गाशब्दो निमित्तताम् ।उपयाति यथा, नैवं घोषादिवसतौ तथा ॥ १४३ ॥

[I.127.2]

श्रुतिलिङ्गवाक्यप्रकरणस्थानसमाख्यानामपि अर्थसन्निकर्षविप्रकर्षकृतोऽस्त्येव विशेष इति तत्रापि न विनियोगसाम्यम् ॥श्रुतिलिङ्गादिभिर्योऽपि कल्पयेद्विनियोजिकाम् ।तस्यापि तस्यास्तुल्यत्वात् बाध्यबाधकता कथम् ? ॥ १४४ ॥

[I.128.0]

अथ तत्कल्पने तेषां विदूरान्तिकवृत्तिता ।स एवार्थगतो न्याय इति तत्कल्पनेन किम् ? ॥ १४५ ॥

[I.128.1]

ऐन्द्राग्नादिषु वैकृतेषु कर्मसु न प्राकृतविध्यन्तवचनानुमानम्,
अपि तु चोदकव्यापारेण तस्यैव प्राप्तिः । वैकृतस्य विधेःकाचिदाकाङ्क्षा चोदक इत्युच्यते ॥अर्थाध्याहारेऽपि उपदेशातिदेशयोर्वैलक्षण्यम्

[I.128.2]

नन्वेवमुभयत्र तदवगमाविशेषात् उपदेशातिदेशयोः को
विशेषः ? न नियोगावगमे कश्चिद्विशेषः; किन्तूपदेशे यथोपदेशं
कार्यम्, अतिदेशे तु यथाकार्यमुपदेश इत्येतयोर्विशेषः ॥

[I.128.3]

ननु यथाकार्यमुपदेशेऽनुपयुज्यमानकृष्णलचर्ववघातादेः
प्राप्तिरेव न भवेदिति को बाधार्थः ?—न अखण्डमण्डलविध्यन्त-

[I.129.0]



[I.129.1]

काण्डप्राप्तेः । न ह्यंशांशिकया चोदकः प्रवर्तत इत्यलमनया
प्रसक्तानुप्रसक्त्यागतशास्त्रान्तरगर्भकथाविस्तरप्रस्तावनया ॥एवं श्रुतार्थापत्तिप्रतिक्षेप्तृप्रभाकरपक्षोपसंहारःइति प्रसङ्गाद्व्याख्यातं लेशतो वाक्यविन्मतम् ।एतस्य युक्तायुक्तत्वपरिच्छेदे तु के वयम् ! ॥ १४६ ॥श्रुतार्थापत्तिरस्माकं दूषणीयतया स्थिता ।तद्दूषणं च पूर्वोक्तवीथ्याऽनेन पथाऽस्तु वा ॥ १४७ ॥आलङ्कारिकपक्षप्रतिक्षेपःएतेन शब्दसामर्थ्यमहिम्ना सोऽपि वारितः ।यमन्यः पण्डितंमन्यः प्रपेदे कंचन ध्वनिम् ॥ १४८ ॥विधेर्निषेधावगतिर्विधिबुद्धिर्निषेधतः ।

[I.129.2]

यथा—भव धम्मिय वीसत्थो मा स्म पान्‥थ ! गृहं विश ॥ १४९ ॥मानान्तरपरिच्छेद्यवस्तुरूपोपदेशिनाम् ।शब्दानामेव सामर्थ्यं तत्र तत्र तथा तथा ॥ १५० ॥

[I.130.0]

अथवा नेदृशी चर्चा कविभिः सह शोभते ।विद्वांसोऽपि विमुह्यन्ति वाक्यार्थगहनेऽध्वनि ॥ १५१ ॥तदलमनया गोष्ठ्या विद्वज्जनोचितया चिरंपरमगहनस्तर्कज्ञानामभूमिरयं नयः ।प्रकृतमधुना तस्मात् ब्रूमो न भात्यनुमानतःतनुरपि सतामर्थापत्तेर्विशेष इति स्थितम् ॥ १५२ ॥अनुपलब्धेः प्रमाणान्तरत्वाक्षेपः

[I.130.1]

आह—अभावस्तर्हि प्रमाणान्तरमस्तुः—सत्परिच्छेदकं यत्र न प्रमाणं प्रवर्तते ।तदभावमितौ मानं प्रमाणाभाव उच्यते ॥ १५३ ॥

[I.131.0]



[I.131.1]

इह घटो नास्तीति घटं प्रति सदुपलम्भकप्रमाणप्रवृत्तिर्नास्तीति
असौ प्रमाणाभावः घटाभावं परिच्छिनत्ति ॥

[I.131.2]

तत्र च घटविषयज्ञातृव्यापारानुत्पाद एव दृश्यादर्शनवाच्यः
प्रमाणं, नास्तीति बुद्धिः फलम् ॥

[I.131.3]

अथ वा घटाभावग्राही ग्रहीतृव्यापार सदुपलम्भकप्रमाणाभावजनितो नास्तीति प्रत्ययस्वभावः प्रमाणम्, फलं तु हानादिज्ञानं भविष्यति । तदुक्तम्—"प्रत्यक्षादेरनुत्पत्तिः प्रमाणाभाव उच्यते ।साऽऽत्म‥ऽपरिणामो वा विज्ञानं वाऽन्यवस्तुनि इति ।"
अन्यवस्तुशब्दन घटाभाव एवोक्तः ॥

[I.132.0]



[I.132.1]

तत्र तावदिदं नास्तीति ज्ञानं न प्रत्यक्षजनितम्, इन्द्रियार्थसन्निकर्षाभावात् । सन्निकर्षो हि संयोगसमवायस्वभावः, तत्प्रभवभेदो वा संयुक्तसमवायादिरिह नास्त्येव । संयुक्तंविशेषणभावोऽपि न संभवति, कुम्भाभावस्य भूप्रदेशविशेषणत्वाभावात् । न ह्यसंयुक्तमसमवेतं वा किञ्चिद्विशेषणं भवति ।
संयुक्तस्य दण्डादेः समवेतस्य शुक्लगुणादेः तथाभावदर्शनात् ।
अभावश्च न केनचित्संयुज्यते, अद्रव्यभावात् । न क्वचित्समवैति, गुणादिवैलक्षण्यादिति ॥

[I.132.2]

यदि च संयुक्तविशेषणभावसन्निकर्षोपकृतं चक्षुरभावं
गृह्णाति, तर्हि तदविशेषात् संयुक्तद्रव्यवृत्तीन् रसादीनपि
गृह्णीयात् ॥

[I.132.3]

अयोग्यत्वान्न गृह्णातीति चेत्—तदभावमपि मा ग्रहीत्,
अयोग्यत्वाविशेषात् । योग्यायोग्यत्वकृतग्रहणाग्रहणनियमवादे वा

[I.133.0]



[I.133.1]

योग्यतैव सन्निकर्षो भवतु; किं षट्कघोषेण ? तस्मान्न घटाभावज्ञानं चाक्षुषम् ॥अभावस्यैन्द्रियकत्वनिरासः

[I.133.2]

ननु भूप्रदेशं च घटाभावं च विष्फारिते चक्षुषि निरीक्षामहे;
निमीलिते तु तस्मिंस्तयोरन्यतरमपि न पश्यामः । तत्र समाने च
तद्भावभावित्वे भूप्रदेशज्ञानं चाक्षुषम्, अभावज्ञानं तु न चाक्षुषमिति कुतो विशेषमवगच्छामः ?

[I.133.3]

बाढमवगच्छामः सन्निकर्षाभावादेव । न ह्यसन्निकृष्टं
चक्षुरवगतिजन्मने प्रभवति ॥

[I.133.4]

तद्भावभावित्वं त्विदमन्यथासिद्धम्; विदूरदेशव्यवस्थितस्थूलज्वालावलीजटिलज्वलनगतभास्वररूपोपलम्भानुवर्तितद्गतोष्णस्पर्शज्ञानवत् । तत्र यथा रूपानुमीयमानस्पर्शवेदने नयनान्वयव्यतिरेकानुविधानमन्यथासिद्धम्, एवमिहापि भूप्रेदेशोपलम्भाविनाभाविनि कुम्भाभावग्रहणे तत्कृतमिन्द्रियान्वयव्यतिरेकानुविधानमिति न चाक्षुषो घटाभावप्रतिभासः । तदुक्तम्—"गृहीत्वा वस्तुसद्भावं स्मृत्वा च प्रतियोगिनम् ।मानसं नास्तिताज्ञानं जायतेऽक्षानपेक्षया इति ॥"

[I.134.0]



[I.134.1]

अतश्चैव असन्निहितस्यापि क्वचिद्ग्रहणम् । स्वरूपमात्रकेण
गौरमूलक‥पलब्धवतः ततो देशान्तरं गतस्य तत्र केनचित्
गर्गोऽस्ति वा ? नास्ति वा ? इति पृष्टस्य सत स्वरूपमात्रं गृहीतम् ।
गौरमूलकमनुस्मरतः तदानीमसन्निकृष्टंऽपि गर्गस्य भावे तदैव तस्य
ज्ञानमुदेति । तत्र इन्द्रियकथापि नास्तीति न तस्य प्रत्यक्षत्वम् ।अभावस्यानुमानागम्यत्वम्

[I.134.2]

न चानुमानगम्योऽयमभावः; भूप्रदेशस्य, तद्गतघटादर्शनस्य वा
लिङ्गत्वानुपपत्तः । न भूप्रदेशो लिङ्गम्; अगृहीतसम्बन्धस्यापि
तत्प्रतीतेः, अनैकान्तिकत्वात्, अपक्षधर्मत्वात्, तदधिकरणाभावानन्त्येन सम्बन्धग्रहणासंभवाच्च । नापि घटादर्शनं लिङ्गम्;

[I.135.0]



[I.135.1]

अपक्षधर्मत्वात् । घटादर्शनं घटस्य धर्मः, न तदभावस्य । घटाभावप्रतीतिं प्रति व्याप्रियमाणत्वात् तद्धर्मत्वमस्येति चेत्—न—
इतरेतराश्रयप्रसङ्गात् । तद्धर्मत्वे सति लिङ्गप्रतीतिजनकत्वं, प्रतीतिजन्मनि सति तद्धर्मत्वमिति । असिद्धायां च घटाभावप्रतीतौ
तद्धर्मताज्ञानमदर्शनस्य दुर्घटमेव । सिद्धायां तु किं पक्षधर्मताज्ञानेन ? साध्यप्रतीतेः सिद्धत्वात् ॥

[I.135.2]

अपि चेदमदर्शनाख्यं लिङ्गमविदितव्याप्ति कथमभावस्यानुमापकं भवेत् ? व्याप्तिग्रहणं च धूमाग्निवत् उभयधर्मिग्रहणपूर्वकम् ।
तत्र व्याप्तिग्रहणवेलायामेव तावत् कुतस्त्यमभावाख्यधर्मिग्रहणमिति
चिन्त्यम् ॥

[I.135.3]

तत एवानुमानादिति यद्युच्यते, तदितरेतराश्रयम् । अनुमानान्तरनिबन्धने तु तद्ग्रहणेऽनवस्था ॥

[I.136.0]



[I.136.1]

अदर्शनाख्यं लिङ्गमपि दर्शनाभावस्वभावमिति तत्स्वरूपपरिच्छेदचिन्तायामप्ययमेव पन्थाः । अतो दूरमपि गत्वा तदवगमसिद्धये प्रमाणान्तरमभावपरिच्छेदनिपुणमवगन्तव्यमिति तत एव
तदवगमसिद्धेर्न तस्यानुमेयत्वम् ॥

[I.136.2]

न चेदं "इह घटो नास्ति" इति ज्ञानं शब्दोपमानार्थापत्त्यन्यतमनिमित्तमाशङ्कितुमपि युक्तमिति सदुपलम्भकप्रमाणातीतत्वादभावस्यैव भूमिरभाव इति युक्तम् ॥

[I.136.3]

अपि च प्रमेयं अनुरूपेण प्रमाणेन प्रमातुमुवितम्—भावात्मके प्रमेये हि नाभावस्य प्रमाणता ।अभावेऽपि प्रमेये स्यात् न भावस्य प्रमाणता ॥ १५४ ॥न प्रमेयमभावाख्यं निह्नुतं बौद्धवत् त्वया ।प्रमाणमपि तेनेदं अभावात्मकमिष्यताम् ॥ १५५ ॥अभावाख्यातिरिक्तप्रमाणनिराकरणम्

[I.136.4]

अत्राभिधीयते—सत्यमभावः प्रमेयमभ्युपगम्यते, प्रत्यक्षाद्यवसीयमानस्वरूपत्वात्तु न प्रमाणान्तरमात्मपरिच्छित्तये मृगयते ।अदूरमेदिनीदेशवर्तिनस्तस्य चक्षुषा ।परिच्छेदः परोक्षस्य क्वचिन्मानान्तरैरपि ॥ १५६ ॥

[I.137.0]



[I.137.1]

तथा च "इह घटो नास्ति" इति ज्ञानमेकमेवेदम् "इह कुण्डे
दधि" इति ज्ञानवत्, उभयालम्बनमनुपरतनयनव्यापारस्य भवति ।
तत्र भूप्रदेशमात्र एव नयनजं ज्ञानम्, इतरत्र प्रमाणान्तरजनितमिति
कुतस्त्योऽयं विभागः ?

[I.137.2]

अत्राग्निरिति युक्तोऽयं अनक्षजः प्रतिभासः । धूमग्रहणानन्तरं
अविनाभावस्मरणादिबुद्ध्यन्तरव्यवधानसंभवात् । इह तु तथा
नास्त्येव । अव्यवहितैव हि भूप्रदेशवत् घटनास्तिताऽवगतिरविच्छेदेनानुभूयते । न च क्षितिधराधिकरणपरोक्षाशुशुक्षणिवदनीक्षणविषयता भवत्यभावस्य; तद्व्यापारान्वयव्यतिरेकानुविधायित्वात्
तत्प्रतीतेः । तत्र हि व्यापृताक्षोऽपि न पर्वतवर्तिनमनलमवलोकयितुमुत्सहते; इह तु घटाभावमपरिम्लाननयनव्यापार एव पश्यतीति
चाक्षुषमभावज्ञानम्, तद्भावभावित्वानुविधानात् ॥

[I.138.0]



[I.138.1]

न च दूरस्थितहुतवहरूपदर्शनपूर्वकस्पर्शानुमानवदिदमन्यथासिद्धं तद्भावभावित्वम् । तत्र हि बहुशः स्पर्शदर्शनकौशलशून्यत्वमवधारितं चक्षुषः, स्पर्शपरिच्छेदि च कारणान्तरं त्वगिन्द्रियमवगतम् ॥

[I.138.2]

अविनाभाविता च पुरा तथाविधयो रूपस्पर्शयोरुपलब्धेत्यनुमेय
एवासौ स्पर्श इति युक्तं तत्रान्यथासिद्धत्वं चक्षुर्व्यापारस्य ॥

[I.138.3]

प्रकृते तु नेदृशः प्रकारः समस्ति । न चैकत्र तद्भावभावित्वमन्यथासिद्धमिति सर्वत्र तथा कल्प्यते । एवं हि रूपमपि चाक्षुपतामवजह्यात् ॥वैभवेन अभावस्य चाक्षुषत्वसमर्थनम्

[I.138.4]

ननु नीरूपस्यासंबद्धस्य च चाक्षुषत्वमभावस्यकथमभिधीयते ?

[I.138.5]

चक्षुर्जनितज्ञानवत्त्वाद्धि चाक्षुषत्वम्, न रूपवत्त्वेन । रूपवतामपि परमाणूनामचाक्षुषत्वात् । नीरूपस्यापि रूपस्य चाक्षुषत्वाच्च ॥

[I.138.6]

संबद्धमपि न सर्वं चाक्षुषम्, आकाशस्य तथात्वेऽपि
तदभावात् ।

[I.139.0]



[I.139.1]

ननु असम्बद्धस्य चक्षुषा ग्रहणे दूरव्यवहितस्य विभीषणादेरपि
चाक्षुषत्वप्रसङ्गः—उच्यते—भावे खल्वयं नियमः, यत् असम्बद्धस्य
चक्षुषाऽग्रहणम्, अभावस्त्वसम्बद्धोऽपि चक्षुषा गृहीष्यते ॥

[I.139.2]

षट्प्रकारसन्निकर्षवर्णनमपि भावाभिप्रायमेव, सम्बद्ध हि यत्
गृह्यते तत् षण्णां सन्निकर्षणामन्यतमेन सन्निकर्षेणेति ॥

[I.139.3]

प्राप्यकारित्वमपीन्द्रियाणां वस्त्वभिप्रायमेवोच्यते । तस्मादवस्तुत्वादभावस्य तेन सन्निकर्षमलभमानमपि नयनमुपजनयति
तद्विषयमवगममिति न दोषः ॥

[I.139.4]

न चासम्बद्धत्वाविशेषात् देशान्तरादिषु सर्वाभावग्रहणमाशङ्कनीयम्, आश्रयग्रहणसापेक्षत्वादभावप्रतीतः; आश्रयस्य च
सन्निहितस्यैव प्रत्यक्षत्वात् ॥स्वपक्षेन अभावस्य प्रत्यक्षत्वोपपादनम्

[I.139.5]

अथवा संयुक्तविशेषणभावाख्यसन्निकर्षोपकृतं चक्षुरभावं
ग्रहीष्यति । यथा समवायप्रत्यक्षत्ववादिनां पक्षे समवायामति ॥

[I.140.0]

संयुक्तविशेषणतासन्निकर्षस्यावश्यकत्वम्

[I.140.1]

ननु तदिदमसिद्धमसिद्धस्य दृष्टान्तीक्रियते—मैवम्—
भवताऽपि द्रव्यगुणयोर्वृत्तेरपरिहार्यत्वात् । भेदबुद्ध्या सिद्धभेदयोः
असम्बद्धयोश्च द्रव्यगुणयोरदर्शनात् अवश्यं काचिद्वृत्तिरेषितव्येति
अलमर्थान्तरचिन्तनेन ॥अभावस्य सम्बन्धोपपादनम्

[I.140.2]

यत्तूक्तं संयोगसमवाययोरभावात् अभावो न भूप्रदेशस्य
विशेषणमिति—तदप्यसाधु—संयोगसमवायाभ्यामन्यस्यैव विशेषणविशेष्यभावनाम्नः सम्बन्धस्य अदूर एव प्रतीतिबलेन दर्शयिष्यमाणत्वात् ॥संयुक्तविशेषणतायाः सन्निकर्षत्वे उक्तातिप्रसङ्गपरिहारः

[I.140.3]

यस्तु संयुक्तविशेषणभावे सन्निकर्षे रसादिभिरतिप्रसङ्ग
उद्भावितः, सोऽयं संयुक्तसमवायाख्ये चक्षूरूपसन्निकर्षेऽपि समानो
दोषः ॥

[I.140.4]

संयुक्तसमवायोऽपि तर्हि मा भूत् सन्निकर्षः; किं नश्छिन्नम् ?
तत्किं असम्बद्धमेव रूपं गृह्णातु चक्षुः ! न हि संयुक्तसमवायादन्यः
चक्षूरूपयोः सम्बन्धः ॥

[I.141.0]

सन्निकर्षाणामावश्यकता

[I.141.1]

ननु ! अर्थग्रहणात्मको व्यापार एव चक्षुषः सन्निकर्षो योग्यता
वा । तद्वशादेव रूपस्य तत् ग्राहकमुपेयते, न च संयुक्तसमवायादिनेति—स तर्हि व्यापारः, सा वा योग्यता कथमभावमपि प्रति
तस्य न स्यात् । प्राप्यकारीणि चेन्द्रियाणि कारकत्वादिष्यन्ते,
सन्निकर्षश्च निह्नूयते इति विप्रतिषिद्धम् ॥

[I.141.2]

तस्मात् षट्प्रकारा सन्निकर्षानुगामिनी योग्यता वक्तव्या, न
योग्यतामात्र एव विश्रम्य स्थातव्यम् । यत्र योग्यता तत्र
सन्निकर्षोऽप्यस्ति, न तु यत्र सन्निकर्षः तत्रावश्यं योग्यतेत्येवमभ्युपगच्छतां न रसाद्यतिप्रसङ्गचोदना धुनोति मनः । रसादेः
सत्यपि सन्निकर्षे योग्यत्वाभावादग्रहणम् ॥योग्यतामात्रवादेऽपि नाभावस्यास्त्ययोग्यता ।भवद्भिर्वस्तुधर्मोऽस्य को वा नाभ्युपगम्यते ? ॥ १५७ ॥सर्वोपाख्यवियुक्तत्वात् नास्त्येवेत्येष वोच्यताम् ।अभावश्चाक्षुषज्ञानविषयो वाऽभ्युपेयताम् ॥ १५८ ॥

[I.142.0]

अभावस्याप्रत्यक्षत्वे पूर्वोक्तयुक्तिनिराकरणम्

[I.142.1]

यदपि—"स्वरूपमात्रं दृष्ट्वाऽपि पश्चात् किञ्चित् स्मरन्नपि ।तत्राम्यनास्तितां पृष्टः तदैव प्रतिपद्यते ॥"
इत्युक्तं—तदपि न युक्तम्—वस्त्वन्तरविविक्तगौरमूलकस्वरूपग्रहणसमय एव तत्रासन्निहितसकलपदार्थाभावग्रहणस्य मेचकबुद्ध्या
सिद्धत्वात् इदानीं तद्गतगर्गाभावस्मरणं न तस्य परोक्षस्यानुभवः ॥

[I.142.2]

तथा हि—"तदानीं गर्गस्तत्र नासीत्" इत्येवं असौ स्मृत्वा
सत्यवादी वदति, इदानीमस्तित्वनास्तित्वे प्रति संशेत एवासौ;
गर्गस्य कुतश्चिदागतस्येदानीं तत्रास्तित्वसंभवात् ॥

[I.142.3]

ननु ! न पूर्वं सर्वाभावग्रहणमनुभूतवानसौ गौरमूलके इति
चेत्—अननुभूयमानमपि तदस्य बलात् कल्प्यतेऽभ्यस्तविषयेऽविनाभावस्मरणवत् । तथा हि—तेन तेनानुयुक्तः तस्य तस्याभावं
स्मृत्वोत्तरमसौ सर्वेभ्य आचष्टे ॥

[I.143.0]



[I.143.1]

ननु ! मेचकबुद्ध्या सकलाभावग्रहणे सहसैव सकलाभावस्मृतिरुपजायेत—मैवम्—यत्रैव प्रश्नादिस्मरणकारणमस्य भवति
तदेव स्मरति, न सर्वमविद्यमानस्मरणनिमित्तम् । क्रमोपलब्धेष्वपि
वर्णेषु युगपदन्त्यवर्णानुभवसमनन्तरं स्मरणम्, अन्यत्र तु युगपदुपलब्धेऽपि क्रमेण स्मरणं भविष्यतीति न मेचकबुद्धावयं दोषः ॥

[I.143.2]

किञ्च स्वरूपमात्रं दृष्टमिति वदता भवताऽपि मेचकज्ञानमभ्युपगतमेव; मात्रग्रहणेन तदन्याभावग्रहणसिद्धेः । एवं हि भवानेवाभ्यधात्—"अयमेवेति यो ह्येष भावे भवति निर्णयः ।नैष वस्त्वन्तराभावसंवित्त्यनुगमादृते इति ॥"

[I.143.3]

तस्मात् गौरमूलकावगमसमय एव तत्रासन्निहितस्य गर्गादेरभावग्रहणात् नेदानीं परोक्षाभावग्रहणमभावकारणकमभ्युपगन्तव्यमिति प्रत्यक्षगम्य एवायमभावः ॥

[I.144.0]

अभावस्यानुमेयत्वाभावः कुत्रचित्सम्मत एव

[I.144.1]

यत्पुनरननुमेयत्वं "इह घटो नास्ति" इति प्रकृताभावविषयमभ्यधायि—तत् अस्माकमभिमतमेव ॥

[I.144.2]

कश्चित्पुनरसन्निकृष्टदेशवृत्तिरनुमेयोऽपि भवत्यभावः—यथा
सन्तमसे सलिलधाराविसरसिक्तसस्यमूलमभिवर्षति देवे घनपवनसंयोगाभावोऽनुमीयते; यथा वा अर्थापत्तावुदाहृतं गृहाभावेन
चैत्रस्य बाहेरभावकल्पनमिति ॥आगमादप्यभावस्य क्वचिद्भवति निश्चयः ।चोरादिनास्तिताज्ञानं अध्वगानामिवाप्ततः ॥ १५९ ॥प्रमाणप्रमेययोरानुरूप्यं न नियतम्

[I.144.3]

यत्पुनः—अनुरूपेण प्रमाणेन प्रमेयं प्रमीयते, प्रमेयत्वात्,
भावात्मकप्रमेयवदिति—एतदप्यप्रयोजकं साधनम् ॥अभावः पटलादीनां प्रत्यक्षस्य प्रपद्यते ।विपक्षवृत्त्यभावश्च लिङ्गस्य सहकारिताम् ॥ १६० ॥पुरुषोक्तिषु दोषाणामभावश्चोपयुज्यते ।सामग्र्यन्तर्गतात् तस्मात् अभावादपि भावधीः ॥ १६१ ॥

[I.145.0]

अभावश्च क्वचिल्लिङ्गमिष्यते भावसंविदः ।वृष्ट्यभावोऽपि वाय्वभ्रसंयोगस्यानुमापकः ॥ १६२ ॥तस्माद्युक्तमभावस्य नाभावेनैव वेदनम् ।न नाम यादृशो यक्षो वलिरप्यस्य तादृशः ॥ १६३ ॥

[I.145.1]

इति अभावाख्यप्रमाणनिरसनम्बौद्धोक्ताभावनिराकरणप्रकारःअत्र रक्तपटाः प्राहुः प्रमेये सति चिन्तनम् ।युक्तं नाम प्रमाणस्य, तदेव त्वतिदुर्लभम् ॥ १६४ ॥

[I.145.2]

अभावो नाम प्रतीयमानो न त्वतन्त्रतया घटादिभावस्वरूपवदनुभूयते, अपि तु देशकालप्रतियोगिविशिष्टत्वेन । तथा
ह्येवं प्रतीतिः "इदमिदानीमिह नास्ति" इति । स चेत्थमवगम्यमानोऽपि यदि तैः सम्बद्ध एव भवेदभावः, क एनं द्विष्यात् ।
न त्वसौ तत्संबद्धः । न हि देशेन कालेन प्रतियोगिना सहास्य
कश्चित् सम्बन्धः, संयोगसमवायादेरनुपपत्तेः । न च सम्बन्धरहितमेव
विशेषणं भवति ॥विशेषणविशेष्यभावस्य सम्बन्धत्वनिराकरणम्

[I.145.3]

ननु ! विशेषणविशेष्यभाव एव सम्बन्धः, किं सम्बन्धान्तरापेक्षया ?—मैवम्—सम्बन्धान्तरमूलकत्वेन तदवगमात् । संयुक्तं

[I.146.0]



[I.146.1]

समवेत वा विशषण भवति; दण्डी देवदत्तः, नीलमुत्पलमिति ।
अतश्च न वास्तवः स्वतन्त्र एव विशेषणविशेष्यभावः सम्बन्धः ॥

[I.146.2]

पुरुषेच्छया विपर्यस्यन्तमप्येनं पश्यामः । विशेषणमपि
विशेष्यीभवति, विशेष्यमपि विशेषणीभवतीति काल्पनिक एवायं
सम्बन्धः, न वस्तुधर्मः ॥अभावप्रतियोगिनोः प्रतियोगित्वं न सम्बन्धः

[I.146.3]

प्रतियोगिना सह नतरामभावस्य सम्बन्धः, असमानकालत्वात् ।
यदा हि घटः, न तदा तदभावः; यदा वा तदभावः, न तदा घट इति ॥

[I.146.4]

विरोधाख्यः सम्बन्धो भविष्यतीति चेत्, को विरोधार्थः ?
यदि हि प्राक् सिद्धो घटाभावः आगत्य घटं विरुन्ध्यात् भवेदपि
तद्विरोधी, घटमुद्गरयोरिव; न त्वेवमस्ति, तयोरसमानकालत्वात् ।
अभ्युपगमे वा घटतदभावयोः घटमुद्गरयोरिव वध्यघातुकयोः
साहचर्यमनुभूयेत । घटाभावः किं कुर्वन् घटं विरुन्ध्यात् ?
अकिञ्चित्करस्य विरोधित्वेऽतिप्रसक्तिः । अभावान्तरकरणे
त्वनवस्था । मुद्गरादयो घटाभावस्य हेतवो न भवितुमर्हन्ति;
भावस्य स्वत एव भङ्गुरत्वेन विनाशहेत्वनपेक्षत्वात् ॥

[I.147.0]

भावो विनश्वरात्मा चेत्, कृतं प्रलयहेतुभिः ।अथाप्यनश्वरात्मा चेत्, कृतं प्रलयहेतुभिः ॥ १६५ ॥

[I.147.1]

तस्माद्विजातीयकपालादिसन्ततिजनन एव मुद्गरादिकारकव्यापारः; सामग्र्यन्तरानुप्रवेशे सति सन्तत्यन्तरोत्पादः, न पुनरभावस्य ततो निष्पत्तिः । स हि घटात् वस्त्वन्तरं चेत् किमायातम् ?
यदसौ न पूर्ववदुपलभ्यते । तद्विरोधित्वादिति चेत्, प्रत्युक्तमेतत् ।
अनर्थान्तरत्वे तु घटस्यैव मुद्गरकार्यत्वं स्यात् ॥परिणामवाद्युक्ताभावस्वरूपनिराकरणम्

[I.147.2]

ननु ! यानि मुद्गरेण कपालानि जन्यन्ते, स एव घटाभावः ।
हन्त तर्हि कपालास्फोटने सति घटाभावस्य विनष्टत्वात् घटस्योन्मज्जनं प्राप्नोति ॥

[I.147.3]

किञ्च अकिञ्चित्कराणि कपालानि घटस्याभाव इति यद्युच्यते,
पटस्यापि तथोच्येरन् । किञ्चित्कारकत्वं तेषां पूर्ववत् प्रतिक्षेप्तव्यम् ॥

[I.148.0]

अभावस्वरूपानुपपत्तिः

[I.148.1]

अपि चायमभावो भवनधर्मा वा स्यात् ? अभवनधर्मा वा ?
भवनधर्मत्वे भावोऽसौ भवेत्, घटादिवत् । अभवनधर्मा तु
यद्यभावोऽस्ति, स नित्य एवासौ तर्हि भवेत् ॥अभावस्य सप्रतियोगिकत्वनिरासः

[I.148.2]

स चायमेकपदार्थसम्बन्धी वा स्यात् ? सर्वपदार्थसम्बन्धी
वा ? तत्र एकभावसम्बन्धित्वे न तस्य नियमकारणमुत्पश्यामः ।
सर्वभावसम्बन्धित्वे तु सर्वपदार्थप्रतिकृलस्याभावस्य नित्यत्वात्नित्यसन्निहितत्वात् सकृदेव त्रैलोक्यलोपप्रसङ्गः । तस्मात्
न नित्योऽनित्यो वा कश्चिदभावो नामास्ति ॥अभावानभ्युपगमेऽपि न साङ्कर्यम्

[I.148.3]

ननु ! अभावानभ्युपगमे भावानामितरेतरसङ्करात् अखिलव्यवहारविप्लवः प्राप्नोति । यदाह—"क्षीरे दधि भवेदेवं दध्नि क्षीरं घटे पटः ।शशे शृङ्गं पृथिव्यादौ चैतन्यं मूर्तिरात्मनि ॥ इति ॥"

[I.149.0]



[I.149.1]

अभावाभ्युपगमे तु भावानामिंतरेतराभावात् असङ्कीर्णता
सेत्स्यति—तदेतदसाधु—स्वत एव भावानामसङ्कीर्णस्वभावत्वात् ॥

[I.149.2]

अभावकारणकसङ्करपरिहारकथने तु सुतरां विप्लवः—भावो भावादिवान्यस्मात् अभावांशादपि ध्रुवम् ।असङ्कीर्णोऽभ्युपेतव्यः स कथं वा भविष्यति ? ॥ १६६ ॥अन्योन्यमप्यभावानां यद्यसङ्कीर्णता स्वतः ।भावैः किमपराद्धं वः, परतश्चेत्, कुतो नु सा ? ॥ १६७ ॥भावेभ्यो यद्युपेयेत भवेदन्योन्यसंश्रयम् ।अभावान्तरजन्या चेत् अनवस्था दुरुत्तरा ॥ १६८ ॥

[I.149.3]

अभावस्वभावतायाश्च सर्वान् प्रत्यविशेषात् प्रतिषेध्यनिबन्धन
एव तद्भेदः । प्रतिषेध्याश्च भावाः परस्परेण भिद्यमानास्तं
भिन्दन्तीति प्रत्युत भावाधीनमभावानामसाङ्कर्यं वक्तुमुचितम्, न तु
विपर्ययो युक्तः । तत् अखिलपदार्थव्यवस्याविसंष्ठुली भावभयादपि
नाभावाभ्युपगमो युक्तः ॥

[I.150.0]

अतिरिक्ताभावानभ्युपगमपक्षे नञर्थःनन्वभावप्रतिक्षेपे नञः किं वाच्यं ? उच्यताम् ।नैव शब्दानुसारेण वाच्यस्थितिरुपेयते ॥ १६९ ॥बौद्धाः खलु वयं लोके सर्वत्र ख्यातकीर्तयः ।विकल्पमात्रशब्दार्थपरिकल्पनपण्डिताः ॥ १७० ॥क्वचिन्नामपदप्राप्तवृत्तिना जन्यते नञा ।निषेधपर्युदस्तान्यविषयोल्लेखिनी मतिः ॥ १७१ ॥क्वचित्त्वाख्यातसम्बन्धमुपेत्य विदधात्यसौ ।तदुपात्तक्रियाऽऽरंभनिवृत्त्युल्लेखमात्रकम् ॥ १७२ ॥अभावानभ्युपगमेऽप्येकादशविधानुपलब्धिनिर्वाहःननु ! चानेन मार्गेण यद्यभावो निरस्यते ।एकादशप्रकारैषाऽनुपलब्धिः क्व गच्छतु ॥ १७३ ॥

[I.150.1]

१. स्वभावानुपलब्धिर्यथा—नेह घटः, अनुपलब्धेः—इति ॥

[I.151.0]



[I.151.1]

२. कारणानुपलब्धिर्यथा—नात्र धूमः, दहनानुपलब्धेः—इति ॥

[I.151.2]

३. व्यापकानुपलब्धिर्यथा—नात्र शिंशपा, वृक्षानुपलब्धेः—
इति ॥

[I.151.3]

४. कार्यानुपलब्धिर्यथा—नात्र निरपवादा धूमहेतवः सन्ति,
धूमानुपलब्धेः—इति ॥

[I.151.4]

५. स्वभावविरुद्धोपलब्धिर्यथा—नात्र शीतस्पर्शः, पावकोपलब्धेः—इति ॥

[I.151.5]

६. स्वभावविरुद्धकार्योपलब्धिर्यथा—नात्र शीतस्पर्शः,
धूमोपलब्धेः—इति ॥

[I.151.6]

७. विरुद्धव्याप्तोपलब्धिर्यथा—न ध्रुवभावी भूतस्यापि
भावस्य विनाशः, हेत्वन्तरापेक्षणात्—इति ॥

[I.151.7]

८. कार्यविरुद्धोपलब्धिर्यथा—नात्र शीतकारणमप्रतिबद्धसामर्थ्यमस्ति, ज्वलनोपलब्धेः—इति ॥

[I.151.8]

९. व्यापकविरुद्धोपलब्धिर्यथा—नात्र तुहिनस्पर्शः, कृशानुदर्शनात्—इति ॥

[I.152.0]



[I.152.1]

१०. कारणविरुद्धोपलब्धिर्यथा—नैतस्यरोमहर्षदन्तवीणादिविशेषाः सन्ति, सन्निहितहुतवहविशेषात्—इति ॥

[I.152.2]

११. कारणविरुद्धकार्योपलब्धिर्यथा—प्रवृत्तदन्तवीणादिविशेषपुरुषाधिष्ठित एष देशो न भवति, धूमवत्त्वात्—इति ॥सत्यम्, एकादशविधाऽनुपलब्धिरिहेष्यते ।सा त्वसद्व्यवहारस्य हेतुः नाभावसंविदः ॥ १७४ ॥अनुपलब्धेः स्वभावहेतावन्तर्भावो युज्यते

[I.152.3]

ननु ! अनुपलब्धेः स्वभावहेतावन्तर्भाव उक्तः, स्वभावहेतौ च
साध्यसाधनयोरव्यतिरेक इष्यते । असद्व्यवहारश्च ज्ञानाभिधानात्मकत्वात् तत एव पृथमिति कथं तद्विषयतां यायात्—सत्यमेवम्—
किन्तु नासद्व्यवहारस्तया साध्यते, अपि तु तद्योग्यता । योग्यता च
न ततोऽर्थान्तरमिति न स्वभावहेतुत्वहानिः ॥

[I.153.0]



[I.153.1]

ननु ! योग्यता भावात्मिका, अनुपलब्धिस्त्वभावस्वभावेति
कथमनर्थान्तरत्वम् ?—नैतदेवम्—न ह्युपलब्धिप्रतिषेधात्मिकामभावस्वभावामनुपलब्धिमनुपलब्धिविदो वदन्ति, किन्तु प्रतिषेधपर्युदस्तवस्त्वन्तरोपलब्धिमेवार्थाभावस्वभावामिति ॥

[I.153.2]

अत एवेदमपि न चोद्यम्—अनुपलब्धेरभावात्मकत्वात् अनुपलब्ध्यन्तरपरिच्छेद्यत्वादनवस्थेति; यस्मात् वस्त्वन्तरोपलंभात्मिकाऽनुपलब्धिः स्वसंवेद्यैवेति ॥अनुपलंभमात्रात् न अतीन्द्रियाणां अभावव्यवहारः सिद्ध्येत्

[I.153.3]

ननु ! अनुपलब्धेः असद्व्यवहारसिद्धौ अदृश्यस्यापि तथात्वं
सिद्ध्येत्—न—दृश्यत्वविशेषणोपादानादुपलब्धिलक्षणप्राप्तस्यानुपलब्धेरसद्व्यवहारः, न यस्य कस्य चिदिति । तत्र—घटादेः पूर्वदृष्टस्य दृश्यत्वपरिनिश्चयात् ।असत्त्वव्यवहारो हि सिद्ध्यत्यनुपलब्धितः ॥ १७५ ॥एकान्तानुपलब्धेषु विहायःकुसुमादिषु ।दृश्यत्वयोग्यतायोगात् असत्त्वपरिनिश्चयः ॥ १७६ ॥

[I.154.0]

पिशाचादेस्तु दृश्यत्वनिश्चयोऽनवधारणात् ।न शक्योऽनुपलम्भेन कर्तुं नास्तित्वनिश्चयः ॥ १७७ ॥तत्रापि त्वपिशाचोऽयं चैत्र इत्येवमादिषु ।तादात्म्यप्रतिषेधेषु दृश्यत्वं नोपयुज्यते ॥ १७८ ॥पिशाचेतररूपो हि चैत्रः प्रत्यक्षगाचरः ।ताद्रूप्यनिश्चये तस्य किं फलं तद्विशेषणम् ॥ १७९ ॥इत्यसद्व्यवहारस्य सिद्धेरनुपलब्धितः ।न भाववदभावाख्यं प्रमेयमवकल्पते ॥ १८० ॥बौद्धमतप्रतिक्षेपः

[I.154.1]

अत्राभिधीयते—इदं तावत्सकलप्राणिसाक्षिकं संवेदनद्वयमुपजायमानं दृष्टं "इह घटोऽस्ति""इह नास्ति" इति । तत्र
विकल्पमात्रसंवेदनमनालम्बनम् ? आत्मांशाबलम्बनं वा ? इत्यादि
यदभिलप्यते, तत् नास्तित ज्ञान इव अस्तिताज्ञानेऽपि समानम् ।
अतो द्वयोरपि प्रामाण्यं भवतु ! द्वयोरपि वा मा भूत् !

[I.154.2]

यत्तु—अस्तीति ज्ञानं प्रमाणम् इतरत्त्वप्रमाणमिति कथ्यते—
तदिच्छामात्रम् । अस्तीतिज्ञानसमानयोगक्षेमत्वे च नास्तीतिज्ञानस्य
विषयश्चिन्तनीयः ॥

[I.155.0]

न भूतलमात्रं अभावः

[I.155.1]

ननु ! घटविविक्तभूतलोपलम्भभावे घटानुपलम्भ इत्युक्तम्—
तदयुक्तम्—केयं घटविविक्तता ? सा भूप्रदेशादभिन्ना ? भिन्ना वा ?
अभेदे भूप्रदेशाविशेषात् घटसन्निधानेऽपि "घटो नास्ति" इति
प्रतिपत्तिर्जायेत । भेदेऽपि नाम्नि विवादः स्यात् ॥भेदाभेदेन चिन्त्या च घटादपि विविक्तता ।अभेदे घट एव स्यात् भेदे चाभाव एव सा ॥ १८१ ॥

[I.155.2]

तत् "इह घटो नास्ति" इति घटविविक्तभूतलालम्बनतायामस्याः संविदः, "इह" इति तावदस्मिन् संविदंशे देश आलम्बनमित्यविवाद एव, "इह घटोऽस्ति" इति भावप्रतीतिसमयेऽपि
तत्र तदवभासाभ्युपगमात् । "घटो नास्ति" इत्यत्र तु यदवभासते,
तत् न भूतलमात्रमेव; भावप्रतीतिसमयवत् तदतिरिक्तप्रतिभास-

[I.156.0]



[I.156.1]

स्यावश्यभावित्वात् । तदतिरिक्तं तु प्रतिभासमानं घटविविक्ततेति
वा कथ्यतां, घटाभाव इति वा ! नात्र वस्तुनि विशेषः ॥अभावप्रतीतिर्न मिथ्या

[I.156.2]

ननु ! "घटो नास्ति" इति विकल्पमात्रमेतत्—न—दर्शनानन्तरप्रवृत्तत्वेन विधिविकल्पतुल्यत्वात् ॥यथाऽनुभवमुत्पत्तुमर्हन्ति किल कल्पनाः ।प्रतिषेधविकल्पस्तु न विध्यनुभवोचितः ॥ १८२ ॥अभावविकल्पाः भावविकल्पतुल्या एवननु ! नैव विकल्पानां वयं प्रामाण्यवादिनः ।कामं विधिविकल्पानामपि मा भूत् प्रमाणता ॥ १८३ ॥प्रामाण्यं दर्शनानां चेत् त्वधिकल्पानुसारतः ॥ १८४ ॥

[I.156.3]

वस्तुप्राप्त्या विधिविकल्पानां प्रमाणव्यवहार इति चेत्, इहापि
तत्प्राप्त्यैव निषेधविकल्पानामस्तु प्रामाण्यव्यवहारः । किमत्र वस्तु
प्राप्यत ? इति चेत्, तत्रापि—किं प्राप्यते ? नीलमिति चेत् !

[I.157.0]



[I.157.1]

सेयमभावस्यापि प्राप्तिर्भवत्येव । नीलं हि प्राप्यमाणं तदभावाविनाभूतपीतादिव्यवच्छिन्नरूपं प्राप्यते । सा चेयं तथाभूतनीलप्राप्तिर्भवन्ती इतराभावप्राप्तिरपि भवति, अन्यथा हि नीलयाप्तिरेव न
स्यादिति । एतच्च लाक्षणिकं विरोधमाचक्षार्णर्भवद्भिरेवोपगतम् ॥सुखदुःखसमुत्पत्तिरभावे शत्रुमित्रयोः ।कण्टकाभावमालक्ष्य पदं पथि निधीयते ॥ १८५ ॥प्रागुत्पत्तेर्घटाभावं बुद्ध्वा तत्कारणादरः ।व्याध्यभावपरिच्छेदात् भैषज्यविनिवर्तनम् ॥ १८६ ॥इहाभावप्रतिष्ठानव्यवहारपरम्पराम् ।पश्यन् अभावं को नाम विह्नुवीत सचेतनः ॥ १८७ ॥अभावः न निरुपाख्यः

[I.157.2]

ननु ! नाजनकमालम्बनं भवति ज्ञानस्य । अभावस्तु
सकलोपाख्यविनिर्मुक्तस्वरूप इति न ज्ञानजननपटुः । अतः कथं तदालम्बनम् ? उच्यते—सौगतानां तावत् न किञ्चिज्जनकं वस्तु प्रतिभासते । द्वित्रिक्षणावस्थितिप्रसङ्गेन क्षणभङ्गव्रतविलोपप्रसङ्गात् ।

[I.158.0]



[I.158.1]

उत्पद्यते च, अर्थज्ञानं च जनयति, जातेन तेन गृह्यते च—इत्यासां
क्रियाणामेककालत्वाभावात् । तस्मात् अकारक एव भावः
प्रतिभासते ॥

[I.158.2]

आकारार्पणपक्षं च प्रतिक्षेप्स्यामः । एवं भाववदभावोऽप्यजनकः प्रतिभासताम् ॥

[I.158.3]

अस्माभिस्तु भाववदभावोऽपि ज्ञानजननसमर्थ इप्यते । न हि
निश्शेषसामर्थ्यरहितत्वमभावलक्षणम्; अपि तु नास्तीतिज्ञानगम्यत्वम् । सत्प्रत्ययगम्यो हि भाव इप्यते, असत्प्रत्ययगम्यस्त्वभाव
इति । तदिदमुक्तम्—"सदसती तत्त्वम्" इति ॥भावाभावयोर्विशेषः

[I.158.4]

ननु ! भाववदेष ज्ञानजनकस्सन् अभावो न भावाद्विशिष्यते ।
अहो निपुणदर्शी देवानांप्रियः ! प्रतीतिभेदश्चास्ति ? न च प्रतीयमानौ भावाभावौ भिद्येते इति कथमेवं भवेत् ? अपि रे मूढ !
ज्ञानजनकत्वाविशेषेऽपि रूपरसौ कथं भिद्येते ? प्रतीतिभेदादिति
चेत्; भावाभावावपि जनकत्वधर्मसामान्येऽपि प्रतीतिभेदादेव
भिद्येयाताम् । न हि प्रतिभास्यभेदमन्तरेण प्रतिभासभेदो भवतीति
भवताऽप्यभ्युपगतम् । यथोक्तम्—

[I.159.0]

प्रामाण्यं वस्तुविषयं द्वयोरर्थभिदां जगौ ।प्रतिभासस्य चित्रत्वात्, एकस्मिंस्तदयोगतः ॥ इति ॥

[I.159.1]

तस्मात् "अस्ति" इति प्रतीतेरिव भावः, "नास्ति" इति
प्रतीतेरभावो भूमिरित्यभ्युपगम्यताम् ॥

[I.159.2]

अथवा विज्ञानवाद एव सुम्पष्टमास्थीयताम् । अन्तरावस्थानं
तु न सांप्रतम् । अर्थक्रियासामर्थ्यमपि तस्य दर्शितमेव ॥स्वज्ञानाख्यक्रियाशक्तिरमुष्य दुरपह्नवा ।अर्थक्रियाऽन्यजन्या तु न भावेनापि जन्यते ॥ १८८ ॥एवं च सति यः पूर्वं शक्तिवादोऽत्र वर्णितः ।स प्रत्यक्षविरुद्धत्वात् कण्ठशोषाय केवलम् ॥ १८९ ॥अभावस्य सम्बन्धोपपादनम्

[I.159.3]

तथा, सम्बन्धाभावादिति यदुक्तम्—तत्र देशेन सह तावत्
अभावस्य विशेषणविशेष्यभावः सम्बन्धः । स तु सम्बन्धान्तरमूल
इति भावेऽयं नियमः, नाभावे ॥

[I.160.0]



[I.160.1]

यद्वा भावेऽप्येष न नियमः । न ह्येवं भवति—यत्
सम्बद्धं तत् विशेषणमेव । पादपीडिते, शिरसि वा धार्यमाणे
दण्डे, "दण्डी" इति प्रत्ययानुत्पादात् । नाप्येवम्, यत् विशेषणं
तत् सम्बन्द्धमेवेति; समवायस्य सत्यपि विशेषणत्वे सम्बन्धान्तराभावात् । तस्मात् सम्बन्धान्तररहितोऽपि, प्रतिबन्ध इव, वाच्यवाचकभाव इव, विशेषणविशेष्यभावः स्वतन्त्र एव सम्बन्धः
तथाप्रतीतेरवधार्यते ॥

[I.160.2]

उभयोरुभयात्मकत्वात् कदाचित् कस्यचित् तथा प्रतिभासात्
पुरुषेच्छानुवर्तनेन व्यत्ययप्रत्ययसत्त्वेऽपि न दोषः । तस्मात्
विशेषणविशेष्यभाव एव सम्बन्धो देशेन भूतलादिना सहाभावस्य ॥

[I.160.3]

एवं कालेनापि सह स एव वेदितव्यः । क्रियया कर्तृस्थया वा
गमनादिकया, कर्मस्थया वा भेदनादिकया सह संयोगाद्यभावेऽपि
विशेषणविशेष्यभाव एव सम्बन्धः, तद्वदभावस्यापि भविष्यतीति ॥

[I.160.4]

प्रतियोगिना तु सह विरोधोऽस्य सम्बन्धः । अयमेव च
विरोधार्थः, यदेकत्रोभयोरसमावेशः । अतश्चैकविनाशे न सर्वविनाशः; घटाभावस्य घटैकप्रतियोगिकत्वात् ॥

[I.161.0]

भवनधर्मैवाभावः

[I.161.1]

यत्तु—भवनधर्मा ? अभवनधर्मा वा ? इति विकल्पितम्—तत्र
भवनधर्मैवाभावोऽभ्युपगम्यते । भवनधर्मत्वेऽपि चाभावो न भावान्न
भिद्यते; प्रतिभासभेदस्य रूपरसादिषूपदर्शितत्वात् । भवनधर्मत्वं
चास्य हेत्वन्वयव्यतिरेकित्वात् भवति । घटो हि मृत्पिण्डदण्डादीनिव जन्मनि, विनाशेऽपि मुद्गरादीननुवर्तते हेतून् ॥

[I.161.2]

विजातीयसन्ततिजननपक्षेऽपि सदृशसन्तानजनिकायाः शक्तेरभावः क्रियत एव । अन्यथा मुद्गराद्युपनिपातेऽपि विजातीयेव
सजातीयसन्ततिरपि जायेत । सजातीयविजातीयोभयसन्ततिजननशक्तियुक्तो घट इति चेत्; मुद्गरादियोगात् पूर्वमपि कपालसन्ततिजननम्, तद्योगेऽपि वा सति घटसन्ततिजननमनियमेन दृश्येतेति ।
विजातीयक्षणोत्पादनस्वभावे च घटे मुद्गरादिवैय्यर्थ्यमेव स्यात् ॥

[I.162.0]

तदुत्पादस्वभावे हि न किञ्चिन्मुद्गरादिना ।अतदुत्पादकत्वेऽपि न किञ्चिन्मुद्गरादिना ॥ १९० ॥मुद्गरोपनिपाताच्च यद्युत्पन्नं क्षणान्तरम् ।घटक्षणस्य किं वृत्तं ? येन नाभाति पूर्ववत् ॥ १९१ ॥नन्वस्याभवनं वृत्तं, स एवार्थोऽयमुच्यते ।घञा किमपराद्धे वः किं वाऽप्युपकृतं ल्युटा ॥ १९२ ॥

[I.162.1]

ननु ! उक्तं—न तस्य किञ्चिद्भवति, न भवत्येव केवलमिति—
तदयुक्तम्—यदसौ न भवति स एवास्याभावः ॥

[I.162.2]

ननु ! स न, न तु तस्याभावः—मैवम्—स नेतिशब्दयोर्ज्ञानयोश्च विषयभेदात् । स इति ज्ञानस्य स्मर्यमाणो घटादिर्विषयः;
नेति तु ज्ञानस्य अभावो भूमिरित्यलमलीकविदग्धविरचितविफलवक्रवचनविमर्देन ॥

[I.163.0]

बौद्धमतनिरासोपसंहारःतस्मादित्थमभावस्य प्रमेयत्वोपपादनात् ।न ह्यसद्व्यवहाराय कल्पन्तेऽनुपलब्धयः ॥ १९३ ॥न स्वभावानुमाने च तदन्तर्भावसम्भवः ।मेयं पृथगभावाख्यं अमूषामुपपादितम् ॥ १९४ ॥कारणानुपलब्ध्यादेः बाढमस्त्वनुमानता ।स्वभावानुपलब्धिस्तु प्रत्यक्षमिति साधितम् ॥ १९५ ॥

[I.163.1]

या चेयमेकादशानुपलब्धिवधूशुद्धान्तमध्ये विरुद्धव्याप्तोपलब्धिरुदाहृता—"न ध्रुवभावी भूतस्यापि भावस्य विनाशः,
हेत्वन्तरापेक्षणात्" इति—सेयं इदानीमेव साध्वी दूषिता;
विस्तरस्तु क्षणभङ्गपक्षे दूषयिष्यते ॥प्राभाकरमतपरिशीलनम्यैस्तु मीमांसकैः सद्भिरभावो नाभ्युपेयते ।प्रमादेनामुना तेषां वयमप्यद्य लज्जिताः ॥ १९६ ॥

[I.163.2]

घटो हि न प्रतीयते, न तु तदभावः प्रतीयते इत्येवंवदद्भिरेभिर्दर्शनादर्शने एव पदार्थानां सदसत्त्वे इति कथितं स्यात् । एतच्चा-

[I.164.0]



[I.164.1]

युक्तम्—दर्शनादर्शनाभ्यां हि सदसत्त्वे निश्चीयेते, न तु दर्शनादर्शने
एव सदसत्त्वे ॥न चाप्रतीतिमात्रेण तदभावनिबन्धनाः ।व्यवहाराः प्रकल्पन्ते, मृदन्तरिततोयवत् ॥ १९७ ॥खपुष्पस्य पिशाचस्य मृदन्तरितवारिणः ।न खल्वनुपलभ्यत्वे विशेषः प्रतिभाति नः ॥ १९८ ॥सर्वदाऽनुपलम्भो हि कुर्वन्नास्तित्वनिश्चयम् ।विशिष्यते मृदन्तस्स्थसलिलानुपलब्धितः ॥ १९९ ॥आगमाद्युक्तितश्चापि सत्त्वसंभावनां गतः ।सर्वदाऽनुपलब्धोऽपि न पिशाचः खपुष्पवत् ॥ २०० ॥अनुपलब्धेः स्वतस्सिद्धत्वनिराकरणम्

[I.164.2]

अतश्च यदुच्यते—अनुपलब्धेः पुनः अनुपलब्धिरेवानुपलब्धिरिति—तद्भणितिमात्रम् । खपुष्पादेस्तु सविशेषणतयाऽनुपलब्ध्याऽभाव एव निश्चीयते, न तस्यानुपलब्धिमात्रम् ॥

[I.165.0]

अभावानभ्युपगमे बाधकम्अनिष्यमाणे चाभावे भावानां प्रतियोगिनि ।नित्यतैषां प्रसज्येत न ह्येते क्षणिकास्तव ॥ २०१ ॥मुद्गरादेश्च किं कार्यं ? कपालपटलीति चेत् ।घटस्तर्ह्यविनष्टत्वात् स्वकार्यं न करोति किम् ? ॥ २०२ ॥

[I.165.1]

अदर्शनादिति चेत्;तदानीमेव दृष्टस्य स्थिरस्यामुष्य किं कृतम् ?सर्वेन्द्रियादिसामग्रीसन्निधानेऽप्यदर्शनम् ॥ २०३ ॥
तस्मात् तदभावकृतमेव तदानीं तस्यादर्शनम् ॥स्वप्रकाशा च नास्तीति संवित्तिर्भवतां मते ।न निरालम्बना चेयं, अस्तीति प्रतिपत्तिवत् ॥ २०४ ॥विकल्पविषयाः शब्दा यथा शौद्धोदनेर्गृहे ।गीयन्ते भवता नैवमिति नञ्वाच्यमुच्यताम् ॥ २०५ ॥

[I.166.0]

प्रसिद्धिश्च परित्यक्ता, न चाभावः पराकृतः ।उपेक्षितश्च भाष्यार्थः, इत्यहो नयनैपुणम् ॥ २०६ ॥अलं च बहुनोक्तेन विमर्दोऽत्र न शोभते ।महात्मनां प्रमादोऽपि मर्षणीयो हि मादृशैः ॥ २०७ ॥

[I.166.1]

तस्मात् "नास्ति" इति प्रत्ययगम्योऽभाव इति सिद्धम् ॥अभावप्रभेदाः

[I.166.2]

स च द्विविधः—प्रागभावः, प्रध्वंसाभावश्चेति । चतुर्विध
इत्यन्ये—इतरेतराभावः, अत्यन्ताभावः, तौ च द्वाविति ॥

[I.166.3]

षट्प्रकार इत्यन्ये—अपेक्षाभावः, सामर्थ्याभावः, ते च चत्वार
इति ॥प्रागभावादीनां स्वरूपाणि

[I.166.4]

तत्र च—प्रागात्मलाभान्नास्तित्वं प्रागभावोऽभिधीयते ।उत्पन्नस्यात्महानं तु प्रध्वंस इति कथ्यते ॥ २०८ ॥न प्रागभावादन्ये तु भिद्यन्ते परमार्थतः ।स हि वस्त्वन्तरोपाधिरन्योऽन्याभाव उच्यते ॥ २०९ ॥

[I.167.0]

स एवावधिशून्यत्वात् अत्यन्ताभावतां गतः ।अपेक्षाभावता तस्य देशोपाधिनिबन्धना ॥ २१० ॥सामर्थ्यं पूर्वसिद्धं चेत् प्रध्वंसे तदभावधीः ।नो चेत् तर्हि विशेषोऽस्य दुर्लभः प्रागभावतः ॥ २११ ॥उत्पन्नस्य विनाशो वा तदनुत्पाद एव वा ।अभावस्तत्त्वतः, अन्ये तु भेदास्त्वौपाधिका मताः ॥ २१२ ॥तस्मादभावाख्यमिदं प्रमेयं, तस्येन्द्रियेण ग्रहणं च सिद्धम् ।अतः प्रमाणेषु जगाद युक्तं चतुष्टमेषां मुनिरक्षपादः ॥ २१३ ॥संभवैतिह्ये प्रमाणान्तरे

[I.167.1]

ननु ! नाद्यापि चतुष्ट्वमेषामवतिष्ठते; संभवैतिह्ये इति द्वयोः
प्रमाणान्तरभावात् ॥

[I.167.2]

संभवो नाम—समुदायेन समुदायिनोऽवगमः; संभवति खार्यां
द्रोणः, संभवति शते सहस्रमिति ॥

[I.168.0]



[I.168.1]

अनिर्दिष्टप्रवक्तृकप्रवादपरंपरा चैतिह्यम्; "इह वटे यक्षः प्रतिवसति" इति । न चायमागमः; आप्तस्योपदेष्टुरनिश्चयादिति ॥संभवैतिह्ये अनुमानरूपे एव

[I.168.2]

तदिदमनुपपन्नम्—भिन्नः संभव एष न ह्यनुभितेराख्यायि खार्यां खलुद्रोणः संभवतीति सेयमविनाभावात् मतिर्लैङ्गिकी ।ऐतिह्यं तु न सत्यमत्र हि वटे यक्षोऽस्ति वा नेति वाको जानाति ? कदा ? क्व ? केन कलितं ? यक्षस्य कीदृग्वपुः ? ॥

[I.168.3]

सत्यमपि चागमात् पृथङ्नैतिह्यम्, उपदेशरूपत्वात् । आप्तग्रहणं सूत्रे न लक्षणायेति वक्ष्यामः ॥प्रमाणसङ्ख्याविषये चार्वाकमतम्

[I.168.4]

चार्वाकधूर्तस्तु "अथातस्तत्त्वं व्याख्यास्यामः" इति प्रतिज्ञाय प्रमाणप्रमेयसङ्ख्यालक्षणनियमाशक्यकरणीयत्वमेव तत्त्वं
व्याख्यातवान् । प्रमाणसङ्ख्यानियमाशक्यकरणीयत्वसिद्धये च
प्रमितिभेदान् प्रत्यक्षादिप्रमाणानुपजन्यानीदृशानुपादर्शयत्

[I.169.0]

वक्राङ्गलिः प्रविरलाङ्गुलिरेष पाणिःइस्यस्ति धीः तमसि मीलितचक्षुषो वा ।नेयं त्वगिन्द्रियकृता, न हि तत्करस्थंतत्रैव हि प्रमितिमिन्द्रियमादधाति ॥ २१५ ॥दूरात्करोति निशि दीपशिखा च दृष्टापर्यन्तदेशविसृतासु मतिं प्रभासु ।धत्ते धियं पवनकम्पितपुण्डरीक-षण्डेऽनुवातभुवि दूरगतेऽपि गन्धे ॥ २१६ ॥स एवंप्रायसंवित्तिसमुत्प्रेक्षणपण्डितः ।रूपं तपस्वी जानाति न प्रत्यक्षानुमानयोः ॥ २१७ ॥

[I.170.0]

चार्वाकमतनिरासःप्रत्यक्षाद्विरलकराङ्गुलप्रतीतिःव्यापित्वादकुशलमिन्द्रियं न तस्याम् ।आनाभेस्तुहिनजलं जनैः पिबद्भिःतत्स्पर्शः शिशिरतरोऽनुभूयतेऽन्तः ॥ २१८ ॥संयोगबुद्धिश्च यथा तदुत्था तथैव तज्जा तदभावबुद्धिः ।क्रियाविशेषग्रहणाच्च तस्मात् आकुञ्चितत्वावगमोऽङ्गुलीनाम् ॥पद्मामोदविदूरदीपकविभाबुद्धिः पुनर्लैङ्गिकीव्याप्तिज्ञानकृतेति, का खलु मतिर्मानान्तरापेक्षिणी ।सङ्ख्याया नियमः प्रमाणविषये नास्तीत्यतो नास्तिकैःतत्सामर्थ्यविवेकशून्यमतिभिः मिथ्यैव विस्फूर्जितम् ॥ २२० ॥इयत्त्वमविलक्षणं नियतमस्ति मानेषु नःप्रमेयमपि लक्षणादिनियमान्वितं वक्ष्यते ।अशक्यकरणीयतां कथयता तु तत्त्वं, सतांसमक्षममुनाऽऽत्मनो जडमतित्वमुक्तं भवेत् ॥ २२१ ॥

[I.170.1]

इति जयन्तभट्टकृतौ न्यायमञ्जर्या प्रथममाह्निकम्

〈इति प्रथममाह्निकम्〉



[1.2]



{द्वितीयमाह्निकम्—प्रत्यक्षपरीक्षा}



[I.171.0]

प्रत्यक्षलक्षणम्

[I.171.1]

एवं प्रमाणानां सामान्यलक्षणे, विभागे च निर्णीते सति,
अधुना विशेषलक्षणवर्णभावसर इति, सकलप्रमाणमूलभूतत्वेन
पूर्वपठितत्वेन ज्यैष्ठ्यात् प्रथमं प्रत्यक्षस्य लक्षणं प्रतिपादयितुमाह—"इन्द्रियार्थसन्निकर्षोत्पन्नं ज्ञानमव्यपदेश्यमव्यभिचारि व्यवसायात्मकं प्रत्यक्षम् ॥ १-१-४ ॥" (न्या-सू)

[I.171.2]

प्रत्यक्षमिति लक्ष्यनिर्देशः; इतरल्लक्षणम् । समानासमानजातीयव्यवच्छेदो लक्षणार्थः । समानजातीयं प्रमाणतयाऽनुमानादि,
विजातीयं प्रमेयादि; ततो व्यवच्छिन्नं प्रत्यक्षस्य लक्षणमनेन
सूत्रेणोपपाद्यते ॥सूत्रस्यायुक्तताऽऽक्षेपः

[I.171.3]

अत्र चोदयन्ति—इन्द्रियार्थसन्निकर्षोत्पन्नत्वादिविशेषणैः स्वरूपं
वा विशेष्यते ? सामग्री वा ? फलं वा ?

[I.172.0]



[I.172.1]

तत्र स्वरूपविशेषणपक्षे, यत् एवंस्वरूपं ज्ञानं तत् प्रत्यक्षमिति
तत्स्वरूपस्य विशेषितत्वात्, फलविशेषणानुपादानाच्च लक्षणमव्याप्त्यतिव्याप्तिभ्यामुपहृतं स्यात् । अव्याप्तिस्तावत्—अतथाविधस्वरूपस्य बोधस्य, इन्द्रियादेश्च निर्मलफलजनकतया लब्धप्रमाणभावस्यापि प्रामाण्यं नोक्तं भवेत् । अतिव्याप्तिश्च—तथाविधस्वरूपस्यापि
ज्ञानस्याकारकस्य, वा संस्कारकारिणो वा स्मृतिं जनयतो वा
संशयमादधानस्य वा विपर्ययमुत्पादयतो वा प्रमाणत्वं प्राप्नोति,
फलस्याविशेषितत्वात् ॥

[I.172.2]

तद्विशेषणाभिधाने पुनः—अश्रुतसूत्रान्तराध्याहारप्रसक्तिः,
अव्याप्तिश्च तदवस्थेति न स्वरूपविशेषणपक्षः ॥

[I.172.3]

नापि सामग्रीविशेषणपक्षः—तत्र हि—"इन्द्रियार्थसन्निकर्षोत्पन्नम्" इति इन्द्रियार्थसन्निकर्षोत्पन्नं सामग्र्यं इति व्याख्यातव्यम् ।
ज्ञानं, अव्यपदेश्यम्, अव्यभिचारि, व्यवसायात्मकमिति च तज्जनकत्वादुपचारेण तथा साकल्यं वर्णनीयमिति क्लिष्टकल्पना ॥

[I.173.0]



[I.173.1]

फलविशेषणपक्षोऽपि न सङ्गच्छते—ज्ञानप्रत्यक्षशब्दयोः फलकरणवाचिनोः सामानाधिकरण्यप्रसङ्गात् । असमानाधिकरणप्रमाणलक्षणप्रस्तावात् । प्रत्यक्षं प्रमाणमुच्यते । तच्च करणमिति वर्णितम् ।
ज्ञानं तु तदुपजनितं फलमिति कथमैकाधिकरण्यम् ? तस्मात् पक्षत्रयस्याप्ययुक्तत्वात् पक्षान्तरस्याप्यसंभवादयुक्तं सूत्रमिति ॥सूत्रार्थसमर्थनम्

[I.173.2]

अत्रोच्यते—स्वरूपसामग्रीविशेषणपक्षौ तावत् यथोक्तदोषोपहतत्वात् नाभ्युपगम्येते । फलविशेषणपक्षमेव संमन्यामहे । तत्र
च यत् वैय्यधिकरण्यं चोदितं, तत् "यतः" शब्दाध्याहारेण परिहरिष्यामः । यतः एवंविधविशेषणविशिष्टं ज्ञानाख्यं फलं भवति, तत्
प्रत्यक्षमिति सूत्रार्थः । इत्थं च न क्वचिदव्याप्तिरतिव्याप्तिर्वा, न
काचित् क्लिष्टकल्पना । "यतः" शब्दाध्याहारमात्रेण निरवद्यलक्षणोपवर्णनसमर्थसूत्रपदसङ्गतिसंभवात् ॥

[I.174.0]

स्वव्याख्याने बीजवर्णनम्

[I.174.1]

ननु समानाधिकरणे एव ज्ञानप्रत्यक्षपदे कथं न व्याख्यायेते ?
किं "यतः" शब्दाध्याहारेण ? उक्तमत्र—करणस्य प्रमाणत्वात्
ज्ञानस्य च तत्फलत्वात् फलकरणयोश्च स्वरूपभेदस्य सिद्धत्वात् ॥

[I.174.2]

तदत्र—प्रमाणतायां सामग्र्याः तज्ज्ञानं फलमिष्यते ।तस्य प्रमाणभावे तु फलं हानादिबुद्धयः ॥प्रत्यक्षस्य प्रवृत्तिनिवृत्तिहेतुत्वाक्षेपः

[I.174.3]

ननु स्मृत्याद्यनेकबुद्धिव्यवधानसंभवात् कथमिन्द्रियार्थसन्निकर्षोत्पन्नमालोचनाज्ञानं हानादिफलं भवेत् ? तथा हि—
कपित्थादिजातीयमर्थं इन्द्रियादिसन्निकर्षादिसामग्रीत उपलभ्य
तद्गतं सुखसाधनत्वमनुस्मरति—"एवंजातीयकेन मम पूर्वं सुखमुपजनितमभूत्" इति । ततः स्मृत्यनन्तरं परामर्शज्ञानमस्योपजायते—"अयं स कपित्थजातीयः" इति । तत उपादेयताज्ञानमुत्पद्यते—"यत एष सुखसाधनं कपित्थादिजातीयः पदार्थः, तस्मादुपादेयः"
इति । अत्रान्तरे प्रथमस्येन्द्रियसन्निकर्षजन्मनः कपित्थालोचनाज्ञानस्य नामापि नावशिष्यत इति कथमस्य तत्फलत्वमिति ॥

[I.175.0]

प्रत्यक्षस्य प्रवृत्तिहेतुत्वे वाचस्पतिमतम्

[I.175.1]

अत्राचार्यास्तावदाचक्षते—साधु चोदितम् । सत्यम्, ईदृश
एवायं ज्ञानानां क्रमः । न वयं प्रथममालोचनाज्ञानस्य उपादानादिषु
प्रमाणतां ब्रूमः । तथा हि—प्रथममिन्द्रियार्थसन्निकर्षोत्पन्नमालोचनाज्ञानं इन्द्रियार्थसन्निकर्षादिसामग्रीस्वभावस्य प्रत्यक्षस्य प्रमाणस्य
फलमेव, न तु स्वयं प्रमाणतां प्रतिलभते; स्मृतिजनकत्वात् ।
तदनन्तरं हि सुखसाधनत्वानुस्मृतिर्भवतीति सेयमनुस्मृतिरप्रमाणफलमपि सती प्रत्यक्षं प्रमाणं संपद्यते, "तथाऽयं कपित्थादिजातीयः"
इतीन्द्रियविषयपरामर्शोत्पत्तौ इन्द्रियार्थसन्निकर्षेण सह व्याप्रियमाणत्वात् ॥

[I.175.2]

स पुनः परामर्शप्रत्ययः प्रत्यक्षजनितः धूमज्ञानवत् अनुमानं
प्रमाणमुच्यते, परोक्षस्याग्नेरिव सुखसाधनसामर्थ्यस्य ततः अवगतेः ॥

[I.176.0]



[I.176.1]

यद्यपि न काचिदतीन्द्रिया शक्तिरस्मन्मते विद्यते; तथाऽपि
स्वरूपसहकार्यादिदृष्टादृष्टकारणसमूहसन्निधानस्वभावमपि सामर्थ्यमतीन्द्रियमेव ॥

[I.176.2]

तस्मादेष कपित्थादिजातीयोऽर्थः सुखसाधनमिति वह्निमत्पर्वतप्रतीतिवत् तज्जातीयलिङ्गकमानुमानिकमिदं ज्ञानम् । तदिदमनुमानफलमपि सुखसाधनत्वनिश्चयात्मकं ज्ञानं इन्द्रियविषये कपित्थादावुपादेयज्ञानं इन्द्रियार्थसन्निकर्षेण सह जनयत् प्रत्यक्षं प्रमाणं भवति ।
तदेव च हृदि व्यवस्थाप्य भाष्यकृत् वभाषे—"यदा ज्ञानं वृत्तिः
तदा हानोपादानोपेक्षाबुद्धयः प्रमितिः" इति ॥आलोचनाज्ञानं मुख्यं प्रमाणमेव

[I.176.3]

व्याख्यातारस्तु ब्रुवते—नायमीदृशो ज्ञानानां क्रमः; आद्यमालोचनाज्ञानं सुखसाधनत्वानुस्मृतिं उपजनयतीति—सत्यम्—
स्मृत्या च तस्य विनश्यत्ता; विनश्यदवस्थं चेन्द्रियविषये कपित्थादौ
सुखसाधनत्वनिश्चयमादधाति, सुखसाधनत्वज्ञानमेव चोपादेयताज्ञानमुच्यते, नान्यत् । परामर्शस्तु न कश्चिदन्तराले संवेद्यते ।

[I.177.0]



[I.177.1]

तदेव साध्यं दर्शितम् । इन्द्रियार्थसन्निकर्षजनितमुपादेयताज्ञानफलकं अवकल्पते—इति किमसंवेद्यमानज्ञानकन्थाकल्पनेनेति ॥

[I.177.2]

ननु ! परामर्शोऽनुभूयत एव, न तु कल्प्यते । धूमज्ञानानन्तरमविनाभावं "यत्र धूमस्तत्राग्निः" इत्यनुस्मृत्य पराभृशति "तथा चायं
धूमः" इति । असति तु परामर्शे न लिङ्गज्ञानं लिङ्गिनि प्रमाणतां
प्रतिपद्येत; स्मरणजनकं हि तत् । न च स्मृतिजनकं प्रमाणमिष्यते ।
स्मरणानन्तरं च लिङ्गप्रतीतिर्भवन्ती नोपलभ्यानुवादेन भवेत्—"अयमग्निमान्" इति ॥

[I.177.3]

अपि च "तथा च कृतकः शब्दः" इति यत् उपनयवचनमवयवेषु पठ्यते, तस्य किं वाच्यं भविष्यति परामर्शापलापवादिनाम् ।
स्वप्रतिपत्तिवच्च परप्रतिपत्तिरवयवैर्जन्यते इति वक्ष्यामः । तस्मादप्रत्याख्येयः परामर्श इति ॥

[I.178.0]

परामर्शस्य अनपेक्षता

[I.178.1]

अत्र वदन्ति—न तावदन्तरा कश्चित् परामर्शोऽनुभूयते ।अनुमेयमितेः पूर्वं ऊर्ध्वं च नियमस्मृतेः ॥ २ ॥अत एवार्थमालोक्य विनैव हि दवीयसा ।विलम्बेन व्यवस्यन्ति ग्रहणादिषु लौकिकाः ॥ ३ ॥

[I.178.2]

लिङ्गज्ञानं च विनश्यदवस्थमनुमेयप्रतीतौ व्याप्रियमाणं
प्रमाणतां प्रतिपत्स्यते । तत्कृतैवोपलभ्यानुवादेन लिङ्गबुद्धिर्भविष्यति ।
तस्मात् कपित्थादिपदार्थदर्शनस्य परामर्शसोपानमनारोहत एवोपादेयज्ञानफलता वक्तुं युक्तेति ॥

[I.178.3]

अपि च अनुमेयविषये वह्न्यादौ सुखसाधनत्वानुस्मृतिकृतमुपादेयताज्ञानं तव न समस्त्येव । ततश्च तत्रापि "तथा चायं
ज्वलनजातीयः" इतिपरामर्शो भवताऽभ्युपेय एव । स च
किंकरणकः ? इति निरूपणीयम् । न तावदिन्द्रियद्वारकः,
पावकस्य परोक्षत्वात् । शब्दोपमाने त्वाशङ्कितुमपि तत्र न युक्ते ।

[I.179.0]



[I.179.1]

धूमाख्याल्लिङ्गादेव स उत्पद्यत इति चेत्—न—लिङ्गस्य परामर्शाविषयीकृतस्यानुमेयमितिजनननैपुण्यानभ्युपगमात् । धूमावमर्शस्य
तदानीमतिक्रान्तत्वात् । तथा हि—प्रथमं लिङ्गज्ञानं, ततो व्याप्तिस्मरणम्, ततो धूमपरामर्शः, ततो वह्निज्ञानम्, तेन धूमपरामर्शस्य
विनश्यत्ता, ततोऽग्नौ सुखसाधनत्वानुस्मरणम् । तदा च धूमपरामर्शस्य विनाश एवेति तस्मिन् विनष्टे न केवलो धूमस्तदानीमनलपरामर्शं जनयितुमुत्सहते ॥

[I.179.2]

अग्नौ सुखसाधनत्वानुस्मरणानन्तरं पुनः धूमज्ञानं इन्द्रियादुत्पद्यत इति चेत्—मैवम्—अननुभवात् । भवतु वा धूमज्ञानम्,
तथाऽपि धूमज्ञानानन्तरं पुनर्व्याप्तिस्मृतिः पुनः धूमपरामर्शश्चावश्यं
भवेत्, इत्यत्रान्तरे हुतभुजि सुखसाधनत्वानुस्मृतिरतिक्रान्तेति
तत्सहायपरामर्शजन्यसुखसाधनत्वनिश्चयोत्पादो न स्यात् ।
सुखसाधनत्वानुस्मरणेन हि विनश्यदवस्थेन जन्यमानः प्रत्यक्षविषयोऽसौ दृष्ट इति ॥

[I.180.0]

परामर्शस्य अवसरोऽपि नास्ति

[I.180.1]

अथ मन्यसे न तदानीं पुनर्धूमज्ञानव्याप्तिस्मरणतत्परामर्शोत्पादादिज्ञानशृङ्खलाऽभ्युपेयते, किन्तु प्राक्तन एव धूमपरामर्शः
कृशानौ सुखसाधनत्वानुस्मरणानन्तरं स्मरिष्यते; तेन स्मृतिविषयवर्तिना सता "तथा चायमग्निजातीयः" इति ज्वलनपरामर्शो
जनयिष्यते इति—एतदप्ययुक्तम्—अग्निज्ञानानन्तरं युगपत्स्मरणद्वयोदयप्रसङ्गात्—तदैव सुखसाधनताऽनुस्मृतिः, तदैव धूमपरामर्शस्मृतिरिति । न हि क्रमोत्पादे किञ्चित्कारणमस्ति । ज्ञानयौगपद्यं च शास्त्रे प्रतिषिद्धम् ॥परामर्शस्य दुर्घटता

[I.180.2]

भवतु वा क्रमोत्पादः; तथाऽपि स्मरणद्वयसमनन्तरमुपजायमानः पावकपरामर्शो नोपलभ्यानुवादेन जायते । क्रमपक्षेऽपि च
वह्निज्ञानानन्तरं तद्गतसुखसाधनत्वानुस्मरणमेव पूर्वं भवेत्, ततो
धूमपरामर्शस्मरणम्, तेन तस्य विनश्यत्ता, ततोऽग्नौ तज्जातीयत्वपरामर्शः, तेन सुखसाधनत्वस्मृतेर्विनाश एवेति पुनरपि सा विनष्टा

[I.181.0]



[I.181.1]

सती सुखसाधनत्वनिश्चयजन्मनि न व्याप्रियेतेति । न च धूमलिङ्गानुमितवह्निज्ञानानन्तरं धूमस्मरणमुचितम्, अनलमुपलभ्य हि
तद्गतसुखसाधनत्वमनुस्मरति लोकः, न धूममिति ।तेनानुमानविषये परामर्शोऽतिदुर्घटः ।प्रत्यक्षविषयेऽप्येवं, किमनेन शिखण्डिना ? ॥ ४ ॥उपनयवाक्यस्य सार्थक्यम्

[I.181.2]

यत्पुनः—उपनयवचनमभिधेयरहितमप्रयोज्यं प्रसज्यत इति
परिचोदितम्—तत्—अवयविप्रसङ्ग एव (१० आह्निके) निरूपयिष्यामः । तस्मादन्तरावर्तिनः परामर्शज्ञानस्याभावात् आद्यमालोचनाज्ञानमेव हेयादिज्ञानफलं यथोक्तरीत्या भविष्यतीति ॥सुखसाधनत्वनिश्चयः प्रत्यक्षरूपोऽपि भवत्येव

[I.181.3]

ननु च ! प्रत्यक्षफलमिह मीमांस्यं वर्तते, स चायं सुखसाधनत्वाल्लिङ्गादुद्गम्यमानः आनुमानिक इति न प्रत्यक्षफलतामवलम्बते—
सत्यमेतत्—किन्तु सम्बन्धग्रहणसमये सुखसाधनत्वनिश्चयः प्रत्यक्षजनितोऽपि समस्ति, यतोऽनुमानं प्रवर्तते; महानसादौ धूमाग्नि-

[I.182.0]



[I.182.1]

दर्शनवत् । अतः सम्बन्धग्रहणकालभाविनं सुखसाधनत्वनिश्चयं
चेतसि विधाय भाष्यकारस्तत्फलत्वंप्रत्यक्षज्ञानस्य वर्णितवान् इति ॥प्रत्यक्षेण सुखसाधनत्वनिश्चयाक्षेपः, समाधानं च

[I.182.2]

ननु ! सम्बन्धग्रहणकालेऽपि सुखसाधनत्वशक्तेरतीन्द्रियत्वात्
कथं प्रत्यक्षगम्यता ? तज्जातीयत्वाल्लिङ्गादेव तदाऽपि तद्ग्रहणे
इष्यमाणे ततः पुनः सम्बन्धग्रहणादनवस्था । सुखादेव कार्यात्
तदा तदवगम इति चेत्, तदाऽपि नाज्ञातसम्बन्धमवगतिजननसमर्थमिति तत्संबन्धग्रहणवेलायामपि शक्तिग्रहणे प्रत्यक्षस्याक्षमत्वात् अनुमानान्तरापेक्षायामनवस्था तदवस्था—उच्यते—न खल्वतीन्द्रिया शक्तिः अस्माभिरुपगम्यते ।यया सह न कार्यस्य सम्बन्धज्ञानसंभवः ॥ ५ ॥
स्वरूपसहकारिसन्निधानमेव शक्तिः, सा च सुगमैव ॥सिद्धान्ते शक्तेरैन्द्रियिकत्वसंभवः

[I.182.3]

ननु ! सहकारिणां मध्ये अदृष्टमप्यनुप्रविष्टम् । न च तत्
प्रत्यक्षगम्यम्, अतीन्द्रियत्वाद्धर्मस्येति साऽपि न सुगमा शक्तिः—
नैतत्—न धर्मादि शक्तित्वादतीन्द्रियम्; अपि तु तत् नैसर्गिकमेव ।
जगद्वैचित्र्येण तदनुमानं वक्ष्यामः । तदेवं तदितरसहकारिस्वरूप-

[I.183.0]



[I.183.1]

सन्निधानात्मिकायाः शक्तेः प्रत्यक्षग्राह्यत्वसंभवात् उपपन्नं तज्जातीयत्वलिङ्गस्य संबन्धग्रहणम् ॥मानसप्रत्यक्षेण सुखसाधनत्वनिश्चयसंभवः

[I.183.2]

ननु ! कपित्थादिकार्यस्य सुखस्येदानीं न चक्षुर्ग्राह्यत्वमितितत्सम्बन्धिग्रहणाभावात् कथं चाक्षुषप्रत्ययगम्यः सम्बन्धः ? न
चाक्षुषगम्यः सम्बन्धः, किन्तु मानसप्रत्यक्षगम्यः ।सुखादि मनसा बुध्द्वा कपित्थादि च चक्षुषा ।तस्य कारणता तत्र मनसैवावगम्यते ॥ ६ ॥मनसा सुखसाधनत्वग्रहणेऽतिप्रसङ्गपरिहारः

[I.183.3]

ननु च ! मनसा कपित्थादेः सुखसाधनत्वग्रहणाभ्युपगमे
बाह्यविषयप्रमितिषु मन एव निरङ्कुशं करणमिदानीं संवृत्तमिति कृतं
चक्षुरादिभिः । अतश्च न कश्चिदन्धो वा बधिरो वा स्यात्—
नैष दोषः—प्रथमप्रवृत्तसमनस्कवाह्येन्द्रियजनितविज्ञानविषयीकृतवपुषो वाह्यस्य वस्तुनो मनोग्राह्यत्वाभ्युपगमात्, तस्यैव नियामकत्वात् नोच्छृङ्खलमन्तःकरणं बाह्यविषये प्रवर्तते ॥

[I.184.0]

सर्वत्र सुखसाधनत्वं न मानसं भवितुमर्हति

[I.184.1]

ननु च ! सम्बन्धग्रहणकाले यदि मानसेन प्रत्यक्षेण सुखसाधनत्वावधारणं, तर्हि तत्काल इव व्यवहारकालेऽपि मानसप्रत्यक्ष एव
सुखसाधनत्वनिश्चयोऽस्तु, किं तज्जातीयत्वलिङ्गापेक्षणेनेति—
मैवम्—शब्दलिङ्गेन्द्रियाद्युपरतौ केवलमन्तःकरणं करणं कल्प्यते,
परिदृश्यमानायाः प्रतीतेरपह्नोतुमशक्यत्वात् । लिङ्गाद्युपायान्तरसंभवे तु यदि मन एव केवलं कारणमुच्यते तन्मानसमेवैकं प्रमाणं
स्यात्, न चत्वारि प्रमाणानि भवेयुरित्यलं प्रसङ्गेन ॥

[I.184.2]

तस्मात् सम्बन्धग्रहणकाले यत्तत्कपित्थादिविषयमक्षजं ज्ञानं
तत् उपादेयादिज्ञानफलमिति भाष्यकृतश्चेतसि स्थितम् । सुखसाधनत्वज्ञानमेवोपादेयादिज्ञानमित्युक्तम् ॥प्रमाण-फलयोरभेदवादिमतम्

[I.184.3]

आह—किमर्थमयमीदृशः क्लेश आश्रीयते ? प्रमाणादभिन्नमेव
फलमस्तु ! तदेव चक्षुरादिजनितं कपित्थादिपदार्थदर्शनं विषयप्रकाशेन व्याप्रियमाणमिवाभातीति करणमुच्यताम्, तदेव विषयानुभवस्वभावत्वात् फलमिति कथ्यताम् । इत्थं च प्रमाणफले न
भिन्नाविकरणे भविष्यतः, अन्यत्र प्रमाणं, अन्यत्र फलमिति ।
तदुक्तम् (प्रमाणसमुच्चये—९)—

[I.184.4]

"सव्यापारप्रतीतित्वात् प्रमाणं फलमेव सत्" इति ॥

[I.185.0]



[I.185.1]

तदिदमनुपपन्नम्—प्रमाणस्य स्वरूपहानिप्रसङ्गात् । करणं हि
प्रमाणमुच्यते—प्रमीयते चानेनेति । न च क्रियैव क्वचित् करणं
भवति । क्रियायां साध्यायां कारकं किमपि करणमुच्यते । तत्र यथा"दात्रेण चैत्रः शालिस्तम्बं लुनाति" इति कर्तृकर्मकरणानि क्रियातो
भिन्नान्युपलभ्यन्ते, तथेहापि "चक्षुषा घटं पश्यति" इति दर्शनक्रियातः
पृथग्भाव एव तेषां युक्तः, न दर्शनं करणमेवेति । प्रमा, प्रमाणमिति
तु फले प्रमाणशब्दस्य साधुत्वाख्यानमात्रं; कृतिः, करणं इतिवत् ॥प्रमाणफलयोः सामानाधिकरण्यं नाम किम् ?

[I.185.2]

यत्तु—न भिन्नाधिकरणे प्रमाणफले इत्थं भविष्यतः इति—
सेयमपूर्ववाचोयुक्तिः । किमत्राधिकरणं विवक्षितम् ? यदि ताव-

[I.186.0]



[I.186.1]

द्विषयः ? तदस्त्येवैकविषयत्वम् । यद्विषयं हि दर्शनम्, स एव
चक्षुरादेः करणस्य विषयः । आश्रयोऽस्त्वधिकरणमिति बौद्धगृहे
तावदवाचको ग्रन्थः । क्षणिकत्वेन सर्वकार्याणां निराधारत्वात् ॥

[I.186.2]

अस्मत्पक्षे तु भिन्नाश्रययोरपि फलकरणभावः पाककाष्ठयोर्दृष्टः । तथा चक्षुर्ज्ञानयोरपि भविष्यतीति । क्वचित्तु भिन्नयोरपि
ज्ञानयोः फलकरणत्वेन स्थितयोः लिङ्गलिङ्गिज्ञानयोरिव विशेषणविशेष्यज्ञानयोरिव चैकात्म्याश्रवत्वमस्ति । न त्त्वनेन समानाश्रयत्वेन प्रयोजनम्, चक्षुरादावनिर्वहणात् ॥

[I.186.3]

अथ एकफलनिष्पत्तौ व्यापारसमानाश्रयत्वमुच्यते, तदपि
भवतु कारकान्तराणां; न तु फलस्वभावस्य ज्ञानस्य फलनिष्पत्तौ
व्यापारः संभवति ॥

[I.186.4]

यदपि सव्यापारप्रतीतित्वादित्युच्यते—तदपि प्रमाणफलयोर्भिन्नतामेव सूचयति । न हि स्वरूपनिष्पत्तौ सव्यापारत्वमुपपद्यते; अपि तु पृथग्भूतफलनिर्वृत्तावेवेति ॥

[I.187.0]

प्रमाणफलयोरभेदः अनुभवविरुद्धः

[I.187.1]

ननु ! वस्तुस्थित्या फलमेव ज्ञानं, फलमपि तु भवत् विषयानुभवं प्रति व्यापृतमिति । अयि मुग्धबुद्धे ! विषयानुभव एव ज्ञानमुच्यते, न तु विषयानुभवः विषयानुभवे सव्यापारो भवति ॥

[I.187.2]

अथ मनुषे ? विषयाधिगमाभिमानः तस्मिन् सति भवतीति ?
कोऽयमभिमानो नाम ? विषयानुभवात् भिन्नः ? अभिन्नो वा ?
अभेदे सति, तस्मिन् सति भवतीत्यसङ्गता वाचो युक्तिः । भेदे
त्वस्मन्मतानुप्रवेशः ॥

[I.187.3]

अपि च ज्ञानं विषयाधिगमे व्यापृतमिति कृत्वा विषयाधिगमाभिमानमुपजनयति ? उत विषयाधिगमस्वभावत्वादेव ? इति
विचारे विषयाधिगमात् पृथग्भूतस्य तत्र व्याप्रियमाणस्यानुपलंभात्
विषयाधिगमस्वभावमेव ज्ञानमवधार्यते । तत्कृतश्चाभिमान इति
फलमेव ज्ञानमवकल्पते न करणमिति । तथा च लोक फलत्वमेव
ज्ञानस्यानुमन्यते, न करणत्वम् । तथा ह्येवं वदति, चक्षुषा
पश्यामि, लिङ्गेन जानामीति; न तु ज्ञानेन जानामीति व्यपदिशन्
कश्चिद्दृश्यते ॥

[I.188.0]



[I.188.1]

ननु ! सत्स्वपि चक्षुरादिषु विषयज्ञानमनुपजनयत्सु न
करण‥ं व्यपदिशति लोकः, जनयत्सु च व्यपदिशतीति लोके करणोत्पादकत्वादेव तेषां करणत्वव्यपदेशः, न साक्षात् करणत्वादिति—
तदयुक्तम्—चक्षुराद्येव करणं, न तु तेनान्यत् करणमुपजन्यते ।
किं हि तदन्यत् करणम् ? ज्ञानमिति चेत्—कस्यां क्रियायां तत्
करणमिति परीक्ष्यतामेतत् । न ह्यात्मन्येव किञ्चित्करणं करणं
भवतीति ॥

[I.188.2]

यत्तु ज्ञानमनुपजनयति चक्षुरादौ न करणतामाचष्टे लोकः—
तद्युक्तमेव । न हि क्रियोत्पत्तावव्याप्रियमाणं करणं कारकं भवति ।
तेन चक्षुरादेर्ज्ञानक्रियामुपजनयतः करणत्वम्, ज्ञानस्य तु फलत्वमेवेति युक्तस्तथा व्यपदेशः ॥प्रमाणस्य प्रमाणत्वं तस्मादभ्युपगच्छताम् ।भिन्नं फलमुपेतव्यं एकत्वे तदसंभवात् ॥ ७ ॥

[I.189.0]

प्रमाणप्रमेयप्रमितीनामभेदनिरासः

[I.189.1]

यस्तु मूढतरः प्रमाणप्रमेयफलव्यवहारमेकत्रैव ज्ञानात्मनि
निर्वाहयितुमुद्यच्छति (प्रमाणसमुच्चये ११)—"यदाभासं प्रमेयं तत् प्रमाणफलते पुनः ।ग्राहकाकारसंवित्त्योः त्रयं, नातः पृथक् कृतम् ॥"
इति—तमपवर्गाह्निके ज्ञानाद्वैतदलनप्रसङ्गेन दुराचारं निर्भर्त्सयिष्यामह इत्यलं विस्तरेण । तस्मात् सुष्ठूक्तं—"यदा ज्ञानं प्रमाणं,
तदा हानादिबुद्धयः फलम्" इति ॥प्रत्यक्षलक्षणपरीक्षोपसंहारः

[I.189.2]

तदेवं फलविशेषणपक्षे "यतः" शब्दाध्याहारेण वाचकं सूत्रं—
यत इन्द्रियार्थसन्निकर्षोत्पन्नत्वादिविशेषणविशेषितं ज्ञानाख्यं
फलं भवति, तत् प्रत्यक्षमिति ॥"इन्द्रियार्थसन्निकर्षोत्पन्नम्" इतिपदस्य प्रयोजनम्

[I.189.3]

तत्र इन्द्रियार्थसन्निकर्षोत्पन्नपदं अर्थानपेक्षजन्मनः स्मृत्यादिज्ञानस्य, अर्थजनितस्यापि च परोक्षविषयस्यानुमानादिज्ञानत्त्य
व्यवच्छेदार्थम् । अतः तज्जनकस्य न प्रत्यक्षता प्रसज्यते ॥

[I.189.4]

ननु इन्द्रियार्थसन्निकर्षोत्पन्नमिन्द्रियगत्यनुमानमप्यस्ति ।
तद्धि इन्द्रियार्थसन्निकर्षेण लिङ्गभूतेन जन्यते, देशान्तरप्राप्त्येव
तपनगमनानुमानमिति कथमनेन पदेनानुमानमपाक्रियते—

[I.190.0]



[I.190.1]

नैतदेवम्—इन्द्रियेण स्वविषयसन्निकृष्टेन सता तत्रैव यद्विज्ञानमुत्पद्यते तत् इन्द्रियार्थसन्निकर्षोत्पन्नमिह ब्रूमहे । न चेदृशमिन्द्रियगत्यनुमानम् ॥

[I.190.2]

कुतो विशेषप्रतिलम्भ इति चेत्—उत्पन्नग्रहणादिति ब्रूमः ।
उत्पन्नग्रहणेन हि सन्निकर्षम्य कारकत्वं ख्याप्यते । तच्चापीन्द्रियविषयेऽर्थे ज्ञानमुत्पादयतो निर्वहति । इन्द्रियगत्यनुमाने तु न
सन्निकर्षं कारकमाहुः, अपि तु ज्ञापकम् । अत एव स्वग्रहणसापेक्षः
तदनुमानेऽ‥ व्याप्रियते, न रूपादिप्रमिताविव तन्निरपेक्ष इति ॥इन्द्रियार्थपदविवरणम्

[I.190.3]

इन्द्रियाणि घ्राणरसननयनस्पर्शनश्रोत्राणि पृथिव्यादिभूतपञ्चकप्रकृतीनि वक्ष्यन्ते (८ आह्निके) । अर्थास्तु गन्धरूपरसस्पर्शशब्दाः
गन्धत्वादिस्वजात्यवच्छिन्नाः, तदधिकरणानि पृथिव्यप्तेजांसि द्रव्याणि,
तदधिष्ठानाः सङ्ख्यादयो गुणाः, उत्क्षेपणादीनि कर्माणि, तद्वृत्तीनि

[I.191.0]



[I.191.1]

सामान्यानि, येषां स्पर्शनेन चक्षुषा ग्रहणं कणव्रतमते निरूपितं
तेऽर्थाः । प्रागुक्तश्चाभावोऽप्यर्थ एव; विचार्य गम्यमानत्वात् ॥सन्निकर्षभेदः

[I.191.2]

सन्निकर्षस्त्विन्द्रियाणामर्थैः सह षट्प्रकारः । तत्र द्रव्यं
चक्षुषा त्वगिन्द्रियेण वा संयोगात् गृह्यते । तद्गतो रूपादिर्गुणः
संयुक्तसमवायात् । रूपत्वादिसामान्यानि संयुक्तसमवेतसमवायात् गृह्यन्ते । चक्षुषा संयुक्तं द्रव्यं, तत्र समवेतं रूपं, रूपे च
समवेतं रूपत्वमिति । समवायाच्छब्दो गृह्यते । श्रोत्रमाकाशद्रव्यम्, तत्र समवेतः शब्दः । शब्दत्वं समवेतसमवायात् गृह्यते;
श्रोत्राकाशसमवेते शब्दे तद्धि समवेतमिति । संयुक्तविशेषणभावादभावग्रहणं व्याख्यातम् (पु. १५०) । इह घटो नास्तीति—
चक्षुषा संयुक्तो भूप्रदेशः, तद्विशेषणीभूतश्चाभाव इति ॥सन्निकर्षसत्त्वे प्रमाणम्

[I.191.3]

ननु ! सन्निकर्षावगमे किं प्रमाणम् ? व्यवहितानुपलब्धिरिति
ब्रूमः । यदि ह्यसन्निकृष्टमपि चक्षुरादीन्द्रियं अर्थं गृह्णीयात्; व्यवहितोऽपि ततोऽर्थ उपलभ्येत, न चोपलभ्यते; तस्मादस्ति सन्निकर्षः ॥अव्यवधानमात्रं न प्रत्यक्षप्रयोजकम्

[I.191.4]

ननु ! अव्यवधानमेवास्तु, किं सन्निकर्षेण ?—मैवम्—

[I.192.0]



[I.192.1]

इन्द्रियाणां कारकत्वेन प्राप्यकारित्वात् । संसृष्टं च कारकं फलाय
कल्पत इति कल्पनीयः संसर्गः । एतच्च इन्द्रियपरीक्षायां निपुणं निर्णेष्यते (८ आह्निके) इति नेह विविच्यते । रसस्पर्शनयोश्च स्पष्टं प्राप्यकारित्वमुपलभ्यते इति तत्सामान्यादिन्द्रियान्तरेष्वपि कल्पनीयमिति ॥

[I.192.2]

ननु ! एवं सत्यर्थाक्षिप्तः कारकत्वादेव सन्निकर्ष इति स्वकण्ठेन
कस्मादुच्यते ? षड्विधत्वज्ञापनार्थमित्युक्तम् ॥

[I.192.3]

उत्पन्नग्रहणेन इन्द्रियार्थयोर्ज्ञानजनकत्वं दर्शयति । तत्र
इन्द्रियं करणत्वेन जनकम्, अर्थस्तु कर्मत्वेन ॥

[I.192.4]

ननु ! अर्थस्य ज्ञानजनकत्वं कुतोऽवगम्यते ? तद्विषयज्ञानोत्पादादेव । स्वतस्साकारत्वस्य निराकृतत्वात् (४१-४२ पु.) ।
प्रकारान्तरेण प्रतिकर्मव्यवस्थाया असिद्धेः ॥

[I.192.5]

ननु ! प्रयोजनमेतत्, प्रमाणं पृष्टोऽसि, तद्ब्रूहि—उच्यते—
एतदेव प्रमाणम्—अन्यस्यापि वीरणादेः कर्मकारकस्य कटादिकार्योत्पत्तौ प्रत्यक्षानुपलंभप्रतिपन्नाभ्यामन्वयव्यतिरेकाभ्यां यथा

[I.193.0]



[I.193.1]

कारणत्वमवधार्यते, तथाऽर्थस्यापि ज्ञानोत्पत्तौ । यथा हि देवदत्तार्थी कश्चित् गृहं गतः, तत्रासन्निहितं न पश्यति देवदत्तम्,
क्षणान्तरे चैनमायान्तं पश्यति, तत्रान्वयव्यतिरेकाभ्यां देवदत्तसदसत्त्वानुवर्तिनौ ज्ञानोत्पादानुत्पादाववधार्य मानसेन प्रत्यक्षेण
चन्दनसुखवदस्य तत्कारणतां प्रतिपद्यते ॥

[I.193.2]

ननु ! वीरणकटयोः पृथगुपलंभात् युक्त एष न्यायः, अर्थस्तु
ज्ञानात् पृथक् न कदाचिदुपलभ्यत इति दुरधिगमौ तत्रान्वयव्यतिरेकौ—उच्यते—अयमेव पृथगुपलंभः, यदसन्निहितेऽर्थे न
तद्विषयमबाधितं ज्ञानमुत्पद्यत इति । तदलमस्मिन्नवसरे ज्ञानवादगर्भचोद्योद्विभावयिषया; भविष्यत्येतदवसरे (९ आह्निके) इति ॥"उत्पन्न" पदप्रयोजनम्

[I.193.3]

यथा चेन्द्रियाणां करणानां अन्वयव्यतिरेकाभ्यां ज्ञानकारणत्वं,
एवमर्थस्य कर्मणोऽपीत्युत्पन्नग्रहणेन दर्शितम् ॥सुखादयोऽपि मानसप्रत्यक्षविषयाः

[I.193.4]

ननु ! इन्द्रियार्थसन्निकर्षोत्पन्नपदेन सुखादिविषयं प्रत्यक्षं न
सङ्गृहीतम्—न न सङ्गृहीतम्—मनस इन्द्रियत्वात्, सुखादेरर्थस्य

[I.194.0]



[I.194.1]

तद्ग्राह्यत्वात् । भौतिकघ्राणादीन्द्रियधर्मवैलक्षण्यात्तु मनसस्तद्वर्गे
परिगणनं न कृतमिति ॥सन्निकर्षाणामुपयोगप्रकारः

[I.194.2]

तच्चेदं प्रत्यक्षं चतुष्टय-त्रय-द्वयसन्निकर्षात् प्रवर्तते । तत्र बाह्ये
रूपादौ विषये चतुष्टयसन्निकर्षात् ज्ञानमुत्पद्यते—आत्मा मनसा
संयुज्यते, मन इन्द्रियेण, इन्द्रियमर्थेनेति । सुखादौ तु त्रयसन्निकर्षात् ज्ञानमुत्पद्यते, तत्र चक्षुरादिव्यापाराभावात् । आत्मनि तु
योगिनः द्वयोरात्ममनसोरेव संयोगात् ज्ञानमुपजायते; तृतीयस्य
ग्राह्यस्य ग्राहकस्य वा तत्राभावात् । तस्मात् सुखादिज्ञानसङ्ग्रहात् इन्द्रियार्थसन्निकर्षोत्पन्नमिति युक्तमुक्तम् । आत्ममनसोस्तु
सदपि ज्ञानजनकत्वमिह न सूत्रितम्, सर्वप्रमाणसाधारणत्वात् ॥"ज्ञान"पदप्रयोजनम्

[I.194.3]

ज्ञानग्रहणं विशेष्यनिर्देशार्थम् । तस्य हि इन्द्रियार्थसन्निकर्षोत्पन्नत्वादीनि विशेषणानि । तान्यसति विशेष्ये कस्य विशेषणानि स्युरिति ॥

[I.194.4]

अथवा सुखादिव्यावृत्त्यर्थं ज्ञानपदम् । इन्द्रियार्थसन्निकर्षोत्पन्नं
हि सुखमपि भवति । तत्र तज्जनकं कारकचक्रं प्रमाणं मा भूत्,
ज्ञानजनकमेव प्रमाणं यथा स्यादिति ज्ञानग्रहणम् ॥

[I.195.0]

सुखादीनां ज्ञानरूपत्वाक्षेपः

[I.195.1]

अत्र शाक्याश्चोदयन्ति—न ज्ञानपदेन सुखादिव्यवच्छेदः कर्तुं
युक्तः, शक्यो वा; सुखादीनामपि ज्ञानस्वभावत्वात् । ज्ञानस्यैवामी
भेदाः, सुखं दुःखं इच्छा द्वेषः प्रयत्न इति । कारणाधीनो हि
भावानां भेदो भवितुमर्हति । समानकारणानामपि तु भेदेऽभिधीयमाने न कारणकृतं पदार्थानां नियतं रूपमिति तदाकस्मिकत्वप्रसङ्गः । तदुक्तम् (प्रमाणवार्तिकं—3-251)—"तदतद्रूपिणो भावाः तदतद्रूपहेतुजाः ।तत्सुखादि किमज्ञानं विज्ञानाभिन्नहेतुजम् इति ।"
तस्मात्, ज्ञानरूपाः—सुखादयः—तदभिन्नहेतुजत्वात्—इति ॥सुखादीनां ज्ञानरूपत्वनिराकरणम्

[I.195.2]

तदिदमनुपपन्नम्—प्रत्यक्षविरुद्धत्वाद्धेतोः । सुखादिसंवेद्यमानमानन्दादिरूपतयाऽनुभूयते, ज्ञानं विषयानुभवस्वभावतयेति
प्रत्यक्षसिद्धभेदत्वात् कथमभेदे अनुमानं क्रमते ?

[I.196.0]



[I.196.1]

अत एवेदमपि न वचनीयम्—एकमेवेदं संविद्रूपं हर्षविषादाद्यनेकाकारविवर्तं पश्यामः, तत्र यथेष्टं संज्ञाः क्रियन्तामिति—
संविदो विषयानुभवस्वभावतयैव प्रतिभासात्, सुखादेश्च विषयानुभवस्वभावस्यानुस्यूतस्याप्रतिभासात् । ज्ञानमेव विषयग्रहणरूपं
प्रकाशते; न सुखं, दुःखं वा ॥

[I.196.2]

यस्तु सुखज्ञानं दुःखज्ञानमिति प्रतिभासः, सः ज्ञानस्वभावमेदकृत एव, संशयज्ञानं विपर्ययज्ञानमितिवत्—उक्तमत्र—
संशयविपर्ययादौ विषयानुभवस्वभावत्वमनुस्यूतमवभाति । संशयो
हि विषयग्रहणात्मकोऽनुभूयते, अनिश्चितं तु विषयं गृह्णाति । विपर्ययोऽपि विषयग्रहणात्मक एव, विपरीतमसन्तं वा विषयं गृह्णाति ।
न तु विषयग्रहणस्वभावं सुखं दुःखं चानुभूयते । अतः अन्य एवायं
ग्राह्यैकस्वभावः आन्तरो धर्मः सुखदुःखादिरिति घटज्ञानवद्विषयतयैव ज्ञानं भिनत्ति, न स्वभावभेदेन संशयज्ञानवदिति ॥ज्ञानसुखादयः न स्वप्रकाशाः

[I.196.3]

तत्रैतत् स्यात्—स्वप्रकाशत्वात् सुखादेः न ग्राह्यैकस्वभावत्वम् । अतश्च ग्राह्यग्रहणोभयस्वभावत्वात् ज्ञानमेव तदिति—मैवं
वोचः—स्वप्रकाशत्वं ज्ञानेऽपि प्रतिक्षिप्तम् (पु. 41), प्रतिक्षेप्स्यते(९ आह्निके) च । तत् कुतः सुखादौ भविष्यति । न हि ग्रहणस्वभावं कश्चित् सुखमनुभवति ज्ञानवदिति ॥

[I.197.0]

सुखादयः ज्ञानेनैव गृह्यन्ते

[I.197.1]

ननु ! अस्य प्रकाशत्वानभ्युपगमे सुखादेरुत्पादानुत्पादयोरविशेषात् सर्वदा सुखित्वं, न कदाचिद्वा स्यात्—इति—

[I.197.2]

नैतदेवम्—उत्पन्नमेव सपदि सुखं गृह्यते ज्ञानेनेति कथमनुत्पन्नान्न विशिष्यते । प्रत्युत स्वप्रकाशसुखवादिनामेष दोषः,
स्वप्रकाशसुखोत्पादात् तेनैव स्वप्रकाशेन सुखेनान्योऽपि सुखी
स्यात्, स्वप्रकाशस्य दीपादेः सर्वान् प्रत्यविशिष्टत्वात् । क्वचित्
सन्ताने स्वप्रकाशसुखोत्पादात् तेनैव स्वप्रकाशेन अन्योऽपि सुखी
स्यात्, यस्यापि सुखं नोत्पन्नमिति ॥

[I.197.3]

किञ्च किमेकं एव ज्ञानं सर्वसुखदुःखाद्यशेषाकारभूषितमिष्यते ? उत किञ्चित्सुखात्मकं, किञ्चिद्दुःखात्मकमिति ?

[I.197.4]

आद्ये पक्षे, सर्वाकारखचितज्ञानोपजननादेकस्मिन्नेव क्षणे
परस्परविरुद्धसुखदुःखादिधर्मप्रबन्धसंवेदनप्रसङ्गः ॥

[I.197.5]

उत्तरस्मिंस्तु, किञ्चित्सुखज्ञानं, किञ्चिद्दुःखज्ञानमिति यत्किञ्चिदसुखदुःखखचितं विषयानुभवस्वभावमपि ज्ञानमनुभूयमानमेषितव्य-

[I.198.0]



[I.198.1]

मेव । तच्च न स्वच्छम्; अपि तु केनचिद्धटादिना विषयेणोपरक्तं,
अन्वयव्यतिरेकाभ्यां च घटाद्युपजननापायेऽपि बोधस्वभावमनुवर्तमानं प्रतीयते । तदिदानीं सुखज्ञानमप्यनुभूयमानं सुखेन
विषयभावजुषा घटादिनेवोपरज्यते इति गम्यते, न स्वरूपेणैव
सुखात्मकम्; ततो भिन्नरूपस्य बोधमात्रस्वभावस्य ज्ञानस्यान्यदा
दृष्टत्वादिति । तस्मात् न बोधरूपाः सुखादयः ॥ज्ञानसुखयोः सजातीयकारणजन्यत्वं नास्त्येव

[I.198.2]

अभिन्नहेतुजत्वादिति चायमसिद्धो हेतुः; समवायिकारणस्यात्मनः, असमवायिकरणस्य चात्ममनस्संयोगस्य चाभेदेऽपि निमित्तकारणस्य सुखत्वज्ञानत्वादेर्भिन्नत्वात् ॥

[I.198.3]

ननु सुखोत्पादात्पूर्वमनाश्रयं सुखत्वसामान्यं कथं तत्र
स्यात् ? कश्चास्य सुखहेतुभिः कारकैः संसर्गः ? असंसृष्टं वा कथं
कारकं स्यात् ?—उच्यते—सर्वगतानि सामान्यानि साधयिष्यन्त(५ आह्निके) इति सन्ति तत्रापि सुखत्वादीनि । योग्यतालक्षण एव चैषां
सुखहेतुभिः कारकैः संसर्गः, धर्माधर्मवत् । धर्माधर्मौ हि सर्वस्य
प्राणिनां सुखदुःखहेतोः जायमानस्य शाल्यादेः कार्यस्य कारणम् ।

[I.199.0]



[I.199.1]

तयोश्च तत्कारणैः बीजक्षितिजलादिभिस्सह योग्यतैव संसर्गः ।
एवं सुखत्वादीनामपि स्यात् । तस्मात् निमित्तकारणभेदात्
भिन्नानि ज्ञानसुखादीनि कार्याणि ॥निमित्तकारणान्यत्वमपि कार्यस्य भेदकम् ।विलक्षणा हि दृश्यन्ते घटादौ पाकजा गुणाः ॥ ८ ॥अपि च ज्ञानमिच्छन्ति न सर्वे ज्ञानपूर्वकम् ।सुखदुःखादि सर्वं तु विषयज्ञानपूर्वकम् ॥ ९ ॥विषयानुभवोत्पाद्याः यत्रापि न सुखादयः ।तत्रापि तेषामुत्पत्तौ कारणं विषयस्मृतिः ॥ १० ॥

[I.199.2]

क्वचित्तु सङ्कल्पोऽपि सुखस्य कारणतां प्रतिपद्यते । तस्मात्सर्वं सुखादि ज्ञानपूर्वकमेव ॥

[I.200.0]



[I.200.1]

ज्ञानमपि ज्ञानपूर्वकमेवेति चेत्—न—उपरिष्टान्निराकरिष्यमाणत्वात् । न हि गर्भादौ मदमूर्छाद्यनन्तरं वा ज्ञानमुपजायमानं
ज्ञानान्तरपूर्वकं भवतीति वक्ष्यामः (७ आह्निके) । तेन ज्ञानसुखादीनां वैलक्षण्योपपादनात् सुखादिनिवृत्त्यर्थं ज्ञानग्रहणमर्थवत् ॥अव्यभिचारिपदेन न ज्ञानपदवैय्यर्थ्यम्

[I.200.2]

ननु ! एवमपि न ज्ञानग्रहणेन कृत्यम्, अव्यभिचारिपदादेव
सुखादिव्यवच्छेदस्य सिद्धत्वात् । व्यभिचाराव्यभिचारौ हि ज्ञानस्य
धर्मौ, न सुखादेः । अतस्तदुपादानात् तद्धर्मयोगि ज्ञानं लभ्यत
एव । किं ज्ञानग्रहणेन ? नैतदेवम्—सुखस्यापि सव्यभिचारस्य
दृष्टत्वात् । किं पुनस्सुखं व्यभिचारवत् दृष्टम् ? यदेतत् परदाराभिमर्शादिनिषिद्धाचरणसंभवं सुखं, तद्व्यभिचारि ॥ज्ञानवत् सुखमपि व्यभिचरितं अस्त्येव

[I.200.3]

ननु ! सुखस्य कीदृशो व्यभिचारः ? ज्ञानस्यापि कीदृशो
व्यभिचारः ?

[I.200.4]

अतस्मिंस्तथाभावः—सुखस्यापि अतस्मिंस्तथाभाव एव ॥

[I.200.5]

किं परपुरन्ध्रीपरिरंभसंभवं सुखं सुखं न भवति ? किं शुक्तिकायां रजतज्ञानं ज्ञानं न भवति ?

[I.200.6]

ज्ञानं भवति, किन्तु मिथ्या—इदमपि सुखं भवति, किन्तु
मिथ्या ॥

[I.201.0]



[I.201.1]

ननु ! न सुखं मिथ्या, तदपि ह्यानन्दस्वभावमेव—यद्येवं शुक्तिकायां रजतज्ञानमपि न मिथ्या, तदपि हि विषयानुभवस्वभावमेव ॥

[I.201.2]

ननु ! विषयानुभवस्वभावमपि तज्ज्ञानं विषयं व्यभिचरति—
सुखमपि तर्हीदमानन्दस्वभावमपि स्वहेतुं विषयं व्यभिचरत्येव ॥

[I.201.3]

किमसुखसाधनेन तज्जनितम् ? ज्ञानमपि किं अज्ञानसाधनेन
जनितम् ?

[I.201.4]

ननु ! ज्ञानं ज्ञानसाधनेन जनितं असत्येन प्रत्यक्षबाधितेन
रजतादिना—सुखमपि सुखसाधनेन जनितं असत्येन तु शास्त्रबाधितेन परवनितादिना ॥

[I.201.5]

किं परवनितादि न सत्यम् ? तत्रापि ज्ञानजनकं न सत्यम् ?

[I.201.6]

असत्यं, प्रत्यक्षबाधितत्वात्; परवनिताद्यपि सुखसाधनमसत्यं, शास्त्रबाधितत्वात् ॥

[I.201.7]

ननु ! शास्त्रेण किमत्र बाध्यते ? ज्ञानेऽपि प्रत्यक्षेण किं बाध्यते ?

[I.201.8]

विषयो मिथ्येति ख्याप्यते; शास्त्रेणापि सुखस्य हेतुर्भिथ्येति
ख्याप्यते ॥

[I.201.9]

किं स विषयस्सुखहेतुर्न भवति ? यथा त्वेष विषयः कलुषस्य
ज्ञानस्य हेतुः, तथा सोऽपि कलुषस्य कटुविपाकस्य सुखस्य हेतुरिति
तथाविधं सुखमपि व्यभिचारि भवत्येवेत्यलमतिकेलिना ॥

[I.201.10]

तस्मात् समानन्यायत्वात् सुखे व्यभिचारिताऽस्तीति
अव्यभिचारिपदात् ज्ञानं न लभ्यते ॥

[I.202.0]

"व्यवसायात्मकम्" इति पदेन सुखादिव्यावृत्तिशङ्का

[I.202.1]

अपर आह—किमनेन डिम्भकलहेन ? मा भूदव्यभिचारिपदात्‥ स्य लाभः ! तथाऽपि व्यवसायात्मकपदात् लभ्यत एव ज्ञानम् ।
न हि सुखदुःखादयो व्यवसायात्मकाः भवन्ति, किन्तु ज्ञानमेव
तथाविधमिति ॥

[I.202.2]

संशयव्यवच्छेदार्थं तत्पदमिति चेत्—सत्यम्—सुखादिव्यवच्छेदमपि कर्तुमलमेव भवति, व्यवसायात्मकत्वस्य सुखादिष्वसंभवादिति ॥ज्ञानपदप्रयोजननिगमनम्

[I.202.3]

तदेवं सिद्धेऽपि सुखादिव्यवच्छेदे कर्तव्यमेव ज्ञानग्रहणम्,
विशेष्यनिर्देशार्थत्वात् । तस्य हि सर्वाण्यमूनि विशेषणान्युपात्तानि
तदनुपादाने निरालम्बनानि भवेयुः । श्रोतुश्च बुद्धिर्न समाधीयेतेति ।
तेन बलाद्गम्यमानमेव कर्तव्यमेव ज्ञानग्रहणम् । अर्थाक्षिप्तस्यावचने
प्रत्यक्षं प्रत्यक्षमित्येतावन्मात्रमभिधेयं स्यात्; अन्यदर्थाल्लभ्यत एव ।
तस्मात् धर्मिनिर्देशार्थं युक्तं ज्ञानपदम् ॥अव्यपदेश्यपदप्रयोजनम्

[I.202.4]

शब्दानामर्थसंस्पर्शित्वं शाक्यमतनिरासेन साधयिष्यत(३ आह्निके) इति शब्दानुप्रवेशवशेन व्यपदेश्यं नाम ज्ञानमुपपद्यत
इति तद्व्यवच्छेदार्थमव्यपदेश्यपदम् ॥

[I.203.0]

भाष्योक्तं अव्यपदेश्यपदप्रयोजनम्

[I.203.1]

तत्र वृद्धनैयायिकास्तावदाचक्षते—व्यपदिश्यत इति व्यपदेश्यं शब्दकर्मतापन्नं ज्ञानमुच्यते । यत् इन्द्रियार्थसन्निकर्षादुत्पन्नं
सत् विषयनामधेयेन व्यपदिश्यते—रूपज्ञानं रसज्ञानमिति, तत्
व्यपदेश्यं ज्ञानं प्रत्यक्षफलं प्रत्यक्षं मा भूदिति अव्यपदेश्यग्रहणम्—
तदिदमनुपपन्नम्-न हि नामधेयव्यपदेश्यत्वमप्रामाण्यकारणं भवति ।
यदि हि तत् रूपज्ञानं रसज्ञानं च विषयाव्यभिचारि, निस्संशयं च
तत् कथमप्रमाणफलमुच्यते । व्यभिचारादिदोषयोगे वा पदान्तरेण
तत्प्रतिक्षेपात् किमव्यपदेश्यपदेन ?

[I.203.2]

प्रमाणफलं च तद्विज्ञानं इदानीं किंप्रमाणप्रभवं भवतु ? न
प्रत्यक्षफलम्, एतत्पदप्रतिक्षिप्तत्वात् । नानुमानादिजन्यम्, तद्वैलक्षण्यात् । नास्ति किञ्चित् पञ्चमं प्रमाणम् । असङ्ग्रहोऽस्य
लक्ष्यस्य लक्षणेनेति प्रज्ञाप्रमादः । तस्मादपव्याख्यानमेतत् ॥

[I.204.0]

अव्यपदेश्यपदस्य मतान्तरेण प्रयोजनवर्णनम्

[I.204.1]

व्यवच्छेद्यान्तरमव्पदेश्यपदस्य वर्णयाञ्चक्रुराचार्याः । शब्दार्थेषु स्थविरव्यबहारवः व्युत्पद्यमानो जनः संशयावगमसमये
संज्ञोपदेशकादयं पनस उच्यत इति वृद्धोदीरितात् वाक्यात्
पुरोवस्थितशाखादिमन्तमर्थं पनसशब्दवाच्यतया जानाति । तदस्य
ज्ञानमिन्द्रियजमपि न केवलेन्द्रियकरणकं भवितुमुचितम्, असति
संज्ञोपदेशिनि शब्दे तदनुत्पादात् । तेन शब्देन्द्रियाभ्यां संभूय
जनितत्वात् उभयजमिदं ज्ञानं व्यपदेशाज्जातमिति व्यपदेश्यमुच्यते ।
तत् अव्यपदेश्यपदेन व्युदस्यते ॥

[I.204.2]

न चेदं पञ्चमं प्रमाणमवतरति, किन्तु शाब्दमिवैतदनुमन्यते
लोकः तथा च—कथं पुनर्जानीते भवान् पनसोऽयमिति ? इति पृष्टः
प्रतिवक्ति—"मम देवदत्तेनाख्यातं, पनसोऽयमिति" इति । न पुनरेवं
विस्मृत्यापि व्रवीति "चक्षुषा मया प्रतिपन्नं, पनसोऽयमुच्यत इति"

[I.205.0]



[I.205.1]

इति । तत् इन्द्रियान्वयव्यतिरेकानुविधाने सत्यपि शब्द एवात्र
करणम् ॥

[I.205.2]

अत एव सूत्रकृता शब्दलक्षणं वर्णयता नेन्द्रियानुप्रवेशप्रतिषेधाय किमपि विशेषणमुपरचितम्; "उपदेशः शब्दः" इत्येतावदेव
लक्षणमभिहितम् । अतश्चेन्द्रियानुप्रवेशेऽपि शाब्दतामस्य मन्यते
सूत्रकारः ॥

[I.205.3]

इह पुनः अव्यपदेश्यविशेषणपदोषादानेन शब्दानुप्रवेशप्रतिषेधात् न प्रत्यक्षमेतत् ज्ञानम् । तस्मादेवंविधव्यपदेश्य वज्ञानव्यवच्छेदार्थमव्यपदेश्यपदमिति ॥उक्तमतनिराकरणम्

[I.205.4]

तदेतत् व्याख्यातारो नानुमन्यन्ते—यद्युभयजं ज्ञानं अव्यपदेश्यपदेन व्युदस्यते, तदपि नाप्रमाणम्, अप्रमाणलक्षणातीतत्वादिति, प्रमाणं भवत् कस्मिन् अनुविशतामिति चिन्त्यम्—ननु ! शाब्दमिदं ज्ञानं तद्भावानुविधानतः ।भवत्वक्षजमप्येतत् तद्भावानुविधानतः ॥ ११ ॥शाब्दं चोभयजं चेति विरुद्धमभिधीयते ।प्रमाणान्तरमेव स्यात् इत्थं तदपि पूर्ववत् ॥ १२ ॥

[I.206.0]



[I.206.1]

ननु ! लोकः शाब्दतामस्य व्यपदिशति—"देवदत्तेनाख्यातं
पनसोऽयमिति" इति व्यवहारादित्युक्तम् । अहो ! लोकवत्सलः
श्रद्दधानो महानुभावः ! न खलु लोकस्य व्यपदेशैकशरणा वस्तुस्थितयो भवन्ति । लोको हि यथारुचि व्यपदिशति । नानामुनिजनसाधारणमपि तीर्थं नन्दिकुण्डमिति किं न श्रुतवान् भवान् ?

[I.206.2]

हन्त ! तर्हि सूत्रकाराशयमनुसरन्तः शाब्दमिदं ज्ञानं प्रतिपद्यामहे; यदयं सूत्रकारः प्रत्यक्षे शब्दानुप्रवेशव्यवच्छेदाय विशेषणमिदमुपदिशति, शब्दे तु नेन्द्रियव्युदासाय किञ्चिद्विशेषणमुपादत्ते, स
पश्यति कारणान्तरानुप्रवेशेऽपि शाब्दमेतत् ज्ञानमिति । उच्यते—मनुवत् सूत्रकारोऽपि न धर्मस्योपदेशकः ।येनैतदनुरोधेन तस्य ब्रूयाम शाब्दताम् ॥ १३ ॥

[I.206.3]

वस्तुस्थित्या तु निरूप्यमाणमिन्द्रियान्वयव्यतिरेकानुविधायित्वादिदं विज्ञानं न प्रत्यक्षफलतामतिवर्तते । ततश्च व्युदस्यमानं
प्रमाणान्तरतामेव स्पृशेत् ॥स्वमतेन अव्यपदेश्यपदप्रयोजनकथनम्तस्मादुभयजज्ञानव्युदासानुपपत्तितः ।व्याख्या भङ्ग्यन्तरेणास्य पदस्येयं विधीयते ॥ १४ ॥

[I.206.4]

असम्भवदोषव्यवच्छेदार्थमव्यपदेश्यपदोपादानम् । एवं हि
परो मन्यते—सति लक्ष्ये लक्षणवर्णनमुचितम् । इह तु

[I.207.0]



[I.207.1]

लक्ष्यमाणं प्रत्यक्षमिन्द्रियार्थसन्निकर्षोत्पन्नं नाम न किञ्चिदस्ति ।
गौरित्यादिज्ञानानां शब्दावच्छिन्नवाच्यविषयत्वेन शाब्दत्वात् ।
इह हि विषयव्यतिरेकेण ज्ञानानामतिशयो दुरुपपादः, बोधस्वभावस्य सर्वान् प्रत्यविशिष्टत्वात् । तत्र यथा दण्डीति शुक्ल
इति वा प्रत्ययो विशेषणावच्छिन्नविशेष्यविषयतया सातिशयत्वमश्नुते, तथा गौरित्यादिप्रत्ययोऽपि वाचकावच्छिन्नवाच्यविषयत्वात्
सातिशयत्वं भजते; शब्दावच्छिन्नवाच्यविषयत्वाच्च शाब्द एष
प्रत्ययः, तद्व्यतिरिक्तकरणकार्यत्वानुपपत्तेः ॥

[I.207.2]

न हीन्द्रियकरणकमिदं ज्ञानं भवितुमर्हति, चक्षुषो विशेषणाविषयत्वात्, विशेष्ये च श्रोत्रस्यासामर्थ्यात् । न च युगपदिन्द्रियद्वयद्वारकमेकमुत्पद्यमानं ज्ञानं क्वचित् दृष्टम् ॥

[I.207.3]

तत्रैतत्स्यात्—मानसमिदं ज्ञानं सुगन्धिबन्धूकबोधवद्भविष्यति ।
उक्तमत्र—शब्दलिङ्गादिकरणान्तरव्यापारविरतौ कार्यमुपजायमानं
केवलमनःकरणमिति कल्प्यते, न तत्संभवेऽपि । तथा हि सति

[I.208.0]



[I.208.1]

मानसमेवैकं प्रमाणं स्यादिति । अस्ति चात्र शब्द एव करणम् ।
स हि सहस्रकिरणवदात्मानं च विषयं च प्रकाशयति इति ।
तस्मादिन्द्रियविषयेऽपि गौरित्यादिज्ञानमुत्पद्यमानं शाब्दमेवेत्यवधार्यते ॥अतीतोऽपि शब्दः ज्ञानगोचरो भवेदेव

[I.208.2]

ननु ! सङ्केतावगमसमये गौरित्यादिशब्दः श्रुत आसीत् । स
इदानीमतिक्रान्त इति कथं तत्कृत एष प्रत्ययः स्यात्—उच्यते—तदानीमश्रूयमाणस्य शब्दस्य स्मृत्यारूढस्य तत्प्रत्ययहेतुत्वात् ॥तच्छ्रुतावपि किं सर्वे वर्णाः प्रत्यक्षगोचराः ।विशेषः कोऽन्त्यवर्णेन गृहीतेन स्मृतेन वा ॥ १५ ॥
तदेवं स्मृतिविषयीकृतशब्दजनित एष प्रत्यय इत्यभ्युपेतव्यः ।यथा परोक्षेऽपि शब्द उच्चरित आत्मानं प्रकाशयति, अर्थं च; तथा
प्रत्यक्षे विषये स एव स्मर्यमाणः आत्मानमर्थं च प्रकाशयतीति
वाचकावच्छिन्नवाच्यप्रतिभासश्चैवंविधासु बुद्धिषु नूनमेषितव्यः ।
यथाऽऽह भट्टः—"संज्ञित्वं केवलं परम्" इति ॥

[I.208.3]

संज्ञित्वमिति मत्त्वर्थीयप्रत्ययान्तादुत्पन्नः भावप्रत्ययः
संबन्धमाचष्टे । संज्ञासंज्ञिसंबन्धः संज्ञित्वमिति । "कृत्तद्धितसमासेषु

[I.209.0]



[I.209.1]

सम्बन्धाभिधानं भावप्रत्ययेन"(हरिटीका) इत्याभियुक्तस्मरणात् ।
संज्ञा च शब्दः । सोऽयं शब्दविशिष्टार्थप्रतिभास उक्तो भवति ॥

[I.209.2]

न च शब्दानुसन्धानरहितः कश्चित् प्रत्ययो दृश्यते,
अनुल्लिखितशब्दकेष्वपि प्रत्ययेष्वन्ततः सामान्यशब्दसमुन्मेषसंभवात्, तदुल्लेखव्यतिरेकेण प्रकाशात्मिकायाः प्रतीतेरनुत्पादात् ।
तथाऽऽह भर्तृहरिः—"न सोऽस्ति प्रत्ययो लोके यश्शब्दानुगमादृते ।अनुविद्धमिव ज्ञानं सर्वं शब्देन गृह्यते ॥ (वाक्यपदीयं-1-24)"
इति । तस्मात् प्रत्यक्षस्य लक्ष्यस्याभावात् कस्येदं लक्षणमुपक्रान्तमिति असंभवदोषमाशङ्क्याह सूत्रकारः—अव्यपदेश्यमिति ॥अव्यपदेश्यपदेन शब्दानुवेधपक्षनिरासप्रकारः

[I.209.3]

यदिदं अविदितपदपदार्थसम्बन्धस्य ज्ञानमुत्पद्यते, विदितसम्बन्धस्यापि वा यत् प्रथमाक्षसन्निपातसमय एव ज्ञानमनुल्लिखितशब्दकं शब्दानुस्मरणे हेतुभूतमुपजायते, तत् अशब्दम्—अशब्दावच्छिन्नविषयमव्यपदेश्यमिन्द्रियार्थसन्निकर्षैककरणमविकल्पं प्रत्यक्षम् । न च शब्दकृता बुद्धीनां प्रकाशस्वभावता, स्वत एव

[I.210.0]



[I.210.1]

तासामेवंरूपत्वात् । न च निर्विकल्पकसमये यत्किञ्चिदिदमित्यादिसामान्यशब्दोल्लेखः कोऽपि कैश्चिदनुभूयते । तस्मात् गौरित्यादिज्ञानानां शाब्दत्वेऽपि तथाविधस्य ज्ञानस्य लक्ष्यस्यसद्भावात् न व्यर्थं लक्षणमित्येवमसंभवदोषनिराकरणार्थमव्यपदेश्यपदमिति ॥गौरित्यादिज्ञानानां न शाब्दत्वम्

[I.210.2]

तदेतदाचार्या न क्षमन्ते । न गौरित्यादिज्ञानमिन्द्रियार्थसन्निकर्षोत्पन्नमपि इदं शाब्दमिति वक्तुं युक्तम् । न चात्र
शब्दावच्छिन्नार्थः प्रकाशते, तथाविधार्थग्रहणे कारणाभावात् ।
विशेष्यार्थप्रमितौ तावत् शब्दः करणम् । विशेषणीभूतस्य तु
शब्दस्य ग्रहणे किं करणमिति निरूप्यताम् । न श्रोत्रम्, विरम्यव्यापारासंवेदनात् । सम्बन्धग्रहणादूर्ध्वं च स्मर्यमाणशब्दयोजनया जायमाने गौरित्यादिज्ञाने श्रोत्रं करणमाशङ्कितुमपि न युक्तम् ।
नापि मनः बाह्यकरणनिरपेक्षं बाह्ये विषये धियमाधातुमलम्,
अन्धाद्यभावप्रसङ्गात् ॥

[I.210.3]

ननु शब्द एव करणमित्युक्तम्, तत् किमपरकरणाशङ्कनेन ?
मैवम्—एकस्य कारकस्य एकस्यामेव क्रियायां कर्मकरणभावानुपपत्तेः । सवितृप्रकाशवत् इति चेत्, न, क्रियाभेदात् ।

[I.211.0]



[I.211.1]

यत्रासौ करणं, न तत्र कर्म; यत्र वा कर्म, न तत्र करणमिति ।
घटादिविषयप्रमितिजन्मनि करणमेव तरणिप्रकाशः, न कर्म;
तद्ग्रहणकाले तु कर्मैवासौ, न करणम् ॥

[I.211.2]

किं तर्हि तत्र करणमिति चेत्, केवलमेव चक्षुरिति ब्रूमः ।
आलोकग्रहणे चक्षुषः प्रकाशान्तरनिरपेक्षत्वात् कथमेवमिति
चेत्, अपर्यनुयोज्या हि वस्तुशक्तिः । घटादिग्रहणे चक्षुरुद्योतमपेक्षते, नोद्योतग्रहण इति कमनुयुञ्ज्महे । सोऽयं सूर्यप्रकाशः
प्रकाशान्तरनिरपेक्षचक्षुरिन्द्रियप्रथमगृहीतः चिरमवतिष्ठमानः
तदिन्द्रियग्राह्य एव विषये गृह्यमाणे करणतामुपयातीति युक्तम् ॥

[I.211.3]

शब्दस्तु क्षणिकः श्रोत्रेन्द्रियग्राह्यः तदितरपरिच्छेद्ये विषये
तदवगमक्रियायां करणीभूय, भूयस्तस्यामेव क्रियायां कथमिव
कर्मभावमनुभवेत् । शब्दो हि धूमादिवदुपाय एव, नोपेयः । स उपायत्वात् प्रथमं गृह्यतां नाम; नोपेयग्रहणकाले पुनर्ग्रहणमर्हति—
धूमवदेवेति । एवं स्मर्यमाणोऽपि शब्दो यत्रार्थप्रतीतिकारणं
तत्रापि प्रथमं शब्दस्मरणं, ततः शब्दार्थसम्प्रत्ययो भवति । न तरां
तत्रार्थप्रतीतिवेलायां शब्दग्रहणं संभाव्यते । तस्मात् नास्ति
वाचकविशेषितवाच्यप्रतिभासः ॥

[I.212.0]



[I.212.1]

अपि च गौरित्यादिज्ञानं इन्द्रियार्थसन्निकर्षान्वयव्यतिरेकानुविधायि प्रसभं तत्कथं शाब्दमित्युच्यते ॥शब्दस्मरणसापेक्षं यस्योत्पादकमिन्द्रियम् ।तदेव यदि ते शाब्दं अहो नैयायिको भवान् ! ॥ १६ ॥ऐन्द्रियिकप्रत्यक्षेऽपि शब्दभानसंभवः

[I.212.2]

ननु ! शब्दावच्छिन्नमर्थं न चक्षुःश्रोत्रयोः अन्यतरदपि करणं
ग्रहीतुमलमित्युक्तम् । भोः साधो ! चक्षुरेवैनं ग्रहीष्यतीति कथं न ब्रूषे ?ननु ! नाविषये युक्तमिन्द्रियस्य प्रवर्तनम् ।तेन शब्दविशिष्टार्थज्ञानं नेन्द्रियजं ब्रुवे ॥ १७ ॥मरीचिषु जलज्ञानं कथमिन्द्रियजं तव ?तत्रापि हि न तोयेन सन्निकर्षोऽस्ति चक्षुषः ॥ १८ ॥ननु ! च स्मृत्युपारूढं उदकं तत्र गृह्यते ।इहापि स्मृत्युपारूढः शब्दः कस्मान्न गृह्यते ! ॥ १९ ॥ननु ! शब्दो न नेत्रस्य कदाचिदपि गोचरः ।

[I.213.0]

असन्निहितमप्यम्बु किं वा भवति गोचरः ? ॥ २० ॥ननु ! एकेन्द्रियवादः स्यात् चक्षुषा शब्दवेदने ।अत्रापि सर्वबोधः स्यात् असन्निहितवेदने ॥ २१ ॥प्रत्यक्षं इन्द्रियासन्निकृष्टवस्तुविषयकमपि भवति

[I.213.1]

ननु च ! मरीचिजलज्ञानं भ्रान्तमिति कथमिह दृष्टान्तीक्रियते ?

[I.213.2]

कथमस्य भ्रान्तत्वम् ? किमनिन्द्रियजत्वात् ? उत व्यभिचारित्वात् ? तत्रानिन्द्रियजत्वेनास्य भ्रान्ततायां इन्द्रियार्थसन्निकर्षोत्पन्नपदेनैव निरासात् अव्यभिचारिपदमनुपादेयमिति ।
तदुपादानात् व्यभिचारित्वेनास्य भ्रान्तत्वमिति नूनमिदमिन्द्रियजमसन्निहितसलिलज्ञानमभ्युपगन्तव्यम् ॥यथा चाविषये तस्मिन् नीरे नयनजा मतिः ।तथा वाचकसंस्पृष्टे वाच्ये किमिति नेष्यते ? ॥ २२ ॥यथा च तव कालादि नीरूपमपि चाक्षुषम् ।तथा शब्दानुरक्तोऽपि किमित्यर्थो न चाक्षुषः ? ॥ २३ ॥
एवं हि इन्द्रियव्यतिरेकानुविधानमत्र न बाधितं भविष्यति ।ननु ! चाक्षुषतां शब्दे न जीवन् वक्तुमुत्सहे ।त्यजैनं वाचकोपेतवाच्यावगमदुर्ग्रहम् ॥ २४ ॥

[I.214.0]

"गौरयम्" इत्यादिज्ञानानां शाब्दत्वासंभवःअपि चामुष्य शाब्दत्वे सम्बन्धग्रहणं कथम् ?न चागृहीतसम्बन्धः शब्दो भवति वाचकः ॥ २५ ॥निर्विकल्पकविज्ञानविषये न च तद्ग्रहः ।शाब्दपक्षे तु निक्षिप्तं भवता सविकल्पकम् ॥ २६ ॥सम्बन्धः शक्यते बोद्धुं न च मानान्तराद्विना ।शाब्दज्ञानेन तद्बोधे भवेदन्योन्यसंश्रयः ॥ २७ ॥न च शब्दोपरक्तेऽर्थे सम्बन्धं बुद्ध्यते जनः ।गोशब्दवाच्यो गोशब्द इति हि ग्रहणं भवेत् ॥ २८ ॥

[I.214.1]

वाच्यस्य हि गवादेः गोशब्दविशेषितस्य वाच्यत्वात् वाच्योऽर्थ
इव गोशब्दोऽपि वाच्यतामवलम्बते ॥यदि च स्वानुरागेण वाचकात् वाच्यवेदनम् ।लिङ्गादपि भवेत् बुद्धिः स्वावच्छेदेन लिङ्गिनि ॥ २९ ॥अथ धूमान्वितत्वेन न वह्निरवगम्यते ।इहापि शब्दयोगेन गवादिर्नैव गम्यते ॥ ३० ॥

[I.215.0]

न चास्ति वस्तुनो धर्मो वाच्यता नाम कश्चन ।यदि स्यात्, निर्विकल्पेऽपि प्रतिभासेत रूपवत् ॥ ३१ ॥अर्थासंस्पर्शिनः शब्दान् कथयन् दुष्टसौगतः ।प्रत्यक्षास्त्रेण भेत्तव्यः स कथं हन्यते त्वया ॥ ३२ ॥प्रत्यक्षविषये वृत्तिः शब्दानां भवतः कुतः ?तेषां यद्विषये वृत्तिः तद्धि शाब्दीकृतं त्वया ॥ ३३ ॥सर्वत्र वाचकभानाङ्गीकारे शब्दविवर्तवादावतारः स्यात्

[I.215.1]

अपि च—विषयभेदेन प्रतिभासभेदो भवतीति दुराशया
शब्दविशिष्टमर्थं निर्विकल्पात् सविकल्पस्य विषयमधिकं पश्यति
भवान् ! अनेनैव च वर्त्मनाऽवतरन् परं शब्दाध्यासं न पश्यतीति
कोऽयं व्यामोहः ? स त्वं वचनीयोऽसि संवृत्तः—"मधु पश्यसि
दुर्बुद्धे ! प्रपातं नैव पश्यसि" इति ॥तस्मात् गौरिति विज्ञानं प्रत्यक्षमवधार्यताम् ।शब्दस्मरणसापेक्षचक्षुरिन्द्रियनिर्मितम् ॥ ३४ ॥

[I.216.0]

मानसत्वं तु यद्यस्य नेष्यते युक्तमेव तत् ।तद्भावानुविधायित्वात् बाह्येन्द्रियजमेव तत् ॥ ३५ ॥सविकल्पके शब्दानुवेधाभावे निर्विकल्पकादवैलक्षण्यापादनम्

[I.216.1]

अत्र पुनः प्रवराः प्राहुः—ननु ! एवं गौरित्यादिबोधेषु वाचकावच्छिन्नवाच्यप्रतिभासे सर्वप्रकारमपाक्रियमाणे प्रथमाक्षसन्निपातसमयसमासादितसद्भावनिर्विकल्पकवेदनवैलक्षण्यं कथमेषां भवेत् ।
न हि विषयातिशयमन्तरेण प्रतिभासातिशयो भवितुमर्हति । दण्डीति
दण्डविशिष्टः पुरुषः प्रतिभासते, इतरथा न केवलपुरुषप्रतीतेरेषा
प्रतीतिर्विशिष्यत । उभयप्रतिभासेऽपि न दण्डपुरुषाविति
प्रतीतेः । विशेषणविशेष्यभावस्य नियामकत्वात् ॥पूर्वापरचिरक्षिप्रक्रमाद्यवगमेष्वपि ।दिक्कालादिविशिष्टोऽर्थः स्फुरत्यतिशयग्रहात् ॥ ३६ ॥प्रत्यक्षः किं स कालादिः ? प्रतीतिं पृच्छ, किं मया ?गृह्यते तद्विशिष्टोऽर्थः, स च नेत्येतदद्भुतम् ॥ ३७ ॥

[I.217.0]

कालवत् समवायोऽपि प्रत्यक्षःएतेन समवायेऽपि प्रत्यक्षत्वं प्रकासितम् ।इहेति तन्तुसम्बन्द्धपटप्रत्ययदर्शनात् ॥ ३८ ॥

[I.217.1]

अयं पट इति प्रत्ययात् इह तन्तुषु पट इति विलक्षण एष
प्रत्ययः । तन्तुपटसम्बन्धस्य विशेषणस्याप्रत्यक्षतायां न केवलपटप्रत्ययात् विशिष्येतेति ॥सामग्रीभेदमात्रान्न प्रतीतिभेदः

[I.217.2]

अथ मतं—उपायभेदात् प्रतीतिभेदो भवति; दूराविदूरदेशव्यवस्थितस्थाण्वादिपदार्थप्रतीतिवत्, संस्कृतासंस्कृताक्षकरणविषयबोधवद्वेति—तदसांप्रतम्—उपायभेदेऽपि तद्भेदासिद्धेः ।
उपायो बुद्धावतिशयमादधाति, न विषये ॥

[I.217.3]

विषयावगतिसमये च न बुद्धिरवभातीति नैयायिकाः ।
तदयमतिशयः यदधिकरणः, सा न प्रतिभासते बुद्धिः; यच्च
तदानीमवभासते विषयः, तत्रातिशयो नास्ति; दृश्यते चातिशयसंवेदनमिति सङ्कटः पन्थाः । न च दूराविदूरदेशवर्तिनि पदार्थे
प्रतीतिरुपायभेदात् भिद्यते । साऽपि हि विषयभेदादेव भिद्यते ॥

[I.218.0]

दूराद्धि वस्तुसामान्यं धर्ममात्रोपलक्षितम् ।अदूरतस्तु विस्पष्टविशेषमवसीयते ॥ ३९ ॥

[I.218.1]

यथा माधेन वर्णितम् (शिशुपालवधे १-३)—"चयस्त्विषामित्यवधारितं पुराततः शरीरीति विभाविताकृतिम् ।विभुर्विभक्तावयवं पुमानितिक्रमादमुं नारद इत्यबोधि सः इति ॥"क्रियान्तराणां वैचित्र्ये यद्वा तद्वाऽस्तु कारणम् ।भेदो ज्ञानक्रियायास्तु कर्मभेदनिबन्धनः ॥ ४० ॥उपायभेदादेव निर्विकल्पकसविकल्पकवैलक्षण्यम्

[I.218.2]

तदेतदाचार्याः प्रतिसमादधते—न विषयभेदादेव प्रतिभासभेदः, किन्तु उपायभेदात् भवत्येव ॥

[I.218.3]

यच्च चोदितम्—विषयप्रतिभासकाले तत्प्रतिभासाप्रतिभासात्
अतिशयवचने सङ्कटः पन्था इति—तदविदितनैयायिकदर्शनस्यैव
चोद्यम् । ज्ञानोत्पाद एव विषयस्य प्रत्यक्षतेति नो दर्शनं, न ज्ञानग्रहणमिति । तत्र यथा पुरुष इति निरतिशयज्ञानमात्रोत्पादे
तावन्मात्रविषयप्रत्यक्षता भवति, न तत्र ज्ञानं प्रकाशते, अगृह्यमाणेऽपि ज्ञाने विषय एव प्रतिभासते; एवं दण्डीति, शुक्लवासा
इति विशेषणज्ञानाभ्युपायवशात् सातिशयप्रत्ययजनने तदग्रहणे
स एव विषयोऽवभासते इति कियानेष सङ्कटः पन्थाः ! तथा च

[I.219.0]



[I.219.1]

दण्डीति पुरुषप्रवणैव मतिः । को दण्डी पुरुषः ? कः पुरुषो दण्डी ?
इति सामानाधिकरण्येन निस्सन्दिग्धस्य पुंस एव प्रतिभासात् ।
एवं दण्डिनं भोजय, दण्डिने देहीति भोजनादिकार्ययोगित्वं न दण्डे
दृश्यते, अपि तु पुंस्येव ॥विशिष्टबुद्धेः विशेष्यप्रवणत्वम्

[I.219.2]

ननु ! दण्डी पर्वतमारोहतीति दण्डेऽपि कार्यान्वयो दृश्यते
लोके; वेदेऽपि "दण्डी मैत्रावरुणः प्रैषानन्वाह" इति प्रैषानुवंचनस्य
वचनान्तरतः प्राप्तेः दण्डविधानार्थमेतद्वाक्यं भवति । यथा"लोहितोष्णीषा ऋत्विजः प्रचरन्ति" इति श्येनादौ ऋत्विजां प्रकृतिवद्भावेन प्राप्तानां लोहितोष्णीषविधानमात्रमेतत् भवति—उच्यते—
भवत्वेवं, किन्तु, दण्डमबलम्ब्य पुरुषः पर्वतमा‥हति, न दण्डो
निश्चेतनः । वेदेऽपि दण्डपाणिः पुरुषः प्रेषाननुभाषत, न दण्डः;
न लोहिता उष्णीषाश्चरन्ति, किन्तु अन्यपदार्थीभूता ऋत्विज एवेति
सर्वत्र विशेष्यप्रवणैव मतिः । उभयप्रतिपादने तु दण्डपुरुषाविति
स्यात्, न दण्डीति ॥

[I.219.3]

विशेषणविशेष्यभावस्य नियामकत्वादिति चेत्, सेयं विशेष्यप्रवणा मतिरुक्तैव, भवति, विशेषणस्य विशेषणत्वेनैवोपसर्जनत्वात् । दण्डः अस्य अस्तीति पुरुष एवोच्यते, न दण्डपुरुषौ ॥

[I.219.4]

एवं पूर्वापरादिप्रत्ययाः, चिरक्षिप्रादिप्रत्ययाः, इह तन्तुषु पट
इत्यादिप्रत्ययाश्च दिक्कालसमवायग्राहिणः । त इमे दिक्कालसमवायाः सामग्र्यन्तर्गतास्सन्तः प्रत्ययातिशयमादधति, न तद्विषयीभवन्ति पटादिद्रव्यवत् ॥

[I.220.0]



[I.220.1]

एवं पतनाद्यनुमेयगुरुत्वादिकारणभेदजनिताः "गुरुः पाषाणः"
इत्यादिप्रत्ययाः परोक्षविशेषणं विशष्यमवलम्बन्ते इत्यलं विस्तरेण ॥

[I.220.2]

तस्मात् गौरित्यादिज्ञानं न वाचकावच्छिन्नवाच्यविषयम् ।
अतश्च न शाब्दं तत् । अपि तु सुस्पष्टं प्रत्यक्षमेव । तस्मिंश्च लक्ष्ये
सति लक्षणवैयर्थ्यशङ्काकरणाभावात् नासंभवदोषनिराकरणार्थमव्यपदेश्यपदम् ॥स्वमतेन "अव्यपदेश्य" पदप्रयोजनवर्णनम्

[I.220.3]

किमर्थं तर्हीदमस्तु ? उक्तमाचार्वैः—उभयजज्ञानव्यवच्छेदार्थमिति ॥वाचकावच्छिन्नवाच्यविषयकं ज्ञानं शाब्दमेव

[I.220.4]

ननु ! तदपि प्रत्यक्षमेवेति; अनपोह्यमुक्तम् । पुरोवस्थितगवादिपदार्थस्वरूपमात्रग्रहणनिष्ठितसामर्थ्यमत्र प्रत्यक्षम् । गोशब्दवाच्यतायां तु संज्ञाकर्मोपदेशी शब्द एव प्रमाणम् ॥

[I.220.5]

यद्यपि शब्दार्थसम्बन्धपरिच्छेदे गत्यन्तरमपि संभवति; तथापि
यत्र तावत् संज्ञिनं निर्दिश्य संज्ञा वृद्धैरुपदिश्यते—गोशब्दवाच्योऽयं,
पनसशब्दवाच्योऽयमिति, तत्र तद्वाच्यतापरिच्छेदे स एव करणम् ॥अत एव च लोकोऽपि शाब्दत्वमिह मन्यते ।शब्दोपरचितापूर्वज्ञानातिशयतोषितः ॥ ४१ ॥

[I.221.0]

तच्छब्दवाच्यताज्ञप्तिः विना संज्ञोपदेशिनः ।शब्दान्नेति स एवात्र सत्यप्यक्षे प्रकर्षभाक् ॥ ४२ ॥अतः सूत्रकृताऽप्यत्र शब्दातिशयदर्शिना ।व्यधायि तद्व्यवच्छेदः न तु धर्मोपदेशिना ॥ ४३ ॥

[I.221.1]

तस्मात् उभयजज्ञानव्यवच्छेदार्थमेवेदं पदमिति ॥भाष्योक्तस्य "अव्यपदेश्य" पदप्रयोजनस्य समर्थनम्

[I.221.2]

अन्ये तु मन्यन्ते—यदि सङ्केतग्रहणकाले भाविनः संज्ञोपदेशकवचनजनितस्योभयजज्ञानस्य व्यवच्छेदकमिदं वर्ण्यते पदम्, तदातद्व्यवहारकालेऽपि यत् "अयं गौः" इति सङ्केतग्रहणकालानुभूतदेवदत्ताद्युदीरितसंज्ञोपदेशकवचनस्मरणपूर्वकं विज्ञानमुत्पद्यते,
तदप्युभयजमेवेति कथमनेन न व्युदस्यते ॥

[I.221.3]

ननु ! तत्र शब्दस्मरणं कारणं, न शब्दः । सङ्केतकालेऽपि शब्दस्मरणमेव कारणम् । न हि क्रमभाविनो वर्णा युगपदनुभवितुं पार्यन्ते ।

[I.222.0]



[I.222.1]

अन्त्यवर्णे तु गृह्यमाणे स्मर्यमाणे वा किं शब्दव्यापारो
विशिष्यते ?

[I.222.2]

ननु ! व्यवहारकाले गवादिनामधेयपदमात्रमेव स्मर्यमाणमिन्द्रियेण सह सविकल्पप्रत्ययोदये व्याप्रियते । सङ्केतकाले तु
संज्ञोपदेशिवृद्धवाक्यं—इति चेत्—मैवम्—व्यवहारकालेऽपि संज्ञोपदेशकं वृद्धवाक्यमेव स्मर्यते, तदस्मरणे तच्छब्दवाच्यताऽनवगमात् । "अस्य गौरिति नाम देवदत्तेनोपदिष्टमासीत्" इत्येवमनुस्मृत्य गोशब्दवाच्यतयैवं व्यवहरतीति वाक्यस्मरणजमेवेदं
ज्ञानम्—तस्मादस्यापि तद्वाक्यं संज्ञाकर्मोपदेशकम् ।हेतुतामुपयातीति शाब्दमेतदपीप्यताम् ॥ ४४ ॥एवमस्त्विति चेत् शान्तमेवं सति तपस्विनाम् ।नैयायिकानामुत्पन्नं प्रत्यक्षं सविकल्पकम् ॥ ४५ ॥यत्र मार्गान्तरेणापि सङ्केतज्ञानसंभवः ।तत्राप्यनेन न्यायेन शाब्दता न निवर्तते ॥ ४६ ॥
नैयायिकानां च सविकल्पप्रत्यक्षमयाः प्राणाः । तस्मान्नोभयजस्य
शाब्दत्वं ज्ञानस्य वक्तव्यम् ॥

[I.223.0]



[I.223.1]

सम्बन्धाधिगमस्तु नानाप्रमाणकः । तत्र स्वे स्वे विषये
तत्तत्प्रमाणं प्रवर्तते । यथाऽऽहं भट्टः "सम्बन्धः त्रिप्रमाणकः"(श्लो. वा. सम्ब. परि—१४१) इति । तस्मान्नैकस्य शब्दस्य भारः आरोपणीयः । प्रत्यक्षं तु सङ्केतग्रहणकालेऽपि स्वविषयग्राहकमिति
नोभयजज्ञानव्यवच्छेदपंक्षो निरवद्यः । तस्माद्वरं जरन्नैयायिककथितशब्दकर्मतापन्नज्ञानव्यवच्छेदपक्ष इति स एवाश्रीयताम् । तत्र
तावत् कर्मणि कृत्ये कृते व्यपदेश्यशब्दो यथार्थतरो भवति ॥शब्देन्द्रियजज्ञानस्य न पञ्चमप्रमाणत्वम्

[I.223.2]

ननु ! तत्र चोदितं; न तादृशं ज्ञानमप्रमाणं, न पञ्चमं प्रमाणमिति—सत्यम्—अयन्तु तेषामाशयः । रूपादिविषयग्रहणाभिमुखं हि

[I.224.0]



[I.224.1]

तदक्षजं ज्ञानं प्रमाणं फलं वोच्यते । यदा तु तदेव शब्देनोच्यते
रूपज्ञानं रसज्ञानमिति, तदा रूपादिज्ञानविषयग्रहणव्यापारलभ्यां
प्रमाणतामपहाय शब्दकर्मतापत्तिकृतां प्रमेयतामेवावलम्बत इति न
तस्यां दशायां तत्प्रमाणमिति कुतः पञ्चमप्रमाणप्रसङ्ग इति ॥मतान्तरेण "अव्यपदेश्य" पदप्रयोर्जनवर्णनम्

[I.224.2]

अपर आह—सविकल्पकस्य शब्दसङ्कल्पकस्य शब्दसंसर्गसापेक्षजन्मनः प्रत्यक्षज्ञानस्य शाब्दतां पूर्ववदाशङ्क्य तस्यैवशाब्दतां
दर्शयत्यव्यपदेश्यपदेन सूत्रकारः । प्रत्यक्षमेव तत् ज्ञानम्, इन्द्रियान्वयव्यतिरेकानुविधायित्वात्, अव्यपदेश्यं—अशाब्दमित्यर्थः ॥स्पष्टत्वात् वाचकाभावात् इन्द्रियानुविधानतः ।लोकस्य सम्मतत्वाच्च प्रत्यक्षमिदमिष्यते ॥ ४७ ॥शब्दानुस्मृतिजत्वेऽपि न शाब्दं ज्ञानमीदृशम् ।शब्दस्मृतिः सहायः स्यात् इन्द्रियस्य प्रदीपवत् ॥ ४८ ॥निर्विकल्पकस्य सूत्रारूढत्वोपपादनम्नन्वेवं सविकल्पस्य प्रत्यक्षत्वे प्रसाधिते ।नेदानीं सङ्गृहीतं स्यात् प्रत्यक्षं निर्विकल्पकम् ॥ ४९ ॥यस्तु शब्दानुवेधेन शाब्दत्वं सविकल्पके ।कश्चिदाशङ्कते, तस्य प्रतिशब्दोऽयमुच्यते ॥ ५० ॥यत्र शब्दानुवेधेऽपि प्रत्यक्षं ज्ञानमिष्यते ।तत्र तत्स्पर्शशून्यस्य तथात्वे का विचारणा ॥ ५१ ॥निर्विकल्पकवत्तस्मात् प्रत्यक्षं सविकल्पकम् ।समग्रहीच्च तदिदंपदेनानेन सूत्रकृत् ॥ ५२ ॥

[I.225.0]

इत्याचार्यमतानीह दर्शितानि यथाऽऽगमम् ।यदेभ्यः सत्यमाभाति सभ्यास्तदवलम्ब्यताम् ॥ ५३ ॥"अव्यभिचारि" पदप्रयोजनम्

[I.225.1]

अव्यभिचारिग्रहणं व्यभिचारिज्ञानव्यवच्छेदार्थम् । यथा—
ग्रीष्मे तपति ललाटन्तपे तपने तन्मरीचिषु चतुरमूषरभुवमभिहत्य
समुत्फलितेषु तरङ्गाकारधारिषु यत् वारिज्ञानं, तत् अतस्मिंस्तदितिग्रहणात् व्यभिचारि भवति । तत् अनेन पदेन व्यवच्छिद्यते,
न तत् प्रत्यक्षमिति ॥

[I.225.2]

तत्र निर्विकल्पकमपि प्रथमनयनसन्निपातजं ज्ञानमुदकसविकल्पकज्ञानजनकं उदकग्राह्येव न यथा, तथा तथागताः
कथयन्ति । मरीचिविषयमविकल्पकं ज्ञानं उदकविकल्पकजननात्
अप्रमाणमिति । निर्विकल्पावस्थायामविचारयत एव प्रथमोन्मीलितचक्षुषो झटिति सलिलप्रतिभासात् ॥

[I.226.0]



[I.226.1]

अथवा वाचकोल्लेखपूर्विका अपि संविदः नैवेन्द्रियार्थजन्यत्वं
जहति इत्युपपादितम् । तस्मात् सविकल्पकमविकल्पकं वा यत्
अतस्मिंस्तदिति ज्ञानमुत्पद्यते तत् व्यभिचारि । तच्चेह व्यावर्त्यमिति ॥इन्द्रियार्थसन्निकर्षोत्पन्नपदेनैव भ्रमव्यावृत्तिशङ्का, समाधानं च

[I.226.2]

ननु ! मरीचिषु जलज्ञानमविद्यमानसलिलावभासित्वात्
अतिन्द्रियार्थसन्निकर्षजम् । अतश्चेन्द्रियार्थसन्निकर्षोत्पन्नपदेन
तद्व्युदाससिद्धेः किमव्यभिचारिपदेन ? नैतदेवम्—तस्येन्द्रियार्थजन्यत्वं सिद्धं तद्भावभावतः ।न ह्यनुन्मीलिताक्षस्य मरौ सलिलवेदनम् ॥ ५४ ॥अर्थोऽपि जनकस्तस्य, विद्यते नासतः प्रथा ।भ्रमस्थले विषयभानप्रकारचिन्तातदालम्बनचिन्तां तु त्रिधाऽऽचार्याः प्रचक्रिरे ॥ ५५ ॥कैश्चिदालम्बनं तस्मिन् उक्तं सूर्यमरीचयः ।निगूहितनिजाकाराः सलिलाकारधारिणः ॥ ५६ ॥

[I.227.0]



[I.227.1]

तत्र तरङ्गादिसामान्यधर्मग्रहणे सति न स्थाणुपुरुषवत्
उभयविशेषाः स्मरणपथमवतरन्ति । न च सन्निहितमरीचिविशेषाः
स्मरणपथमवतरन्ति । किन्तु पूर्वोपलब्धविरुद्धसलिलवर्तिनो
विशेषाः । तत्स्मरणाच्च स्थगितेषु स्वविशेषेषु मरीचयः स्वरूपमुपदर्शयितुमशक्नुवन्तः तोयरूपेणावभासन्ते ॥मतान्तरेण भ्रमोपपादनम्अन्ये त्वालम्बनं प्राहुः पुरोऽवस्थितधर्मिणः ।सादृश्यदर्शनोद्भूतस्मृत्युपस्थापितं पयः ॥ ५७ ॥

[I.227.2]

यत्र किल ज्ञाने यत् रूपमुपप्लवते, तत् तस्यालम्बनमुच्यते, नसन्निहितम्; भूप्रदेशस्य तदारंभकाणां च परमाणूनां तदालम्बनत्वप्रसङ्गात् । इदं च सलिलावभासि विज्ञानम् । अतस्तदेवास्यालम्बनम् । तच्च नेह सन्निहितम् । न चैकान्तासतः खपुष्पादेः
ख्यातिरवकल्पत इति देशान्तरादौ विद्यमानमेव सलिलं सदृशदर्शनप्रबुद्धसंस्कारोपजनितस्मरणोपारूढमिहावलम्बनीभवति ॥

[I.228.0]

तत्रैव पक्षान्तरोपपादनम्अन्यदालम्बनं चान्यत् प्रतिभातीति केचन ।आलम्बनं दीधितयः तोयं च प्रतिभासते ॥ ५८ ॥

[I.228.1]

कर्तृकरणव्यतिरिक्तं ज्ञानजनकमालम्बनमुच्यत इति न परमाण्वादौ प्रसक्तिरिति । तदिदं पक्षत्रयमपि उपरिष्टान्निपुणतरं निरूपयिष्यते (३ आह्निके) ॥

[I.228.2]

तदेवं बाह्येन्द्रियार्थान्वयव्यतिरेकानुविधायिनां विभ्रमाणामिन्द्रियार्थसन्निकर्षोत्पन्नपदेन निरसितुमशक्यत्वात् युक्तमव्यभिचारिपदोपादानम् ॥मानसविभ्रमाः

[I.228.3]

ये तु—मानसाः विभ्रमाः बाह्येन्द्रियानपेक्षजन्मानः—तेषामिष्यत एवेन्द्रियार्थसन्निकर्षपदेन पर्युदसनमिति न तदर्थमव्यभिचारिपदोपादानम् । तद्यथा—विरहोद्दीपितोद्दामकामाकुलितदृष्टयः ।दूरस्थामपि पश्यन्ति कान्तामन्तिकवर्तिनीम् ॥ ५९ ॥मानसविभ्रमहेतवः

[I.228.4]

ननु ! एवंप्रायेषु निरालम्बनेषु विभ्रमेषु कुतस्त्यः आकारः
प्रतिभाति ? उच्यते—

[I.229.0]

आकारः स्मृत्युपारूढः प्रायेण स्फुरति भ्रमे ।स्मृतेस्तु कारणं किञ्चित् कदाचित् भवति क्वचित् ॥ ६० ॥क्वचित् सदृशविज्ञानं कामशोकादयः क्वचित् ।क्वचित्तु दर्शनाभ्यासः तिमिरं चक्षुषः क्वचित् ॥ ६१ ॥क्वचिन्निद्रा क्वचिच्चिन्ता धातूनां विकृतिः क्वचित् ।अलक्ष्यमाणे तद्धेतौ अदृष्टं स्मृतिकारणम् ॥ ६२ ॥बालस्येन्दुद्वयज्ञानमस्ति नास्तीति वेत्ति कः ।अस्तित्वेऽपि स्मृतौ हेतुमदृष्टं तस्य मन्वते ॥ ६३ ॥नूनं नियमसिद्ध्यर्थं जनकस्यावभासनम् ।न चैकान्तासतो दृष्टा ज्ञानोत्पादनयोग्यता ॥ ६४ ॥न च सन्निहितं वस्तु तत्रास्ति वनितादिकम् ।तेनेदं स्मृत्युपारूढं अवभातीति मन्वते ॥ ६५ ॥तत्राद्येन पदेनैताः स्वान्तःकरणसंभवाः ।निरस्ता भ्रान्तयोऽक्षादिसंसर्गरहितोदयाः ॥ ६६ ॥याः पुनः पीतशङ्खादिमरुनीरादिबुद्धयः ।अक्षजास्तद्व्युदासाय सूत्रे पदमिदं कृतम् ॥ ६७ ॥

[I.230.0]

"व्यवसायात्मक"दलप्रयोजनम्

[I.230.1]

दूरात् स्थाणुपुरुषसाधारणं धर्ममारोहपरिणाहरूपं उपलभमानस्य तयोरन्यतरत्र वर्तमानान् वक्रकोटरादीन् करचरणादीन् वा
विशेषानपश्यतः समानधर्मप्रबुद्धसंस्कारतया चोभयवर्तिनोऽपि
विशेषाननुस्मरतः पुरोऽवस्थितार्थविषयं स्थाणुर्वा पुरुषो वेति
संशयज्ञानमुपजायते । तत् इन्द्रियार्थसन्निकर्षोत्पन्नत्वादिविशेषणयुक्तमपि न प्रत्यक्षफलम् । अतस्तद्व्यवच्छेदाय व्यवसायात्मकग्रहणम् ॥"इन्द्रियार्थसन्निकर्षोत्पन्न"पदेन न संशयव्युदाससंभवः

[I.230.2]

ननु ! मानसत्वात् संशयज्ञानस्य इन्द्रियार्थसन्निकर्षोत्पन्नग्रहणेन निरासः सिद्ध्यत्येव; किं पदान्तरेण ? तथा च भाष्यकारः—"स्मृत्यनुमानागमसंशयप्रतिभास्वप्नज्ञानोहसुखादिप्रत्यक्षं इच्छादयश्च मनसो लिङ्गानि"(न्या. भा. १-१-१६) इति वक्ष्यति ।
मैवम्—स्थाण्वादिसंशयस्य बाह्येन्द्रियान्वयव्यतिरेकानुविधायित्वात् । कश्चिद्धि मानसः संशयः समस्त्येव; यथा—
दैशिकस्य ज्योतिर्गणकादेः एकदाऽन्यदा चासम्यगादिश्य
तृतीये पदे पुनरादिशतः संशयो भवति—"किमयमस्मदादेशः
संवदेत् ? उत विसंवदेत् ?" इति । स भाष्यकृतश्चेतसि

[I.231.0]



[I.231.1]

केवलमनःकरण इति स्थितः । यस्तु विष्फारिताक्षस्य "स्थाणुर्वा ?
पुरुषो वा ?" इत्यादिः संपद्यते संशयः तमनिन्द्रियार्थसन्निकर्षजं
को नामाचक्षीत !"अव्यभिचारि"पदेनापि न संशयव्युदाससंभवः

[I.231.2]

ननु ! अतस्मिंस्तदिति ज्ञानं व्यभिचारि व्याख्यातम् । एकरूपं
च पुरोऽवस्थितमर्थं अनेकरूपतया स्पृशति संशयः—"स्थाणुर्वा ?
पुरुषो वा ?" इति । सोऽयमतस्मिंस्तथाभावात् विपर्यय एवेति
पूर्वपदव्युदस्तत्वात् न पदान्तरव्यवच्छेद्यतामर्हतीति । नैतदेवम्—
स्वरूपभेदात् कारणभेदाच्च । एकमेव विरुद्धमाकारमुल्लिखन्
विपर्ययो जायते—स्थाणौ पुरुष इति, पुंसि वा स्थाणुरिति । अनियताकारद्वयोल्ल्खी तु संशयो भवति—स्थाणुर्वा स्यात् ? पुरुषो वेति ।
सोऽयं स्वरूपभेदः प्रत्यात्मसंवेद्यः ॥

[I.231.3]

कारणभेदश्च—विरुद्धविशेषस्मरणप्रभवो विपर्ययः—शुक्तिकायां सन्निहितायां रजतविशेषान्, मरीचिषु सन्निहितेषु सलिलगतविशेषाननुस्मरतः विपर्ययो भवति; उभयविशेषस्मरणजन्मा तु
संशय इति—पदान्तरनिरसनीय एवायम् ॥

[I.232.0]

"अव्यपदेश्य"पदेनैव "व्यवसायात्मक"पदं न चरितार्थम्

[I.232.1]

ननु ! संशयविपर्यययोरपि निर्विकल्पयोरसंभवात् अव्यपदेश्यपदेनैव प्रवरपक्षे प्रतिक्षेपः सिद्ध्येत् । पुरोऽवस्थितस्थाण्वादिधर्मिदर्शनमात्रमेव निर्विकल्पकमिन्द्रियव्यापारजम् । अनन्तरन्तु
उभयान्यतरविशेषणस्मरणजन्मनोरुल्लिखितशब्दयोरेव संशयविपर्यययोरुत्पादः । तत्र विशेषस्मृत्यैव शब्दानुवेधस्याक्षेपात् । अतः
पदद्वयमपि तद्व्युदासाय न कर्तव्यम् ॥

[I.232.2]

अत्रैतदेव तावद्वक्तव्यम् । प्रवरपक्षः प्रतिक्षिप्त एव, यतः
शब्दानुवेधजातमपि प्रत्यक्षमुपपादितम् ॥"इन्द्रियार्थसन्निकर्षोत्पन्न"पदेनापि न संशयविपर्ययव्युदाससंभवः

[I.232.3]

ननु ! भवतु प्रवरपक्षः प्रतिक्षिप्तः । सदृशदर्शननिष्ठिते तु
नयनव्यापारे, विशेषस्मृतेरूर्ध्वमुपजायमानौ संशयविपर्ययौ नेन्द्रियजाविति प्रथमपदेनैव निरस्तौ भवतः—तदसत्—स्मृतेरूर्ध्वमपी-

[I.233.0]



[I.233.1]

न्द्रियव्यापारानुवृत्तेरित्युक्तत्वात् । एतच्चान्वयव्यतिरेकाभ्यामवगम्यते, निमीलितचक्षुषस्तदनुत्पादात् । न च तदानीमन्तःसङ्कल्परूपेणापि शब्दोल्लेखः । उत्पन्ने तु संशये विपर्यये च वाचकस्मरणं भविष्यतीति सम्यग्ज्ञानवत् संशयविपर्ययावपि शब्दोल्लेखशून्यौ संवेद्येते । विशेषस्मृतिस्तु विशेषविषयत्वात् तानेवाक्षिपतु ।
शब्दस्य किं वर्तते ? वाचकशब्दस्मृतिस्तु शब्दमुपस्थापयति ।
सा च न तावदुत्पन्नेति ॥सम्यक्प्रत्ययवत्तस्मात् वाचकोल्लेखवर्जितौ ।अक्षव्यापारजौ न स्तः न संशयविपर्ययौ ॥ ६८ ॥ईदृशयोः कथमनयोराद्यपदव्युदसनीयता ? तस्मात् ।तदपाकृतये युक्तं पदद्वयस्याप्युपादानम् ॥ ६९ ॥"प्रत्यक्षं" इति पदव्याख्यानम्

[I.233.2]

एवं लक्षणपदानि । लक्ष्यपदं तु "प्रत्यक्षम्" इति ज्ञानविशेषे
रूढ्यैव प्रवर्तते; योगस्य व्यभिचारात् । प्रति गतमक्षं प्रत्यक्षमित्यक्षरार्थः । स चायं सुखादावपि संभवतीति रूढिरेव साधीयसी ॥

[I.234.0]

सूत्रे "प्रत्यक्ष"पदं यौगिकमपि स्यात्

[I.234.1]

अथवा ज्ञानपदस्य सूत्रे निर्देशात् योगपक्षोऽप्यस्तु । न चासौ
दृश्यमानो निह्नोतुं युक्तः । योगरूढिस्तु नाम न सम्मतैव विदुषाम् ।
यत्रापि हि द्वयं दृश्यते तत्रापि शब्दप्रवृत्तौ प्रयोजकमेव
भवति ॥

[I.234.2]

कथं पुनः अक्षं प्रति गतं ज्ञानमिष्यते ? न संयोगित्वेन;
अञ्जनादेः प्रत्यक्षप्रसङ्गात् । न समवायित्वेन; अक्षवर्तिनां रूपादीनां
तथात्वप्रसङ्गात् । न जनकत्वेन; अक्षारंभकाणां परमाणूनामपि
तथाभावप्रसक्तेः । तस्मात् जन्यत्वेनैव ज्ञानमक्षं प्रति गतमिति
व्याख्येयम् ॥

[I.234.3]

अव्ययी‥वव्याख्यानं तु न युक्तम्; प्रत्यक्षः पुरुषः, प्रत्यक्षा
स्त्री, इत्यादिव्यवहारदर्शनात्—इत्यलमतिप्रसङ्गेन ॥

[I.235.0]

तेनेन्द्रियार्थजत्वादिविशेषणगणान्वितम् ।यतो भवति विज्ञानं तत् प्रत्यक्षमिति स्थितम् ॥ ७० ॥इति विगतकलङ्कमस्य धीमान्अकुरुत लक्षणमेतदक्षपादः ।न तु पररचितानि लक्षणानिक्षणमपि सूक्ष्मदृशां विशन्ति चेतः ॥ ७१ ॥

[I.235.1]

इति प्रत्यक्षसूत्रव्याख्यानप्रकरणम्परसम्मतप्रत्यक्षलक्षणपरीक्षातत्र धर्मकीर्त्युक्तप्रत्यक्षलक्षणविचारःयत्तावत् कल्पनाऽपोढमभ्रान्तमिति लक्षणम् ।प्रत्यक्षस्य जगौ भिक्षुः तदत्यन्तमसांप्रतम् ॥ ७२ ॥शब्दसंसर्गयोग्यार्थप्रतीतिः किल कल्पना ।अस्याश्च केन दोषेण प्रामाण्यं न विषह्यते ॥ ७३ ॥

[I.236.0]

विकल्पानामप्रामाण्योपपादनम्

[I.236.1]

ननु ! अभिलापसंसर्गयोग्यप्रतिभासत्वादपि कमन्यं दोषं
मृगयते भवान् ! असदर्थविषयत्वमेवेदमुक्तं भवति, शब्दार्थस्य
वास्तवस्याभावात् । स्वलक्षणस्य सजातीयेतरव्यावृत्तात्मनः सम्बन्धाधिगमसव्यपेक्षप्रवृत्तिना शब्देन विषयीकर्तुमशक्यत्वात् ।
तद्व्यतिरिक्तस्य वस्तुनोऽनुपलम्भात् ॥

[I.237.0]



[I.237.1]

न चेन्द्रियार्थसन्निकर्षान्वयव्यतिरेकानुविधायिनी कल्पना
बुद्धिः; तमन्तरेणापि भावात्, तस्मिन् सत्यपि च पूर्वानुभूतवाचकशब्दयोजनं विनाऽनुत्पादात् । यदि च इन्द्रियार्थसन्निकर्षः तज्जनको
भवेत्, प्रथममेव तथाविधां धियं जनयेत्, न च जनयति । तदयं
शब्दस्मृतेरूर्ध्वमपि न जनक इति मन्यामहे ॥

[I.237.2]

तदुक्तम्—"यः प्रागजनको बुद्धेः, उपयोगाविशेषतः ।स पश्चादपि, तेन स्यादर्थापायेऽपि नेत्रधीः ॥ इति ॥"

[I.237.3]

अपि च—सत्यपीन्द्रियार्थसंसर्गे स्मृत्यपेक्षायां सोऽर्थस्तयैव
व्यवहितः स्यात् । आह च—"अर्थोपयोगेऽपि पुनः स्मार्तं शब्दानुयोजनम् ।अक्षधीर्यद्यपेक्षेत सोऽर्थो व्यवहितो भवेत् ॥ इति ॥"

[I.238.0]

विकल्पानामनिन्द्रियजत्वम्

[I.238.1]

सङ्केतस्मरणसहकारिसव्यपेक्षमक्षमीदृशीं बुद्धिं जनयतीति
चेत्—न—व्यतिरिक्ताव्यतिरिक्तोपकारादिविकल्पैः सहकारिणो निरस्तत्वात् । किञ्च दण्डीत्यादिविकल्पविज्ञानं नेन्द्रियापातवेलायामेव
जायते; किन्तु बहुप्रक्रियापेक्षम् । यदाह—(प्र. वा. 3-145)"विशेषणं विशेष्यं च संबन्धं लौकिकीं स्थितिम् ।गृहीत्वा सकलं चैतत् तथा प्रत्येति नान्यथा ॥ इति ॥"

[I.239.0]



[I.239.1]

न चेयतीं प्रक्रियां प्रथमनयनोपनिपातजातमविकल्पकं ज्ञानमुद्वोढुं क्षममित्याह—(प्र. वा. 3-174)"सङ्केतस्मरणोपायं दृष्टसङ्कलनात्मकम् ।पूर्वापरपरामर्शशून्ये तच्चाक्षुषे कथम् इति ॥"विकल्पद्वैविध्यम्

[I.239.2]

तत्रैतत् स्यात्—द्विविधा विकल्पाः; छात्रमनोरथविरचिताः,
इदन्ताग्राहिणश्च नीलमित्यादयः । तत्र पूर्वे मा भूवन् प्रमाणम् ।
कस्तेष्वर्थनिरपेक्षजन्मसु प्रामाण्येऽभिनिविशेत ! इदन्ताग्राहिणां
त्वर्थाविनाभूतत्वात् कथं न प्रामाण्यम् ? इति—उच्यते—सर्व
एवामी विकल्पाः परमार्थतोऽर्थं न स्पृशन्त्येव । स हि निर्विकल्पकेनैव सर्वात्मना परिच्छिन्नः । तदुक्तम्"एकस्यार्थस्वभावस्य प्रत्यक्षस्य सतः स्वयम् ।कोऽन्यो नदृष्टो भागः स्यात् यः प्रमाणैः परीक्ष्यते इति ॥"

[I.240.0]

कल्पनानामर्थासंस्पर्शित्वम्

[I.240.1]

यत्तु केषांञ्चिद्विकल्पानामिदन्ताग्राहित्वस्पष्टत्वादि रूपं तत्
अर्थाविनाभाविनिर्विकल्पकदर्शनपृष्ठभावित्वावाप्ततच्छायासंसर्गज—
नितं, न तु तेषामर्थस्पर्शः कश्चिदस्ति । अर्थात्मनो निर्विकल्पेनैव
मुद्रितत्वात् ॥तस्मादतात्त्विकाकारसमुल्लेखपुरस्सराः ।न यथावस्तु जायन्ते कदाचिदपि कल्पनाः ॥ ७४ ॥कल्पनाभेदाः

[I.240.2]

पञ्च चैते कल्पना भवन्ति—जातिकल्पना, गुणकल्पना, क्रियाकल्पना, नामकल्पना, द्रव्यकल्पना चेति । ताश्च क्वचिदभेदेऽपि
भेदकल्पनात्, क्वचिच्च भेदेऽप्यभेदकल्पनात् कल्पना उच्यन्ते ॥जातिजातिमतोर्भेदो न कश्चित्परमार्थतः ।भेदारोपणरूपा च जायते जातिकल्पना ॥ ७५ ॥

[I.240.3]

इदमस्य गोर्गोत्वमिति न हि कश्चिद्भेदं पश्यति । तेनाभेदे
भेदकल्पनैव ॥एतया सदृशन्यायान्मन्तव्या गुणकल्पना ।तत्राप्यभिन्नयोर्भेदः कल्प्यते गुणतद्वतोः ॥ ७६ ॥

[I.240.4]

तथा चाहुः—एष गुणी रूपादिभ्योऽर्थान्तरत्वेन नात्मानं
नो दर्शयति; तेभ्यश्च व्यतिरेकं वाञ्छसीति चित्रम् ॥

[I.241.0]

भेदारोपणरूपैव गुणवत्कर्मकल्पना ।तत्स्वरूपातिरिक्ता हि न क्रिया नाम काचन ॥ ७७ ॥

[I.241.1]

गच्छति देवदत्त इति देवदत्तस्यैवान्यूनानतिरिक्तस्य प्रतिभासात् ॥विभिन्नयोस्त्वभेदेन प्रवृत्ता नामकल्पना ।चैत्रोऽयमित्यभेदेन निश्चयो नामनामिनोः ॥ ७८ ॥

[I.241.2]

चैत्र इत्ययं शब्दः, अयमित्यर्थः; कीदृशमनयोस्सामानाधिकरण्यम् ॥एवं दण्ड्ययमित्यादिर्मन्तव्या द्रव्यकल्पना ।सामानाधिकरण्येन भेदिनोर्ग्रहणात्तयोः ॥ ७९ ॥विपर्यय इव बाधकप्रत्ययाभावेऽपि कल्पनानां मिथ्यात्वम्

[I.241.3]

ननु ! यद्यभेदे भेदं, भेदे चाभेदं आरोपयन्त्यः कल्पनाः
प्रवर्तन्ते—तत्कथमासु बाधकः प्रत्ययो न जायते, शुक्तिकारजतबुद्धिवत्—उच्यते—यत्र वस्तु वस्त्वन्तरात्मनाऽवभासते तत्र

[I.242.0]



[I.242.1]

बाधको भवति, मरीचिष्विव जलबुद्धौ । इह तु न जात्यादिवस्त्वन्तरमस्ति, यतो वस्त्वन्तरात्मनाऽस्य ग्रहो भवेत् । व्यक्तिविषया एवैते सामान्यादिविकल्पाः । तस्माद्वस्त्वन्तरानवभासिष्वेषु न बाधकः प्रत्ययो जायते । तस्मान्न विपर्ययात्मानो
विकल्पाः ॥विपर्ययाद्वैलक्षण्येऽपि विकल्पानामप्रामाण्यमेव

[I.242.2]

न चैते प्रमाणम्, एतदुल्लिख्यमानस्य जात्यादेरपारमार्थिकत्वात् । अत एव प्रमाणविपर्ययाभ्यामयमन्य एव विकल्प
इत्याचक्षत इत्यलं विस्तरेण ॥एवमेताः प्रवर्तन्ते वासनामात्रनिर्मिताः ।कल्पितालीकभेदादिप्रपञ्चाः पञ्चकल्पनाः ॥ ८० ॥एवं च पश्यता तासां प्रामाण्यामोदमन्दताम् ।भिक्षुणा लक्षणग्रन्थे तदपोढपदं कृतम् ॥ ८१ ॥

[I.243.0]

—धर्मकीर्त्युक्तप्रत्यक्षलक्षणनिराकरणम्—सविकल्पकानां प्रामाण्यसाधनम्

[I.243.1]

अत्र प्रतिविधीयते—तदिदं संकीर्णप्रायमतिबहु विलपता
भवता न नियतं किमपि विकल्पानामप्रामाण्यकारणमिति स्पष्टमावेदितम् । तदुच्यताम्—

[I.243.2]

किं शब्दार्थावभासित्वगर्भीकृतमसदर्थवाचित्वं तदप्रामाण्यकारणमभिमतम् ?

[I.243.3]

उत संङ्केतस्मृत्यपेक्षोपनतमनिन्द्रियार्थसन्निकर्षजत्वम् ?

[I.243.4]

उत विशेषग्रहणाद्यपेक्षावाप्तं बहुप्रयाससाध्यत्वम् ?

[I.243.5]

उत पूर्वापरपरामर्शशून्यचाक्षुषवैलक्षण्यवाचोयुक्तिसमर्पितं
विचारकत्वम् ?

[I.243.6]

उत निर्विकल्पकपरिच्छिन्नवस्तुग्राहितानिबन्धनमधिगताधिगन्तृत्वम् ?

[I.243.7]

उत भेदाभेदसमारोपभणितमतस्मिंस्तदितिग्राहित्वम् ?

[I.243.8]

उत वृत्तिविकल्पादिवाधितसामान्यग्रहणसूचितं बाध्यत्वमेवेति ॥

[I.244.0]

विकल्पाप्रामाण्यापादकप्रथमहेतुनिरासः

[I.244.1]

तत्र तावन्न शब्दसंसर्गयोग्यार्थग्रहणद्वारकमसदर्थग्राहित्वमेषामप्रामाण्यकारणमभिधातुं युक्तम्, शब्दार्थस्य वास्तवस्य(३ आह्निके) समर्थयिष्यमाणत्वात् ॥

[I.244.2]

कः पुनरसाविति चेत् ? य एव निर्विकल्पके प्रतिभासते ॥

[I.244.3]

किं निर्विकल्पके सामान्यादिकमवभासते ? बाढमवभासत
इति (५ आह्निके) वक्ष्यामः ॥

[I.244.4]

अत एव वाध्यत्वमपि न प्रामाण्यापहारकारणमेषां वक्तव्यम्;
वृत्तिविकल्पादेर्बाधकस्य (५ आह्निके) परिहरिष्यमाणत्वात् ।
बाधकान्तरस्य च नेदमिति प्रत्ययस्य शुक्तिकारजतज्ञानादिवत्
भवतैवानभ्युपगमात् ॥तत्रैव द्वितीयकल्पनिरासः

[I.244.5]

नाप्य निन्द्रियार्थसन्निकर्षजन्यत्वं सङ्केतग्रहणकालानुभूतशब्दस्मरणापेक्षणादस्य वक्तव्यम्; सहकार्यपेक्षायामपि तद्व्यापाराविरतेः ॥

[I.245.0]

यः प्रागजनको बुद्धेः स लब्ध्वा सहकारिणम् ।कालान्तरेण तां बुद्धिं विदधत् केन वार्यते ? ॥ ८२ ॥

[I.245.1]

व्यतिरिक्ताव्यतिरिक्तोपकारकरणादिविकल्पास्तु क्षणभङ्गभङ्गे(७ आह्निके) निराकरिष्यन्ते ॥

[I.245.2]

रूपग्रहणे च चक्षुषः प्रदीपाद्यपेक्षायां दुष्परिहारास्ते
विकल्पाः । "न वै किञ्चिदेकं जनकम्" इति भवन्तोऽपि पठन्ति !
इति भवत्पक्षेऽपि तुल्यास्ते । यद्युभयोर्दोषः, न तेनैकश्चोद्यो
भवति । तस्मात् "उपयोगाविशेषतः" इत्यसिद्धो हेतुः । अयमेवोपयोगविशेषः, यत् इन्द्रियालोकमनस्कारविषयवद्वाचकस्मरणमपि
सामग्र्यन्तरमेतत्प्रत्ययजन्मनि व्याप्रियत इति न वाचकस्मरणजनितत्वेन स्मार्तत्वादप्रमाणं विकल्पः । रूपस्मृत्याख्यसमनन्तरप्रत्ययतिर्मितस्य निर्विकल्पस्य रूपज्ञानस्यापि तथात्वप्रसङ्गात् ॥

[I.246.0]

इन्द्रियसन्निकर्षस्य फलेनाव्यवधानोपपादनम्

[I.246.1]

यच्चेदमुच्यते—"सोऽर्थो व्यवहितो भवेत्" इति—तन्न विद्मः,
कीदृशं व्यवधानमर्थस्येति । न हि दीपेन वा मनसा वा विज्ञानहेतुना
कदाचिदर्थो व्यवधीयते । मनोवच्च वाचकस्मृतिरपि सामग्र्यन्तर्गता सती तत्प्रतीतौ व्याप्रियत इति कथमर्थं व्यवदधीत ॥

[I.246.2]

स्मृतिविषयीकृतः शब्दः तमर्थं व्यवधत्त इति चेत्—न—
शब्दस्य तत्प्रकाशकत्वेन ज्ञानवत् दीपवद्वा व्यवधायकत्वाभावात् ।
न चेन्द्रियव्यापारतिरोधानं व्यवधानम्; तस्याधुनाप्यनुवर्तमानत्वात् ॥यथा तद्भावभावित्वादाद्यं विज्ञानमक्षजम् ।तथा तद्भावभावित्वादुत्तरं ज्ञानमक्षजम् ॥ ८३ ॥

[I.246.3]

न हि वाचकस्मरणान्तरं अक्षिणी निमील्य विकल्पयति—
पटोऽयमिति ॥

[I.246.4]

अथ यावद्वाचकविज्ञानं हृदयपथमवतरति तावत्सोऽर्थः
क्षणिकत्वादतिक्रान्त इति व्यवहित उच्यते—तदपि दुराशामात्रम् ।
क्षणभङ्गस्योपरिष्टान्निराकरिष्यमाणत्वात् (७ आह्निके) ॥

[I.247.0]



[I.247.1]

अपि च प्रदर्शितप्राप्त्यादिव्यवहारवत्सन्तानद्वारकमिहापि
तद्ग्रहणं भविष्यतीति सर्वथा न व्यवधानम् । तदेवं समयस्मरणसापेक्षत्वेऽपि नेन्द्रियार्थसन्निकर्षोत्पन्नतामतिवर्तते सविकल्पकं
विज्ञानमिति कथमप्रत्यक्षम् ?तृतीयविकल्पनिरासः

[I.247.2]

यत्पुनः विशेषणविशेष्यग्रहणादिसामग्र्यपेक्षत्वेन बहुप्रयाससाध्यत्वमप्रामाण्यकारणमभिधीयते—तदतीव सुभापितम् ! न हि
बहुक्लेशसाध्यत्वं नाम प्रामाण्यमुपहन्ति । उक्तं च "न हि
गिरिशृङ्गमारुह्य यद्गृह्यते तदप्रत्यक्षम्" इति । रसादिज्ञानापेक्षया चरूपादिज्ञानस्य दीपाद्यालोकाहरणप्रयाससाध्यत्वादप्रामाण्यं स्यात् ॥चतुर्थविकल्पनिरासः

[I.247.3]

यदपि पूर्वापरपरामर्शरहितचाक्षुषविज्ञानवैपरीत्येन विकल्पज्ञानानां विचारकत्वादप्रामाण्यमुच्यते—तदपि न सम्यक् । सर्वत्र
ज्ञानस्य विचारकत्वानुपपत्तेः । विचारको हि प्रमाता । स हि
पश्यति, स्मरति, अनुसन्धत्ते, विचारयति, इच्छति, द्वेष्टि, यतते,
गृह्णाति, जहाति, सुखमनुभवतीति वक्ष्यामः । अर्थं च स्पृशतो
विज्ञानस्य विचारयतोऽपि कथमप्रामाण्यं स्यात् ॥

[I.248.0]

पञ्चमविकल्पनिरासः

[I.248.1]

अथास्य निर्विकल्पेनैव सर्वात्मना स्पृष्टत्वात् पिष्टपेषणमयुक्तमिति सविकल्पमधिगतार्थग्राहित्वादप्रमाणमिति मन्यसे, तदपि न
साधु—पूर्वमेव (पु. 56) परिहृतत्वात् । न ह्यनधिगताधिगन्तृत्वं
प्रामाण्यमित्युक्तम् । गृहीतग्रहणेऽपि प्रमाणस्य प्रमाणत्वानतिवृत्तेः ॥षष्ठविकल्पनिरासः

[I.248.2]

यत्त्वभ्यधायि—भिन्नेष्वभेदं अभिन्नेषु च भेदं कल्पयन्त्यः
कल्पनाः, अतस्मिंस्तद्ग्रहणे प्रामाण्यमवहजतीति—तद्युक्तम्
अतस्मिंस्तद्ग्रहो भवत्यप्रमाणत्वकारणम्; तत्त्विह नास्ति । तस्य
हि बाधकप्रत्ययोपसन्निपातान्निश्चयः । न च भवदुपवर्णितासु
पञ्चस्वपि जात्यादिकल्पनासु बाधकं किञ्चिदस्तीति नातस्मिंस्तद्ग्राहिण्यः कल्पना भवन्ति ॥जातिर्जातिमतो भिन्ना गुणी गुणगणात् पृथक् ।तथैव तत्प्रतीतेश्च कल्पनोक्तिरबाधिका ॥ ८४ ॥
एतच्चोपरिष्टान्निर्णेष्यते ॥

[I.248.3]

द्रव्यनाम्नोऽतु भिन्नयोर्भेदेनैव प्रतीतिः, नाभेदकल्पना । न हि"देवदत्तशब्दोऽयम्"इत्येवं तद्वाच्यः प्रतीयते ॥

[I.248.4]

ननु "देवदत्तोऽयं" इति संज्ञासंज्ञ्यभेदव्यवहारो दृश्यत एवेति
चेत्—न, शब्दविशिष्टतद्वाच्यावगतिरेषा, न शब्दोऽस्यामर्थारूढोऽवभासते । न शब्दविवर्तरूपेणार्थः परिस्फुरति । किं तर्हि ?

[I.249.0]

शब्दस्मृत्याख्यसामग्र्यसामर्थ्यातिशयोद्भवः ।प्रत्ययातिशयः सोऽयं इत्येवं प्राक् प्रसाधितम् ॥ ८५ ॥

[I.249.1]

दण्ड्ययमिति द्रव्याभेदकल्पना तु मन्दमतिभिरेवोदाहृता ।
न हि दण्डोऽयमिति देवदत्ते प्रतीतिः, अपि तु दण्डीति । तत्र च
प्रकृतिप्रत्ययौ पृथगेवोपलभ्येते—दण्डोऽस्यास्तीति दण्डीति ।
तदिह यथैव वस्तु तथैव तदवसाय इति नाभेदारोपः ॥

[I.249.2]

कर्मणि तु द्वयमपि नास्ति; नाभिन्ने भेदकल्पना; न च
भिन्नेऽप्यभेदकल्पना ॥क्रिया हि तद्वतो भिन्ना भेदेनैव च गृह्यते ।चलतीत्यादिबोधेषु तत्स्वरूपावभासनात् ॥ ८६ ॥तेन क्रियागुणद्रव्यनामजात्युपरञ्जितम् ।विषयं दर्शयन्नैति विकल्पो नाप्रमाणताम् ॥ ८७ ॥विपर्ययात्समुत्तीर्ण इति साधु सहामहे ।प्रमाणात्तु बहिर्भूतं विकल्पं न क्षमामहे ॥ ८८ ॥क्वचिद्वाधकयोगेन यदि तस्याप्रमाणता ।निर्विकल्पेऽपि तुल्याऽसौ द्विचन्द्राद्यवभासिनि ॥ ८९ ॥

[I.250.0]

मनोराज्यविकल्पानां काममस्त्वप्रमाणता ।यथावस्तु प्रवृत्तानां न त्वसावक्षजन्मनाम् ॥ ९० ॥विकल्पा अपि स्वतन्त्राः

[I.250.1]

न च निर्विकल्पपृष्ठभावित्वकृतमेषामेतद्रूपम्; विषयसंस्पर्शमन्तरेण स्वतस्स्वच्छरूपाणां ज्ञानानामेवमाकारत्वानुपपत्तेः किं
निर्विकल्पपृष्ठभाविता करिष्यति ? तदनन्तरभाविनी हि स्मृतिरपि
क्वचिद्दुश्यत एव; न च सा तच्छायावती इति दुराशामात्रमेतत् ॥

[I.250.2]

ननु निर्विकल्पकेनैव वस्तुसर्वस्वं गृहीतं एकस्यार्थस्वभावस्येति
वर्णितम्—प्रतिविहितमेतत्—गृहीतग्रहणेऽपि प्रामाण्यानपायात् ॥निर्विकल्पविषयवस्तुनि विप्रतिपत्तयः

[I.250.3]

किञ्च किं निर्विकल्पकेन गृह्यत इत्येतदेव न जानीमः ॥भवन्तो निर्विकल्पस्य विषयं संप्रचक्षते ।सजातीयविजातीयपरावृत्तं स्वलक्षणम् ॥ ९१ ॥

[I.251.0]

महासामान्यमन्ये तु सत्तां तद्विषयं विदुः ।वाग्रूपमपरे तत्त्वं प्रमेयं तस्य मन्वते ॥ ९२ ॥

[I.252.0]

केचिद्गुणक्रियाद्रव्यजातिभेदादिरूषितम् ।शबलं वस्तु मन्यन्ते निर्विकल्पकगोचरम् ॥ ९३ ॥प्रत्यक्षविषयेऽप्येताः चित्रं विप्रतिपत्तयः ।परोक्षार्थे हि विमतिः प्रत्यक्षेणोपशाम्यति ॥ ९४ ॥प्रत्यक्षे हि समुत्पन्ना विमतिः केन शाम्यति ?इदं भाति न भातीति संविद्विप्रतिपत्तिषु ।परप्रत्यायने पुंसां शरणं शपथोक्तयः ॥ ९५ ॥

[I.253.0]



[I.253.1]

न तु शपथशरणा एव निरुद्यममास्महे । मार्गान्तरेणापि
तत्प्रमेयं निश्चिनुमः ॥निर्विकल्पानुसारेण सविकल्पकसंभवात् ।ग्राह्यं तदानुगुण्येन निर्विकल्पस्य मन्महे ॥ ९६ ॥स्वलक्षणमात्रं न निर्विकल्पविषयः

[I.253.2]

तत्र न तावत्सकलसजातीयव्यावृत्तं स्वलक्षणं प्रत्यक्षस्य विषयः ॥गृहीते निर्विकल्पेन व्यावृत्ते हि स्वलक्षणे ।अकस्मादेव सामान्यविकल्पोल्लसनं कथम् ? ॥ ९७ ॥

[I.253.3]

निर्विकल्पानुसारेण हि विकल्पाः प्रादुर्भवितुमर्हन्ति । अपि च—विजातीयपरावृत्तविषया यदि कल्पना ।व्यावृत्तिरूपं सामान्यं गृहीतं हन्त ! दर्शनैः ॥ ९८ ॥

[I.254.0]

व्यावृत्तान्ननु नैवान्या व्यावृत्तिः परमार्थतः ।व्यावृत्तग्रहणेनैव सुतरां तद्ग्रहो भवेत् ॥ ९९ ॥सामान्यग्रहणेऽप्येवं तद्व्यापारावकल्पनात् ।स्वलक्षणपरिच्छेदनिष्ठं तन्नावतिष्ठते ॥ १०० ॥नापि सन्मात्रं निर्विकल्पस्य विषयः

[I.254.1]

नापि सत्ताद्वैतवादिसम्मतसत्ताख्यो निर्विकल्पस्य विषयो
युक्तः ॥सत्ताग्रहणपक्षेऽपि विशेषावगतिः कुतः ।सा भाति भेदस्पृष्टा चेत् सिद्धमद्वैतदर्शनम् ॥ १०१ ॥न च भेदं विना सत्ता गृहीतुमपि शक्यते ।नाविद्यामात्रमेवेदमिति च स्थापयिष्यते ॥ १०२ ॥निर्विकल्पे सूक्ष्मशब्दानुवेधोऽप्ययुक्तःवाक्तत्त्वप्रतिभासोऽपि प्रतिक्षिप्तोऽनया दिशा ।

[I.255.0]

कथं च चाक्षुषे ज्ञाने वाक्तत्त्वमवभासते ॥ १०३ ॥अगृहीते तु सम्बन्धे गृहीते वाऽपि विस्मृते ।अप्रबुद्धेऽपि संस्कारे वाचकावगतिः कुतः ? ॥ १०४ ॥जात्यादिशबलितमपि न निर्विकल्पस्य विषयःचित्रताऽपि पृथग्भूतैर्धर्मैस्तत्समवायिभिः ।जात्यादिभिर्यदीष्येत धर्मिणः काममस्तु सा ॥ १०५ ॥तदात्मता तु नैकस्य नित्यं तत्त्वानुपग्रहात् ।अंशनिष्कर्षपक्षे तु धर्मभेदो बलाद्भवेत् ॥ १०६ ॥

[I.256.0]

यत्र यत्र यदोद्भूतिः जिघृक्षा चेति कथ्यते ।तदात्मकत्वं धर्माणामुच्यते चेत्यसङ्गतम् ॥ १०७ ॥देशभेदस्तु धर्माणां अस्माभिरपि नेष्यते ।धर्मी हि तेषामाधारो न पुनस्स तदात्मकः ॥ १०८ ॥निर्विकल्पकविचारोपसंहारःतस्माद्य एव वस्त्वात्मा सविकल्पस्य गोचरः ।स एव निर्विकल्पस्य शब्दोल्लेखविवर्जितः ॥ १०९ ॥

[I.257.0]

किमात्मकोऽसाविति चेद्यद्यदा प्रतिभासते ।वस्तुप्रमितयश्चैव प्रष्टव्या न तु वादिनः ॥ ११० ॥क्वचिज्जातिः क्वचिद्दूव्यं क्वचित्कर्म क्वचिद्गुणः ।यदेव सविकल्पेन तदेवानेन गृह्यते ॥ १११ ॥इह शब्दानुसन्धानमात्रमभ्यधिकं परम् ।विषये न तु भेदोऽस्ति सविकल्पाविकल्पयोः ॥ ११२ ॥अतः शब्दानुसन्धानवन्ध्यं तदनुबन्धि वा ।जात्यादिविषयग्राहि सर्वं प्रत्यक्षमिष्यते ॥ ११३ ॥तस्माद्यत्कल्पनापोढपदं प्रत्यक्षलक्षणे ।भिक्षुणा पठितं तस्य व्यवच्छेद्यं न विद्यते ॥ ११४ ॥"अभ्रान्त"पदप्रयोजनदूषणम्

[I.257.1]

अभ्रान्तपदस्यापि व्यावर्त्यं न किंचन तन्मते पश्यामः ॥

[I.257.2]

ननु ! तिमिर-आशुभ्रमण-नौयान-संक्षोभाद्याहितविभ्रमं द्विचन्द्रअलातचक्र चलत्पादपादिदर्शनमपोह्यमस्य परैरुक्तम्—सत्यमुक्तम्,

[I.258.0]



[I.258.1]

अयुक्तं तु—कल्पनाऽपोढपदेनैव तद्व्युदाससिद्धेः । तत्रापि निर्विकल्पकं ज्ञानं एकचन्द्रादिविषयमेव, विकल्पास्तु विपरीताकारग्राहिणो भवन्ति; यथा मरीचिग्राहिणि निर्विकल्पके सलिलावसायी
विकल्प इति ॥अभ्रान्तपदप्रयोजनसमर्थनं—तन्निराकरणं च

[I.258.2]

ननु ! तिमिरेण द्विधाकृतं चक्षुरेकतया न शक्नोति शशितं
ग्रहीतुं इति निर्विकल्पकमपि द्विचन्द्रादिज्ञानम्—यद्येवं तरलतरङ्गादिसादृश्यरूषितं ऊषरे मरीचिचक्रं चक्षुषा परिच्छेत्तुमशक्यमिति तत्रापि निर्विकल्पकमुदकग्राहि विज्ञानं किमिति नेष्यते ?
अभ्युपगमे वा सदसत्कल्पनोत्पातादिकृतः प्रमाणेतरव्यवहारो
न स्यात् ॥ज्ञानानां भ्रमत्वनिदानम्

[I.258.3]

अपि च न बाधकोपनिपातमन्तरेण भ्रान्तताऽवकल्पते
ज्ञानानाम् । न च क्षणिकवादिमते वाध्यबाधकभावो बुद्धीनामुपपद्यत
इत्यलं विमर्देन ॥

[I.259.0]

इति सुनिपुणबुद्धिर्लक्षणं वक्तुकामःपदयुगलमपीदं निर्ममे नानवद्यम् ।भवतु, मतिमहिम्नश्चेष्टितं दृष्टमेतत्जगदभिभवधीरं धीमतो धर्मकीर्तेः ॥ ११५ ॥सांख्योक्तप्रत्यक्षलक्षणदूषणम्श्रोत्रादिवृत्तिरपरैरविकल्पकेतिप्रत्यक्षलक्षणमवर्णि तदप्यपास्तम् ।साम्यान्नयस्य, न च सिद्ध्यति बुद्धिवृत्त्याद्रष्टृत्वमात्मन इति प्रतिपादितं प्राक् ॥ ११६ ॥जैमिन्युक्तप्रत्यक्षलक्षणदूषणम्

[I.259.1]

"सत्संप्रयोगे पुरुषस्येन्द्रियाणां बुद्धिजन्म तत्प्रत्यक्षमनिमित्तं
विद्यमानोपलंभनत्वात्" इत्येतत्सूत्रं जैमिनीयैः साक्षात्प्रत्यक्षलक्षण-

[I.260.0]



[I.260.1]

परत्वेन न व्याख्यातम्; "चोदनालक्षणोऽर्थो धर्मः" इति प्रकृतप्रतिज्ञासङ्गत्यभावात् । अपि तु—धर्मं प्रति प्रत्यक्षमनिमित्तं, एवं
लक्षणकत्वादिति अनुवादभङ्ग्या लक्षणे योजितम् । यथोक्तम्—"एवं सत्यनुवादत्वं लक्षणस्यापि संभवेत्" इति ।(श्लो. वा. 1-1-4-39)
तदेतल्लक्षणवर्णने सूत्रयोजनमसमीचीनम्; अतिव्याप्तिदोषानतिवृत्तेः ।
तथा हि—इन्द्रियाणां सति संप्रयोगे पुरुषस्य जायमाना बुद्धिः
प्रत्यक्षमिति सूत्रार्थः । तथा चातिव्याप्तिः—संशयविपर्ययबुद्ध्योरपि
इन्द्रियसंयोगजत्वेन प्रत्यक्षत्वप्रसङ्गात् ॥

[I.261.0]



[I.261.1]

अथ सत्संप्रयोग इति सतां संप्रयोग इति व्याख्यास्यते—
तथाऽपि निरालम्बनविभ्रमा एवार्थनिरपेक्षजन्मानो निरस्ता भवेयुः,
न सालम्बनौ संशयविपर्ययौ ॥

[I.261.2]

अथ सति संप्रयोग इति सप्तमीपक्ष एव न त्यज्यते; संशयविपर्ययच्छेदी च संप्रयोग इत्युपसर्गो वर्ण्यते । यथोक्तम्—"सम्यगर्थे च संशब्दो दुष्प्रयोगनिवारणः ।दुष्टत्वाच्छुक्तिकायोगो वार्यतामक्षजेक्षणात् ॥ इति ।"

[I.261.3]

(श्लो. वा. 1-1-4-39)

[I.261.4]

तथाऽपि प्रयोगसम्यक्त्वस्यातीन्द्रियत्वेन प्रत्यक्षानवगम्यत्वात्
कार्यतोऽवगतिर्वक्तव्या । कार्यं च ज्ञानम् । न च तदविशेषितमेव
प्रयोगस्य सम्यक्तामवगमयति । न च तद्विशेषणपरमिह पदमपि,

[I.262.0]



[I.262.1]

अक्षरमपि, मात्रामपि वा सूत्रे पश्यामः । सतां संप्रयोग इति चपदं निरालम्बनज्ञाननिवृत्तये वर्णितम् । "सति" इति तु सतिसप्तम्यैव गतार्थत्वादनर्थकम् ॥

[I.262.2]

लोकत एव कार्यविशेषावगमात् प्रयोगसम्यक्त्वमवगमिष्यामः
इति चेत्—लोकत एव प्रत्यक्षस्य सिद्धत्वात् किं तल्लक्षणे सूत्रसामर्थ्ययोजनाक्लेशेन ॥उपवर्षोक्तप्रत्यक्षलक्षणवर्णनम्

[I.262.3]

यदप्यत्र भगवान् वृत्तिकारः प्राह—यत् प्रत्यक्षं न तद्व्यभिचरति, "यत् व्यभिचारि न तत्प्रत्यक्षम् । किं तर्हि प्रत्यक्षम् ?
तत्संप्रयोगे पुरुषस्येन्द्रियाणां बुद्धिजन्म सत् प्रत्यक्षम् । यद्विषयं
ज्ञानं तेनैव संप्रयोगे इन्द्रियाणां पुरुषस्य बुद्धिजन्म सत्प्रत्यक्षम् ।
यत् अन्यविषयकं ज्ञानमन्यसंप्रयोगे भवति न तत् प्रत्यक्षमिति—"इत्येवं तत्सतोर्व्यत्ययेन लक्षणमनपवादमवकल्पत इति—तदपि
वृथाऽटाट्यामात्रम्; संशयज्ञानेन व्यभिचारानतिवृत्तेः । तत्र हि
यद्विषयं ज्ञानं तेन संप्रयोग इन्द्रियाणामस्त्येव ॥

[I.263.0]

संशयस्येन्द्रियजन्यत्वोपपादनम्

[I.263.1]

ननु ! उभयविषयं ज्ञानम्; न चोभाभ्यां संप्रयुक्तमिन्द्रियम्—
मैवम्—न हि धवखदिरवत् द्वावपि संशयसंविदि प्रतिभासेते । किं
तु स्थाणुर्वा पुरुषो वेति अनिर्धारितैकतरपदार्थतत्त्वावमर्शी संशयो
जायते । नूनं च तयोरन्यतरेणेन्द्रियं संप्रयुक्तमेवेति । उभयावमर्शित्वाच्च संशयस्य येन संप्रयुक्तं चक्षुः तद्विषयमपि तज्ज्ञानं
भवत्येवेति नातिव्याप्तिः परिहृता भवति ॥सूत्रस्यानुवादकत्वोपपादनं परैः

[I.263.2]

अथ ब्रूयुः—किमनेन परिक्लेशेन ? न लक्षण वर्णनमस्माकमभिमतम्, अनुवादपक्षनिक्षिप्तत्वात् । अपि तु लोकप्रसिद्धप्रत्यक्षानुवादेन धर्मं प्रत्यनिमित्तत्वमेव विधीयते ! न धर्मं प्रति प्रमाणं
प्रत्यक्षं, विद्यमानोपलंभनत्वात्—विद्यमानार्थग्राहित्वादित्यर्थः ।
धर्मश्च न वर्तमानः; त्रिकालानवच्छिन्नस्य तस्य "यजेत""दद्यात्""जुहुयात्" इत्यादिशब्देभ्यः प्रतीतेः ॥

[I.263.3]

तर्हि "सत्संप्रयोगे पुरुषस्येन्द्रियाणां बुद्धिजन्म तत्प्रत्यक्षम्"
इति किमर्थो ग्रन्थ इति चेत्—न—विद्यमानोपलंभनसमर्थनार्थत्वात् । यदि विद्यमानोपलंभनत्वमसिद्धमिति परो ब्रूयात्—स
वक्तव्यः—विद्यमानोपलंभनं प्रत्यक्षं, सत्संप्रयोगजत्वादिति ॥

[I.264.0]



[I.264.1]

प्रत्यक्षग्रहणमपि हेतुनिर्देशार्थमेव । सत्संप्रयोगस्यासिद्धतां
ब्रुवन्ननेन प्रत्याख्यायते सत्संप्रयोगजं प्रत्यक्षं प्रत्यक्षत्वादिति ।
तदुक्तम् (श्लो. वा 1-1-4-21)"प्रत्यक्षत्वमदोहेतुः शेषं हेतुप्रसिद्धये" इति ।

[I.264.2]

स्वातन्त्र्येणापि प्रत्यक्षत्वं धर्मग्राहकत्वनिषेधाय वक्तव्यम् । न
धर्मग्राहि प्रत्यक्षं, प्रत्यक्षत्वात्, अस्मदादिप्रत्यक्षवत् इत्येवमन्यत्रैव
सूत्रतात्पर्यात् नातिव्याप्त्यादिदोषावसर इहेति ॥अनुवादकत्वेऽपि सूत्रस्य दोषकथनम्

[I.264.3]

तदेतदपि न प्रामाणिकमनोऽनुकूलम् । कतरस्य प्रत्यक्षस्य
धर्मं प्रत्यनिमित्तत्वं प्रतिपाद्यते ? किमस्मदादिप्रत्यक्षस्य ? योगिप्रत्यक्षस्य वा ? तत्र अस्मदादिप्रत्यक्षस्य तथात्वे सर्वेषामविवाद
एवेति किं तत्रेयता श्रमेण ! योगिप्रत्यक्षस्य तु भवतामसिद्धत्वात्
कस्य धर्मं प्रत्यनिमित्तत्व प्रतिपादनम् ?

[I.265.0]

एवं च धर्मिणोऽभावादाश्रयासिद्धतां स्पृशेत् ।विद्यमानोपलंभत्वप्रत्यक्षत्वादिसाधनम् ॥ ११७ ॥

[I.265.1]

परप्रसिद्ध्या तत्सिद्धिरिति चेत्—केयं प्रसिद्धिर्नाम ? प्रमाणमूला ? तद्विपरीता वा ? आद्ये पक्षे प्रमाणस्यापक्षपातित्वात्
परस्येव तवापि सिद्धिर्भवतु । अप्रमाणमूलत्वे तुन कस्यचिदष्यसौ
प्रसिद्धिः ॥योगिज्ञानं परेषां यत् सिद्धं, तदनुभाषणे ।प्रतिज्ञापदयोरेव व्याघातस्ते प्रसज्यते ॥ ११८ ॥

[I.265.2]

परैर्हि धर्मग्राहि योगिज्ञानमभ्युपगतम् । अतस्तदनुभाषणे
धर्मग्राहकं न धर्मग्राहकमित्युक्तं स्यात् ॥परसंसिद्धमूलं च नानुमानं प्रकल्पते ।उक्तं भवद्भिरेवेदं निरालम्बनदूषणे ॥ ११९ ॥

[I.266.0]

साध्यसिद्धिर्यथा नास्ति परसिद्धेन हेतुना ।तथैव धर्मिसिद्धत्वं परसिद्ध्या न युज्यते ॥ १२० ॥सूत्रस्य तर्करूपत्वोपपादनं, तन्निराकरणञ्च

[I.266.1]

तत्रैतत्स्यात्—प्रसङ्गसाधनमिदम् । प्रसङ्गश्च नाम परसिद्धेन
परस्यानिष्टापादनमुच्यते । परस्य च विद्यमानोपलंभनं सत्संप्रयोगजन्यं च प्रत्यक्षं सिद्धम् । अतस्तेनैव हेतुना धर्मानिमित्तत्वं
तस्योपपाद्यत इति को दोषः ?—नैतदेवम्—प्रसङ्गसाधनं नाम नास्त्येव परमार्थतः ।तद्धि कुड्यं विना तत्र चित्रकर्मेव लक्ष्यते ॥ १२१ ॥

[I.266.2]

न हि नभःकुसुमस्य सौरभासौरभविचारो युक्तः ॥

[I.266.3]

अथापि किं न एतेन ! भवत्वेवं प्रसङ्गसाधनम् । तदपि तु
व्याप्तिमूलं भवति ॥न च संभवति व्याप्तिप्रतीतिरिह मादृशाम् ।न धर्मग्राहि सर्वेषां प्रत्यक्षमिति वेत्ति कः ? ॥ १२२ ॥

[I.267.0]



[I.267.1]

मत्प्रत्यक्षमक्षमं धर्मग्रहण इति भवान्न जानीते, त्वत्प्रत्यक्षमपि
न धर्मग्राहीति नाहं जाने, अन्यस्य प्रत्यक्षमीदृशमेवेति उभावप्यावां
न जानीवहे ॥त्वया तु यदि सर्वेषां प्रत्यक्षं ज्ञातमीदृशम् ।तर्हि त्वमेव योगीति योगिनो द्वेक्षि किं वृथा ? ॥ १२३ ॥प्रामाणिकस्थितिं तस्मादित्थं श्रोत्रिय ! बुध्यसे !परोक्तेऽतीन्द्रिये ह्यर्थे मा वादीर्दूषणं पुनः ॥ १२४ ॥प्रमाणसिद्धे हतशक्ति दूषणंप्रमाणशून्येऽपि वृथा तदुक्तयः ।निरस्य चोद्यव्यसनं तु मृग्यतांअतीन्द्रिये वस्तुनि साधनं पुनः ॥ १२५ ॥स चेत् पर्यनुयुक्तः सन् वक्तुं शक्नोति साधनम् ।ओमिति प्रतिपत्तव्यं नो चेन्नास्त्येव तस्य तत् ॥ १२६ ॥

[I.268.0]

योगिप्रत्यक्षे प्रमाणम्

[I.268.1]

आह—शिक्षिताः स्मः प्रामाणिकवृत्तम् । न दूषणं ब्रूमः । भवन्तमेवानुयुञ्ज्महे; तदेतर्हि कथ्यताम्—धर्माधिगमनिपुणयोगिप्रत्यक्षसिद्धौ किं प्रमाणमिति—इदमुच्यते—दर्शनातिशय एव प्रमाणम् ।
तथा ह्यस्मदादिरपेक्षितालोकोऽवलोकयति निकटस्थितमर्थबृन्दम् ।उन्दुरुवैरिणस्तु सान्द्रतमतमःपङ्कपटलविलिप्तदेशपतितमपि संपश्यन्ति । संपातिनामा च गृध्रराजो योजनशतव्यवहितामपि दशरथनन्दनसुन्दरीं ददर्शेति श्रूयते रामायणे । सोऽयं दर्शनातिशयः
शुक्लादिगुणातिशय इव तारतम्यसमन्वित इति गमयति परमपि
निरतिशयमतिशयम् । अतश्च यत्रास्य परः प्रकर्षः, ते योगिनो
गीयन्ते । दर्शनस्य च परोऽतिशयः सूक्ष्मव्यवहितविप्रकृष्टभूतभविष्यदादिविषयत्वम् ॥

[I.269.0]

धर्मादयोऽपियोगिप्रत्यक्षविषयाः

[I.269.1]

ननु ! स्वविषयानतिक्रमेण भवतु तदतिशयकल्पना । धर्मस्तु
चक्षुषो न विषय एव । तदुक्तम्—(श्लो. वा-1-1-2-114)"यत्राप्यतिशयो दृष्टः स स्वार्थानतिलङ्घनात् ।दूरसूक्ष्मादिदृष्टौ स्यात् न रूपे श्रोत्रवृत्तिता ॥

[I.269.2]

"अपि च—येऽपि चातिशया दृष्टाः प्रज्ञामेधाबलैर्नृणाम् ।स्तोकस्तोकान्तरत्वेन न त्वतीन्द्रियदर्शनात् ॥ इति ।"

[I.269.3]

एतदयुक्तम्—यतः, यद्यपि नास्मदादिनयनविषयो धर्मः—
तथापि योगीन्द्रियगम्यो भविष्यति । तथा हि—योजनशतव्यवहितं,
अन्धकारान्तरितं वा नास्मदादिलोचनगोचरतामुपयाति, संपातिपृषदंशदृशोस्तु विषयो भवत्येव ॥चक्षुषैव योगिनां धर्मग्रहणम्

[I.269.4]

नन्वेवमविषये प्रवृत्तं योगिनां चक्षुर्गन्धरसादीनपि गृह्णीयात् ।
यथोक्तम्—(श्लो. वा. 1-1-2-112)"एकेन तु प्रमाणेन सर्वज्ञो येन कल्प्यते ।नूनं स चक्षुषा सर्वान् रसादीन् प्रतिपद्यते इति ॥"

[I.270.0]



[I.270.1]

नैतदेवम्—रसादिग्राहीण्यपि योगिनामिन्द्रियाणि चक्षुर्वदतिशयवन्त्येवेति न रसादिषु चक्षुर्व्यापारः परिकल्प्यते । धर्मेऽपि न
तर्हि कल्पनीय इति चेत्—न—तस्य रसादिवत् तदविषयत्वाभावात् ॥

[I.270.2]

अपि च योगीन्द्रियाविषयत्वं धर्मस्य कथमवगतवान् भवान् ?
अविषयत्वं तद्भावेऽपि तदनवगमादवगम्यते—यथा नयनसद्भावेऽपि शब्दाश्रवणात् तदविषयता शब्दस्यावसीयते—न चैवं योगिचक्षुषि सत्यपि धर्मस्याग्रहणं अवगन्तुं शक्नोति भवान्, उभयस्यापि भवतः परोक्षत्वात् इत्यविषयस्स तस्येति न ते वक्तुं
युक्तमिति ॥धर्मः योगिप्रत्यक्षविषय एवननु ! कर्तव्यतारूपः त्रिकालस्पर्शवर्जितः ।चक्षुर्विषयतामेति धर्म इत्यतिसाहसम् ॥ १२७ ॥

[I.271.0]

सत्यं साहसमेतत्ते मम वा चर्मचक्षुषः ।न त्वेष दुर्गमः पन्था योगिनां सर्वदर्शिनाम् ॥ १२८ ॥त्रिकालानवच्छिन्नोऽपि धर्मः प्रत्यक्ष एव

[I.271.1]

यच्च त्रिकालानवच्छिन्नो यजेतेत्यादिलिङादियुक्तशब्दैकशरणावगमो धर्मः कथं ततोऽन्येन प्रमाणेन परिच्छिद्यतामित्युच्यते—
तदपि प्रक्रियामात्रम् । किमिव हि त्रिकालस्पर्शास्पर्शाभ्यां कृत्यम् ?
यथा वयं गमनादिक्रियाणां देशान्तरप्राप्त्यादिप्रयोजनतां
जानीमः—तथा अग्निहोत्रादिक्रियाणां स्वर्गादिफलतां ज्ञास्यन्ति
योगिन इति किमत्र साहसम् ?अन्ततः धर्मादयो मनसा वा गृह्यन्त एव भावनाबलजप्रत्यक्षवत्

[I.271.2]

यदि हि बाह्येन्द्रियेष्वमर्षः, न तेष्वतिशयो विषह्यते,
तदलमनुबन्धेन ॥मनःकरणकं ज्ञानं भावनाभ्याससंभवम् ।भवति ध्यायतां धर्मे कान्तादाविव कामिनाम् ॥ १२९ ॥

[I.271.3]

मनो हि सर्वविषयं, न तस्याविषयः कश्चिदस्ति । अभ्यासवशाच्चातीन्द्रियेष्वप्यर्थेषु परिस्फुटाः प्रतिभासाः प्रादुर्भवन्तो
दृश्यन्ते । यथाऽऽहुः (प्र. वा. 3-282)."कामशोकामयोन्मादचोरस्वप्राद्युपद्रुताः ।अभूतानपि पश्यन्ति पुरतोऽवस्थितानिव ॥"

[I.272.0]

भावनाबलजप्रत्यक्ष धर्मप्रत्यक्षे दृष्टान्तो भवत्येव

[I.272.1]

ननु ! एतेषां मिथ्याज्ञानत्वात् न योगिविज्ञाने दृष्टान्तत्वं
युक्तम्—न—स्फुटाबभासमात्रतया दृष्टान्तत्वोपपत्तेः । न हि
शब्दघटयोरपि सर्वात्मनाऽतुल्यत्वम् । तत्र कामशोकादिभावनाभ्यासभुवां प्रतिभासानां बाधकवैधुर्यादप्रामाण्यं भविष्यति, नेतरेषाम्, तदभावात् । स्फुटाभासत्वं तूभयत्रापि तुल्यम् ॥पत्यक्षस्यातिशः अतीन्द्रियार्थविषयत्वरूपो युक्त एव

[I.272.2]

ननु ! अभ्यासोऽपि क्रियमाणो नात्यन्तमपूर्वमतिशयमावहति,
लङ्घनाभ्यासवत् । योऽपि हि प्रतिदिनमनन्यकर्मा लङ्घनमभ्यस्यति
सोऽपि कतिपयपदपरिमितमवनितलमभिलङ्घयति; न तु पर्वतमम्बुधिं वेति—उच्यते—लङ्घनं देहधर्मत्वात् कफजाड्यादिसंभवात् ।मा गात् प्रकर्षं, ज्ञाने तु तस्य कः प्रतिबन्धकः ॥ १३१ ॥लङ्घनादौ तु पूर्वेद्युः प्रयत्नसमुपार्जितः ।न देहेऽतिशयः कश्चिदन्येद्युरवतिष्ठते ॥ १३२ ॥तत्र केवलमभ्यासात् प्रक्षये कफमेदसोः ।शरीरलाघवं लब्ध्वा लङ्घयन्ति यथोचितम् ॥ १३३ ॥

[I.273.0]

इह विज्ञानजन्यस्तु संस्कारो व्यवतिष्ठते ।क्रमोपचीयमानोऽसौ परातिशयकारणम् ॥ १३४ ॥यथाऽनुवाकग्रहणे संस्थाऽभ्यसनकल्पितः ।स्थिरः करोति संस्कारः पाठस्मृत्यादिपाटवम् ॥ १३५ ॥यथा वा पुटपाकेन शोध्यमानं शनैश्शनैः ।हेम निष्प्रतिकाशं तद्याति कल्याणतां पराम् ॥ १३६ ॥तथैव भावनाभ्यासात् योगिनामपि मानसम् ।ज्ञानं सकलविज्ञेयसाक्षात्कारक्षमं भवेत् ॥ १३७ ॥अस्मदादेश्च रागादिमलावरणधूसरम् ।मनो न लभते ज्ञानप्रकर्षपदवीं पराम् ॥ १३८ ॥प्रत्यहं भावनाभ्यासक्षपिताशेषकल्मषम् ।योगिनां तु मनः शुद्धं कमिवार्थं न पश्यति ॥ १३९ ॥यथा च तेषां रागादिप्रहाणमवकल्पते ।तथाऽपवर्गचिन्तायां विस्तरेणाभिधास्यते ॥ १४० ॥तदेवं क्षीणदोषाणां ध्यानावहितचेतसाम् ।निर्मलं सर्वविषयं ज्ञानं भवति योगिनाम् ॥ १४१ ॥

[I.274.0]

अस्त्येवास्मदादीनामपि भविष्यद्विषयं प्रातिभं ज्ञानम्अपि चानागतज्ञानमस्मदादेरपि क्वचित् ।प्रमाणं प्रातिभं, श्वो मे भ्राताऽऽगन्तेति दृश्यते ॥ १४२ ॥नानर्थजं, न सन्दिग्धं, न बाधविधुरीकृतम् ।न दुष्टकारणं चेति प्रमाणमिदमिष्यताम् ॥ १४३ ॥क्वचिद्वाधकयोगश्चेत् अस्तु तस्याप्रमाणता ।यत्रापरेद्युरभ्येति भ्राता तत्र किमुच्यताम् ॥ १४४ ॥काकतालीयमिति चेत्, न प्रमाणप्रदर्शितम् ।वस्तु तत्काकतालीयमिति शङ्कितुमर्हति ॥ १४५ ॥प्रातिभं ज्ञानं प्रमाणमेव

[I.274.1]

ननु ! अनर्थजमिदं ज्ञानं, भ्रातुस्तज्जनकस्य तदानीमसत्त्वात् ।
स्यादेतदेवं—यदि तदाऽस्तित्वेन भ्रातरं गृह्णीयात् । किन्तु
भाविनमेनं गृह्णाति । भावित्वं च तदाऽस्यास्त्येवेति कथमनर्थजं
तज्ज्ञानम् ॥

[I.275.0]



[I.275.1]

ननु ! भावितया ग्रहणमघटमानम् । भावित्वं हि नाम सावधिः
प्रागभावः । अभावस्य च भावेन भ्रात्रा सह कः सम्बन्धः ?
वस्त्ववस्तुनोर्विरोधात्—तदेतदसम्यक्—तद्देशसम्बन्धस्य तत्र
प्रागभावः, न तु धर्मिणः । स हि विद्यत एव प्रागवगतः । स च
कुतश्चित् भोजनोत्कण्ठादेः कारणात् स्मरणपदवीमुपारूढः श्वस्तनागमनविशिष्टत्वेन प्रतिभातीति प्रातिभस्य स एव जनक इति ।
तस्मादनर्थजत्वाभावात् प्रमाणं प्रातिभम् । प्रमाणं च सत् प्रत्यक्षमेव, न प्रमाणान्तरम्; शब्दलिङ्गसारूप्यनिमित्तानपेक्षत्वात् ॥प्रातिभं प्रत्यक्षमेव

[I.275.2]

ननु ! प्रत्यक्षमपि मा भूत्, इन्द्रियानपेक्षत्वात्—मैवम्—मनस
एव तत्रेन्द्रियत्वात् । पूर्वोत्पन्नचाक्षुषविज्ञानविशेषणस्य बाह्यस्य

[I.276.0]



[I.276.1]

वस्तुनो मनो ग्राहकमिति नान्धाद्यभाव इत्युक्तम् । शब्दाद्युपायान्तरविरतौ च जायमानमनवद्यं ज्ञानं मानसं प्रत्यक्षं भवति ।
सुरभि केतककुसुमम्, मधुरा शर्करेति ज्ञानवदित्यप्युक्तम् । अत
एव नानियतनिमित्तकं ज्ञानं प्रतिभेति वक्तव्यम्; प्रत्यक्षनिमित्तत्वात् ॥आर्षज्ञानमन्यत्, अन्या च प्रतिभा

[I.276.2]

न चार्षं नाम ज्ञानं प्रतिभा; प्रत्यक्षातिरिक्तस्यार्षनाम्नः
प्रत्ययस्याभावात् । "ऋषीणामपि यज्ज्ञानं तदप्यागमपूर्वकम्" इति

[I.277.0]



[I.277.1]

हि वदन्ति । आगमग्रहणं च निदर्शनार्थम् । अनुपायस्य ज्ञानस्य
तेषामसत्त्वात् ॥सिद्धदर्शनमपि न प्रतिभा

[I.277.2]

न च सिद्धदर्शनं प्रतिभा; अस्मदादेरपि भावात् । तस्मान्न
प्रमाणान्तरं प्रातिभम्, अपि तु प्रत्यक्षमेव ॥प्रत्यक्षमपि कालत्रयविषयकमस्त्येव

[I.277.3]

ननु ! प्रत्यक्षमपि नेदं भवति; तद्धि वर्तमानैकविषयम् ।
यथोक्तम्—(श्लो. वा. 1-1-4-84)"संबद्धं वर्तमानं च गृह्यते चक्षुरादिना" इति ।

[I.277.4]

तथा—"एष प्रत्यक्षधर्मश्च वर्तमानार्थतैव यत्" इति च । मैवम्—
अनागतग्राहिणः प्रत्यक्षस्य प्रदेशान्तरे स्वयमेवोक्तत्वात् ॥

[I.277.5]

"रजतं गृह्यमाणं हि चिरस्थायीति गृह्यते"इति च भवानेवावोचत् । तस्मात् प्रत्यक्षमनागतग्राहि "श्वो मे भ्राताऽऽगन्ता"
इति सिद्धम् ॥

[I.277.6]

एवञ्चास्मदादीनामिवानागते भ्रातरि, योगिनां भविष्यति धर्मे
प्रत्यक्षं प्रवर्त्स्यतीति । तस्मात् यत् सर्वज्ञनिषधाय कथ्यते—

[I.277.7]

"यज्जातीयैः प्रमाणैस्तु यज्जातीयार्थदर्शनम् ।भवेदिदानीं लोकस्य तथा कालान्तरेऽप्यभूत् ॥"(श्लो. वा
1-1-2-113) इति—तदपास्तं भवति ॥योगिनां सर्वज्ञत्वसंभवाक्षेपपरिहारौ

[I.277.8]

तत्रैतत्स्यात्—सर्वज्ञता योगिनां किमेकेन ज्ञानेन ? बहुभिर्वा ?

[I.278.0]



[I.278.1]

न तावदेकेन न ह्येकस्मिन् ज्ञाने परस्परविरोधिनोऽर्थाः शीतोष्णवदवभासन्ते ॥

[I.278.2]

नापि बहुभि—तानि हि क्रमेण वा भवेयुः ? युगपद्वा ? न
युगपज्ज्ञानानि संभवन्ति; सूक्ष्मान्तःकरणसापेक्षत्वात् । क्रमभाविभिस्तु ज्ञानैरशेषत्रिभुवनकुहरनिहितनिखिलपदार्थसार्थसाक्षात्करणमेषां मन्वन्तरकोटिभिरपि दुर्घटमिति कथं सर्वज्ञा योगिनः ?

[I.278.3]

उच्यते—युगपदेकयैव बुद्ध्या सर्वत्र सर्वानर्थान् द्रक्ष्यन्ति
योगिनः । यत्तु विरुद्धत्वादिति, तदप्रयोजकम्—विरुद्धानामपि नीलपीतादीनामेकत्र चित्रप्रत्ययेऽवभासनात् । एकत्र च मेचकप्रत्यये सन्निहितपदार्थव्यतिरिक्तसकलवस्त्वभावग्रहणस्य पूर्वं(पु. 143) दर्शितत्वात् । शीतोष्णयोरपि क्वचिदवसरे भवति युगपदुपलंभः—तद्यथा—
प्रतपति हुतवहविस्फुलिङ्गनिकरानुकारिकिरणे तरुणोष्मणि ग्रीष्मे
हिमशकलशिशिरपयसि सरसि निमग्न‥भिदघ्नदेहस्य पुंसः युगपदेव
सरस्सलिलसूर्यातपवर्तिनौ शीतोष्णस्पर्शावनुभवपथमवतरतः ॥

[I.279.0]

योगिनां सर्वज्ञत्वेऽपीश्वराद्विशेषः

[I.279.1]

ननु ! एकेन ज्ञानेन सर्वानर्थान् भूतभाविनः परोक्षानपि
पश्यन्तो योगिनः कथमखिलत्रैलोक्यवृत्तान्तदर्शिनः सकलजगद्गुरोरीश्वराद्विशिष्येरन् । अस्ति विशेषः—ईश्वरस्य तथाविधं नित्यमेव
ज्ञानं, योगिनां तु योगभावनाभ्यासप्रभवमिति ॥अपूर्वमपि वस्तु भावनावशात् योगिप्रत्यक्षविषयःननु ! नादृष्टपूर्वेऽर्थे क्वचिद्भवति भावना ।आगमात्तु परिच्छिन्ने धर्मे भावनयाऽपि किम् ? ॥ १४६ ॥

[I.279.2]

चोदनैव धर्मे प्रमाणमिति सावधारणप्रतिज्ञार्थः, प्रथममागमादवगतधर्मस्वरूपेषु सत्स्वपि योगिषु न विप्लवत एवेति—उच्यते—
योगिष्वस्त्येवायं प्रकारः । पश्चादपि प्रवर्तमाने धर्मग्राहिणि प्रत्यक्षे
चोदनैवेत्यवधारणं शिथिलीभवत्येव । अपि चेश्वरज्ञानं सांसिद्धिकमेव

[I.280.0]



[I.280.1]

धर्मविषयं वेदस्य कारणभूतं वक्ष्यामः । तस्मिन्नपि सति न
चोदनैवेत्यवधारणार्थसिद्धिः ॥जैमिनिसूत्रनिराकरणोपसंहारः

[I.280.2]

तस्मात् "न धर्मग्राहकं योगिप्रत्यक्षं विद्यमानोपलम्भनत्वात्,
सत्संप्रयोगजत्वात्" इत्यादिसाधनमप्रयोजकम् ॥प्रमाणान्तरविज्ञातप्रमेयप्रतिपादकः ।धर्मोपदेशकः शब्दः शब्दत्वात् घटशब्दवत् ॥ १४७ ॥प्रत्यक्षः कस्यचिद्धर्मः प्रमेयत्वात् घटादिवत् ।इत्यादयश्च सुलभाः सन्त्येव प्रतिहेतवः ॥ १४८ ॥तेन निष्प्रतिघयुक्तिसाधितां योगबुद्धिमखिलार्थदर्शिनीम् ।किं विडम्बयितुमुच्यते मुधा दुष्टहेतुनिकुरुम्बशम्बरम् ॥

[I.280.3]

तदित्थमपि जैमिनीयं सूत्रमसङ्गतार्थम् । लक्षणपरत्वं त्वस्य
निरस्तमेव ॥वैशेषिकसम्मतप्रत्यक्षलक्षणनिरासः

[I.280.4]

यदपि कैश्चित् प्रत्यक्षलक्षणमुक्तं—"आत्मेन्द्रियमनोऽर्थसन्निकर्षाद्यदुत्पद्यते ज्ञानं तदन्यदनुमानादिभ्यः प्रत्यक्षम्" इति—तदपि
त्रयद्वयसन्निकर्षजन्मनां सुखात्मादिज्ञानानां अव्यापकं, अतिव्यापकं
च व्यभिचार्यादिबोधानामित्युपेक्षणीयम् ॥

[I.281.0]

साङ्ख्याभिमतप्रत्यक्षलक्षणदूषणम्

[I.281.1]

ईश्वरकृष्णस्तु "प्रतिविषयाध्यवसायो दृष्टम्" इति प्रत्यक्षलक्षणमवोचत् । तदपि न मनोज्ञम्—अनुमानादिज्ञानानामपि
विषयाध्यवसायस्वभावत्वेनातिव्याप्तेः ॥युक्तिदीपिकाकारप्रदर्शितव्याख्यानासामञ्जस्यम्

[I.281.2]

यत्तु राजा व्याख्यातवान्—"प्रतिराभिमुख्ये वर्तते, तेनाभिमुख्येन विषयाध्यवसायः प्रत्यक्षम्" इति—तदप्यनुमानादावस्त्येव ।
घटोऽयमितिवत् अग्निमान् पर्वत इत्याभिमुख्येनैव प्रतीतेः । स्पष्टता
तु सर्वसंविदां स्वविषये विद्यत एवं ॥इन्द्रियसन्निकर्षजन्यत्वमन्तरा नान्यत् प्रत्यक्षलक्षणम्

[I.281.3]

अथ मन्यसे ! सामान्यविहितस्य विशेषेण बाधात् अनुमानादिव्यावृत्तिः सेत्स्यति । सामान्येनाध्यवसाय उत्सृष्टः, स लिङ्गशब्दाभ्यां
विशेषितः इति तदितरोऽध्यवसायः प्रत्यक्षमिति स्थास्यति । यद्येवं
प्रत्यक्षलक्षणमिदानीमव्याकरणीयमेव । शब्दलिङ्गग्रहणे वर्णिते सति
तद्वैलक्षण्यादेव प्रत्यक्षं ज्ञास्यत इति । तस्मादिन्द्रियार्थसन्निकर्षपदोपादानमन्तरेण नानुमानादिव्यवच्छेद उपपद्यत इति इदमपि न
प्रत्यक्षलक्षणमनवद्यम् ॥

[I.282.0]

अलमतिविस्तरेण परदर्शनगीतमतःविगतकलङ्कमस्ति न हि लक्षणमक्षधियः ।तदलमक्षपादमुनिनैव निबद्धमिदंहरति मनांसि लक्षणमुदारधियाम् ॥ १५० ॥

[I.282.1]

इति प्रत्यक्षम्अथानुमानम्"तत्पूर्वकं च त्रिविधमनुमानं पूर्ववच्छेषवत्सामान्यतो दृष्टं च ॥ ५ ॥" (न्या-सू)एवं प्रमाणज्येष्ठेऽस्मिन् प्रत्यक्षे लक्षिते सति ।कथ्यतेऽवसरप्राप्तमनुमानस्य लक्षणम् ॥ १५१ ॥

[I.282.2]

तत्रानुमानस्वरूपं ब्रूमहे । ततस्तत्र सूत्रं योजयिष्यामः ॥पञ्चलक्षणकाल्लिङ्गात् गृहीतान्नियमस्मृतेः ।परोक्षे लिङ्गिनि ज्ञानं अनुमानं प्रचक्षते ॥ १५२ ॥

[I.282.3]

अत्रापि लिङ्गविषयं ज्ञानं, ज्ञानविषयीकृतं वा लिङ्गं प्रतिबन्धस्मरणसहितं प्रमाणम्; लिङ्गिज्ञानं फलम्, लिङ्गिज्ञानस्य वा
प्रमाणतायां पूर्ववदुपादानादिज्ञानं फलमुपवर्णनीयम्; करणस्य हि
प्रमाणत्वमिति स्थितमेवैतत् ॥

[I.283.0]

लिङ्गशब्दनिर्वचनं, तस्य पञ्चलक्षणत्वं च

[I.283.1]

तत्र परोक्षोऽर्थो लिङ्ग्यते—गम्यतेऽनेनेति लिङ्गम् । तच्च पञ्चलक्षणम् । कानि पुनः पञ्चलक्षणानि ? पक्षधर्मत्वम्, सपक्षधर्मत्वम्, विपक्षाद्व्यावृत्तिः, अवाधितविषयत्वम्, असत्प्रतिपक्षत्वं
चेति ॥

[I.283.2]

सिषाधयिषितधर्मविशिष्टो धर्मी पक्षः, तद्धर्मत्वं—तदाश्रितत्वमित्यर्थः ॥

[I.283.3]

साध्यधर्मयोगेन निर्ज्ञातं धर्म्यन्तरं सपक्षः, तत्रास्तित्वम् ॥

[I.283.4]

साध्यसंस्पर्शशून्यो धर्मी विपक्षः, ततो व्यावृत्तिः ॥

[I.283.5]

अनुमेयस्यार्थस्य प्रत्यक्षेणाऽऽगमेन वाऽनपहरणं अवाधितविषयत्वम् ॥

[I.283.6]

संशयबीजभूतेनार्थेन प्रत्यनुमानतया प्रयुज्यमानेनानुपहतत्वमसत्प्रतिपक्षत्वम् ॥

[I.283.7]

एतैः पञ्चभिर्लक्षणैरुपपन्नं लिङ्गं अनुमापकं भवति ॥हेतुदोषाः

[I.283.8]

एतेषामेव लक्षणानां एकैकापायात् पञ्च हेत्वाभासा वक्ष्यन्ते ॥

[I.284.0]



[I.284.1]

यस्य पक्षधर्मता नास्ति—असावसिद्धो हेत्वाभासः । यथा—
नित्यः शब्दः, चाक्षुषत्वात् ॥

[I.284.2]

साध्यविपर्ययव्याप्तस्तु विरुद्धः । स यथा—नित्यः शब्दः, कृतकत्वात्, आकाशवत् ॥

[I.284.3]

विपक्षेऽसत्त्वं यस्य नास्ति सोऽनैकान्तिकः । यथा—नित्यः
शब्दः, प्रमेयत्वादिति ॥

[I.284.4]

यस्याबाधितविषयत्वं नास्ति स कालात्ययापदिष्टः । यथा—
अनुष्णः, तेजोऽवयवी, कृतकत्वात्, घटवदिति ॥

[I.284.5]

यस्य निष्प्रतिपक्षता नास्ति स प्रकरणसमः । यथा—
अनित्यः, शब्दः, नित्यधर्मानुपलब्धेः, घटवत्; नित्यः, शब्दः,
अनित्यधर्मानुपलब्धेः, आकाशवदिति । सोऽयं एतेषु पञ्चसु
लक्षणेष्वविनाभावो लिङ्गस्य परिसमाप्यते ॥अबाधितत्वस्य पृथक् हेतुलक्षणताऽऽक्षेपः

[I.284.6]

ननु ! त्रिलक्षणके हेतावविनाभावः परिसमाप्यते । न च
तथाविधे बाधा संभवति; बाधाविनाभावयोर्विरोधात् ॥

[I.285.0]

बाधितत्वं पक्षस्यैव, न हेतोः

[I.285.1]

यच्चेदमग्न्यनुष्णत्वसाधने कृतकत्वं त्रिलक्षणमपि बाधकविधुरितविषयमित्युदाहृतम्—तत् असमीक्षिताभिधानम्; अत्र
त्रैलक्षण्यानुपपत्तेः । पक्षधर्म एव तावदयं न भवति । प्रत्यक्षाद्यनिराकृतो हि पक्ष उच्यते । न चायमीदृश इत्यपक्ष एव । तद्धर्मो
हेतुः कथं पक्षधर्मः स्यात् ॥

[I.285.2]

नाप्ययमन्वयी हेतुः; अन्वयग्रहणसमय एव तद्विप्लवावधारणात् । अन्वयो हि गृह्यमाणः सर्वाक्षेपेण—यद्यत् कृतकं,
तत्तदनुष्णम्—इत्येवं गृह्यते । ततश्च तद्ग्रहणसमय एव—अयमुष्णोऽपि कृतक इति हृदयपथमवतरति तनूनपात्—इति कथमन्वयग्रहणम् ?

[I.286.0]

यदि त्वनलमुत्सृज्य घटादावन्वयग्रहः ।नान्तर्व्याप्तिर्गृहीता स्यात् साध्यसाधनधर्मयोः ॥ १५३ ॥ततश्चेवंविधाद्धेतोः स्वसाध्यनियमोज्झितात् ।साध्याभिलाष इत्येवं षण्डानुनयदोहदः ॥ १५४ ॥

[I.286.1]

अन्वयपूर्वकत्वाच्च व्यतिरेकग्रहणस्य तन्निराकरणे तदपाकरणमवगन्तव्यम् ॥

[I.286.2]

अपि च सिषाधयितधर्मवैपरीत्येन वह्नेः प्रत्यक्षतो निश्चयात्
वस्तुवृत्तन स एव विपक्ष इति न ततो व्यतिरेकः कृतकत्वस्येति ।
तस्मात् त्रेलक्षण्यापायादेव हेत्वाभासोऽयमिति न रूपान्तरमबाधितविषयत्वमपेक्षते ॥हेतोरबाधितत्वमपि दुरधिगमम्कथं चेदमबाधितत्वं निश्चीयते ?न ह्यदर्शनमात्रेण बाधाविरहनिश्चयः ।सर्वात्मना हि नास्तित्वं विद्युः कथमयोगिनः ॥ १५५ ॥अनिश्चिते तदङ्गे च न हेतोर्हेतुता भवेत् ।यथैव पक्षधर्मादिरूपाणामनुपग्रहे ॥ १५६ ॥

[I.286.3]

तस्मादबाधितत्वं रूपान्तरमवचनीयमिति ॥

[I.287.0]

अबाधितत्वं हेत्वङ्गमेव

[I.287.1]

अत्राभिधीयते—यदुक्तं—अन्वयग्रहणं सर्वाक्षेपेणेति तद्ग्रहणवेलायामेव सिषाधयिषितधर्मविपर्ययाध्यासितहुतवहस्वरूपपरिस्फुरणादन्वयशून्योऽयं हेतुरिति—तदहृदयङ्गमम् । अन्वयः सत्यं
सर्वाक्षेपेण गृह्यते, न पुनः एकैकधर्मिसमुल्लेखेन । एवं हि तदानन्त्यात्
अन्वयो गृहीतुमेव न शक्येत । अनुमानस्य च वैफल्यमित्थं भवेत्,
अग्निमतां धूमवतां सर्वधर्माणां अन्वयावगमकाल एव गृहीतत्वात् ॥धूमो हि यत्र यत्रेति सामान्येनैव गृह्यते ।न पुनः पर्वतेऽरण्ये गृहे वेत्येवमिष्यते ॥ १५७ ॥एवञ्च सत्याक्षेपवाचोयुक्तिरुपपन्ना भविष्यति ।न चैवं सति वक्तव्यं षण्डानुनयमार्गणम् ।न हि तद्वर्जमित्येवं व्याप्तिग्रहणमिष्यते ॥ १५८ ॥

[I.288.0]



[I.288.1]

सामान्येन च व्याप्तिर्गृहीता सती सिषाधयिषितधर्म्यपेक्षया
सैवान्तर्व्याप्तिरुच्यते—यैव च नगलग्नाग्न्यनुमानसमये तद्व्यतिरिक्तकान्तारादिप्रदेशवर्तिनी बहिर्व्याप्तिरभूत् सैव कालान्तरे कान्तारवर्तिनि वह्नावनुमीयमानेऽन्तर्व्याप्तिरवतिष्ठते । तदिहापि यत् कृतकं
तदनुष्णमिति सामान्यतः परिच्छेदात् न तदानीमनलोन्मेष इति
सिद्धोऽन्वयः ॥

[I.288.2]

व्यतिरेकोऽपि कार्ये तेजोऽवयविनि पक्षीकृते कृतकत्वस्य
तेजःपरमाणुभ्यः ॥

[I.289.0]



[I.289.1]

विधुतारकपरमाण्वनभ्युपगमे तु विपक्ष एव नास्तीति तदभावात्
सुतरां तत्रावृत्तिर्भवतीति । न हि सपक्ष इव विपक्षे वृत्तिरिष्यते,
येन यत्नतः तत्सिद्धये यतेत । अग्निरेव विपक्ष इति चेत्—मैवम्—
न हि पक्ष एव विपक्षो भवितुमर्हति ॥पक्ष इति कश्चन नास्त्येवेत्याक्षेपः

[I.289.2]

ननु ! वस्तूनामद्विरूपत्वात् पक्षो नाम परमार्थतो नास्त्येव ।
साध्यधर्माधिकरणभूतश्चेत् सोऽर्थः, तत्सपक्ष एव; विपर्यये तु
न विपक्षतामतिवर्तते । न च क्रमद्वययोगित्वं रूपद्वयरहितत्वं
वा वस्तुनः समस्तीति ॥

[I.290.0]

पक्षः कश्चिदस्त्येव

[I.290.1]

तदयुक्तम्—अनुमानोच्छेदप्रसङ्गात् । अद्विरूपत्वेऽपि वस्तूनां
निसर्गविषयीकृतः अर्थः कश्चित् पक्ष एषितव्यः । तदभावे
तदपेक्षस्वरूपयोः सपक्षविपक्षयोरप्यभावः स्यात् । तदस्य पक्षस्य
सतो विपक्षत्वमारोप्य यत्तेन व्यभिचारचोदनं तेनाग्न्यनुमानमपि
विप्लवेत ॥पर्वते वह्न्यनुमानस्य वह्न्यनुष्णत्वानुमानस्य च वैलक्षण्यशङ्कापरिहारौ

[I.290.2]

ननु ! पर्वतादिर्धर्मी न ज्वलनाख्यसाध्यधर्मशून्यतया तत्र
निश्चितः । तेजोऽवयवी तु अनुष्णत्ववैपरीत्येन प्रत्यक्षतो निश्चित
इति—तत्किमिदानीं पर्वतादिः अग्निमत्तया निश्चितः ? तथाभ्युपगमे
वा किमनुमानेन ?

[I.291.0]

पक्षानङ्गीकारे अनुमानोच्छेदः स्यात्

[I.291.1]

ननु ! न पर्वतोऽग्निमत्तया निश्चितः; नापि तद्वैपरीत्येन ।
किन्तु सन्दिग्ध एवास्ते । यद्येवं सन्दिग्धेऽपि विपक्षे वर्तमानो
धूमादिरहेतुरेव स्यात् । निश्चितविपक्षवृत्तिवत् सन्दिग्धविपक्षवृत्तेरपि अहेतुत्वात् सर्वमनुमानमुत्सीदेत् । तस्मात् पक्षेण व्यभिचारचोदनमनुचितमिति व्यतिरेकवानेवायं हेतुः ॥बाधः न पक्षमात्रदोषः, किन्तु हेतोरपि

[I.291.2]

यत्पुनरभिहितं—अनिराकृतपक्षवृत्तित्वमस्य नास्तीति—
तत्सत्यम्—वयमप्यमुं पक्षं अध्यक्षवाधितमिच्छाम एव । स तु
न पक्षमात्रपर्यवसितो बाधः, किन्तु हेतुमपि स्पृशति ॥

[I.292.0]

न हेतुनिरपेक्षात्मा पक्षो नामास्ति कश्चन ।प्रसाधयितुमिष्टो हि हेतुना पक्ष उच्यते ॥ १५९ ॥स न साधयितुं शक्यः प्रत्यक्षे प्रतियोगिनि ।साध्यापहारद्वारेण हेतुर्भवति बाधितः ॥ १६० ॥अबाधितानुमेयत्वमत एवास्य लक्षणम् ।न तु हेतुरसिद्धोऽयं ज्वलने वृत्तिसंभवात् ॥ १६१ ॥अबाधितत्वं न दुरवगमम्यत्त्वबाधितता ज्ञातुं शक्या नेति विकल्पितम् ।पक्षस्यापि महाभाग ! कथं तां प्रतिपत्स्यसे ॥ १६२ ॥प्रयत्ने क्रियमाणेऽपि यदि बाधा न दृश्यते ।नास्त्येवेत्यवगन्तव्यं व्यवहारो हि नान्यथा ॥ १६३ ॥

[I.292.1]

अतस्त्रिलक्षणेऽपि हेतौ बाधसंभवादबाधितत्वं रूपान्तरं
वक्तव्यम् ॥

[I.293.0]



[I.293.1]

एवञ्च यदुच्यते—बाधाविनाभावयोर्विरोधादिति—तत्कथञ्चिद्युक्तं, कथञ्चिदयुक्तम् । पञ्चलक्षणके लिङ्गे यः परिसमाप्तोऽविनाभावः
तत्र नास्त्येव बाध इत्येवं युक्तमेतत् । त्रिलक्षणकलिङ्गाभिप्रायेण
त्वयुक्तमिति ॥आगमबाधितो हेतुः

[I.293.2]

एवमागमबाधितोऽपि हेतुर्द्रष्टव्यः । यथा—ब्राह्मणेन सुरा
पेया अदुष्टत्वात्, क्षीरवदिति ॥अनुमानेनानुमानस्य विरोधासंभवः

[I.293.3]

ननु ! प्रत्यक्षागमविरुद्धवदनुमानविरुद्धमनुमानं कस्मान्नोदाह्रियते ? असम्भवादिति ब्रूमः—न ह्यनुमानविरुद्धमनुमानमवकल्पते ।
अनुमानयोर्हि तुल्यबलयोर्बाध्यबाधकभावः ? अतुल्यबलयोर्वा ? तत्र
तुल्यबलयोस्तुल्यबलत्वादेव न बाध्यबाधकभावः । समाने हि वीर्ये
किं कस्य बाधकम् ? बाध्यं वा ? अतुल्यबलत्वपक्षेऽपि—यत्कृतमल्पबलत्वमन्यतरस्य तत एव तदप्रामाण्यसिद्धेः किमनुमानबाधया ?
तस्मान्नानुमानविरुद्धमनुमानं बुद्ध्यामहे ॥

[I.293.4]

अत एवानुमानविरुद्धमनुमानमपश्यता भाष्यकारेणोक्तम्—"यत्पुनरनुमानं प्रत्यक्षागमविरुद्धं न्यायाभासस्सः"(न्या. भा. 1-1)
इति ॥

[I.294.0]

असत्प्रतिपक्षत्वमपि हेत्वङ्गमेव

[I.294.1]

यत्र तु तुल्यबले द्वे अनुमाने निपततः स सत्प्रतिपक्षस्य विषयः
इति । असत्प्रतिपक्षत्वं पञ्चमं लिङ्गलक्षणमुपदिश्यते ॥परस्परविरुद्धहेतुद्वयसमावेशो भवत्येव

[I.294.2]

ननु ! वस्तूना‥द्विरूपत्वात् कथमेकत्र धर्मिणि परस्परविरुद्धधर्मद्वयाक्षेपिप्रयोजकहेतुद्वयसन्निपातो भवेत् । अत एव विरुद्धाव्यभिचारी नाम न हेत्वाभास इहेष्यते । तदतिदुर्लभः सत्प्रतिपक्षो
हेतुरिति कमपहर्तुं पञ्चममिदं हेतुलक्षणमुपदिश्यत इति—
सत्यमेवम्—किन्तु संशयबीजं यत् विशेषाग्रहणं, तदन्यतरनिर्णयाय
भ्रान्त्या प्रयुज्यमानं सत्प्रतिपद्यते—स्थाणुरयं पुरुषधर्मानुपलब्धेः,
पुरुषोऽयं स्थाणुधर्मानुपलब्धेरिति । अन्यतरविषयानुपलंभ एवायं

[I.295.0]



[I.295.1]

संशयाधायी पक्षधर्मान्वयव्यतिरेकोपपत्तिभ्रमेण हेतुरिति प्रयुज्यमानः सत्प्रतिपक्षो भवतीति प्रकरणसमहेत्वाभासचिन्तायां विस्तरेण
निरूपयिष्यते । पुरुषप्रज्ञाप्रमादमूलत्वाच्च वस्तुनो द्व्यात्मकत्वमिति
तत्रैव वक्ष्यते ॥लक्षणान्तरमतः कथनीयम्प्रत्यनेकविकलत्वमवश्यम् ।तेन लिङ्गमनुमानपथज्ञाःपञ्चलक्षणकमभ्युपजग्मुः ॥ १६३ ॥"पञ्चलक्षणकाल्लिङ्गात्" इतिपद्यस्थ"गृहीतात्"इतिपदव्याख्यानम्

[I.295.2]

पञ्चलक्षकाल्लिङ्गादिति व्याख्यातम् । व्याप्तिग्रहणसमयसमधिगतस्वरूपस्यापि लिङ्गस्य पुनर्धर्मिणि क्वचिदनवधृतवपुषो
नास्याध्यवसायसाधनत्वमिति द्वितीयं लिङ्गदर्शनमेवापेक्षणीयमिति
गृहीतादित्युक्तम् । लिङ्गं हि ज्ञापकं; न चक्षुरादिवत् कारकम् ।
ज्ञापकस्य चायं स्वभावः, यत् ज्ञातं अनु ज्ञापयतीति । व्याप्तिग्रहणकालगृहीतमेव व्याप्तिवत् स्मर्यमाणतथैव लिङ्गं लिङ्गिनं गमयिष्यतीति
चेन्न—ग्रहणमन्तरेण व्याप्तिस्मृतेरप्यभावात् इत्यलं प्रसङ्गेन ॥

[I.296.0]

"नियमस्मृतेः" इत्यस्य व्याख्यानम्

[I.296.1]

नियमस्मृतेरिति । विव्रियतां ! कोऽयं नियमो नाम ?

[I.296.2]

व्याप्तिः—अविनाभावः—नित्यसाहचर्यमित्यर्थः ॥नियमो नाम कः ?

[I.296.3]

आह—नैतावत्येव विरन्तुमुचितम् । तस्य तदविनाभावित्वमित्यत्र हि निमित्तमन्वेषणीयं तार्किकैः ॥तादात्म्यतदुत्पत्तिभ्यां व्याप्तिनिरूपणम्

[I.296.4]

तच्च तादात्म्यतदुत्पत्तिरूपमीक्षितवन्तो भिक्षवः । यो हि
यदात्मा भावः स कथं तमुत्सृजति ? वृक्षात्मिकैव हि शिंशपा तेन
वृक्षत्वमनुमापयति । सोऽयं स्वभावहेतुरुच्यते, वृक्षोऽयं शिंशपात्वात् इति । तत्र तादात्म्यं प्रतिबन्धः ॥

[I.297.0]



[I.297.1]

कार्यं नाम कारणाधीनात्मलाभमेव भवति, न कारणानपेक्षमिति । तदुपलभ्यमानं तदनुमापयति—अग्निरत्र धूमात्—इति
कार्यहेतौ तदुत्पत्तिः प्रतिबन्धः । एवं हि द्विविधं प्रतिबन्धमनुमेयाव्यभिचारनिबन्धनमनुक्त्वा केवलसाहचर्यनियममात्रवर्णनं यत्पादप्रसारिका सैवेति ॥

[I.297.2]

उच्यते—पादप्रसारिकैव साधीयसी स्थूलदृष्टिभिरवलम्बिता
वरं, न सूक्ष्मदृष्टिभिः उत्प्रेक्षिताः तादात्म्यादिप्रतिबन्धाः ॥

[I.297.3]

तादात्म्ये तावद्गमकाङ्गे हेतुसाध्ययोरव्यतिरेके गम्यगमकभाव
एव दुरुपपादः । न खल्वगृहीतं लिङ्गं लिङ्गिप्रतीतिमाधातुमर्हति ।
तत्र लिङ्गबुद्धौ लिङ्गी प्रतिभासते ? न वा ? अप्रतिभासे तद्वुद्ध्या
तदग्रहणात् कथं तस्य तदात्मकत्वम् ? प्रतिभासे तु लिङ्गवत् प्रत्यक्ष
एव सोऽर्थ इति किमनुमानेन ?

[I.297.4]

विपरीतसमारोपव्यवच्छेदार्थमनुमानमिति चेत्—तत्स्वरूपग्रहणे विपरीतारोपणावसराभावात् । न हि शिरःपाण्यादिविशेषदर्शने सति स्थाणुसमारोपः प्रवर्तते । तत्र तद्भेदादुपपद्येतापि ।

[I.298.0]



[I.298.1]

न हि शिरःपाण्यादय एव पुरुष इति तद्ग्रहणेऽप्यपुरुषारोपः कामं
भवेत् । इह वृक्षत्वशिंशपात्वयोरभेदात् शिंशपात्वग्रहणे सति का
कथा वृक्षेतरसमारोपस्य !

[I.298.2]

अपि च वृक्षत्वग्रहणे सति सामान्यधर्मग्रहणात् विशेषानध्यवसायात् कदाचिदशिंशपारोपः स्यात्; न तु शिंशपात्वग्रहणे सति
अवृक्षत्वसमारोपो युक्तः ॥प्रमातुः शिंशपात्वं हि यस्य प्रत्यक्षगोचरः ।परोक्षं तस्य वृक्षत्वमिति नातीव लौकिकम् ॥ १६४ ॥

[I.298.3]

किञ्च साध्यसाधनयोरव्यतिरेकात् यथा शिंशपात्वे च वृक्षत्वमनुमीयते तथा वृक्षत्वेनापि शिंशपात्वमनुमीयेत, तादात्म्याविशेषात् । तथा च प्रयत्नानन्तरीयकत्वेनानित्यत्वं साध्यते, तद्वदनित्य-

[I.299.0]



[I.299.1]

त्वेनापि तत्साध्येत । ततश्च सपक्षव्याप्त्यव्याप्तिभ्यां कृतकत्वप्रयत्नानन्तरीयकत्वयोर्यो भेदः उक्तः स हीयेत ॥व्याप्तेरद्विष्ठत्वम्, तादात्म्यस्य नियमे पर्यवसानं च

[I.299.2]

ननु च ! अन्यः संबन्धः, अन्यश्च प्रतिबन्धः । द्विष्ठः संबन्धः,
प्रतिबन्धस्तु परायत्तत्वलक्षणः । तत्र शिंशपात्वं वृक्षत्वे प्रतिबद्धम्,
न वृक्षत्वं शिंशपात्वे । प्रयत्नानन्तरीयकत्वमपि अनित्यत्वे नियतम्,
न त्वनित्यत्वं तत्रेति । तथा धूमस्याग्नौ प्रतिबन्धः, न त्वग्नेर्धूमे ।
सत्यमेवम्—किन्त्वेवमुच्यमाने नियम एवाङ्गीकृतो भवेत्,
न तादात्म्यम् । तादात्म्ये हि यथा शिंशपा शिंशपां विना न
दृश्यते तथा वृक्षत्वमपि शिंशपारहितं नदृश्येत, दृश्यते च खदिरादौ
शिंशपारहितं वृक्षत्वं, विद्युदादौ च प्रयत्नानन्तरीयकत्वरहितमनित्यत्वमुपलभ्यत इति कथमभेदः ?

[I.300.0]

विना साधनधर्मेण साध्यधर्मोऽयमस्ति हि ।दृष्टस्तद्व्यतिरेकेण तदात्मा चेति कैतवम् ॥ १६५ ॥

[I.300.1]

अथ विद्युदाद्यनित्यत्वादन्यदेव घटाद्यनित्यत्वं, यत् प्रयत्नानन्तरीयकत्वाभिन्नमुच्यते; तर्हि धर्मिभेदेन धर्माणां भेदेऽन्वयग्रहणानुपपत्तेः सर्वमनुमानमुत्सीदेत् । धूमाग्न्योस्तु कार्यकारणयोर्भेदात् युक्तं वक्तुम्—धूमस्याग्नौ प्रतिबन्धः, न त्वग्नेर्धूमे । इह तु
साध्यसाधनयोरव्यतिरेकात् न तथा शक्यते वक्तुम् । तथाऽभिधाने
वा नाव्यतिरेकः । सर्वथा तादात्म्यं वा त्यज्यताम्, वृक्षत्वानित्यत्वाभ्यां शिंशपात्वप्रयत्नानन्तरीयकत्वे वा अनुमीयताम्, नान्तराऽवस्थातुं शक्यते ॥स्वभावहेतुकानुमानान्तरनिराकरणम्

[I.300.2]

यश्चायं—अनित्यः शब्दः कृतकत्वादिति स्वभावहेतुरुदाहृतः—
स कथं स्वभावहेतुः ? इदं हि चिन्त्यताम् । अनित्यत्वं नाम

[I.301.0]



[I.301.1]

किमुच्यते ? किं च कृतकत्वम् ? इति । तत्रानित्यत्वं विनाशयोगः,
उत्पत्तियोगश्च कृतकत्वम् । उत्पन्नस्य च भावस्य विनाशः; न
तूत्पाद एव विनाश इति कथं साध्यसाधनयोरव्यतिरेकः ?परैः स्वभावहेतुकानुमानसंभवसमर्थनम्

[I.301.2]

अत्र चोदयन्ति—विनाशयोगे ह्यनित्यत्वे विनाशी शब्द इति
बुद्धिः स्यात्, नानित्य इति । एष्या च सा मिथ्या बुद्धिः, शिखरिणइव कृशानुविशेषितस्य विनाशवतः शब्दस्य गृहीतुमशक्यत्वात् ॥अभावेन हि धर्मेण तद्वत्ता धर्मिणः कथम् ?अभावग्रहवेलायां धर्मिणोऽनुपलम्भनात् ॥ १६६ ॥

[I.301.3]

अनित्यत्वमिति च भावप्रत्ययः कथमभावे भवेत् ? विरुद्धत्वात् ।
तस्मादुभयान्तपरिच्छिन्ना वस्तुसत्ताऽनित्यत्वमुच्यताम् । कृतकत्वमपि सत्तैव, कारणोत्पादिता धारा सती कथ्यत इति । एवञ्च
सत्तैव साध्यं साधनं चेति सिद्धं स्वभावहेतुत्वम् ॥सिद्धान्तिना तन्निराकरणम्

[I.301.4]

तदिदमनुपपन्नम् । साध्यसाधनयोस्तथात्वेनानवभासनात् ।
एवं ह्युच्यमाने शब्दः सत्तावान् सत्तावत्त्वादिति प्रतीतिः स्यात् ।
न चैवं दृश्यते । अपि तु—अनित्यः शब्दः, कृतकत्वादिति ॥

[I.302.0]



[I.302.1]

अथोभयान्तपरिच्छिन्ना सत्ता साध्या, कारणनिर्वर्त्याऽऽश्रयसमवायिनी च साधनमुच्यते—तदेतदघटमानम्—विनाशरूपस्यान्तस्य तदानीमविद्यमानत्वेन सत्तापरिच्छेदकत्वाभावात् ॥बुद्धिस्थेनाथ तेनास्याः परिच्छेदोऽभ्युपेयते ।शब्दस्यैव परिच्छेदो विनाशेनास्तु तादृशा ॥ १६७ ॥धर्मः समानकालोऽपि बुद्ध्यैव विषयीकृतः ।तद्विशेषणतां याति तथा भाव्यपि यास्यति ॥ १६८ ॥

[I.302.2]

तदेवं विनाशी शब्द इति विशेषणविशेष्यभावसिद्धेः किं
सत्तासाध्यकल्पनया ॥अभावपदादपि भावप्रत्ययो युज्यत एव

[I.302.3]

यत्पुनरभिहितम्—अभावे भावप्रत्ययस्त्वतलादिर्न स्यादिति—तदत्यन्तानभिज्ञस्य चोद्यम् । शब्दप्रवृत्तिनिमित्तस्य तत्र भाव-

[I.303.0]



[I.303.1]

प्रत्ययेनाभिधानात्—तस्य गुणस्य हि भावात् द्रव्ये तच्छब्दनिवेश
इति । अभावेऽपि अभावत्वमिति दर्शनात् । तस्मात् बुद्धिस्थविनाशयोग एवानित्यत्वम् ॥

[I.303.2]

कृतकत्वमप्युत्पत्तियोग एव, न सत्ता । कारणोत्पादिताश्रयावच्छेदे तु तस्या इष्यमाणे धर्मिण एव तदवच्छेदो भवत्विति किं
सोपानान्तरेण ॥वस्तुभेदेन धर्मा अपि मिद्यन्त एवेत्याक्षेपःननूत्पादविनाशाख्यं न धर्मद्वयमन्वयि ।यद्धटे, नास्ति तच्छब्दे; यच्च शब्दे, न तद्धटे ॥ १६९ ॥

[I.304.0]



[I.304.1]

अथैक एव धर्मः सर्वभावसंबन्धी इष्येत, तर्हि—एकभावसमुत्पादे सर्वोत्पादः प्रसज्यते ।एकप्रलयकाले च सकलप्रलयो भवेत् ॥ १७० ॥
तस्मात् सत्तापक्ष एव वरम् ॥धर्मिभेदेऽपि धर्माणामनुगतत्वं युक्तम्

[I.304.2]

नैतदेवम्—धर्मिभेदेऽपि धर्माणां तुल्यरूपाणां अवभासात् ॥न घटादिस्वरूपं हि नाश इत्यवकल्पते ।येनानन्वयदोषः स्यात् तद्भेदोपनिबन्धनः ॥ १७१ ॥एकत्वमपि धर्मस्य नास्ति सर्वेषु धर्मिषु ।येनैकध्वंससमये सकलध्वंससङ्करः ॥ १७२ ॥

[I.304.3]

भिन्नत्वेऽपि च धर्माणां समानरूपत्वेनावभासमानत्वात्
अन्वयग्रहणादिकार्याविरोधः । अत एव सामान्यमन्तरेणापि

[I.305.0]



[I.305.1]

समानधर्ममूलान्वयादिव्यवहारोपपत्तेः तत्र न सूत्रकारेण सामान्यग्रहणं कृतम् । अपि तु साधर्म्यग्रहणमुपात्तम्—"उदाहरणसाधर्म्यात्
साध्यसाधनं हेतुः""साध्यसाधर्म्यात् तद्धर्मभावी दृष्टान्त उदाहरणम्" इति । तेन विनाशोत्पादधर्मयोः साध्यसाधनभावात्,
तयोश्च भेदात्, अनित्यः शब्दः कृतकत्वादिति न स्वभावहेतुरिति
सिद्धम् ॥कार्यानुमानमपि न संभवति

[I.305.2]

कार्यहेतुरपि न संभवति । भवतां हि पक्षे क्षणयोर्वा कार्यकारणभावो भवेत् ? सन्तानयोर्वा ?क्षणयोर्नेति वक्ष्यामः क्षणभङ्गनिराकृतौ ।संभवन्नपि दुर्लक्षः सूक्ष्मत्वाच्च तयोरसौ ॥ १७३ ॥

[I.305.3]

धूमाग्निसन्तानयोस्तु अवास्तवत्वादेव नास्ति कार्यकारणभावः ।
अर्थक्रियाकारित्वमेव वस्तुत्वम् । यदि धूमः कार्यत्वादनलमनुमापयेत्—कटुमलिनगगनगामित्वादिधर्मैरपि तस्य गमको भवेत् ।

[I.306.0]



[I.306.1]

न च कथञ्चित् तत्कार्यत्वं कथञ्चिदतत्कार्यत्वं च धूमस्योपपन्नम् ।
सर्वात्मकस्य तदन्वयव्यतिरेकानुविधाचिप्रभवत्वात् ॥

[I.306.2]

अथ सर्वात्मनाऽपि तत्कार्यत्वे—धूमत्वमात्रमेवाग्निसहचारीति मन्यसे ।सहचारित्वमेवास्तु तदुत्पत्तिकथा वृथा ॥ १७४ ॥सिद्धान्ते कार्यलिङ्गकानुमानमुपपद्यत एव

[I.306.3]

ननु भवद्भिरपि कार्यानुमानमङ्गीकृतमेव । यथा "शेषवत्"
इति व्याख्यास्यते । यथाऽऽह कणव्रतः—"कार्यं कारणं संयोगि समवायि विरोधि चेति लैङ्गिकम्"(वै. सू. 9-2-1) इति—न—साहचर्योपलक्षणार्थत्वात् । धूमाग्न्योर्नदीपूरयोर्वा न कार्यकारणभावात्
गमकत्वं यथोक्तन्यायेन; अपि तु नित्यसाहचर्यान्नियमादेवेति ॥

[I.307.0]

कणादसूत्रसमर्थनम्

[I.307.1]

विरोधिनोः कथं साहचर्यमिति चेत्; सदसतोर्गम्यगमकभावात्, विरोधिनोरेकतरदर्शनात् अन्यतरस्याभावोऽनुमीयते ।
भावाभावयोश्च साहचर्यं तयोरस्त्येव । कणादसूत्रे कार्यादिग्रहणं
चोपलक्षणम् ॥अन्येषामपि हेतूनां भूम्नां जगति दर्शनात् ।सूर्यास्तमयमालोक्य कल्प्यते तारकोदयः ॥ १७५ ॥पूर्णचन्द्रोदयाद्वृद्धिरम्बुधेरवगम्यते ।उदितेनानुमीयन्ते सरितः कुम्भयोनिना ॥ १७६ ॥शुष्यत्पुलिनपर्यन्तविश्रान्तखगपङ्क्तयः ।पिपीलिकाण्डसञ्चारचेष्टानुमितवृष्टयः ॥ १७७ ॥भवन्ति पथिकाः पर्णकुटीरकरणोद्यताः ।अन्येऽपि सौगतोद्गीतप्रतिबन्धद्वयोज्झिताः ॥ १७८ ॥कियन्तो बत ! गण्यन्ते हेतवः साध्यबोधकाः ।लोकप्रसिद्धाः तादात्म्यतदुत्पत्त्यवधीरणात् ॥ १७९ ॥डिम्भहेवाकसदृशं स्वमत्या तत्समर्थनम् ।

[I.307.2]

अतश्च—तत्स्वभावस्तत्कार्यमित्यादि व्यसनमात्रकम् ॥ १८० ॥

[I.308.0]

बौद्धमते सर्वथा व्याप्तिग्रहः न संभवति

[I.308.1]

अपि च—व्यावृत्त्योर्लिङ्गलिङ्गित्वं, प्रतिबन्धश्च वस्तुनोः ।विकल्पैर्ग्रहणं तस्य, कथं सङ्गच्छतामिदम् ? ॥ १८१ ॥

[I.308.2]

उक्तं चैतत् प्रथम एवाह्निके (पु. 88-89) इत्यलं प्रसङ्गेन ।
तस्मादनुमितिहेतुः सम्बन्धः साहचर्यमिति सिद्धम् । न तु
शौद्धोदनिशिष्यपरिकल्पितमुभयमप्येतत् ॥साहचर्यं तु सहजमेवयत्त्वभ्यधीयत परैः किमधीनमस्यतत्साहचर्यमिति तत्र विधिः प्रमाणम् ।तादात्म्यतज्जननयोरपि चैष तेषांतुल्योऽनुयोग इति किं विफलैः प्रलापैः ॥ १८२ ॥अनुमितिकाले व्याप्तेः स्मरणमेव, न त्वनुभवः

[I.308.3]

नियमो व्याख्यातः । स्मृतेरिति कोऽर्थः ? उच्यते—नियमो हि गृहीतोऽङ्गं अनुमेयप्रमां प्रति ।न नारिकेलद्वीपस्थो धूमादग्निं प्रपद्यते ॥ १८३ ॥साध्यानुमितिवेलायां न चास्ति नियमग्रहः ।नियमग्रहकाले च न साध्यमनुमीयते ॥ १८४ ॥

[I.309.0]

तेन पूर्वगृहीतस्सन् इदानीं स्मृतिगोचरः ।नियमः प्रतिपत्त्यङ्गं, तथाऽवगतिदर्शनात् ॥ १८५ ॥

[I.309.1]

द्वितीयलिङ्गदर्शने सत्यपि नियमस्मरणमन्तरेण साध्यप्रमितेरमुत्पादात् ॥यत्रापि विषयेऽभ्यस्ते नैव सञ्चेत्यते स्मृतिः ।तत्राप्यनेन न्यायेन बलात् सा परिकल्प्यते ॥ १८६ ॥अनुमितिः स्मृतिरूपेति पक्षः

[I.309.2]

अत एव केचन प्रत्युत्पन्नकारणजन्यां स्मृतिमेवानुमानमुक्तवन्तः ॥परोक्षे लिङ्गिनीतिपदप्रयोजनम्

[I.309.3]

प्रत्युत्पन्नं च कारणं कुत्रचिद्धर्मिणि धर्मान्तरसहचरितलिङ्गदर्शनमिति परोक्षे लिङ्गिनीत्युक्तम् ॥साध्यविशिष्टपक्ष एवानुमेयः, न साध्यमात्रम्

[I.309.4]

तत्र लिङ्गी तावदुच्यते—धर्मविशिष्टो धर्मी साध्यः, स एव
लिङ्गीति । न धर्मिमात्रं साध्यम्; पर्वतादिधर्मिणः सिद्धत्वात् । न

[I.310.0]



[I.310.1]

धर्ममात्रम्; अग्नेरपि यत्र तत्र सिद्धत्वात् । न च द्वयोस्साध्यत्वम्;
स्वतन्त्रयोस्तयोरपि सिद्धत्वादेव । तस्मादेकस्य द्वयोर्वा स्वातन्त्र्येणानुमेयता नावकल्पते इत्यवश्यमन्यतरविशिष्टोऽन्यतरः साध्यो
वक्तव्यः ॥पक्षविशेष्यकानुमितिरेव स्वारसिकी

[I.310.2]

तत्रापि तु धर्मविशिष्टो धर्मी साध्यो युक्तः, न धर्मिविशिष्टो
धर्मः । तथा हि—देशविशिष्टे वह्नौ साध्ये षोडशविकल्पाः संभवेयुः ।(१) सर्व एवाग्निः सर्वदेशविशिष्टः ? (२) अनिर्धारितदेशविशेषविशिष्टः ? (३) पूर्वानुभूतमहानसादिदेशविशिष्टः ? (४) संप्रत्युपलभ्यमानपर्वतादिदेशविशिष्टो वा ? अनुमेयः स्यात् ?

[I.310.3]

(५) अनिर्धारितविशेषो वा कश्चिदग्निः सर्वदेशविशिष्टः ?(६) अनिर्धारितदेशविशिष्टः ? (७) पूर्वानुभूतदेशविशिष्टः ? (८)
परिदृश्यमानदेशविशिष्टो वाऽनुमेयः स्यात् ?

[I.310.4]

(९) पूर्वानुभूतो वाग्निः सर्वदेशविशिष्टः ? (१०) अनिर्धारितदेशविशिष्टः ? (११) प्राक्दृष्टदेशविशिष्टः ? (१२) उपलभ्यमानदेशविशिष्टः अनुमेयः स्यात् ?

[I.310.5]

(१३) एवं सिषाधयिषितो वाऽग्निः सर्वदेशविशिष्टः ?(१४) प्रागनुभूतदेशविशिष्टः ? (१५) इदानी नुभूयमानदेशविशिष्टो वाऽनुमेयः ? इति ॥

[I.310.6]

तत्रैते पञ्चदशपक्षाः प्रत्यक्षविरोधसिद्धसाधनत्वादिदोषोपहता
इत्यनादरणीया एव ॥

[I.311.0]



[I.311.1]

यश्च षोडशः पक्षः (१६) एतद्देशविशिष्ट एषोऽग्निरिति तत्रापि
देशविशेषावच्छेदमन्तरेणैव वह्निरिति गृहीतुमेव न शक्यत एवेति
प्रथमं देश एव गम्यते । तस्य च पूर्वप्रतिपन्नत्वात् इदानीमनवगतदहनविशिष्टस्यानुमातुं योग्यत्वात् स एव साध्यो युक्तः ॥

[I.311.2]

अपि चाग्नेः साध्यतायां अनुपलब्धतद्धर्मः कथमनुमापकः
स्यात् ? अनुपलब्धे तु ज्वलने न तद्धर्मतया धूमो गृहीतुं पार्यते ।
उपलब्धे तु हुतभुजि भवदपि निष्फलमेव धूमस्य तद्धर्मताग्रहणम्; अनुमेयस्य तदानीमभावात् । तस्मादग्निविशिष्टः परिदृश्यमानो देश एव साध्यः । स च स्वरूपतः प्रत्यक्षोऽपि परोक्षधर्मविशिष्टतया अनुमेय इति धूमधर्मयोगात् अग्निधर्मवान् स एवानुमीयते । सोऽनुमानस्य विषयो लिङ्गीत्युच्यते । परोक्षग्रहणं चैतदभिप्रायमेव ॥"परोक्षे" इति विशेषणमावश्यकम्

[I.311.3]

क्वचित्तु व्याप्तिस्मरणसमनन्तरमेव प्रत्यासीदतः प्रमातुः झटिति
समुन्मिषन्नकस्मादेव प्रत्यक्षीभवति विभावसुरिति न तद्विशिष्ट-

[I.312.0]



[I.312.1]

तयाऽपि धर्मिणः परोक्षत्वमवकल्पत इति तद्व्यावृत्तये परोक्षग्रहणम् । नित्यपरोक्षस्यापि चेश्वरादृष्टेन्द्रियादेरनुमेयतां वक्ष्यामः ॥तस्माद्यथोचिताल्लिङ्गात् यथोक्तनियमस्मृतेः ।यथोक्तलिङ्गिविज्ञानमनुमानमिति स्थितम् ॥ १८७ ॥अनुमानप्रामाण्याक्षेपःननु ! सत्यनुमानस्य प्रामाण्ये, लक्षणाश्रयः ।कार्यो विचारः, न पुनः प्रामाण्यं तस्य युज्यते ॥ १८८ ॥

[I.312.2]

तथा चाहुः—प्रामाण्यस्यागौणत्वात् अनुमानादर्थनिश्चयो
दुर्लभः । पक्षधर्मादिरूपं हि लिङ्गस्य बलाद्गौण्या वृत्त्या दर्शयितव्यम् ।
धर्मे हि साध्ये न हेतोः पक्षधर्मत्वम्, अग्निधर्मत्वात् धूमस्य । धर्मिणि
साध्ये हेतोरनन्वयित्वम्, न हि यत्र धूमः तत्र पर्वत इत्यन्वयः ।
द्वये तु साध्ये द्वयमपि नास्ति । न हि दहनमहीध्रयोः धूमो धर्मः ॥

[I.313.0]



[I.313.1]

नाप्येवमन्वयः—यत्र धूमः तत्र पर्वताग्नी इति । धर्मविशिष्टे
धर्मिणि साध्ये, तदुभयमघटमानमेव ॥

[I.313.2]

नाप्यग्निविशिष्टधराधरधर्मतया धूमः प्रथममुपलब्धुं शक्यते ॥

[I.313.3]

न चाप्येवमन्वयः—यत्र धूमः तत्राग्निमान् पर्वत इति ।
तस्मादवश्यं पक्षधर्मत्वान्वयव्यवहारसिद्धये धर्मविशिष्टे धर्मिणि
रूढः पक्षशब्दः तदेकदेशे धर्मिणि गौण्या वृत्त्या वर्णनीयः । अन्वयप्रदर्शनसमये च तदेकदेशे तथैव योजनेऽतिगौणलक्षणत्वादिन्द्रियार्थसन्निकर्षजत्वादिवदगौणलक्षणत्वाभावादनुमानमप्रमाणम् ॥व्याप्तिरपि दुर्ग्रहा

[I.313.4]

अपि च—विशेषेऽनुगमाभावात् सामान्ये सिद्धसाधनात् ।तद्वतोऽनुपपन्नत्वात् अनुमानकथा कुतः ? ॥ १८९ ॥साहचर्यमपि न व्याप्तिग्राहकम्साहचर्ये च सम्बन्धे विस्रम्भ इति मुग्धता ।शतकृत्वोऽपि तद्दृष्टौ व्यभिचारस्य संभवात् ॥ १९० ॥

[I.314.0]

देशकालदशाभेदविचित्रात्मसु वस्तुषु ।अविनाभावनियमो न शक्यो वक्तुं, आह च ॥ १९१ ॥अवस्थादेशकालादिभेदाद्भिन्नासु शक्तिषु ।भावानामनुमानेन प्रसिद्धिरतिदुर्लभा ॥ १९२ ॥व्याप्तिः असर्वज्ञैर्न गृहीतुं शक्याभवन्नप्यविनाभावः परिच्छेत्तुं न शक्यते ।जगत्त्रयगताशेषपदार्थालोचनाद्विना ॥ १९३ ॥न प्रत्यक्षीकृता यावद्धूमाग्निव्यक्तयोऽखिलाः ।तावत्स्यादपि धूमोऽसौ योऽनग्नेरिति शङ्क्यते ॥ १९४ ॥सर्वज्ञानां तु नानुमानापेक्षाये तु प्रत्यक्षतो विश्वं पश्यन्ति हि भवादृशाः ।किं दिव्यचक्षुषामेषामनुमानप्रयोजनम् ॥ १९५ ॥सामान्यद्वाराऽपि न व्याप्तिग्रहसंभवःसामान्यद्वारकोऽप्यस्ति नाविनाभावनिश्चयः ।वास्तवं हि न सामान्यं नाम किञ्चन विद्यते ॥ १९६ ॥

[I.315.0]

भूयोदर्शनेनापि न व्याप्तिनिश्चयःभूयोदर्शनगम्याऽपि न व्याप्तिरवकल्पते ।सहस्रशोऽपि तद्दृष्टौ व्यभिचारावधारणात् ॥ १९७ ॥बहुकृत्वोऽपि वस्त्वात्मा तथेति परिनिश्चितः ।देशकालादिभेदेन दृश्यते पुनरन्यथा ॥ १९८ ॥भूयोदृष्ट्या च धूमोऽग्निसहचारीति गम्यताम् ।अनग्नौ तु स नास्तीति न भूयोदर्शनाद्गतिः ॥ १९९ ॥साहचर्यनियमोऽपि दुर्ग्रहःन चापि दृष्टिमात्रेण गमकाः सहचारिणः ।तत्रैव नियतत्वं हि तदन्याभावपूर्वकम् ॥ २०० ॥नियमश्चानुमानाङ्गं गृहीतः प्रतिपद्यते ।ग्रहणं चास्य नान्यत्र नास्तितानिश्चयं विना ॥ २०१ ॥

[I.316.0]

दर्शनादर्शनाभ्यां हि नियमग्रहणं यदि ।तदप्यसत्, अनग्नौ हि धूमस्येष्टमदर्शनम् ॥ २०२ ॥अनग्निश्च कियान् ? सर्वं जगज्ज्वलनवर्जितम् ।तत्र धूमस्य नास्तित्वं नैव पश्यन्त्ययोगिनः ॥ २०३ ॥तदेवं नियमाभावात् सति वा ज्ञप्त्यसंभवात् ।अनुमानप्रमाणत्वदुराशा परिमुच्यताम् ॥ २०४ ॥अनुमानानां प्रामाण्यं दुर्निरूपमेवअनुमानविरोधोऽपि यदि चेष्टविघातकृत् ।विरुद्धाव्यभिचारो वा सर्वत्र सुलभोदयः ॥ २०५ ॥अत एवानुमानानामपश्यन्तः प्रमाणताम् ।तद्विस्रंभनिषेधार्थं इदमाहुर्मनीषिणः ॥ २०६ ॥हस्तस्पर्शादिनान्धेन विषमे पथि धावता ।अनुमानप्रधानेन विनिपातो न दुर्लभः ॥ २०७ ॥

[I.316.1]

अपि च—यत्नेनानुमितोऽप्यर्थः कुशलैरनुमातृभिः ।अभियुक्ततरैरन्यैरन्यथैवोपपाद्यते ॥ २०८ ॥अनुमानप्रामाण्यसमर्थनम्

[I.316.2]

अत्राभिधीयते—किमयमनुमानस्वरूपाक्षेप एव क्रियते ? उततत्तत्तार्किकोपलक्षिततल्लक्षणाक्षेपः ? इति ॥

[I.317.0]



[I.317.1]

तत्रानुमानस्वरूपं चाशक्यनिह्नवमेव, सर्वलोकप्रसिद्धत्वात् ॥अबलाबालगोपालहालिकप्रमुखा अपि ।बुद्ध्यन्ते नियतादर्थात् अर्थान्तरमसंशयम् ॥ २०९ ॥अनुमानापलापे तु प्रत्यक्षादपि दुर्लभा ।लोकयात्रेति लोकाः स्युः लिखिता इव निश्चलाः ॥ २१० ॥

[I.317.2]

प्रत्यक्षदृष्टमपि पदार्थजातं तज्जातीयत्वलिङ्गव्यापारेण
सुखसाधनं इतरकारणमिति वा निश्चित्य तदुपाददते, जहति वा
लौकिकाः ॥अनुमानलक्षणाक्षेपसमाधानम्

[I.317.3]

अथाविचारितरमणीयतैव तत्त्वं, न तु लक्षणनियमः शक्यक्रियस्तस्येति लक्षणाक्षेपोऽयमुच्यते—सोऽप्ययुक्तः । यतः—यं कञ्चिदर्थमालोक्य यः कश्चिन्नावगम्यते ।कञ्चिदेवाक्षिपत्यर्थमर्थः कश्चिदिति स्थितिः ॥ २११ ॥तत्र वस्तुस्वभावोऽयमिति पादप्रसारिका ।दृश्यते ह्यविनाभूतादर्थादर्थान्तरे मतिः ॥ २१२ ॥अतो यद्दर्शनाद्यत्र प्रतीतिरुपजायते ।तयोरस्त्यर्थयोः कश्चित् सम्बन्ध इति मन्महे ॥ २१३ ॥तदात्मतातदुत्पत्ती न श्रद्दधति तद्विदः ।साहचर्यं तु सम्बन्ध इति नो हृदयङ्गमम् ॥ २१४ ॥

[I.318.0]

तस्मिन् सत्येव भवनं न विना भवनं ततः ।अयमेवाविनाभावो नियमः सहचारिता ॥ २१५ ॥किंकृतो नियमोऽस्यास्मिन्निति चेदेवमुत्तरम् ।तदात्मतादिपक्षेऽपि नैष प्रश्नो निवर्तते ॥ २१६ ॥ज्वलनाज्जायते धूमः न जलादिति का गतिः ?एवमेवैतदिति चेत्, साहचर्येऽपि तत्समम् ॥ २१७ ॥तर्कस्य यावान् विषयः स तावति निरूप्यते ।वस्तुस्वभावभेदे तु न तस्य प्रभविष्णुता ॥ २१८ ॥अयं च विषयो युक्तेः, यदुक्तं नियमाद्विना ।नार्थादर्थान्तरे ज्ञानं अतस्तस्य प्रकल्पनम् ॥ २१९ ॥

[I.318.1]

ततः परं तु नियमोऽप्येष किंकृतः ? इति न युक्तिः प्रभवति ।
तादात्म्यतदुत्पत्त्योरनुपपन्नत्वात् । अतो नियम एव विरम्यते ॥

[I.318.2]

न च प्रतिभामात्रमानुमानिकी प्रमितिरिति वक्तुं युक्तम्;

[I.319.0]



[I.319.1]

नियतात् कुतश्चिदेव वस्तुनि प्रतीतिदर्शनादित्युक्तत्वात् । नियमश्च
यद्यगृहीत एव प्रतीत्यङ्गं भवेत्, नारिकेलद्वीपवासिभिरपि
धूमदर्शनात् कृशानुरनुमीयेत । न चैवमस्तीति नियमग्रहणमपेक्षणीयम् ॥मानसं व्याप्त्यवधारणम्

[I.319.2]

यच्च विकल्पितं अशक्यं तद्ग्रहणमिति—तत्र केचिदाचक्षते—
मानसं प्रत्यक्षं प्रतिबन्धग्राहीति । प्रत्यक्षानुपलंभाभ्यां अनलसहचरितमनग्नेश्च व्यावर्तमानं धूममुपलभ्य विभावसौ नियतो
धूम इति मनसा प्रतिपद्यते ॥मनश्च सर्वविषयं केन वा नाभ्युपेयते ।असन्निहितमप्यर्थमवधारयितुं क्षमम् ॥ २२० ॥सामान्यद्वारा व्याप्तिः

[I.319.3]

न च सकलत्रिभुवनविवरनिरुद्धधूमाग्निव्यक्तिसार्थसाक्षात्करणमुपयुज्यते, ज्वलनत्वादिसामान्यपुरस्सरतया व्याप्तिग्रहणात् ॥

[I.319.4]

यत्तूक्तं—सामान्यं वास्तवं नास्तीति—तत् शब्दार्थचिन्ताप्रसङ्गे
प्रतिसमाधास्यते (४ आह्निके) ॥

[I.320.0]

यौक्तिकप्रत्यक्षात् व्याप्तयवधारणरूपपक्षः

[I.320.1]

अपरे पुनः योगिप्रत्यक्षकल्पं यौक्तिकं सम्बन्धग्राहि प्रत्यक्षं
प्रतिपेदिरे किल । धूमत्वाग्नित्वसामान्यपुरस्कारेण व्याप्यव्यापकयोरन्वयो नाम गृह्यताम्, व्यतिरेकस्त्वनग्निभ्यः धूमस्य ग्रहीतव्यः ।
अनग्नयश्चातिवितताः । न च तेष्वनग्नित्वं नाम सामान्यमस्ति ।
तेन समस्तत्रैलोक्यान्तर्गताग्न्यनग्निगतान्वयव्यतिरेकग्राहिप्रत्यक्षव्यतिरेकेण न प्रतिबन्धोऽवधृतो भवेत् । अनवधृतश्च न प्रमाङ्गम् ।
अस्ति च प्रमेति युक्तिबलात् प्रतिबन्धग्राहकमेकस्मिन् क्षणे प्रत्यक्षमिदमशेषव्यक्तिविषयमसंवेद्यमानमपि कल्पितमिति यौक्तिकमुच्यते ॥व्यतिरेकसहचारनिश्चयं विनापि व्याप्तिर्निर्णीयते

[I.320.2]

अन्ये पुनः अत एव तत्कल्पनाभयात् भूयोदर्शनपरिच्छिन्नसामान्यपुरस्सरान्वयमनपेक्षितव्यतिरेकनिश्चयमेव लिङ्गं गमकमभ्युपागमन् । यथोक्तम्—(श्लोक. वा. 1-1-5, अनु. 134-137)

[I.320.3]

"मम त्वदृष्टिमात्रेण गमकाः सहचारिणः" इति ॥

[I.321.0]



[I.321.1]

अयमाशयः—भूयोदर्शनतस्तावत् उदेति मतिरीदृशी ।नियतोऽयमनेनेति सकलप्राणिसाक्षिका ॥ २२१ ॥

[I.321.2]

तावता च गमकत्वमौत्सर्गिकं सिद्ध्यति । मीमांसकानां तु
विपक्षे दर्शनं बाधकः प्रत्ययः । न च सोऽस्ति, नाद्य यावदनग्नौ
धूमो दृष्टः । अनुत्पन्नेऽपि बाधके तदाशङ्कनमयुक्तमित्युक्तं तैः—"दोषज्ञाने त्वनुत्पन्ने न शङ्क्या निष्प्रमाणता" इति ॥(श्लो. वा. १-२-६०)व्यतिरेकनिश्चयः आवश्यकः

[I.321.3]

एतत्तु न चारु । व्यतिरेकनिश्चयमन्तरेण प्रतिबन्धग्रहणानुपपत्तेरित्युक्तत्वात् । ज्ञापकत्वाद्धि नियमः स्वग्रहणमपेक्षते ।
नियमश्चायमुच्यते—यत् तस्मिन् सति भवनं, ततो विना न
भवनमिति । भूयोदर्शनतश्च तस्मिन् सति भवनमित्यन्वयमात्रपरिच्छेदादर्धगृहीतो नियमः स्यात्, ततो विना न भवनमित्यस्यार्थस्यापरिच्छेदादिति ॥

[I.322.0]

व्यतिरेकोऽपि गृहीतुं शक्यत एव

[I.322.1]

अपरे पुनः अनग्नित्वसामान्यमन्तरेणापि योगिप्रत्यक्षकल्पनामकुर्वन्त एव मानसप्रत्यक्षगम्यमन्वयव्यतिरेकमाहुः । धूमाग्निसामान्ये तावत्सहचरिते उपलब्धे, तद्वत्तदभावावपि सहचरितावुपलभ्येते एव । धूमत्वसामान्यस्यानग्नौ जलादावदर्शनात् ।
सर्वगतत्वेऽपि सामान्यानां वृत्तिभेदो नियामक इति वक्ष्यते ॥

[I.322.2]

यद्यपि चानग्नित्वाद्यभावसामान्यं नास्ति; तथाऽपि प्रतिषेध्याग्नित्वसामान्यानुगमसिद्ध्यैव तदभावानुगमग्रहणं सिद्ध्यति ॥स्वपक्षेण व्याप्तिग्रहसमर्थनम्सकलव्यक्तिविज्ञानमनङ्गं व्याप्तिनिश्चये ।भावसामान्ययोर्यद्वत् तथैव तदभावयोः ॥ २२२ ॥

[I.323.0]

भावयोः साहचर्यं यत् अन्वयं तत् प्रचक्षते ।व्यतिरेकं तु मन्यन्ते साहित्यं तदभावयोः ॥ २२३ ॥साध्यसाधनभावस्तु भवेद्यत्राप्यभावयोः ।तयोरेवान्वयस्तत्र व्यतिरेकस्तु भावयोः ॥ २२४ ॥

[I.323.1]

तदेवमभावान्वयवद्भावव्यतिरेकोऽपि प्रत्यक्षगम्यो भवत्येव ॥इयानेव विशेषस्तु भावयोर्यादृशी ययोः ।व्याप्यव्यापकता सैव व्यत्यस्ता तदभावयोः ॥ २२५ ॥

[I.323.2]

अभावयोस्तु गम्यगमकभावे भावयोर्व्याप्तिव्यत्ययो द्रष्टव्यः ।
एवञ्च प्रतिषेध्यानुगमपूर्वकसामान्याभावद्वयानुगमप्रत्ययोपपत्तेः
अन्वयव्यतिरेकनिश्चयेऽपि न योगिप्रत्यक्षमुपयुज्यते; भावाभावसाहचर्यमवधार्य मनसा नियमज्ञानसिद्धेरित्यलं निर्वन्धेन ॥

[I.323.3]

तस्मात् नियमवत् तद्ग्रहणोपायोऽप्यस्तीति सिद्धम् ॥

[I.324.0]

पक्षधर्मताज्ञानस्यावश्यकत्वम्

[I.324.1]

गृहीते नियमे यावत्पुनः क्वचिद्धर्मिणि धूमादेर्लिङ्गस्य ग्रहणं
न वृत्तं, तावन्न भवति लिङ्गिनोऽवगतिरिति सम्बन्धग्रहणकालापेक्षया
द्वितीयं तल्लिङ्गदर्शनमपेक्षितव्यम् । सैवेयं पक्षधर्मतोच्यते ।
पक्षधर्मान्वयव्यतिरेकनिश्चये सत्यपि प्रत्यक्षागमविरोधेन प्रतिपक्षोपनिपातेन वा न गमकत्वमिति तदपरं लक्षणद्वयमुपदिष्टं—
अबाधितविषयत्वं असत्प्रतिपक्षत्वं चेति । तदेवमनुभवसिद्धत्वात्
अनुमानस्वरूपमिव तस्य लक्षणमपि तान्त्रिककथितमप्रत्याख्येयम् ॥

[I.324.2]

अपि च यदि तान्त्रिकविरचितमवाचकं लक्षणं तत् स्वयमनवद्यमावेद्यताम् । न तु तद्द्वेषेण लक्ष्यमप्यनुमानं निह्नोतुं युक्तम् ॥पक्षपदस्य गौणत्वेऽपि प्रमाणस्य न गौणत्वम्

[I.324.3]

यत्पुनरभाणि (312 पु.) प्रमाणस्यागौणत्वादनुमानादर्थनिश्चयो दुर्लभ इति—तन्न बुद्ध्यामहे—न हि प्रमाणस्य किञ्चिद्गौणत्वमिह पश्यामः । पक्षधर्मादिपदानि यदि नाम व्याख्यातृभिः
गौणानि प्रयुक्तानि किमेतावता प्रमाणं गौणीभवेत् !

[I.324.4]

शब्दान्तरेण हि तल्लक्षणाभिधाने न कश्चिद्गौणतादिप्रमादः ॥

[I.325.0]

अनुमानप्रामाण्यदूषणप्रतिवचनम्

[I.325.1]

यदप्यवादि (पु. 313)—"विशेषेऽनुगमाभावात् सामान्ये
सिद्धसाधनात्" इति—तदप्यसाधु—साध्यस्य मत्त्वर्थस्य दर्शितत्वात् ॥

[I.325.2]

यदपि "अवस्थादेशकालादिभेदात्" इत्यभ्यधायि (314-पु.)
तदपि न भयावहम्—सम्यगवधृतायां व्याप्तौ विप्लवाभावात् ।
प्रमातुरेव तत्र तत्रापराधः, नानुमानस्येति ॥

[I.325.3]

यदपि व्याहारि (316 पु.)—विरुद्धानुमानविरोधयोः सर्वत्र
संभवात् कुत्रचिच्च विरुद्धाव्यभिचारिण इष्टविघातकृतश्च सुलभत्वादिति—तदप्यालजालम्—प्रयोजकहेतौ प्रयुक्ते सत्येवंप्रायाणामनवकाशत्वात् ॥सद्वितीयप्रयोगास्तु न भवन्ति प्रयोजकाः ।उत्प्रेक्षामात्रमूलत्वाद्धेत्वाभासा भवन्ति ते—इति वक्ष्यामः ॥

[I.326.0]

विरुद्धाव्यभिचारी न सर्वत्र सुलभःन विशेषविरुद्धश्च न चास्तीष्टविघातकृत् ।हेतौ सुप्रतिबद्धे हि नैताः सन्ति विडम्बनाः ॥ २२७ ॥तादृशा चानुमानेन पुंसोऽर्थमधिगच्छतः ।नान्धेन तुल्यता हस्तस्पर्शानुमितवर्त्मना ॥ २२८ ॥यत्नेनानुमितो योऽर्थः कुशलैरनुमातृभिः ।अभियोगशतेनापि सोऽन्यथा नोपपाद्यते ॥ २२९ ॥मतान्तरेणानुमानद्वैविध्यवर्णनम्

[I.326.1]

सुशिक्षिततराः प्राहुः—द्विविधमनुमानम्; किञ्चिदुत्पन्नप्रतीति,
किञ्चिदुत्पाद्यप्रतीति । ईश्वराद्यनुमानं तूत्पाद्यप्रतीति ॥तत्र धूमानुमानादेः प्रामाण्यं केन नेष्यते ?अतो हि साध्यं बुद्ध्यन्ते तार्किकैरक्षता अपि ॥ २३० ॥यत्त्वात्मेश्वरसर्वज्ञपरलोकादिगोचरम् ।अनुमानं न तस्येष्टं प्रामाण्यं तत्त्वदर्शिभिः ॥ २३१ ॥

[I.327.0]

ऋजूनां जायते तस्मात् न तावदनुमेयधीः ।यावत्कुटिलितं चेतो न तेषां विटतार्किकैः ॥ २३२ ॥उक्तपक्षनिराकरणम्एवं तु कथयद्भिस्तैः परं नास्तिक्यमात्मनः ।ख्याप्यते स्म, जडत्वं वा, नानुमानाप्रमाणता ॥ २३३ ॥

[I.327.1]

न हि सम्बन्धग्रहणोपायवैचित्र्यादप्रमाणता भवितुमर्हति ॥आगमेनानुमानेन तर्कव्युत्पादनेन वा ।प्रत्यक्षेण गृहीतो वा सम्बन्धो न विशिष्यते ॥ २३४ ॥ईश्वराद्यनुमानानां तत्प्रसङ्गे सविस्तरम् ।द्रढिमानं च वक्ष्यामः, इत्यलं बहुभाषितैः ॥ २३५ ॥प्रमाणमुपगम्यतां तदनुमानमेवंविधैःअविप्लुतपराक्रमं भवदुदीरितैर्दूषणैः ।अनभ्युपगमे पुनर्विगतचेष्टिताः प्राणिनःभवेयुरुपलोपमा इति हि पूर्वमावेदितम् ॥ २३६ ॥अनुमानलक्षणपरसूत्रव्याख्यानम्

[I.327.2]

अथेदानीं सूत्रमनुसरामः । तत्पूर्वकमित्यादि । अनुमानमिति
लक्ष्यनिर्देशः । तत्पूर्वकमिति लक्षणम् । तदिति सर्वनाम्ना प्रक्रान्तं
प्रत्यक्षमवमृश्यते । तत् पूर्वं—कारणं यस्य तत् तत्पूर्वकम् ॥

[I.328.0]



[I.328.1]

एतावत्युच्यमाने निर्णयोपमानादौ तत्पूर्वके प्रसङ्गो न व्यावर्तत
इति तद्व्यावृत्तये द्विवचनान्तेन विग्रहः प्रदर्शयितव्यः, ते-द्वे प्रत्यक्षे
पूर्वं यस्येति । यदेकं अविनाभाविप्रत्यक्षं व्याख्यातं, यच्च द्वितीयं
लिङ्गदर्शनं, ते द्वे प्रत्यक्षे अनुमानस्यैव कारणम्, नोपमानादेः । तत्र
प्रतिबन्धग्राहि प्रत्यक्षं स्मरणद्वारेण तत्कारणम्, लिङ्गदर्शनं तु
स्वत एव ॥

[I.328.2]

ननु ! प्रत्यक्षमात्रस्य प्रकृतत्वात् प्रकृतावमर्शित्वाच्च सर्वनाम्नः
कुतोऽयं विशेषप्रतिलाभः ? उच्यते—उदाहरणसाधर्म्यात् साध्यसाधनं हेतुरिति वक्ष्यते । हेतुरेव चानुमानं—यदिह लक्ष्यं निर्दिष्टम् ।
न चागृहीतमुदाहरणसाधर्म्यं तद्वैधर्म्यं वा साध्यसाधनं भवतीति
तद्ग्रहणोपायोऽपेक्षितव्यः । प्रत्यक्षव्यतिरिक्ततदवगमोपायपरिकल्पने
चानवस्थादूषणमसकृदभिहितमिति प्रत्यक्षस्यैव तदुपायत्वम् ।
अतोऽनुमानकारणभूतप्रत्यक्षापेक्षया प्रत्यक्षमात्रप्रक्रमेऽपि सर्वनाम्ना तद्विशेष आक्षिप्यते—यत् प्रतिबन्धग्राहि प्रत्यक्षम्, यच्च
द्वितीयं लिङ्गदर्शनमिति ॥नेदं लक्षणमतिव्याप्तम्

[I.328.3]

ननु ! प्रत्यक्षविशेषद्वयपूर्वकत्वमनुमानाभासेष्वपि सव्यभिचारविरुद्धादिषु संभवतीत्यतिव्याप्तिः—मैवम्—हेतुलक्षणे(न)
साध्यसाधनग्रहणेन तत्प्रतिक्षेपात् । प्रतिबन्धस्वरूपं हि तत्रैव

[I.329.0]



[I.329.1]

निपुणमभिधास्यते; इह तु तद्ग्रहणोपायमात्रमुच्यते । सम्यक्प्रवृत्ते च
प्रतिबन्धग्राहिणि प्रत्यक्षे व्याप्तिविप्लवाभावान्नानुमानाभासप्रसङ्गः ।
सामान्यलक्षणानुवादेन च विशेषलक्षणे वर्ण्यमाने तत एव प्रमाणाभासव्युदाससिद्धेः केवलमिदानीं समानजातीयोपमानादिव्यवच्छेदो
व्रचनीय इति स एव तत्पूर्वकपदेनोपात्तः । "अर्थोत्पन्नमव्यभिचारि
व्यवसायात्मकम्" इति फलविशेषणानां सर्वप्रमाणेष्वनुवृत्तेः ॥युगपच्च क्वचिन्नास्ति व्यापारः शब्दलिङ्गयोः ।अतो नाव्यपदेश्यत्वविशेषणमिहार्थवत् ॥ २३७ ॥

[I.329.2]

द्वयोरपि च शब्दलिङ्गयोः ज्ञापकत्वेन स्वरूपग्रहणापेक्षत्वात्,
ज्ञानायौगपद्येन च युगपद्ग्रहणासंभवात् ॥नाप्यव्याप्तमिदं लक्षणम्

[I.329.3]

ननु ! एवं निरस्यतामतिव्याप्तिः; अव्याप्तिस्तु कथं निरसिष्यते ?
आगमादिपूर्वकाणां अनुमानानामसङ्ग्रहात् ॥

[I.330.0]



[I.330.1]

तेष्वपि मूलभूतं प्रत्यक्षमेव कारणमिति केचिदाहुः ।
यथोक्तम् (श्लो. वा. 1-1-5, अनु. 170)—"यत्राप्यनुमिताल्लिङ्गाल्लिङ्गिनि ग्रहणं भवेत् ।तत्रापि मौलिकं लिङ्गं प्रत्यक्षादेव गम्यते इति ॥"

[I.330.2]

यद्वा प्राधान्याभिप्रायेण प्रत्यक्षपूर्वकत्वमुच्यते, न नियमार्थमिति नाव्याप्तिः ॥प्रत्यक्षानुमानागमपूर्वकाण्यप्यनुमानानि सन्ति

[I.330.3]

तानीति वा पुनः तावदवबोधाय विग्रहः कर्तव्यः । तानि—
प्रत्यक्षादीनि पूर्वं यस्येति । यद्यपि प्रत्यक्षमेव लक्ष्यत्वेन प्रस्तुतम्;
तथापि व्यवच्छेद्यतयाऽनुमानादीनामपि प्रकृतत्वं न वार्यते ॥"तत्पूर्वक"पदार्थशोधनम्

[I.330.4]

अत्र चोदयन्ति । तदिति करणावमर्शो वा स्यात्, फलावमर्शो
वा । करणावमर्शे इन्द्रियादिकरणपूर्वकं ज्ञानं तत्फलं तत्पूर्वकं
चानुमानमिति पूर्वशब्दस्य द्विः पाठः स्यात् । स चाश्रुतः

[I.331.0]



[I.331.1]

कल्पनीयः । फलावमर्शे तु प्रत्यक्षफलपूर्वकमनुमानफलं भवेत्,
नानुमानमिति तत्पूर्वकशब्दस्य फलवचनस्यानुमानशब्देन करणवाचिना सह सामानाधिकरण्यं न स्यात्—तत्पूर्वकमनुमानमिति ।
प्रत्यक्षफलेन हि लिङ्गदर्शनेन परोक्षार्थप्रतिपत्तिरुपजन्यते; सा
चानुमानफलं, नानुमानमिति—उच्यते—उभयथाऽपि न दोषः ।करणावमर्शे तावत् इन्द्रियादिकरणपूर्वकं तत्फलं लिङ्गदर्शनं यत्
तदेव परोक्षार्थप्रतिपत्तौ करणमनुमानमिति न द्विः पूर्वकशब्दस्य
पाठ उपयुज्यते । फलेऽप्यवमृश्यमाने प्रत्यक्षफललिङ्गदर्शनपूर्वकं
यत् अविनाभावस्मरणं तदनुमानं करणमेव, ततः परोक्षार्थप्रतिपत्तेः ॥

[I.331.2]

यदुक्तं (309 पु.)—प्रत्युत्पन्नकारणजन्या स्मृतिरनुमानमिति,
तत्र स्पष्टमेव सामानाधिकरण्यम् ॥सौत्रं अनुमानपदं अनुमितिपरं वा

[I.331.3]

फले वाऽनुमानशब्दं वर्णयिष्यामः—अनुमितिः अनुमानमिति ॥

[I.332.0]



[I.332.1]

यतश्शब्दं वाऽध्याहरिष्यामः—प्रत्यक्षफलपूर्वकं परोक्षार्थप्रतिपत्तिरूपं फलं यतो भवति तदनुमानमिति ॥"तत्पूर्वकं" इत्येतावदेव लक्षणपरम्

[I.332.2]

अत्र हि प्रथमं लिङ्गदर्शनं, ततः प्रतिबन्धस्मरणं, ततः केषाञ्चिन्मते परामर्शज्ञानं, ततः साध्यार्थप्रतीतिः, ततः प्रत्यक्षलक्षणावसरवर्णितेन क्रमेण हेयादिज्ञानमितीयति प्रतीतिकलापे यथोपपत्ति
कार्यकारणभावो वक्तव्य इत्येवं तत्पूर्वकपदमेव केवलं अनुमानलक्षणक्षममिति गुरवो वर्णयाञ्चक्रुः ॥सर्वं सूत्रं लक्षणपरमिति अन्ये

[I.332.3]

अन्ये पुनः उपमानाद्यतिव्याप्तिव्युदासाय त्रिविधग्रहणं
व्याख्यातबन्तः । "तत्पूर्वकमनुमानम्" इत्युच्यमाने सति उपमानादौ प्रसङ्ग इति त्रिविधग्रहणम् ॥

[I.332.4]

लिङ्गं वक्ष्यमाणकार्यादिभेदाद्वा त्रिविधं, पक्षधर्मादिरूपत्रययोगाद्वा त्रिरूपं त्रिविधमुच्यते । लिङ्गे च त्रिविधे सति तदालम्बनं
ज्ञानमुपचारात् त्रिविधमभिधीयते । तेन प्रत्यक्षपूर्वकं त्रिविधलिङ्गालम्बनज्ञानमनुमानमित्युक्ते सति नातिव्याप्तिः ॥

[I.333.0]

सूत्रादेव हेतोस्निविधत्वलाभः

[I.333.1]

ननु ! पूर्ववदादिभिः शब्दैः कार्यादिभेदवर्णनं ज्ञास्यामः ।
पक्षधर्मादिरूपत्रयं तु कथमेभिः शब्दैः प्रतिपाद्यत इति । अत्राहुः—
वादादिकथात्रयेऽपि पूर्वमुपादीयमानत्वात् पक्षः पूर्वशब्देनोच्यते;
सोऽस्यास्त्याश्रयत्वेनेति पूर्ववत् लिङ्गमित्येवमनेन पदेन पक्षधर्मत्वमुक्तं भवति । पक्षे उपयुक्ते सति शेषः सपक्षो भवति । सोऽस्यास्त्याश्रयत्वेनेति शेषवत् । एवमनेन सपक्षे वृत्तिरुक्ता भवति ।
सामान्यतोदृष्टमित्यनेन विपक्षात् व्यावृत्तं लिङ्गमुच्यते । कथम् ?
अकारप्रश्लेषात् सामान्यतः अदृष्टमिति । तिष्ठतु तावद्विशेषः,
सामान्यतोऽपि न दृष्टम् । क्वेति ? पक्षसपक्षयोर्वृत्तेरुक्तत्वात् परिशेषात् विपक्षे सामान्यतोऽपि न दृष्टमित्यवतिष्ठते । इत्थं त्रिरूपं लिङ्गं
एभिः शब्दैरुक्तं भवति । तदालम्बनं ज्ञानमनुमानम् ॥सूत्रस्य सर्वस्यापि लक्षणपरत्वं न युक्तम्तदेवं लक्षणे कश्चित् सर्वं सूत्रमयोजयत् ।एवं तु ख्यापितं न स्यात् सूत्रकारस्य कौशलम् ॥ २३८ ॥

[I.333.2]

किञ्च पञ्चलक्षणमिह शास्त्रे अभ्युपगम्यते इति त्रिरूपे तस्मिन्
वर्ण्यमाने कालात्ययापदिष्टप्रकरणसमयोः प्रसङ्गो न व्यावर्तत इति ।
तस्मात् तत्पूर्वकपदमेव लक्षणप्रतिपादनार्थमनवद्यम् ॥

[I.334.0]

त्रिविधग्रहणं तस्य विभागप्रतिपादकम् ।भेदाः पूर्ववदित्यादिग्रन्थेन कथितास्त्रयः ॥ २३९ ॥तत्पूर्वकपदोद्गीतनिर्मलन्यायलक्षणः ।परिम्लानादरोऽन्यत्र सूत्रकृद्वाक्यलाघवे ॥ २४० ॥

[I.335.0]

विभागवचनात्सिद्धं त्रैविध्यं स्वगिरा भवेत् ।तथा च शब्दसिद्धान्तच्छलेष्वेवमदीदृशत् ॥ २४१ ॥पूर्ववदनुमानम्

[I.335.1]

पूर्ववदिति । यत्र कारणेन कार्यमनुमीयते—यथा जलधरोन्नत्या
भविष्यति वृष्टिरिति ॥पूर्ववत् पदस्य कारणपरत्वाक्षेपः

[I.335.2]

अत्र चोदयति—पूर्वं हि कारणमुच्यते । पूर्वमस्यास्तीति
पूर्ववत् कार्यं वक्तुं युक्तम् । तेन कार्यात् कारणानुमानमिहोदाहर्तव्यम्, न कारणात् कार्यानुमानम् ॥कारणेन कार्यमनुमातुमप्यशक्यम्

[I.335.3]

न च कारणेन कार्यमनुमातुमपि पार्यते । कार्यस्य तावत्
पक्षत्वमयुक्तम्; सिद्ध्यसिद्धिविकल्पानुवृत्तेः । सिद्धे हि कार्ये
किमन्यदनुमेयम् ! असिद्धे खपुष्पवन्न पक्षत्वम् ॥

[I.335.4]

अपि च अस्ति—कार्यं—कारणस्यास्तित्वात् इति व्यधिकरणो
हेतुः; अनित्यः शब्दः—काकस्य कार्ष्ण्यादितिवत् ॥

[I.336.0]



[I.336.1]

सत्तायां च साध्यायां भावधर्मस्य हेतोरसिद्धत्वम्, अभावधर्मस्य विरुद्धत्वम्, उभयधर्मस्यानैकान्तिकत्वमिति कथं साधयितुं
शक्यते ? तदुक्तम्—"नासिद्धे भावधर्मोऽस्ति, व्यभिचार्युभयाश्रयः ।धर्मो विरुद्धोऽभावस्य, सा सत्ता साध्यते कथम् ? इति ॥"

[I.336.2]

न च कारणमात्रस्य हेतुत्वं युक्तम्, विना च प्रतिबन्धादिना
व्यभिचारसम्भवात् । कारणविशेषश्च न कश्चिद्विपश्चिताऽपि
निश्चेतुं शक्यः । चलदचलविपुलवपुषामुत्पलदलमलीमसत्विषामपि
पयोमुचाममुक्तपयसामुपरमदर्शनात् ॥यदि त्वन्त्यदशावर्ति कारणं लिङ्गमिष्यते ।व्याप्तिस्मरणवेलायां कार्यप्रत्यक्षता भवेत् ॥ २४२ ॥सौगतमते कारणात्कार्यानुमानसंभवः

[I.336.3]

ननु ! सौगतैरपि कारणात् कार्यानुमानमङ्गीकृतमेव ।"हेतुना यः समग्रेण कार्योत्पादोऽनुमीयते ।अर्थान्तरानपेक्षित्वात् स स्वभावोऽनुवर्णितः ॥ इति (प्र. वा. 1-8) ॥"

[I.337.0]



[I.337.1]

अग्रन्थज्ञो देवानां प्रियः ! उत्पाद्यतेऽस्मादित्युत्पादो योग्यता
कथ्यते । सा चात्रानुमेया; अत एव तस्याः वस्तुनोऽनन्यत्वात्
स्वभावानुमानमिदमिष्यते "स स्वभावोऽनुवर्णितः" इति ॥सिद्धान्ते कारणात् कार्यानुमानसमर्थनम्

[I.337.2]

अत्राहुः—सर्वमिदमविदितानुमानप्रयोगक्रमस्य दुर्मतेश्चोद्यम् ।
न कार्यमत्र पक्षीक्रियते । न सत्ता साध्यते । न व्यधिकरणो हेतुः
प्रयुज्यते । अपि तु पयोधरा एव धर्मिणः अदूरकालभाविन्या वृष्ट्या
तद्वन्तः साध्यन्ते विशिष्टोन्नतिरूपधर्मादियोगेनेति न पूर्वकथितदोषावसरः ॥

[I.337.3]

यथा अग्निमानयं धूमः बहुलपाण्डुतादिधर्मयोगित्वात्—
महानसावधृतधूमवदिति धूम एवाग्निमत्तयाऽनुमीयते । एवं समनन्तरोत्पादितवृष्टयोऽमी जीमूताः, सातिशयोन्नत्यादिधर्मयोगित्वात्,
पूर्वोपलब्धपर्जन्यवत् इति जलधरा एव भविष्यद्वृष्टिमत्तयाऽनुमीयन्ते । यथाऽऽह भट्टः—(श्लो. वा. 1-1-5-47)"तस्माद्धर्मविशिष्टस्य धर्मिणः स्यात् प्रमेयता ।सा देशस्याग्नियुक्तस्य, धूमस्यान्यैश्च कल्पिता इति ॥"

[I.338.0]

कारणात् कार्यानुमानोपपादनम्

[I.338.1]

यत्तु—पूर्वं कारणमुच्यत इति—तत्सत्यम् । पूर्वमस्यास्तीति
पूर्ववत्—कारणगतमुन्नतत्वादिधर्मजातमुच्यते; तदेव लिङ्गमिति
ग्रन्थदोषोऽपि न कश्चित् । न च कारणमात्रस्य हेतुत्वं ब्रूमः, येनास्य
विधुग्प्रत्ययोपनिपातादिकृतः व्यभिचारः स्यात् । अपि च विशिष्टमेव
कारणं हेतुः । न च कारणविशेषो दुरवगमः;गम्भीरगर्जितारम्भनिर्भिन्नगिरिगह्वराः ।रोलम्बगबलव्यालतमालमलिनत्विषः ॥ २४३ ॥तुङ्गत्तटिल्लतासङ्गपिशङ्गोत्तुङ्गविग्रहाः ।वृष्टिं व्यभिचरन्तीह नैवंप्रायाः पयोमुचः ॥ २४४ ॥अनभ्युपगमे चैवमनुमानस्य जीवितम् ।न स्यात् धूमविशेषाणामपि बोद्धुमशक्तितः ॥ २४५ ॥

[I.339.0]

अनुमेयस्य परोक्षत्वम्

[I.339.1]

यदपि कार्यप्रत्यक्षत्वमाशङ्कितम् (पु. 359)—तदप्ययुक्तम्—
न हि वृष्ट्यनुमानसमय एव शिरसि सलिलकणाः पतन्तः पयोदमुक्ता
दृश्यन्ते ॥

[I.339.2]

"परोक्षे लिङ्गिनि ज्ञानमनुमानम्" इति च विशेषणोपादानात्
यत्र तत्र न तदानीमेव वृष्टिः प्रत्यक्षीभवति, तदुदाहरणं भविष्यति ॥

[I.339.3]

अपि च अनुपजातावयवक्रियतयाऽनाशङ्क्यमानविनाशेऽन्त्यतन्तौ जातया क्रियया पटनिष्पत्त्यनुमाने क्रियमाणे न पटप्रत्यक्षता;कालव्यवधानसम्भवात् । तथा हि—एकतस्तावदन्त्यतन्तौ क्रिया-

[I.340.0]



[I.340.1]

दर्शनम्, अविनाभावस्मरणम्, परामर्शज्ञानम्, अनुमेयप्रतीतिरिति
त्रिचत्वारः क्षणाः । अन्यतस्तु—क्रिया, क्रियातो विभागः,
विभागात्पूर्वसंयोगनिवृत्तिः, तत उत्तरसंयोगोत्पादः, ततः पटनिष्पत्तिः । निष्पन्ने पटे क्षणान्तरे रूपादिगुणारंभः—रूपादिजन्मनि
पटस्य समवायिकारणत्वात् कारणस्य कार्यादवश्यं पूर्वकालभावित्वम्, अतो निष्पन्नोऽपि नूनमेकस्मिन् क्षणे नीरूपः पटो
भवतीति न तदैव प्रत्यक्षः—ततः क्षणान्तरे रूपोत्पादात् रूपवद्द्रव्यमिन्द्रियसन्निकर्षात् प्रत्यक्षं भविष्यतीति अतिवहव एते क्षणाः ।
अतो न कार्यप्रत्यक्षत्वम् ॥

[I.341.0]



[I.341.1]

नापि विधुरप्रत्ययादिना कार्यानुत्पत्तिः । अनुत्पन्नावयवक्रियत्वविशेषणोपादानेन तद्विनाशाशङ्कनात् । क्रियातश्चोत्तरोत्तरकार्याणामवर्श्य भावित्वात् ॥कारणात् योग्यतानुमानं न साधु

[I.341.2]

यदपि "हेतुना यः समग्रेण" इत्यादिना योग्यताऽनुमानं
व्याख्यातम्—तदप्यसाधु—स्वभावानुमानस्य निरस्तत्वात् ।
लोकश्च कारणादविकलात् कार्यमेव कल्पयति, न योग्यतामित्यलं
प्रसङ्गेन ॥"शेषवत्"पदव्याख्यानम्

[I.341.3]

शेषवदिति—यत्र कार्येण कारणमनुमीयते—यथा नदीपूरेणोपरितने देशे वृष्टिरिति । अत्रापि वृष्टिमदुपरितनदेशसंसर्गलक्षणो
नदीधर्मः तद्धर्मेणैव विशिष्टेन पूर्णतादिनाऽनुमीयते । वृष्टिमत्पृष्ठदेशसंसृष्टा इयं नदी—फेनिलकलुषत्वादिविशिष्टषूरोपेतत्वात्—
पूर्वोपलब्धैवंविधधुनीवत् ॥

[I.341.4]

अयं देशो वा वृष्टिविशिष्टदेशान्तरसंसृष्टः विशिष्टनदीपूरवत्त्वेनानुमीयत इति प्राक्तनवैयधिकरण्यादिचोद्यचक्रस्येहापि नास्ति
प्रसरः ॥

[I.342.0]



[I.342.1]

फलतत्त्वियं वाचो युक्तिः—कार्येण कारणमनुमीयते कारणेन
कार्यमनुमीयत इति; परमार्थतस्तु धर्मीं धर्मवत्त्वेन धर्मवाननुमीयत
इति स्थितिः । यदाह भट्टः (श्लो. वा. 1-1-5 अनु. 24)—"स एव चोभयात्माऽयं गम्यो गमक एव च ।असिद्धेनैकदेशेन गम्यः सिद्धेन बोधकः इति ॥"

[I.343.0]

कार्यानुमाने दोषोद्धारः

[I.343.1]

यत्तु सेतुभङ्गहिमविलयनादिनाऽपि नदीपूरोपपत्तिर्दृष्टेति—
तत्राप्युच्यते—आवर्तवर्तनाशालिविशालकलुषोदकः ।कल्लोलविकटास्फालस्फुरत्फेटच्छटाञ्चितः ॥ २४६ ॥वहद्बहलशैवालवनशाद्बलसङ्कुलः ।नदीपूरविशेषोऽपि शक्येत न न वेदितुम् ॥ २४७ ॥प्रमातुरपराधोऽयं विशेषं यो न पश्यति ।नानुमानस्य दोषोऽस्ति प्रमेयाव्यभिचारिणः ॥ २४८ ॥रोधोपघातसादृश्यव्यभिचारनिबन्धनम् ।अनुमानाप्रमाणत्वमतो वक्तुमसांप्रतम् ॥ २४९ ॥पारंपर्येण वृष्टिश्च नदीपूरस्य कारणम् ।पतद्धनपयोबिन्दुसन्दोहस्यन्दनक्रमात् ॥ २५० ॥

[I.344.0]

"सामान्यतोदृष्ट"पदव्याख्यानम्

[I.344.1]

सामान्यतोदृष्टं तु—यत् अकार्यकारणभूताल्लिङ्गात् तादृशस्यैव
लिङ्गिनोऽनुमानम्—यथा कपित्थादौ रूपेण रसानुमानम् । रूपरसयोः समवायिकारणमेकं कपित्थादिद्रव्यम्, न तु तयोरन्योन्यं
कार्यकारणभावः ॥

[I.344.2]

शाक्यदृष्ट्याऽपि वर्तमानयोः क्षणयोः इतरेतरकार्यकारणता
न सम्भवत्येव ॥

[I.344.3]

धर्मिणश्च रूपवत्त्वेन रसवत्ताऽनुमानात् असिद्ध्यादिचोद्यानां
पूर्ववदनवकाशो वक्तव्यः ॥भाष्यप्रदर्शितसामान्यतोदृष्टानुमानविमर्शः

[I.344.4]

यत्पुनर्भाष्यकारेण भास्करस्य देशान्तरप्राप्त्यागत्यनुमानमुदाहृतं—तदयुक्तम्—देशान्तरप्राप्तेर्गतिकार्यत्वात् कार्येण कारणानुमानं शेषवदेवेदं स्यात् ॥

[I.345.0]



[I.345.1]

अपि च देशान्तरप्राप्तिर्देशान्तरसंयोगः । न च दशशतांशोर्देशान्तरेण शैलादिना संयोगः संभवति । नभसा तु भवन्नपि दिशा
वा दुर्लक्ष्यः, प्रत्यक्षेतरवृत्तित्वात्; पवनवनस्पतिसंयोगवत्
मातृगर्भसंयोगवद्वा ॥

[I.345.2]

अथ देशान्तरे तरणिदर्शनं हेतुरुच्यते, तस्यापि गतिकार्यता
पारम्पर्येण विद्यत एव—गत्या प्राप्तिः, प्राप्त्या च तत्र दर्शनमिति ॥

[I.345.3]

अथ देशान्तरे तपनदर्शनं पक्षीकृत्य दर्शनत्वेन च, दर्शनशब्दवाच्यत्वेन वा तस्य गतिपूर्वकत्वमनुमीयते—देशान्तरे दिवाकरदर्शनं गतिपूर्वकम्, देशान्तरदर्शनत्वात्—तच्छब्दवाच्यत्वाद्वा,
देवदत्तदेशान्तरदर्शनवदिति; तथापि पारम्पर्येण गतिकार्यता न
निवर्तत एव । न हि दर्शनत्वं गोत्वादिवत् सामान्यमस्ति; किन्तु
भावप्रत्ययेनात्र दर्शनोत्पादिका शक्तिरुच्यते । सा च नातीन्द्रिया

[I.346.0]



[I.346.1]

नित्या काचित्; अपि तु स्वरूपसहकारिस्वभावैवेति दृश्यमानं
स्वरूपमपि शक्तिवर्गे पतति । दृश्यमानं च देशान्तरप्राप्त्यात्मकमिति गतिकार्यम् ॥

[I.346.2]

एवं दर्शनशब्दवाच्यत्वेऽपि हेतूकृते वक्तव्यम् । गत्या देशान्तरप्राप्तिर्जन्यते, तया तत्र दर्शनम्, तेन शब्दप्रयोगः, स एव वाच्यत्वमिति भावप्रत्ययेनोक्तः । तस्मात् सर्वथा गतिकार्यत्वानपायात्
शेषवदेवेदमनुमानम् ॥तदेतद्भाष्यकारीयमुदाहरणमीदृशम् ।रूपाद्रसानुमानं तु तस्माद्युक्तमुदाहृतम् ॥ २५१ ॥अकार्यकारणप्रायहेतूनां च प्रदर्शितः ।भदन्तकलहेऽस्माभिरुदाहरणविस्तरः ॥ २५२ ॥प्रकारान्तरेण सूत्रव्याख्यानम्

[I.346.3]

एवं तावन्मतुब्व्याख्यया त्रैविध्यमनुमानस्य वर्णितम् । एतत्तु
फल्गुप्रायमिव मन्यन्ते । नियमात्मकसम्बन्धबलादेव लिङ्गस्य गमकत्वमुक्तम्, न कार्यादिस्वरूपेण । तत्किमीदृशत्रैविध्येन दर्शितेनेति
वतिप्रत्ययमाश्रित्यान्यथा व्याचक्षते ॥

[I.347.0]



[I.347.1]

पूर्ववदिति । अत्र सम्बन्धग्रहणकाले लिङ्गलिङ्गिनोः प्रत्यक्षतः
स्वरूपमवधार्य पुनस्तादृशैव लिङ्गेन तादृगेव लिङ्गी गम्यते, तत्
पूर्वेण तुल्यं वर्तत इति पूर्ववदनुमानम् । यथा—महानसे धूमाग्नी
सहचरितौ दृष्ट्वा पुनः पर्वते धूमाग्न्यनुमानम् ॥"पूर्ववत्" इत्यत्र "वति" प्रत्ययोपपादनम्

[I.347.2]

ननु ! प्रत्यक्षप्रतीत्या विषयगतसकलविशेषसाक्षात्करणक्षमया
तुल्या नानुमानिकी मतिरिति कथं क्रियातुल्यत्वम् ? तदभावात् कथं
वतिः ? सत्यमेवम्—तथाऽपि वह्नेरेव तादृशस्य वैलक्षण्यापादकविशेषावच्छिन्नस्य लिङ्गेन ग्रहणात् अदूरविप्रकर्षेण क्रियातुल्यत्वमुपपत्स्यते ॥

[I.348.0]

"शेषवत्"पदव्याख्यानम्

[I.348.1]

शेषवन्नाम् परिशेषः । स च प्रसक्तप्रतिषेधे अन्यत्राप्रसङ्गात्
शिष्यमाणे संप्रत्ययः । यथा—क्वचित्प्रदेशे धूमेनाग्निमात्रेऽनुमिते,
किमिन्धनोऽयमग्निः इति विमर्शे प्रसक्तानां तृणपर्णकाष्ठादीनां
अप्रसङ्गाच्च गोमयेन्धनोऽग्निः परिकल्प्यते । यथा वा—शब्दे द्रव्यकर्मत्वप्रतिषेधात् सामान्यादावप्रसङ्गाच्च गुणत्वानुमानं वक्ष्यते ॥"सामान्यतोदृष्ट"पदव्याख्यानम्

[I.348.2]

सामान्यतोदृष्टं तु—यत्र सम्बन्धकालेऽपि लिङ्गिस्वरूपमप्रत्यक्षं—नित्यपरोक्षमेव सामान्यतो व्याप्तिग्रहणादनुमीयते—यथा
शब्दाद्युपलब्ध्या श्रोत्रादि करणम् । इन्द्रियाणामतीन्द्रियत्वात् न
कदाचित् प्रत्यक्षगम्यत्वम् । अथ च छेदनादिक्रियाणां परश्वधादिकरणपूर्वकत्वेन व्याप्तिग्रहणात् शब्दाद्युपलब्धिक्रियाणां करणपूर्वकत्वमनुमीयते ॥अनुमानानां प्रत्यक्षपूर्वकत्वेऽपि त्रिविधत्वोपपादनम्

[I.348.3]

अत्र "वति"व्याख्याने चोदयन्ति । पूर्ववदेवमेकमनुमानमुक्तं स्यात्, न त्रिविधम् । यतो न तावदनवगतव्याप्तिकं लिङ्गं

[I.349.0]



[I.349.1]

गमकं भवति । विशेषाणामनन्तत्वेन च तदन्वयव्यतिरेकयोर्दुरवगमत्वात् सर्वत्र सामान्येनैव व्याप्तिग्रहणम् । यच्चेत्थं व्याप्तिज्ञानं तत्तुल्यं
त्रितयेऽपि । अतः सर्वं पूर्ववदेव स्यात्; वतेः सर्वत्र संभवात् ॥

[I.349.2]

तदेतदयुक्तम्—अवान्तरविशेषस्य सुस्पष्टस्य भावात् ।"व्याप्तिपूर्वकमनुमानम्" इत्येतावता यद्येकविधमुच्यते—तत्सत्यमेवं
प्रकारमेवेदम् । तस्मिन् सत्यपि तु साम्ये भेदान्तरसंभवात्
त्रैविध्यमस्य प्रतिपाद्यते ॥

[I.349.3]

तथा हि—धूमज्वलनयोः पूर्वं प्रत्यक्षेण ग्रहणात् इदानीं तेनैव
धूमेन स एवाग्निरनुमीयत इति पूर्ववदिदमनुमानमुच्यते—यत्
प्रत्यक्षपूर्वकमिति प्रसिद्धम् ॥

[I.350.0]



[I.350.1]

ननु ! धूमान्तरेण वह्न्यन्तरानुमानं किं न प्रत्यक्षपूर्वकम् ? क
एकमाह—न पूर्ववदिति ! कथं तर्हीदमुच्यते—तेनैव धूमेनेति ?
जात्यभिप्रायमेतदुच्यते, न व्यक्त्यभिप्रायम् ॥

[I.350.2]

ननु ! सामान्यतस्तर्हि तत्परिच्छेदात् सामान्यतोदृष्टमेवेदं
स्यात्—न—सामान्यतोदृष्टस्य नित्यपरोक्षानुमेयैकविषयत्वात् ॥

[I.350.3]

प्रसक्तप्रतिषेधादिना च नियतसाध्यपरिच्छेदहेतुः परिशेषानुमानमुच्यते—यथा गोमयेन्धनदहनानुमानमुदाहृतम्, शब्दे वा
गुणत्वकल्पनम् ॥

[I.350.4]

सामान्यतोदृष्टं तु नित्यपरोक्षविषयमुदाहृतमेव श्रोत्राद्यनुमानम् । तदेवं भेदसंभवात् त्रिविधमनुमानमिति युक्तम् ॥एकस्मिन्नपि विषये त्रिविधानुमानसंभवः

[I.350.5]

आस्तां वा उदाहरणभेदः । एकत्राप्युदाहरणे त्रैविध्यमभिधातुं
शक्यते । यथा—इच्छादिकार्यं-आश्रितम्-कार्यत्वात्-घटवत् इत्याश्रयमात्रे साध्ये पूर्ववदनुमानम् । प्रसक्तशरीरेन्द्रियाद्याश्रयप्रति-

[I.351.0]



[I.351.1]

षेधेन विशिष्टाश्रयकल्पने तदेव परिशेषानुमानम् । अनुमेयस्य
नित्यपरोक्षत्वात् तदेव सामान्यतोदृष्टं च ॥

[I.351.2]

तर्हि परिशेषानुमानस्य सामान्यतोदृष्टस्य च को विशेषः ?
उच्यते—परिशेषानुमानप्रवृत्तावन्यः पन्थाः; सामान्यतोदृष्टस्यान्यः । इच्छादिकार्यं देहादिविलक्षणाश्रयम्—शरीरादिषु बाधकप्रमाणोपपत्तौ सत्यां कार्यत्वादिति सामान्यतोदृष्टस्य क्रमः । परिशेषानुमानस्य त्वित्थं प्रवृत्तिः—इच्छादेराश्रयत्वेन प्रसक्तानि शरीरेन्द्रियमनांसि निषिध्यन्ते, दिक्कालादौ च तत्प्रसङ्गो नास्ति, तत्पारिशेष्यादात्मैव तदाश्रय इति । परिशेषानुमाने च सर्वत्र नैष नियमः—
साध्यस्यातिपरोक्षत्वमिति;—गोमयाग्निकल्पनादिदर्शनात् । सामान्यतोदृष्टं तु नित्यपरोक्षविषयमेवेति सूक्तं त्रैविध्यम् ॥प्रभाकरोक्तसामान्यतोदृष्टानुमानम्

[I.351.3]

अपरे पुनः अदृष्टस्वलक्षणविषयं शक्तिक्रियानुमानं सामान्यतोदृष्टमुदाहरन्ति; देवदत्तादावपि क्रियायाः परोक्षत्वात् ।

[I.352.0]



[I.352.1]

चलतीति प्रत्यये हि न देवदत्तस्वरूपातिरिक्तक्रियातत्त्वप्रतिभासः ॥य एव देवदत्तात्मा तिष्ठत्प्रत्ययगोचरः ।चलतीत्यपि संवित्तौ स एव प्रतिभासते ॥ २५३ ॥

[I.352.2]

अविरलसमुल्लसत्संयोगविभागप्रबन्धविषयत्वाच्चलतीतिप्रत्ययस्य न सर्वदा तदुत्पादः ॥

[I.352.3]

कथं तर्हि नित्यपरोक्षे क्रियास्वलक्षणेऽनुमानं क्रमत इति चेत् ?
कार्यस्य कादाचित्कत्वेन कारणपूर्वकत्वात् परिदृश्यमानस्य द्रव्यस्वरूपस्य कारणत्वे सर्वदा कार्योत्पादनप्रसङ्गात् सर्वदा तत्स्वरूपसद्भावात्, न च सर्वदा कार्यमुत्पद्यत इति तदतिरिक्तक्रियानुमानम् ॥

[I.353.0]



[I.353.1]

एवं शक्तावपि द्रष्टव्यम् । क्रियाशक्तिस्वरूपस्य च नित्यपरोक्षत्वात् तददृष्टस्वलक्षणविषयमनुमानमुच्यते, न तु विशेषविषयम्;
विशेषव्याप्तिग्रहणस्यासंभवादिति ॥क्रियायाः प्रत्यक्षत्वम्

[I.353.2]

तदिदमनुपपन्नम्—परिस्पन्दरूपस्योत्क्षेपणादिभेदवतः कर्मणश्चलत्यादिप्रतीतौ प्रकाशमानत्वेन प्रत्यक्षत्वात् न तस्य नित्यानुमेयत्वम् । संयोगविभागालम्बनत्वे तु संयुज्यते, विभज्यते, इति
प्रतीतिः स्यात्, न चलतीति; यथाविषयं प्रत्ययोत्पादात् ।
संवेदनानुसारिणी च विषयव्यवस्था । अन्यथा घटप्रत्ययेऽपिपटस्यालम्बनता स्यात् । संयोगविभागालम्बनत्वे सति तिष्ठत्यपि
चलत्प्रत्ययः प्राप्नोति; तत्रापि संयोगविभागसंभवात् । स्थाणौ च
श्येनसंयोगविभागवति चलतीतिप्रतिभासो भवेत् । अविरलतदुपजननप्रबन्धेऽपि भूतभाविनोः संयोगविभागयोः परोक्षत्वात्

[I.354.0]



[I.354.1]

वर्तमानयोर्ग्रहणम् । तौ च चलित्वाऽपि स्थिते देवदत्ते स्त इति
तत्रापि कथं न चलतीति प्रत्ययः ॥निरन्तरं च संयोगविभागश्रेणिदर्शनात् ।भूमावपि भवेद्बुद्धिः चलतीति मनुष्यवत् ॥ २५४ ॥क्रिया न संयोगविभागरूपा

[I.354.2]

अथ मनुषे—यत्क्रियाजन्यत्वं संयोगविभागयोः—तत्रैव
चलतीत्यादिबुद्धिः, नान्यत्र । देवदत्तक्रियया च तौ जन्येते, न निष्क्रियया भूम्येति न तस्यां तथा प्रत्ययः । यद्येवं—क्रियान्वयव्यतिरेकानुविधानात् क्रियालम्बन एवायं प्रत्ययः, न संयोगविभागालम्बनः ।
तदालम्बनत्वे हि तयोर्द्वयवृत्तित्वाविशेषात् विशेषे कारणं वाच्यम्;
येन पुरुष एवायं प्रत्ययः, न भूमाविति । देवदत्तक्रियाजन्यत्वेन तु न
विशेषः; यतः क्रियायाः परोक्षत्वे सति तदेव न विद्मः—किमसौ
देवदत्ताश्रया क्रिया ? किं वा भूम्याश्रितेति ? संयोगविभागकार्यानुमानस्योभयत्रापि तुल्यत्वात् । न च देवदत्ते गच्छति भूमौ,
अनवरतवहद्वहलसंयोगविभागवत्यपि वा तरङ्गिणीतीरपाषाणे

[I.355.0]



[I.355.1]

चलतीति प्रत्ययो दृष्टः । तस्मात् क्रियाविषय एव चलतीतिप्रत्ययः,
न संयोगविभागालम्बनः ॥

[I.355.2]

संयोगविभागाग्रहणेऽपि च निरालम्बे विहायसि विहरति
विहङ्गमे चलतीति संवेदनं दृश्यते । न च गगनसंयोगः प्रत्यक्षः,
प्रत्यक्षेतरवृत्तित्वात्, गन्धवहमहीरुहसंयोगवत् ॥

[I.355.3]

विततालोकावयव्याकाशः, तत्संयोगश्च पत्रिणः प्रत्यक्ष इति
चेत्—नैतदेवम्—तमालनीलजीमूतसमूहपिहिताम्बरे ।निशीथे सान्धकारेऽपि चलत्खद्योतदर्शनात् ॥ २५५ ॥

[I.355.4]

न तत्रालोकावयवी कश्चन तिमिरावयवी वा विद्यते इति
केन संयोगो गृह्यते ? विभागो वा ?

[I.356.0]



[I.356.1]

भूकम्पोत्पाते च जाते चलति वसुमतीति मतिरस्ति; न तत्र
संयोगविभागौ गृह्येते, बहुलनिशीथे च न तराम् । तस्मान्न
संयोगाद्यालम्बना चलतीति मतिः, अपि तु क्रियालम्बनैवेति ॥

[I.356.2]

न च नित्यपरोक्षा क्रियाऽनुमातुमपि शक्या, कार्यस्य कारणपूर्वकत्वेन भवन्मते सम्बन्धग्रहणानुपपत्तेः । न हि ते द्रव्यस्वरूपं
कारणम्; अपि तु क्रियाविशिष्टम् । क्रियायाश्च परोक्षत्वान्न तदाविष्टद्रव्यग्रहणं सुघटमिति कारणत्वाग्रहणात् घटादावपि दुर्घटा
व्याप्तिप्रतीतिः ॥

[I.356.3]

आत्माऽनुमाने तु नायं दोषः; घटादेः कार्यस्याश्रितस्य
प्रत्यक्षमुपलम्भात् । तस्मान्न कार्यानुमेया क्रिया ॥संयोगेनापि क्रिया नानुमातुं शक्या

[I.356.4]

न च संयोगानुमेया; "संयोगान्तं कर्म" इतिन्यायात् ।
वर्तमानायाः क्रियायास्तेनानुमातुमशक्यत्वात् । क्रियाऽनुमान-

[I.357.0]



[I.357.1]

वादश्च सामान्यलक्षणे (पु. 45) विस्तरेण निरस्तः ॥अतीन्द्रियशक्त्यनुमानमपि न समीचीनम्

[I.357.2]

एतेन शक्त्यनुमानमपि व्युदस्तं वेदितव्यम् । पुरा च
सविस्तरमतीन्द्रियशक्तिनिराकरणं (पु. 107-114) कृतमेव ॥तेनादृष्टक्रियाशक्तिस्वलक्षणमिति क्षमम् ।नेदं सामान्यतोदृष्टं इति पूर्वोक्तमेव सत् ॥ २५६ ॥इति मतुपि वतौ वा प्रत्यये वर्ण्यमानेत्रिविधमिदमिहोक्तं युक्तमेवानुमानम् ॥परकविरचितानां लक्षणानां त्वमुष्मिन्सति न भवति शोभा भास्वतीवेन्दुभासाम् ॥ २५७ ॥

[I.358.0]

बौद्धोक्तप्रतिबन्धदूषणदिशा तल्लक्षणं दूषितम्भूयोदृष्टमितान्वयैकशरणं शोच्यं पुनः शाबरम् ।साङ्ख्यानां तु कुतोऽनुमानघटनोपादानरूपा यतःतेषां जातिरसौ च तद्विकृतिवद्भिन्नेति दुःस्थोऽन्वयः ॥

[I.359.0]

अनुमानं कालत्रयविषयम्

[I.359.1]

इदमिदानीं चिन्त्यते । यदेतदिन्द्रियादिसन्निकर्षजत्वादिना
लक्षितमस्मदादिप्रत्यक्षं तत्किल प्रायशो वर्तमानकालविशिष्टवस्तुविषयम् । एवमिदमनुमानमपि किं तद्गोचरमेव ? किं वा
कालान्तरपरिच्छेदेऽपि क्षमम् ? इति । तदुच्यते—त्रिकालविषयमनुमानमिति । कस्मात् ? त्रैकाल्यग्रहणात् । त्रिकालयुक्ता अर्था
अनुमानेन गृह्यन्ते । भूता नदीपूरेण वृष्टिरनुमीयते; सैव भविष्यन्ती
मेघोन्नत्या; धूमेन वर्तमानोऽग्निरिति ॥

[I.359.2]

अतश्च यन्मीमांसकैरुच्यते—चोदना हि भूतं भवन्तं भविष्यन्तं
सूक्ष्मं व्यवहितं विप्रकृष्टमित्येवंजातीयकमर्थं शक्नोत्यवगमयितुं,
नान्यत् किञ्च इति—तदयुक्तम्—चोदनावत् प्रमाणान्तरस्याप्येवं
जातीयकविषयत्वोपपत्तेः । प्रत्यक्षमपि योगिनां त्रिकालविषयमुक्तम् ।
अस्मदादीनामपि क्वचित्—इति ॥

[I.360.0]

कालसद्भावाक्षेपः

[I.360.1]

अत्र चोदयन्ति । काले सति त्रैकाल्यग्रहणं चिन्त्यम्; स एव
तु दुरुपपादः । तदभावे कस्य वर्तमानादिविभागो निरुप्यते ?न तावद्गृह्यते कालः प्रत्यक्षेण घटादिवत् ।चिरक्षिप्रादिबोधोऽपि कार्यमात्राबलम्बनः ॥ २५९ ॥न चामुनैव लिङ्गेन कालस्य परिकल्पना ।प्रतिबन्धो हि दृष्टोऽत्र न धूमज्वलनादिवत् ॥ २६० ॥प्रतिभासातिरेकस्तु कथञ्चिदुपपत्स्यते ।प्रचितां काञ्चिदाश्रित्य क्रियाक्षणपरम्पराम् ॥ २६१ ॥न चैष ग्रहनक्षत्रपरिस्पन्दस्वभावकः ।कालः कल्पयितुं युक्तः क्रियातो नापरो ह्यसौ ॥ २६२ ॥

[I.361.0]

मुहूर्तयामाहोरात्रमासर्त्वयनवत्सरैः ।लोके काल्पनिकैरेव व्यवहारो भविष्यति ॥ २६३ ॥यदि त्वेको विभुर्नित्यः कालो द्रव्यात्मको मतः ।अतीतवर्तमानादिभेदव्यवहृतिः कुतः ? ॥ २६४ ॥कालः प्रत्यक्षगम्यः इति पक्षः

[I.361.1]

एवमाक्षिप्ते सति—प्रत्यक्षगम्यतामेव केचित् कालस्य मन्वते ।विशेषणतया कार्यप्रत्यये प्रतिभासनात् ॥ २६५ ॥क्रमेण, युगपत्, क्षिप्रं, चिरात् कृतमितीदृशाः ।प्रत्यया नावकल्पन्ते कार्यमात्रावलम्बनाः ॥ २६६ ॥

[I.361.2]

न हि विषयातिशयमन्तरेण प्रतिभासातिशयोऽवकल्पते ॥

[I.362.0]

अरूपस्यापि कालस्य प्रत्यक्षत्वम्अरूपो नन्वयं कालः कथं गृह्येत चक्षुषा ?रूपमेव तवारूपं कथं गृह्येत चक्षुषा ? ॥ २६७ ॥कथं वा रूपवन्तोऽपि परोक्षाः परमाणवः ?तस्मात् प्रतीतिरन्वेष्या किं निमित्तपरीक्षया ? ॥ २६८ ॥

[I.362.1]

ननु ! द्रव्येऽयं नियमः, न रूपादौ । द्रव्येऽपि नायं नियमः,
यत् रूपवत् तत् प्रत्यक्षमिति—येन परमाणूनां तथाभावः स्यात् ।
किन्तु यत् प्रत्यक्षं, तत् रूपवदिति । तदुक्तम्—"त्रयाणां प्रत्यक्षत्वरूपवत्त्वद्रवत्वादीनि"(प्रश-भा-द्रव्य) इति ॥

[I.362.2]

नेदं दैविकं वचनं—यदनतिक्रमणीयम् । न च वचनेन
प्रत्यक्षत्वमप्रत्यक्षत्वं वा व्यवस्थाप्यते । प्रत्यक्षत्वं हि ऐन्द्रियिकप्रतीतिविषयत्वमुच्यते । तच्चेदस्ति कालस्य, नीरूपस्यापि प्रत्यक्षता
केन वार्यते ! रूपवत्त्वं तद्द्रव्याणामस्तु, तथा दर्शनात् ॥

[I.363.0]

न चानुद्धाटिताक्षस्य क्षिप्रादिप्रत्ययोदयः ।तद्भावानुविधानेन तस्मात् कालस्तु चाक्षुषः ॥ २६९ ॥

[I.363.1]

स्वतन्त्र एव तर्हि घटादिवत् कस्मान्न गृह्यते काल इति चेत्—
वस्तुस्वभाव एष न पर्यनुयोगार्हः । रूपिद्रव्यविशेषणतां गतस्यतस्य ग्रहणम्, न दण्डादिवत् स्वतन्त्रस्यापीति । गगनादेस्त्वन्यविशेषणतयाऽपि न ग्रहणमस्तीति तस्याप्रत्यक्षत्वम्, न त्वरूपत्वात् ॥प्रत्यक्षे रूपं अप्रयोजकम्

[I.363.2]

अथ वदेत्—विशेषणस्यापि रूपवत एव दण्डादेः चक्षुषा
ग्रहणम्, न कालादेरिति—तदयुक्तम्—अरूपस्यापि सामान्यादेः
विशेषणस्य चक्षुषा ग्रहणात् । द्रव्ये नियम इति चेत्; उक्तमत्र,
यदेव नयनकरणकावगमगोचरे संचरति तदेव चाक्षुषं रूपवदरूपं
वा, द्रव्यमद्रव्यं वेति ॥

[I.364.0]



[I.364.1]

एवं "गुरु द्रव्यम्" इति कार्तस्वरादौ प्रतिभासात् गुरुत्वमपि
प्रत्यक्षं, न पतनानुमेयमेव ॥तस्मात् स्वतन्त्रभावेन विशेषणतयाऽपि वा ।चाक्षुषज्ञानगम्यं यत् तत्प्रत्यक्षमुपेयताम् ॥ २७० ॥

[I.364.2]

अत एव प्रत्यक्षः कालः । एवं समानन्यायत्वात् पूर्वापरादिप्रत्ययगम्या दिगपि प्रत्यक्षा वेदितव्येति ॥कालस्यानुमेयत्वपक्षः

[I.364.3]

अन्ये मन्यन्ते—दण्डी देवदत्तः, नीलमुत्पलं इतिवद्विषयातिरेकस्याग्रहणात् प्रत्ययातिशयस्य च परोक्षकालपक्षेऽपि तत्कारणकस्योपपत्तेरनुमेय एव कालः ॥

[I.365.0]

अप्रत्यक्षत्वमात्रेण न च कालस्य नास्तिता ।युक्ता पृथिव्यधोभागचन्द्रमःपरभागवत् ॥ २७१ ॥

[I.365.1]

अप्रतिभासमानोऽपि कालः संस्कार इवेन्द्रियसहचरितः
प्रत्यभिज्ञां क्षिप्रादिप्रतीतिं जनयिष्यति । कृतश्च प्रत्यक्षलक्षणे(पु. 217-218) महान् कलिः—किं विषयभेदादेव प्रतिभासभेदः ?
उतोपायभेदादपि ? इति । तदलं पुनस्तद्विमर्देन ॥कालस्यातिरिक्तत्वसाधनम्प्रमाणमिति निर्णीतं प्रत्यक्षं सविकल्पकम् ।तस्मान्न कल्पनामात्रं चिरक्षिप्रादिसंविदः ॥ २७२ ॥

[I.365.2]

न चासां परिदृश्यमानकारणविनिर्मितत्वमुपपद्यते; क्रियमाणस्य पटादेः कार्यस्य, तदुत्पादकस्य च तन्तुतुरीवेमशलाकाकुविन्दादिकारणबृन्दस्य साम्येऽपि क्वचित्तूर्णं कृतम्, क्वचिच्चिरेण
कृतमिति प्रतिभासभेददर्शनात् निमित्तान्तरं चिन्तनीयम् ॥

[I.366.0]

न देवदत्तादिक्रियालम्बनाः चलतीत्यादिप्रत्ययाः

[I.366.1]

ननु ! परिस्पन्दादिक्रियाभेद एवात्र निमित्तम् । कश्चित्परिस्पन्दश्चतुरः, कश्चिन्मन्थर इति क्वचित् क्षिप्रबुद्धिः, क्वचिच्चिरबुद्धिरिति—
नैतच्चारु—परिस्पन्दगतयोरपि चातुर्यमान्थर्ययोर्निमित्तान्तरकार्यत्वात् । परिस्पन्देऽपि—चिरेण गच्छति, शीघ्रं धावतीति चिरक्षिप्रादिप्रतीतिर्दृश्यते ॥न सूर्यादिपरिस्पन्दालम्बनाः चलतीत्यादिप्रत्ययाः

[I.366.2]

आह—न देवदत्तादिपरिस्पन्दनिबन्धनाः क्रमाक्रमादिप्रत्ययाः,
किन्तु ग्रहनक्षत्रादिपरिस्पन्दनिबन्धनाः । स एव च ग्रहतारादिपरिस्पन्दः काल इत्युच्यते । तत्कृत एवायं यामाहोरात्रमासादिव्यवहारः । तस्य स्वत एव भेदादौपाधिकभेदकल्पनाक्लेशो न भविष्यति ।
भेदपरिच्छेदे नालिकाप्रहरादिरुपायः—इयती नालिका, इय-

[I.367.0]



[I.367.1]

न्मुहूर्तम्, इयान् प्रहर इति । तत्रैकस्मिन् मुहूर्ते प्रहरे वा निर्वर्त्त्यमानेषु बहुषु कार्येषु युगपदिति भवति मतिः; मुहूर्तान्तरापेक्षेषु
क्रमेणेति । तस्मात् ग्रहादिपरिस्पन्द एव तैस्तैर्निमित्तैरुपलक्ष्यमाणप्रमाणः काल इति । कालविदश्च ज्योतिर्गणकास्त एवैनं बुध्यन्ते ॥

[I.367.2]

तदसांप्रतम् चन्द्रादिग्रहपरिच्छेदेऽपि क्रमादिप्रतीतिदर्शनात् ॥चिरेणास्तं गतो भानुः शीतांशुः शीघ्रमुद्गतः ।उदिताविव दृश्येते युगपद्भौमभार्गवौ ॥ २७३ ॥
इति दृश्यते प्रतिभासः । न च ग्रहान्तरपरिस्पन्दकारणक एष
शक्यते वक्तुं; अनवस्थाप्रसङ्गात् । तस्मान्न ग्रहादिपरिस्पन्दः
कालः, किन्तु वस्त्वन्तरम्, यत्कृतोऽयं क्रमाक्रमादिव्यवहारः ॥कालः स्वपरनिर्वाहकः

[I.367.3]

ननु ! भवत्कल्पितोऽपि कालः किं स्वत एव क्रमाक्रमस्वभावः ?
हेत्वन्तराद्वा ? स्वतस्तस्य तत्स्वभावत्वे कार्यस्यैव पटादेः परिदृश्यमानस्य तत्स्वाभाव्यं भवतु ! किं कालेन ? हेत्वन्तरपक्षे त्वनवस्था,
तस्यापि हेत्वन्तरापेक्षत्वादिति—

[I.368.0]



[I.368.1]

तदेतद्बालिशचोद्यम्—शुक्लगुणादावप्येवं वक्तुं शक्यत्वात् ।
गुणस्य स्वतः शुक्लस्वभावत्वे द्रव्यस्यैव तद्भवतु ! किं गुणेन ?
गुणान्तरकल्पने त्वनवस्थेति ॥

[I.368.2]

अथ तत्र तथा दर्शनात् नेदं चोद्यम्; तदिहापि समानम् ।
कार्येषु पटादिषु निमित्तान्तरकृतः क्रमादिव्यवहारः, निमित्तान्तरे
निमित्तान्तरं न मृग्यमिति । तस्मादस्ति युगपदादिव्यवहारहेतुः
कालः ॥

[I.368.3]

अतश्चैवम्—दृष्टः परापरत्वस्य दिक्कृतस्य विपर्ययः ।युवस्थविरयोः सोऽपि विना कालं न सिद्ध्यति ॥ २७४ ॥

[I.368.4]

दूरतरदिगवच्छिन्नो देवदत्तादिः पर इति प्रतिभासते, निकटदिगवच्छिन्नस्तु अपर इति । ते एते दिक्कृते परत्वापरत्वे विपरिवर्तमाने दृश्येते । दूरस्थो हि युवा अपर इत्युच्यते, निकटस्थोऽपि
स्थविरः पर इति । तदत्र न कालव्यतिरिक्तं कारणमुपपद्यते
इत्यतोऽनुमीयते कालः ॥

[I.369.0]

कालः एक एव

[I.369.1]

स चायमाकाशवत् सर्वत्रैकः कालः । यथाऽऽकाशलिङ्गस्य
शब्दस्य सर्वत्राविशेषात् विशेषलिङ्गाभावाच्चैकः, तथा ॥

[I.369.2]

सर्वत्र तद्व्यवहाराद्विभुः । अवयवाश्रयानुपलंभात् निरवयवः,
अनाश्रितश्च । अनाश्रितत्वादेव द्रव्यम् । अत एवावयवविभागादिनाशकारणानुपपत्तेर्नित्य इति ॥एकस्यापि कालस्य वर्तमानादिभेदोपपत्तिः

[I.369.3]

ननु ! एवञ्चैकत्वात् कालस्य कुतो वर्तमानादिविभागः ?
तदभावात् कथं त्रिकालविषयमनुमानमुच्यते ?—उच्यते—न
तात्त्विकः कालस्य भेदो वर्तमानादिः । किन्त्वसन्नप्यसौ व्यवहारसिद्धये केनचिदुपाधिना कल्प्यते ॥कालोपाधिः

[I.369.4]

कः पुनरसावुपाधिः ? क्रियेति ब्रूमः । ननु तस्या अपि न स्वतो
वर्तमानादिभेदः; तद्भावे वा सैव तथा भवतु ! किं कालेन ?—
मैवम्—उत्पत्तिस्थितिनिरोधयोगिफलावच्छेदेन नानाक्षणपरम्परात्मिका क्रियेत्युच्यते, सा वर्तमानादिभेदवती च । तथा हि—
स्थाल्यधिश्रयणात् प्रभृति आतदवतरणादुत्पद्यमानौदनाख्यफला-

[I.370.0]



[I.370.1]

वच्छेदात् क्रिया वर्तमानोच्यते "पचति" इति; तदवच्छेदात्
घटाकाशवत् कालोऽपि तावान् वर्तमान इत्युच्यते । अभिनिर्वृत्तफलावच्छेदात्मा परिस्पन्दसन्ततिरतीता भवति—"अपाक्षीत्"
इति; तदवच्छेदात् कालोऽप्यतीत उच्यते । अनारब्धफलावच्छेदात् भविष्यन्ती क्रियोच्यते "पक्ष्यति" इति; तथा कालोऽपीत्येवमौपाधिकः काले वर्तमानादित्रयव्यवहारः ॥वर्तमानकालसमर्थनम्

[I.370.2]

अतश्च यदुच्यते—वृक्षात् पततः पर्णस्य भूतभविष्यन्ताबध्वानौ
दृश्येते, न वर्तमानः । तस्माद्वर्तमानः कालो नास्तीति—तदसम्बद्धम्—अध्वव्यङ्ग्यत्वाभावात् कालस्य । न ह्यध्वव्यङ्ग्यः कालभेदः ।
किन्तु यथोक्तक्रमेण क्रियाव्यङ्ग्य एवेति । क्रियापरिकल्पितभेदनिबन्धनश्चायं क्षणलवकाष्ठाकलानालिकामुहूर्तयामाहोरात्रमासर्त्वयनसंवत्सरयुगमन्वन्तरकल्पव्यवहार इत्यलं प्रसङ्गेन ॥

[I.371.0]

कालभेदपरिज्ञानस्य प्रयोजनम्

[I.371.1]

तिथ्यादिभेदावधारणं च वैदिककर्मप्रयोगाङ्गम्, "पौर्णमास्यां
पौर्णमास्यां यजेत""अमावास्यायाममावास्यायां च" इति । एवं
वसन्ताद्युतुभेदोऽपि तदङ्गम्; "वसन्ते ब्राह्मणोऽग्नीनादधीत,
ग्रीष्मे राजन्यः, शरदि वैश्यः, वर्षासु रथकारः" इति ॥ऋत्वादिभेदः

[I.371.2]

स चायमृतुतिथ्यादिविभागः क्रिययैव ज्योतिश्शास्त्रोपदिष्टविशिष्टराशिसंसृष्टचन्द्रादिग्रहगतया लक्ष्यते, लौकिकेन च लक्ष्मणा
तेन तेनेति । तद्यथा—चञ्च्वग्रचुम्बिताताम्रचूताङ्कुरकदम्बकैः ।कथ्यते कोकिलैरेव मधुर्मधुरकूजितैः ॥ २७५ ॥दिवाकरकरालातपातनिर्दग्धवीरुधः ।मार्गास्समल्लिकामोदा भवन्ति ग्रीष्मशंसिनः ॥ २७६ ॥शिखण्डिमण्डलारब्धचण्डताण्डवडम्बरैः ।प्रावृडाख्यायते मेघमेदुरैर्मेदिनीधरैः ॥ २७७ ॥मौक्तिकाकारविस्तारितारानिकरचित्रितम् ।शरत्पिशुनतां याति यमुनाम्भोनिभं नभः ॥ २७८ ॥आयामयामिनीभोगसफलाभोगविभ्रमाः ।हेमन्तमभिनन्दन्ति सोष्माणस्तरुणीस्तनाः ॥ २७९ ॥

[I.372.0]

आस्कन्दनदलत्कुन्दकलिकोत्करदन्तुराः ।वदन्ति शिशिरं वाताः तुषारकणकर्कशाः ॥ २८० ॥तस्मादेकोऽप्ययं कालः क्रियाभेदाद्विभिद्यते ।एतेन सदृशन्यायात् मन्तव्या दिक् समर्थिता ॥ २८१ ॥दिशोऽतिरिक्तत्वम्

[I.372.1]

पूर्वपश्चिमादिप्रत्ययानां केवलवृक्षादिप्रत्ययवैलक्षण्येन कारणान्तरानुमानात् । दिग्लिङ्गाविशेषादेकत्वेऽपि दिशो दशविधाः ।
प्रदक्षिणावर्तपरिवर्तमानमार्तण्डमण्डलमरीचिनिचयचुम्ब्यमानकाञ्चनाचलकटकसंयोगोपाधिकृतः पूर्वपश्चिमादिभेदः कल्प्यते—पूर्वा,
पूर्वदक्षिणा, दक्षिणा, दक्षिणपश्चिमा, पश्चिमा, पश्चिमोत्तरा, उत्तरा,
उत्तरपूर्वा, अधस्तनी, ऊर्ध्वा चेति । देवतापरिग्रहवशाच्च पुनरेषैव
दिक दशधोच्यते—ऐन्द्री, आग्नेयी, याम्या, नैरृती, वारुणी,
वायव्या, कौबेरी, ऐशानी, नागीया, ब्राह्मी चेति ॥दिक्कालयोरेकत्वे प्रमाणम्

[I.372.2]

ननु च ! येनैव प्रत्ययेन प्रत्यक्षेण लिङ्गेन वा सता दिक्कालाववगम्येते तेनैव तयोर्भेदग्रहणात्कथमेकत्वम् ? तदवगमसमय एव
तथा भेदप्रतिभासात्—उक्तमत्र—सर्वत्र तत्प्रत्ययाविशेषादिति ॥

[I.372.3]

व्यत्ययदर्शनाच्च—यैवैकत्र पूर्वा दिक्, सैवान्यत्र दक्षिणेति
गृह्यते—"प्राग्भागो यः सुराष्ट्राणां, मालवानां स दक्षिणः—"इति ॥

[I.372.4]

कालेऽपि चिरक्षिप्रादिविभागश्चाव्यवस्थित एव दृश्यते—यो
हि अनागत इति परिस्फुरति कालः, स एव वर्तमानो भवति, भूतो

[I.373.0]



[I.373.1]

भवति च । तथ च चिरमपि शीघ्रीभवति, शीघ्रमपि चिरीभवति ।
तस्मात्तद्भेदोऽप्यौपाधिक इति सिद्धम् ॥समानतन्त्रे दिक्कालौ वैतत्येन विचिन्तितौ ।तन्नेह लिख्यते, लोके द्वेष्या हि बहुभाषिणः ॥ २८२ ॥सिद्धः कालश्चाक्षुषो लैङ्गिको वातन्नानात्वं सिद्धमौपाधिकं च ।तस्माद्युक्तं निश्चिकाय त्रिकाल-ग्राहीत्येवं सूत्रकारोऽनुमानम् ॥ २८३ ॥

[I.373.2]

इत्यनुमानपरीक्षाअथोपमानम्उपमानलक्षणम्

[I.373.3]

अनुमानानन्तरमुपमानं विभागसूत्रे पठितमिति तत्क्रमेण तस्य
लक्षणमुच्यते—"प्रसिद्धसाधर्म्यात् साध्यसाधनमुपमानम्
॥ १-१-६ ॥" (न्या-सू)

[I.374.0]



[I.374.1]

अत्र वृद्धनैयायिकास्तावदेवमुपमानस्वरूपमाचक्षते—संज्ञासंज्ञिसम्बन्धप्रतीतिफलं प्रसिद्धेतरयोः सारूप्यप्रतिपादकमतिदेशवाक्यमेवोपमानम् । गवयार्थी हि नागरिकोऽनवगतगवयस्वरूपस्तदभिज्ञमारण्यकं पृच्छति "कीदृक् गवयः ?" इति । स तमाह"यादृशो गौस्तादृशो गवयः" इति । तदेतद्वाक्यमप्रसिद्धस्यप्रसिद्धेन गवा सादृश्यमभिदधत्तद्द्वारकमप्रसिद्धस्य गवयसंज्ञाभिधेयत्वं ज्ञापयतीत्युपमानमुच्यते ॥उपमानस्य शब्दप्रमाणातिरिक्तत्वम्

[I.374.2]

ननु ! शब्दस्वभावत्वादस्य "आप्तोपदेशः शब्दः" इत्यनेन
गतार्थत्वान्नेदं प्रमाणान्तरं भवेत् । न च संज्ञासंज्ञिसम्बन्धपरिच्छेदफलत्वेन प्रमाणान्तरता वक्तव्या; फलवैचित्र्येण प्रमाणानन्त्यप्रसङ्गात् । लौकिकानि हि वचनानि वैदिकानि च विधिनिषेधबोधकानि नानाफलान्यपि भवन्ति, न शब्दतामतिक्रामन्ति

[I.374.3]

उच्यते—यत्र शब्दप्रत्ययादेव, तत्प्रणेतृपुरुषप्रत्ययादेव वा
अर्थतथात्वमुपायान्तरानपेक्षमवगम्यते, स आगम एव; तत एव

[I.375.0]



[I.375.1]

तदर्थप्रतीतेः । यत्र तु पुरुषः प्रतीत्युपायमपरमुपदिशति, तत्र तत
एवोपायात्तदर्थावधारणम् । उपायमात्रावगमे तु शब्दव्यापारः ॥

[I.375.2]

यथा परार्थानुमाने—अग्निमानयं पर्वतः, धूमवत्त्वात्,
महानसवदिति । अत्र हि न पुरुषोपदेशविश्वासादेव शैलस्य
कृशानुमत्तां प्रतिपत्ता निमित्तान्तरनिरपेक्षः प्रतिपद्यते; अपि तु
तदवबोधकधूमाख्यलिङ्गसामर्थ्यादेव । तदिह यद्याटविको नागरिकाय गवयार्थिने तदवगमोपायं प्रसिद्धसाधर्म्यं नाभ्यधास्यत्,
तर्हि तदुपदेश आगम एवान्तरभविष्यत् । तदुपदेशात्तु तत एव
तदर्थावगम इति सत्यपि शब्दस्वभावत्वे प्रमाणान्तरमेवेदम् ।
प्रतिपत्ताऽपि नागरिको नारण्यकवाक्यादेव तं प्राणिनं गवयशब्दवाच्यतया बुद्ध्यते; किन्तु सारूप्यं प्रसिद्धेन गवा तस्य पश्यति ॥

[I.375.3]

किमारण्यकवाक्येन न संप्रत्ययो नागरकस्य—न ब्रूमो न
संप्रत्यय इति; किन्तु सारूप्यमुपायान्तरं तदवगतावसावुपदिष्टवानिति ततोऽवगतिर्भवन्ती न निह्नोतुं शक्यत इति न शाब्दी सा
प्रतीतिः, अपि त्वौपमानिकीति वचनमपि भवदिदमुपमानं
प्रमाणान्तरमिति युक्तम् । भाष्याक्षराण्यपि चैतत्पक्षसाक्ष्यच्छायामिव वदन्ति लक्ष्यन्ते । तानि तु ग्रन्थगौरवभयान्न योज्यन्ते—इत्यलं
प्रसङ्गेन ॥

[I.376.0]

उपमानस्वरूपे वार्तिकपक्षः

[I.376.1]

अद्यतनास्तु व्याचक्षते—श्रुतातिदेशवाक्यस्य प्रमातुरप्रसिद्धे
पिण्डे प्रसिद्धपिण्डसारूप्यज्ञानमिन्द्रियजं संज्ञासंज्ञिसम्बन्धप्रतिपत्तिफलमुपमानम् । तद्धीन्द्रियजनितमपि धूमज्ञानमिव तदगोचरप्रमेयप्रमितिसाधनात् प्रमाणान्तरम् । श्रुतातिदेशवाक्यो
हि नागरकः कानने परिभ्रमन् गोसदृशं प्राणिनमवगच्छति । ततो
वनेचरपुरुषकथितं "यथा गौस्तथा गवयः" इतिवचनमनुस्मरति;
स्मृत्वा च प्रतिपद्यते—"अयं गवयशब्दवाच्यः" इति । तदेतत्संज्ञासंज्ञिसम्बन्धज्ञानं तज्जन्यमित्युपमानफलमित्युच्यते ॥प्रत्यक्षं तावदेतस्मिन् विषये न कृतश्रमम् ।वनस्थगवयाकारपरिच्छेदफलं हि तत् ॥ १ ॥अनुमानं पुनर्नात्र शङ्कामप्यधिरोहति ।क्व लिङ्गलिङ्गिसम्बन्धः ? क्व संज्ञासंज्ञिता मतिः ॥ २ ॥आगमादपि तत्सिद्धिः न वनेचरभाषितात् ।तत्कालं संज्ञिनो नास्ति गवयस्य हि दर्शनम् ॥ ३ ॥

[I.377.0]



[I.377.1]

संज्ञासंज्ञिनोश्च परिच्छेदे सति तत्सम्बन्धः सुशको भवति
नान्यथा । अत एव प्रत्यक्षपूर्वकं संज्ञाकर्मेत्याचक्षते ॥उपमानविषये दिङ्नागादिबौद्धानामाक्षेपः

[I.377.2]

एतदाक्षिपति—ननु ! नागरकप्रश्नमनुरुध्य वनेचरः ।ब्रूतेऽतिदेशकं वाक्यं यथा गौर्गवयस्तथा ॥ ४ ॥अस्यायमर्थः, यस्य त्वं गोसादृश्यं निरीक्षसे ।तमेव गवयं विद्याः स चायं संज्ञिनो ग्रहः ॥ ५ ॥सम्बन्धकरणं चेह विशेषेषु न युज्यते ।आनन्त्यात्, किन्तु सामान्ये, तच्चत्थमवधारितम् ॥ ६ ॥प्रत्यक्षपूर्वकं संज्ञाकर्मेति न हि वैदिकी ।चोदना, किं त्ववच्छेदः संज्ञिनोऽत्र विवक्षितः ॥ ७ ॥

[I.378.0]

स तु प्रत्यक्षतो वाऽस्तु, प्रमाणान्तरतोऽपि वा ।स्मर्यमाणेऽपि चार्थेऽस्ति सङ्केतकरणं क्वचित् ॥ ८ ॥योऽसौ तत्र त्वया दृष्टः प्राणी स रुरुरुच्यते ।क्वचित्तु कैश्चिन्निर्दिश्य परोक्षमुपलक्षणैः ॥ ९ ॥संज्ञिनं व्यहर्तारः तत्र संज्ञां नियुञ्जते ।दन्तुरो रोमशः श्यामो वामनः पृथुलोचनः ॥ १० ॥यस्तत्र चिपिटग्रीवस्तं चैत्रमवधारयेः ।एवमत्रापि गोपिण्डसारूप्येणोपलक्षिते ॥ ११ ॥वाच्ये वाचकसम्बन्धबोधनं नैव दुर्घटम् ।अथ सोपप्लवा वाक्यात् बुद्धिरित्यभिधीयते ॥ १२ ॥उपप्लवोऽपि सम्बन्धे न कश्चिदनुभूयते ।यस्त्वस्ति गवयाकारं प्रति कीदृगसाविति ॥ १३ ॥सोऽपि प्रत्यक्षतो दृष्टे गवये विनिवर्तते ।प्रत्यक्षागमसिद्धेऽर्थे तस्मान्मानान्तरेण किम् ? ॥ १४ ॥

[I.379.0]

उक्ताक्षेपसमाधानम्, उपमानस्य शब्दातिरिक्तत्वं च

[I.379.1]

अत्राहुः—नाटविकरटितात् वाक्यात् विस्पष्टः संज्ञासंज्ञिसम्बन्धप्रत्ययो भवितुमर्हति, संज्ञिनस्तदानीमप्रत्यक्षत्वात् । यद्यपि
गोसारूप्यविशिष्टतया तदवगम उपपादितः; तथाऽपि सोपप्लवैव
भवति तदानीं बुद्धिः ॥न निराकाङ्क्षताबुद्धिस्तदानीमुपजायते ।तदुत्पादनपर्यन्तः शब्दव्यापार इष्यते ॥ १५ ॥न चासौ निर्वहत्यत्र वाच्यसंवित्त्यपेक्षणात् ।शब्देन तदनिर्वाहात् न स्वकार्यं कृतं भवेत् ॥ १६ ॥सम्बन्धप्रतिपत्तिश्च सामान्ये यद्यपीष्यते ।तदप्यविदितव्यक्ति न सम्यगवधारितम् ॥ १७ ॥गवयाकारवृत्तिश्च तदानीं बुद्ध्युपप्लवः ।सम्बन्धेऽपि द्व्यधिष्ठाने दधाति श्यामलां धियम् ॥ १८ ॥

[I.380.0]

प्रत्यक्षपूर्वकं तस्मात् संज्ञाकर्मेति गीयते ।क्वचित्तदेव प्रत्यक्षं स्मृतिद्वारेण कारणम् ॥ १९ ॥पूर्वदृष्टे कुरङ्गादौ सम्बन्धो दर्शितो यथा ।चैत्रे प्रत्यक्षवत् सिद्धिः दन्तुरादिविशेषणैः ॥ २० ॥

[I.380.1]

इह पुनरतिदेशवचनसमये गोसादृश्यमात्रोपदेश्ये सत्यपि
संज्ञिनि न निवर्तत एवोपप्लवः; प्रमाणान्तरपरिच्छेदसापेक्षकसंज्ञिरूपोपदेशात् ॥उपमानस्य प्रत्यक्षाद्वैलक्षण्यम्

[I.380.2]

यत्र गोसादृश्यं पश्यसीति प्रत्यक्षादेव तर्हि स उपप्लवो
विरंस्यतीति चेत्—न—प्रत्यक्षस्येन्द्रियसन्निकर्षादिस्वभावस्य संज्ञासंज्ञिसम्बन्धबोधकरणासमर्थत्वात् ॥प्रत्यक्षफलमेतत्तु समर्थं, सत्यमिष्यते ।तस्यैव च वयं ब्रूम उपमानप्रमाणताम् ॥ २१ ॥

[I.380.3]

यथा प्रत्यक्षफलमपि धरणिधरकुहरभुवि धूमदर्शनमनिन्द्रियविषयविभावसुबोधसाधनत्वादनुमानम्, एवं गोसारूप्यविशेषितविपिनगतगवयपिण्डदर्शनमध्यक्षफलमपि तदनवगतसंज्ञा-

[I.381.0]



[I.381.1]

संज्ञिसम्बन्धबोधविधानादुपमानमुच्यते । यथा च तत्र पूर्वावगतधूमाग्निप्रतिबन्धस्मरणं सहकारितामुपैति, तथेहापि पूर्वश्रुतारण्यकवाक्यार्थस्मरणम् । यथा च तत्र व्याप्तिवेलायामनालीढविशेषा
बुद्धिरधुना पक्षधर्मताबलाद्विशेषे व्यवतिष्ठते—अत्राग्निरिति, तथाऽत्राप्यनवगतवाच्यविशेषात् वाक्यात् बुद्धिरिदानीं वाच्यविशेषे दृष्टे
निरुपप्लवा जायते—अयं स गवयशब्दाभिधेय इति ॥उपमानस्यानुमानाद्वैलक्षण्यम्

[I.381.2]

नैतावताऽनुमानमेवेदमित्याशङ्कनीयम्; अनपेक्षितपक्षधर्मान्वयव्यतिरेकादिसामग्रीकस्य तत्प्रत्ययोत्पादात् ॥तस्मादयं स गवयो नामेत्येवंविधा मतिः ।उपमानैकजन्यैव, न प्रमाणान्तरोद्भवा ॥ २२ ॥

[I.381.3]

न चैषा नास्ति, सन्दिग्धा, बाध्यते, कल्पनामात्रं वेति ।
सर्वथैतस्याः प्रमितेः साधनमुपमानं प्रमाणमिति सिद्धम् ॥

[I.381.4]

तदिदमाह—"प्रसिद्धसाधर्म्यात् साध्यसाधनमुपमानम्" ॥

[I.382.0]

सूत्रार्थवर्णनम्

[I.382.1]

प्रसिद्धसाधर्म्यादिति कर्मधारयः, तृतीयासमासः, बहुब्रीहिर्वा ।
प्रसिद्धं च तत् साधर्म्यं, प्रसिद्धेन गवा वा साधर्म्यं गवयस्य,
प्रसिद्धं वा साधर्म्यं यस्य सः प्रसिद्धसाधर्म्यो गवयः—तस्मात्
प्रसिद्धसाधर्म्यात् साध्यसाधनमुपमानम् । साध्यः—संज्ञासंज्ञिसम्बन्धः, तस्य साधनं बोधनम्; संज्ञासंज्ञिसम्बन्धज्ञानं वा साध्यं,
तस्य साधनं—जननमित्यर्थः । एवं प्रसिद्धसाधर्म्यज्ञानमुपमानं,
फलं संज्ञासंज्ञिसम्बन्धज्ञानमित्युक्तं भवति ॥साध्यसाधनशब्देन करणस्य प्रमाणताम् ।ब्रवीति, एतच्च मन्तव्यं सर्वत्र परिभाषितम् ॥ २३ ॥

[I.382.2]

अत एव मध्ये लिखितमिदं—यदुभयतः प्रमाणलक्षणानि
व्याप्स्यतीति ॥

[I.383.0]

अत्यन्तप्रायसाधर्म्यविकल्पादिनिबन्धनः ।क्षिप्तः सूत्रकृता साक्षादुपमानस्य विप्लवः ॥ २४ ॥

[I.383.1]

येन सदृशप्रतीतिर्जन्यते तत्सादृश्यमिति किमत्यन्तसादृश्यादिविकल्पैः ॥सामान्यमेव न सादृश्यम्अभिन्नप्रत्यये हेतुर्यथा सामान्यमुच्यते ।सदृशप्रत्यये हेतुः तथा सादृश्यमुच्यते ॥ २५ ॥उपमानप्रमाणप्रयोजनाक्षेपः

[I.383.2]

ननु ! उपमानलक्षणमस्मिन् मोक्षशास्त्रे क्वोपयुज्यते ? आगमात्तावत् आत्मज्ञानं मोक्षसाधनं सेतिकर्तव्यताकमवगम्यते, अनुमानादागमप्रामाण्यनिश्चयः, प्रत्यक्षादनुमानस्य व्याप्तिपरिच्छेद
इति त्रयमेवोपदेष्टव्यम् ॥

[I.384.0]

उपमानप्रमाणप्रयोजनम्

[I.384.1]

सत्यमेवम् । उपमानमपि क्वचित् गवयालम्भादिचोदनार्थानुष्ठाने सोपयोगम् । अनवगतगवयस्वरूपे तदालम्भाभावात् । यथा
मुद्गस्तम्भः तथा मुद्गपर्णीति मुद्गपर्ण्याद्यौषधिपरिज्ञानेऽपि तदुपयोगि
भवति ॥सर्वानुग्रहबुद्ध्या च करुणार्द्रमतिर्मुनिः ।मोक्षोपयोगाभावेऽपि तस्य लक्षणमुक्तवान् ॥ २६ ॥

[I.384.2]

ननु ! एवं सति यागौषधाद्युपयोगि अन्यदपि बहूपदेष्टव्यं
स्यात्—न—प्रमाणशास्त्रत्वादस्य; प्रमाणमेवार्थपरिच्छित्तिसाधनमिहोपदिश्यते । तच्चतुर्विधमेव, न न्यूनम्, अधिकं वेति निर्णीतम् ।
प्रमेयं तु मोक्षाङ्गमेवोपदिश्यत इत्यलं प्रसङ्गेन ॥मीमांसकसम्मतोपमानस्वरूपम्

[I.384.3]

जैमिनीयास्त्वन्यथोपमानस्वरूपं वर्णयन्ति—यदश्रुतातिदेशवाक्यस्य वने गवयपिण्डदर्शनानन्तरं नगरं गतं गोपिण्डमनुस्मरत एतेन सदृशो गौरिति ज्ञानं—तदुपमानम् । तस्य विषयः
संप्रत्यवगम्यमानगवयसादृश्यविशिष्टः परोक्षो गौः, तद्वृत्ति वा

[I.385.0]



[I.385.1]

गवयसादृश्यम् । अत एव न तज्ज्ञानं प्रत्यक्षजन्यम्; परोक्षगोपिण्डविषयत्वात् । अश्रुतातिदेशवाक्यस्य भावान्न शाब्दम् ॥न च स्मरणमेवेदं प्रमेयाधिक्यसंभवात् ।गवयेन हि सादृश्यं न पूर्वमवधारितम् ॥ २७ ॥भूयोऽवयवसामान्ययोगो यद्यपि मन्मते ।सादृश्यं, तस्य तु ज्ञप्तिः गृहीते प्रतियोगिने ॥ २८ ॥उपमानं नानुमानम्

[I.385.2]

न चानुमानिकमिदं ज्ञानम्; अनपेक्षितपक्षादिधर्मकस्य
भावात् । न च गवयगतं सारूप्यं तत्र लिङ्गम्, अपक्षधर्मत्वात् ।

[I.386.0]



[I.386.1]

नापि गोगतम्; असिद्धत्वात्, प्रतिज्ञार्थैकदेशत्वाच्च । विषाणाद्यवयवजातमपि न गोगतं लिङ्गम्; इदानीं वनस्थस्य तद्ग्रहणाभावात्; अगृहीतस्य च लिङ्गत्वानुपपत्तेः । गवयगतमपि तदलिङ्गमेघ; पूर्ववदपक्षधर्मत्वात् । तस्माद्गवयसादृश्यविशेषितनगरगतपरोक्षगोपिण्डज्ञानं काननवर्तिनः प्रमातुः प्रमाणान्तरं भवतीति
अभ्युपगन्तव्यम् ॥मीमांसकसम्मतोपमानपरिशीलनम्तदिदमनुपपन्नम्—एवंविधप्रतीत्यभावात् ॥प्रसिद्धेन हि सादृश्यं अप्रसिद्धस्य गम्यते ।गवा गवयपिण्डस्य, न तु युक्तो विपर्ययः ॥ २९ ॥

[I.386.2]

तथा हि—अश्रुतातिदेशको नागरकः कानने परिभ्रमेन्नदृष्टपूर्वं
गोसदृशं प्राणिनमुपलभमान एवं बुद्ध्यते; ब्रवीति च—"अहो नु

[I.387.0]



[I.387.1]

गवा सदृश एष कश्चन प्राणी" इति । न त्वनेन सदृशो गौरिति
ज्ञानमभिधानं वा कस्य चिदस्तीति । अतः प्रमितेरेवाभावात् किं
प्रमाणचिन्तया ?

[I.387.2]

भवतु वैषा बुद्धिः—"अनेन सदृशो गौः" इति; तथाऽपि
स्मृतित्वान्न प्रमाणफलम् ॥मीमांसकसम्मतमुपमानं स्मरणरूपमेव

[I.387.3]

ननु ! गोपिण्डमात्रे सत्यं स्मृतिरेवैषा । संप्रत्यवगतगवयसादृश्यविशिष्टत्वं तु तस्य पूर्वमनुपलब्धमधुनैव गम्यते इति न
तस्मिन्नेषा स्मृतिः—मैवम्—गवयसादृश्यस्यापि तत्र पूर्वं ग्रहणात् ॥

[I.387.4]

ननु ! अनवगतगवयेन गवि गवयसादृश्यमवगतमितिचित्रम्—न चित्रम्—व्यक्तितिरस्कृतस्य ग्रहणात् ॥

[I.387.5]

ननु ! इदमपि चित्रतरम् । गृहीतं च व्यक्तितिरस्कृतं चेति ।
व्यक्तिर्हि ग्रहणमेव, तत्तिरस्कारे च नास्त्येव ग्रहणम्—उच्यते—

[I.388.0]



[I.388.1]

नैतदपि चित्रतरम् । तथा हि—वने गवयमालोक्य नागरिको न
करेणुमनुस्मरति, न करभम्, न तुरङ्गम्; अपि तु विशिष्टमेव
पिण्डम् । न च निर्निबन्धनमेवेदं विशिष्टविषयस्मरणमुत्पत्तुमर्हति ।
तस्मात् यत्रैव परिदृश्यमानपिण्डसादृश्यं पूर्वमवगतं स एवपिण्डोऽस्मिन् दृश्यमाने स्मरणपथमवतरति, नेतर इति । सादृश्यग्रणमसंवेद्यमानमप्यभ्यस्तविषयाविनाभावस्मृतिवत् बलात्परिकल्प्यते । पूर्वं च गवयग्रहणाद्विना गवयसदृशीयं गौरिति
ग्रामीणस्यानुभवो न भवतीति व्यक्तितिरस्कृतं तत्सादृश्यग्रहणमुच्यत इति न किञ्चिच्चित्रम् । तस्मात् स्मृतिरेवेयम्—तथा हि
प्रतीतिः "अनेन सदृशो गौर्मया नगरे दृष्टः" इति । न तु "अद्यैतत्सदृशो गौर्दृश्यते" इति बुद्धिः ॥प्रतियोग्यग्रहणेऽपि सादृश्यग्रहणसंभवः

[I.388.2]

ननु ! प्रतियोगिग्रहणाद्विना कथं ग्राम्यस्य सादृश्यग्रहणम् ?
अत्र भवतैवात्मनः प्रतिकूलमभिहितम् (श्लो. वा. उप. ३५)—सामान्यवच्च सादृश्यं एकैकत्र समाप्यते ।प्रतियोगिन्यदृष्टेऽपि तस्मात्तदुपलभ्यते ॥ ३० ॥

[I.388.3]

स च भूयोऽवयवसामान्ययोगोऽगृहीतगवयवेनापि नागरकेण
ग्रहीतुं शक्यते ॥

[I.389.0]



[I.389.1]

अथ तदा तद्ग्रहणेऽपि सति न तस्य सदृशप्रत्ययः—न तर्हि
भूयोऽवयवसामान्ययोगः सादृश्यम्; किन्तु सदृशप्रत्ययहेतुः
सादृश्यम् । यथोक्तम्—"सादृश्यं सदृशप्रत्ययहेतुत्वमेव" ।
भूयोऽवयवसामान्ययोगे च तल्लक्षणे चित्रादावव्याप्तिः । अतिव्याप्तिश्च, प्राण्यन्तरेषु विसदृशेष्वपि तदवयवसामान्यानां खुरादीनां
भावात् । भूयस्त्वं तु कियत्तेषामिति न विद्मः । यावता सादृश्यप्रत्ययोत्पत्तिरिति चेत्, तर्हि सदृशप्रत्ययहेतुत्वमेव सादृश्यमस्त्विति
युक्तम् । तस्मात् गवयदर्शनात्पूर्वमपि गव्यनभिव्यक्तसादृश्यग्रहणोपपत्तेः स्मृतिरेवेयम् ॥मीमांसकसम्मतोपमानस्य फलाभावः

[I.389.2]

अथ मतं यथा नैयायिकानां अतिदेशवाक्यवेलायां सोपप्लवा
संज्ञासंज्ञिसम्बन्धबुद्धिः उपमानान्निरुपप्लवीभवति, एवमियमपि—
योऽसौ पूर्वं व्यक्तितिरस्कृता गवि गवयसादृश्यबुद्धिरभूत्,
सेदानीं उपमानाद्व्यक्तीभविष्यतीति ॥

[I.389.3]

नैतदस्ति—गवयग्राहिणा प्रत्यक्षेणैव तत्स्पष्टतासिद्धेः । यथा
भवद्भिर्नैयायिका उक्ताः (श्लो. वा. उप. ९)—"अथ त्वधिकता काचित् प्रत्यक्षादेव सा भवेत्" इति—

[I.389.4]

तथा नैयायिका अपि युष्मान् वक्ष्यन्ति ॥

[I.390.0]



[I.390.1]

ननु ! वनस्थप्रमातुर्गवयविषयं प्रत्यक्षं कथं ग्रामवर्तिनि गवि
सादृश्यबुद्धेः स्पष्टतामादधीत ? किं कुर्मः ? तद्दर्शनानन्तरं सुस्पष्टतत्सादृश्यविशिष्टगोपिण्डस्मरणात् ॥मीमांसकोक्तोपमानस्य प्रमाणान्तरत्वासंभवः

[I.390.2]

ननु ! अत एवेदमुपमानं प्रमाणान्तरमुच्यते, प्रत्यक्षस्य सन्निहितगवयस्वरूपमात्रनिष्ठत्वात् । परोक्षे च गवि गवयसादृश्यप्रत्ययस्य विस्पष्टस्यान्यतोऽसिद्धेरिति । उक्तमत्र—स्मृतिरेवेयम्,
तथाऽवभासनात् । अनधिगतार्थग्राहि च प्रमाणमुपगच्छन्ति भवन्तः ॥मीमांसकोक्तमुपमानमन्ततोऽनुमानमेव

[I.390.3]

भवतु वा स्मृतिविलक्षणेयं प्रतीतिः । तथाऽप्यनुमानजन्यत्वात् न प्रमाणान्तरमाविशति । स्मर्यमाणो गौः धर्मी, एतत्सदृश
इति साध्यो धर्मः, एतदवयवसामान्ययोगित्वात्, सन्निहितद्वितीयगवयपिण्डवत् । तदसन्निधाने सामान्येन व्याप्तिर्दर्शयितव्या—
यत्र यदवयवसामान्ययोगित्वं तत्र तत्सादृश्यम्, यथा यमयोरिति ।
विशिष्टस्य तद्योगस्य हेतुत्वान्नानैकान्तिकत्वम् । सामान्ययोगोऽन्यः,

[I.391.0]



[I.391.1]

अन्यच्च सादृश्यमित्युक्तत्वात् न प्रतिज्ञार्थैकदेशो हेतुः । अव्युत्पन्नस्य"
नारिकेलद्वीपवासिनः, बालस्य वा तत्प्रत्ययानुत्पादात् न व्याप्तिनैरपेक्ष्येण सा प्रतीतिरिति वक्तव्यम् । तस्मादित्थमनुमानजन्यत्वात्
स्मृतित्वाद्वा पूर्वोक्तादसंभवादेव वा नेयमवगतिरुपमानकार्येति
सिद्धम् ॥मीमांसकोक्तस्योपमानप्रयोजनस्यानुवादः

[I.391.2]

कश्चास्य भवदुपमानस्य स्वतन्त्रोपयोगः ? एवं ह्याहुर्भवन्तः—(श्लो. वा. शब्द. ७)"अपरीक्षामिषेणापि लक्षणानि वदन्नयम् ।न स्वतन्त्रोपयोगित्वनिरपेक्षाणि जल्पति ॥"

[I.392.0]

मीमांसकोक्तप्रयोजनवर्णनम्

[I.392.1]

ननु ! उक्त एवोपयोगः सौर्ये चरौ द्रव्यदेवतासारूप्यादाग्नेयविध्यन्तलाभः । "आग्नेयोऽष्टाकपालः" इत्युपदिष्टदृष्टादृष्टेतिकर्तव्यताकलापतया निराकाङ्क्षो विधिः । "सौर्यं चरुं निर्वपेत्
ब्रह्मवर्चसकामः" इत्यत्र प्रधानमात्रोपदेशाद्विध्यादिरस्ति, न तु
विध्यन्तः—इतिकर्तव्यताऽभिधानम् । न चानितिकर्तव्यताकं कर्म
प्रयोगयोग्यम् । अतः किमियमितिकर्तव्यताजातमिह गृह्यतामित्यपेक्षायां चरुपुरोडाशयोर्ब्रीह्याद्यौषधसाध्यत्वेन द्रव्यसादृश्यात्सूर्याग्न्योश्च तेजस्वितया देवतयोः सारूप्यादाग्नेयेतिकर्तव्यता सौर्ये
क्रियत इत्युपमानाद्गम्यते ॥

[I.392.2]

अपि च क्वचिच्चोदितद्रव्यादावलभ्यमाने प्रतिनिध्युपादानेन
कर्मसमापनात् प्रतिनिधिमात्रोपादाने प्राप्ते ब्रीहिसदृशनीवारोपा-

[I.393.0]



[I.393.1]

दानमुपमानात्प्रतीयत इति । तदाह (श्लो. वा. उप. ५२, ५३)—"भिन्नानुमानादुपमेयमुक्तासौर्यादिवाक्यैर्न सहायि दृष्टम् ।सादृश्यतोऽग्न्यादियुतं कथं नुप्रत्याययेदित्युपयुज्यते नः ॥प्रतिनिधिरपि चैवं ब्रीहिसादृश्ययोगात्भवति तदपचारे यत्र नीवारजातौ ।तदपि फलमभीष्टं लक्षणस्योपमायाःप्रकृतिरपि च गौणैर्बाध्यते यत्र चान्यैः ॥"मीमांसकोक्तोपमानप्रयोजनपराकरणम्

[I.393.2]

तदेतदसमञ्जसम्—"प्रसिद्धेनाप्रसिद्धस्य सादृश्यमवगम्यते"
इत्येषभवद्भिरुत्सृष्टः पन्थाः । विपर्ययस्त्वाश्रितः ॥

[I.393.3]

यदप्यदृष्टेन नूतनेनाप्रसिद्धेन गवयेन वाक्यसिद्धस्य गोः
सादृश्यमुपमानात् प्रतीयत इति—तदिहापि निर्ज्ञातेतिकर्तव्यताकेन
गोवत्प्रसिद्धेनाग्नेयेन सौर्यस्य गवयवदप्रसिद्धस्य सादृश्यमवगम्यते;

[I.394.0]



[I.394.1]

न तु गवयेन गोः—सौर्येणाग्नेयस्य । तदिह यस्य विध्यन्तार्थिता;
न तत्रोपमानात्सादृश्यावगमः; यत्र वा तदवगमः, न तत्रेतिकर्तव्यताऽर्थित्वम् ॥अन्ततः मीमांसकोक्तमुपमानं स्मृतिरेव

[I.394.2]

ननु ! सौर्ये विध्यन्तार्थिनि प्रतीयमाने द्रव्यदेवतासारूप्यादेराग्नेयः स्मरणपथमवतरतीति तत एवासौ विध्यन्तमधिगच्छतीति—
—एवमपि स्मरणमात्रात् सिद्धेऽर्थे किमुपमानेन ? आग्नेयस्मरणादेव
तदितिकर्तव्यता सौर्ये उपादास्यते । स्मृतिविशेष एव विषयाधिक्यादुपमानमुच्यते इति चेत्, प्रतिविहितमेतदित्यलं प्रसङ्गेन ॥मीमांसकसम्मतोपमानस्य वैयर्थ्यम्किञ्चोपमानप्रतिपादितार्थःन चोदनालक्षणतां बिभर्ति ।तस्मान्न युज्येत ततोऽधिगन्तुंआग्नेयविध्यन्तविशेषलाभः ॥ ३१ ॥प्रतिनिधिरपि चैवं नास्ति नीवारजातेःन हि भवदुपमानात् ब्रीहिसादृश्यबुद्धिः ।

[I.395.0]

भवति तु मतिरेषा ब्रीहयस्तत्सदृक्षाःइति, न च फलमस्याः किञ्चिदस्ति प्रतीतेः ॥ ३२ ॥स्वमतोपसंहारःभवत्यङ्गं यागे क्वचन गवयालम्भनमतःतदाकारज्ञाने प्रतिनिधिविवेके च कृतिनाम् ।उपायत्वं युष्मत्कथितमुपमानं न भजते;परिग्राह्यं तस्मात् प्रवरमुनिगीतं सुमतिभिः ॥ ३३ ॥इत्युपमानम्॥ इति द्वितीयमाह्निकम् ॥

[1.3]



{तृतीयमाह्निकम्—शब्दपरीक्षा}



[I.396.0]

शब्दलक्षणम्

[I.396.1]

उपमानानन्तरं शब्दस्य विभागसूत्रे निर्देशात्तस्य लक्षणं प्रतिपादयितुमाह—"आप्तोपदेशः शब्दः ॥ १-१-७ ॥" (न्या-सू)

[I.396.2]

उपदेशः शब्दः इत्युच्यमाने पर्यायमात्रोच्चारणात् अकारके
शब्दमात्रे प्रमाण्यप्रसक्तिरिति तद्विनिवृत्तये पूर्वसूत्रात् साध्यसाधनपदमाकृष्यते । तथाऽपि शब्दान्तरजनके प्रसक्तिरिति प्रत्यक्षसूत्रात् ज्ञानपदस्य, स्मृतिजनकस्य व्यवच्छेदार्थं चार्थग्रहणस्य,
संशयविपर्ययजनकनिराकरणाय च व्यवसायात्मकाव्यभिचारिपदयोरनुवृत्तिरित्येवमव्यभिचारादिविशेषणार्थप्रतीतिजनक उपदेशः शब्द
इत्युक्तं भवति ॥

[I.396.3]

तदेवंपर्यायमेवोपदेशशब्दं शब्दलक्षणमपेक्षितपूर्वसूत्रोपात्तविशेषणपदं केचिद्व्याचक्षते । आप्तग्रहणं च लक्षणनिश्चयार्थमाहुः ।"घ्राणरसनत्वक्चक्षुःश्रोत्राणीन्द्रियाणि भूतेभ्यः" इत्यत्र भूतग्रहणं
वक्ष्यते । एवं ह्यैतिह्यस्य न प्रमाणान्तरता भविष्यति, उपदेशरूपत्वाविशेषादिति ॥

[I.397.0]

सूत्रयोजनायां पक्षान्तरम्

[I.397.1]

अन्ये तु ब्रुवते—युक्तमुपदेशपदमेव शब्दलक्षणम् । युक्तं
च तन्निश्चयार्थमाप्तग्रहणम् । पूर्वसूत्रोपात्तविशेषणपदानुवृत्तिस्तु
नोपयुज्यते, सामान्यलक्षणानन्तरं विशेषलक्षणप्रक्रमात् । सामान्यलक्षणेन च स्मृत्यादिजनकसकलप्रमाणाभासव्युदासे कृते सजातीयप्रत्यक्षादिव्यदच्छेद एव केवलमिदानीं वक्तव्यः । तत्र च पर्यायतया पर्याप्तमुपदेशपदमेव बुद्ध्यादिपदवदिति किं विशेषणानुवृत्तिक्लेशेन ? इति ॥आप्तपदमपि लक्षणघटकमिति पक्षः

[I.397.2]

अपर आह—अनवलम्बितसामान्यलक्षणानुसरणदैन्यमनध्याहृतप्राक्तनविशेषणपदमाप्तोपदेशश्शब्दलक्षणम् । न चाकारकेण
शब्दान्तरकारिणा वा स्मृतिजनकेन वा संशयाधायिना वा शब्देन
किञ्चिदुपदिश्यत इति निर्वचनसव्यपेक्षात् उपदेशग्रहणादेव
तन्निवृत्तिः सिद्धा । मिथ्योपदेशे तु रथ्यापुरुषादिवचसि विपरीतप्रतीतिकारिणि प्रसङ्गो न निवर्तत इति तत्प्रतिक्षेपार्थमाप्तग्रहणम् ।ऐतिह्ये यथार्थप्रतीतिहेतावाप्तानुमानान्न प्रमाणान्तरत्वमिति ।
तस्माद्यथाश्रुतमेव सूत्रं शब्दलक्षणार्थं युक्तम् ॥

[I.398.0]

उपदेशपदस्यार्थानुपपत्तिः

[I.398.1]

भवत्वेवम् ! उपदिश्यत इति कोऽर्थः ? अभिधानक्रिया
क्रियते । केयमभिधानक्रिया नाम ? प्रतीतिरिति चेत्; चक्षुरादेरपि
तत्करणत्वादुपदेशत्वप्रसङ्गः ॥

[I.398.2]

स्वावगतिपूर्विका प्रतीतिरिति चेत्, धूमादेरप्युपदेशताप्रसङ्गः । चक्षुरादेरपि तत्करणत्वात् उपदेशत्वप्रसङ्गः ।
स्वसादृश्येन प्रतीतिरिति चेत्, बिम्बस्यापि पादाद्यनुमितावुपदेशत्वप्रसङ्गः, शब्दे च तदभावादनुपदेशत्वं स्यात् ।
शब्दावच्छिन्ना प्रतीतिरिति चेत्, श्रोत्रस्य तज्जनकत्वादुपदेशत्वप्रसङ्गः, शब्दस्य च स्वावच्छेदेन प्रतीतिजनकत्वनिषेधादनुपदेशत्वंभवेत् । नापि शब्दकरणिका प्रतीतिः; अभिधानक्रियाविवक्षायां, आकाशानुमाने वा तस्योपदेशत्वप्रसङ्गा
दित्यभिधानक्रियास्वरूपानिश्चयात् न तस्याः करणमुपदेशः ॥

[I.399.0]

उपदेशपदस्यार्थः

[I.399.1]

उच्यते—श्रोत्रग्राह्यवस्तुकरणिका तदर्थप्रतीतिरभिधानक्रिया,
इत्थं लोके व्यवहारात् । उक्तः, अभिहितश्च स एवार्थो लोके
व्यपदिश्यते, यस्तु तथाविधप्रतीतिविषयतां प्रतिपन्नः । श्रोत्रग्राह्यस्य
वर्णराशेरेवार्थप्रतीतिकरणत्वात्; न तु श्रोत्रप्रत्ययविषयः स्फोटत्मा
शब्दः । श्रोत्रग्रहणे ह्यर्थे शब्दशब्दः प्रसिद्धः । वर्णा एव च
श्रोत्रग्रहणाः । यतोऽर्थप्रतीतिः स शब्द इति तूच्यमाने धूमादिरपि
शब्दः स्यात् । अगृहीतसम्बन्धश्च शब्दः शब्दत्वं जह्यात्, अर्थप्रतिपत्तेरकरणात् ॥केयं अभिधानक्रिया नाम

[I.399.2]

ननु ! प्रतीतेः संविदात्मकत्वात् नाभिधानक्रिया नाम काचिदपूर्वा संविदन्या विद्यते । तत्करणस्य चोपदेशतायामतिप्रसङ्ग
इत्युक्तम्—सत्यम्—संविदात्मैव सर्वत्र प्रतीतिः । सा चक्षुरादिकरणिका प्रत्यक्षफलम्, लिङ्गकरणिकाऽनुमानफलम्, श्रोत्रग्राह्यकरणिका शब्दफलम् । न हि—दृश्यते, अनुमीयते, अभिधीयत
इति पर्यायशब्दाः । तत्प्रतीतिविशेषजनने च शब्दस्योपदेशत्वमुच्यते । आकाशानुमानविवक्षादौ तु तस्य लिङ्गत्वमेवेत्यलं
प्रसङ्गेन ॥आप्तस्वरूपम्

[I.399.3]

आप्तो भाष्यकृता व्याख्यातः—"आप्तः खलु साक्षात्कृतधर्मा
यथादृष्टस्यार्थस्य चिख्यापयिषाप्रयुक्त उपदेष्टा च" इति ॥

[I.400.0]

धर्म इत्युपदेष्टव्यः कश्चिदर्थो विवक्षितः ।साक्षात्करणमेतस्य यथार्थमुपलम्भनम् ॥ १ ॥

[I.400.1]

न तु प्रत्यक्षेणैव ग्रहणमिति नियमः, अनुमानादिनिश्चितार्थोपदेशिनोऽप्याप्तत्वानपायात् ॥चिख्यापयिषया युक्त इत्युक्ता वीतरागता ।उपदेष्टेत्यनेनोक्तं प्रतिपादनकौशलम् ॥ २ ॥

[I.400.2]

वीतरागोऽपि मूकादिरुपदेष्टुमशक्तः किं कुर्यात् ? वक्तुं शक्तोऽपि
साक्षात्कृतधर्माऽप्यवीतरागो न वक्ति, तूष्णीमास्त इति ॥तस्य च प्रतिपाद्येऽर्थे वीतरागत्वमिष्यते ।सर्वथा वीतरागस्तु पुरुषः कुत्र लभ्यते ॥ ३ ॥ऋष्यार्यल्मेच्छसामान्यं वक्तव्यं चाप्तलक्षणम् ।एवं हि लोकेऽप्याप्तोक्त्या व्यवहारो न नङ्क्ष्यति ॥ ४ ॥"दोषक्षयः आप्तत्वं" इति पक्षविमर्शः

[I.400.3]

येऽप्याप्तिं दोषक्षयमाचक्षते—तैरपि दोषक्षयः प्रतिपाद्यार्थेष्वेव
वर्णनीयः; अन्यथा लीके दृश्यमानस्याप्तोक्तिनिबन्धनस्य व्यवहारस्य
निह्नवः स्यात् ॥

[I.401.0]



[I.401.1]

अथवा वेदप्रामाण्यसिद्ध्यर्थत्वाच्छास्त्रस्य तत्प्रणेतुराप्तस्येश्वरस्य यथाश्रुतमेवेदं लक्षणम्, स साक्षात्कृतधर्मैव, धर्मस्येश्वरप्रत्यक्षगोचरत्वात् ॥कृपयैव भगवता वेदानामुपदेशः

[I.401.2]

चिख्यापयिषाप्रयुक्त इति । कारुणिक एव भगवानिति वक्ष्यते ।
उपदेष्टा च, वेदाद्यागमानां तत्प्रणीतत्वस्य (४ आह्निके) समर्थयिष्यमाणत्वात् ॥शब्दस्यानुमानेऽन्तर्भावाशङ्का

[I.401.3]

आह—आस्तां तावदेतत् ! इदं तु चिन्त्यताम् ! किमर्थमिदं पुनश्शब्दस्य पृथग्लक्षणमुपदिश्यते ?शब्दस्य खलु पश्यामो नानुमानाद्विभिन्नताम् ।अतस्तल्लक्षणाक्षेपात् न वाच्यं लक्षणान्तरम् ॥ ५ ॥परोक्षविषयत्वं हि तुल्यं तावद्द्वयोरपि ।सामान्यविषयत्वं च सम्बन्धापेक्षणाद्द्वयोः ॥ ६ ॥अगृहीतेऽपि सम्बन्धे नैकस्यापि प्रवर्तनम् ।सम्बन्धश्च विशेषाणामानन्त्यादतिदुर्गमः ॥ ७ ॥

[I.402.0]

यथा प्रत्यक्षतो धूमं दृष्ट्वाऽग्निरनुमीयते ।तथैव शब्दमाकर्ण्य तदर्थोऽप्यवगम्यते ॥ ८ ॥अन्वयव्यतिरेकौ च भवतोऽत्रापि लिङ्गवत् ।यो यत्र दृश्यते शब्दः स तस्यार्थस्य वाचकः ॥ ९ ॥पक्षधर्मत्वमप्यस्ति शब्द एव यतोऽर्थवान् ।प्रकल्पयिष्यते पक्षो धूमो दहनवानिव ॥ १० ॥तत्र धूमत्वसामान्यं यथा वहति हेतुताम् ।गोत्वादिशब्दसामान्यंतद्वदत्रापिवक्ष्यति ॥ ११ ॥एवं विषयसामग्रीसाभ्यादेकत्वनिश्चये ।न विलक्षणतामात्रं किञ्चिदन्यत्वकारणम् ॥ १२ ॥पूर्ववर्णक्रमोद्भूतसंस्कारसहकारिता ।पुरुषापेक्षवृत्तित्वं विवक्षानुसृतिक्रमः ॥ १३ ॥इत्यादिना विशेषेण न प्रमाणान्तरं भवेत् ।कार्यकारणधर्मादिविशेषोऽत्रापि नास्ति किम् ? ॥ १४ ॥यथेष्टविनियोज्यत्वमपि नान्यत्वकारणम् ।हस्तसंज्ञादिलिङ्गेऽपि तथाभावस्य दर्शनात् ॥ १५ ॥

[I.403.0]

दृष्टान्तनिरपेक्षत्त्वमभ्यस्ते विषये समम् ।अनभ्यस्ते तु सम्बन्धस्मृतिसापेक्षता द्वयोः ॥ १६ ॥अनेकप्रतिभोत्पत्तिहेतुत्वमपि विद्यते ।अस्पष्टलिङ्गे कस्मिंश्चिदश्व इत्यादिशब्दवत् ॥ १७ ॥स्फुटार्थानवसायाश्च प्रमाणाभासतो यथा ।लिङ्गे तथैव शब्देऽपि नानार्थभ्रमकारिणि ॥ १८ ॥अपि च प्रतिभामात्रे शब्दाज्जातेऽपि कुत्रचित् ।आप्तवादत्वलिङ्गेन जन्यते निश्चिता मतिः ॥ १९ ॥शब्दस्यानुमानरूपता समानतन्त्रानुमताअत एव हि मन्यन्ते शब्दस्यापि विपश्चितः ।आप्तवादाविसंवादसामान्यादनुमानताम् ॥ २० ॥

[I.404.0]

शब्दस्यानुमानान्तर्भावे युक्त्यन्तरम्किञ्च शब्दो विवक्षायामेव प्रामाण्यमश्नुते ।न बाह्येः व्यभिचारित्वात् तस्यां चैतस्य लिङ्गता ॥ २१ ॥शब्दस्यातिरिक्तप्रमाणत्वसाधनम्

[I.404.1]

तत्राभिधीयते । द्विविधः शब्दः पदात्मा वाक्यात्मा चेति ।
तत्र वाक्यमनवगतसम्बन्धमेव वाक्यार्थमवगमयितुमलम्; अभिनवविरचितश्लोकश्रवणे सति पदसंस्कृतमतीनां तदर्थावगमदर्शनात् ।
अतः सम्बधाधिगममूलप्रवृत्तिनाऽनुमानेन तस्य कथं साम्यसंभावना ॥

[I.404.2]

पदस्य तु सम्बन्धाधिगमसापेक्षत्वे सत्यपि सामग्रीभेदात्
विषयभेदाच्चानुमानाद्भिन्नत्त्वम् । विषयस्तावद्विसदृश एव पदलिङ्गयोः । तद्वन्मात्रं पदस्यार्थ इति च स्थापयिष्यते (५ आह्निके) ।
अनुमानं तु वाक्यार्थविषयम्—अत्राग्निः, अग्निमान् पर्वत इति ततः
प्रतिपत्तेः । उक्तं च (पु. 311) तत्र धर्मविशिष्टो धर्मी साध्य इति ॥

[I.405.0]

पदानामन्वयबोधकत्वविचारः

[I.405.1]

ननु पदान्यपि वाक्यार्थवृत्तीनि सन्ति—गोमान्, औपगवः,
कुम्भकार इति—सत्यम्—किन्तु तेष्वपि साकाङ्क्षताऽस्त्येव;
पदान्तरमन्तरेण निराकाङ्क्षप्रत्ययानुत्पादात् । गोमान् कः ?
इत्याकाङ्क्षाया अनिवृत्तेः ॥

[I.405.2]

अपि च पर्वतादिविशेष्यप्रतिपत्तिपूर्विका पावकादिविशेषणावगतिर्लिङ्गादुदेति । पदात्तु विशेषणावगतिपूर्विका विशेष्यावगतिरिति विषयभेदः ॥शब्दः हेतुरेव, न पक्षः

[I.405.3]

ननु ! उक्तं—यथाऽनुमाने धर्मविशिष्टो धर्मी साध्यः, एवमिहार्थविशिष्टः शब्दः साध्यो भवतु—मैवम्—शब्दस्य हेतुत्वात् ।
न च हेतुरेव पक्षो भवितुमर्हतीति ॥शब्दस्य हेतुत्वेऽपि अनुमानासंभवः

[I.405.4]

ननु ! यथाऽग्निमानयं धूमः, धूमत्वात् महानसधूमवदित्युक्तं—

[I.406.0]



[I.406.1]

"सा देशस्याग्नियुक्तस्य, धूमस्यान्यैश्चकल्पिता"(श्लो-वा-अनु-48)
इति । एवं गोशब्द एवार्थवत्त्वेन साध्यताम् ! गोशब्दत्वादित्यादि
सामान्यं च हेतूक्रियताम् ! इति—एतदपि दुर्घटम्—शब्दस्य
धर्मिणः किं अर्थविशिष्टत्वं वा साध्यते ? प्रत्यायनशक्तिविशिष्टत्वं
वा ? अर्थप्रतीतिविशिष्टत्वं वा ?

[I.406.2]

न तावदर्थविशिष्टत्वं साध्यम्; शैलज्वलनयोरिव शब्दार्थयोः
धर्मधर्मिभावाभावात् ॥

[I.406.3]

अथार्थविषयत्वाच्छब्दस्यार्थविशिष्टतेत्युच्यते; तदप्ययुक्तम्;
तत्प्रतीतिजननमन्तरेण तद्विषयत्वानुपपत्तेः । प्रतीतौ तु सिद्धायां
किं तद्विषयत्वद्वारकेण तद्धर्मत्वेन ? यदि तु तद्विषयत्वमूला तद्धर्मत्वपूर्विकाऽर्थप्रतीतिः, अर्थप्रतीतिमूलं तद्विषयत्वम्, तदितरेतराश्रयम् ।
तस्मान्नार्थविशिष्टः शब्दः साध्यः ॥

[I.406.4]

नाप्यर्थप्रत्यायनशक्तिविशिष्टः; तदर्थितया शब्दप्रयोगाभावात् ॥न शक्तिसिद्धये शब्दः कथ्यते श्रूयतेऽपि वा ।अर्थगत्यर्थमेवामुं शृण्वन्ति च वदन्ति च ॥ २२ ॥

[I.406.5]

नाप्यर्थप्रतीतिविशिष्टः शब्दः पक्षतामनुभवितुमर्हति; सिद्ध्यसिद्धिविकल्पानुपपत्तेः ॥असिद्धयाऽपि तद्वत्त्वं शब्दस्यार्थधिया कथम् ?सिद्धायां तत्प्रतीतौ वा किमन्यदनुमीयते ॥ २३ ॥

[I.407.0]



[I.407.1]

ज्वलनादावपि तुल्यो विकल्प इति चेत्; न हि तत्राग्निर्धूमेन
जन्यते, अपि तु गम्यते । इयं त्वर्थप्रतीतिर्जन्यते शब्देनेत्यस्यामेव सिद्धासिद्धत्वविकल्पावसरः । तस्मात् त्रिधाऽपि न शब्दस्य
पक्षत्वम् ॥शब्दस्य पक्षत्वमसम्भवि च

[I.407.2]

अपि च गोशब्दे धर्मिणि गत्वादिसामान्यात्मकस्य हेतोर्ग्रहणं,
ततो व्याप्तिस्मरणम्, ततः परामर्शः, ततोऽर्थप्रतिपत्तिरिति कालद्राघीयस्त्वात् धर्मी तिरोहितो भवेत् । न पर्वतवदवस्थितिःतस्य । अपि तूच्चरितप्रध्वंसित्वं शब्दस्य । न च शब्दमर्थवत्त्वेन लोकः प्रतिपद्यते, किन्तु शब्दात् पृथगेवार्थमिति न सर्वथा
शब्दः पक्षः । अतो धर्मविशिष्टस्य धर्मिणः साध्यस्येद्वासंभवाच्छब्दलिङ्गयोर्महान् विषयभेदः ॥शब्दानुमानयोः सामग्रीभेदादपि वैलक्षण्यम्

[I.407.3]

सामग्रीभेदः खल्वपि—पक्षधर्मान्वयादिरूपसापेक्षमनुमानं
व्याख्यातं, शब्दे तु न तानि सन्ति रूपाणि । तथा च शब्दस्य

[I.408.0]



[I.408.1]

पक्षत्वप्रतिक्षेपान्न तद्धर्मतया गत्वादिसामान्यस्य लिङ्गता । न
चार्थस्य धर्मित्वम्; सिद्ध्यसिद्धिविकल्पानुपपत्तेः । न च तद्धर्मत्वं
शब्दस्य शक्यते वक्तुम्; तत्र वृत्त्यभावात् । प्रतीतिजनकत्वेन
तद्धर्मतायामुच्यमानायां पूर्ववदितरेतराश्रयः; पक्षधर्मादिवलेन
प्रतीतिः, प्रतीतौ च सत्यां पक्षधर्मादिरूपलाभः ॥शब्दः न सर्वथाऽर्थधर्मः

[I.408.2]

अपि च यद्यर्थधर्मतया शब्दस्य पक्षधर्मत्वं भवेत्, तदाऽनवगतधूमाग्निसम्बन्धोऽपि यथा धूमस्य पर्वतधर्मतां गृह्णात्येव,
तथाऽनवगतशब्दार्थसम्बन्धोऽपि अर्थधर्मतां शब्दस्य गृह्णीयात्;
न च गृह्णातीत्यतो नास्ति पक्षधर्मत्वं शब्दस्येति ॥अनुमानसामग्रीरूपत्वमपि दुर्वचम्

[I.408.3]

अन्वयव्यतिरेकावपि तस्य दुरुपपादौ; देशे काले च शब्दार्थयोरनुगमाभावात् । न हि यत्र देशे शब्दः तत्रार्थः । यथोक्तं
श्रोत्रियैः—"मुखे हि शब्दमुपलभामहे, भूमावर्थम्" इति । वयं तु
कर्णाकाशे श्रोत्रमुपलभामहे—इत्यास्तामेतत् ॥

[I.408.4]

नापि यत्र काले शब्दः तत्रार्थः; इदानीं युधिष्ठिरार्थाभावेऽपियुधिष्ठिरशब्दसद्भावात् । अर्थशब्दार्थयोः अन्वयाभावेऽपि तद्बुद्ध्योरन्वयो ग्रहीष्यते इत्युच्यते । तर्हि वक्तव्यं—किं अर्थबुद्धावुत्पन्नायामन्वयो गृह्यते ? अनुत्पन्नायां वा ? अनुत्पन्नायां तावत्

[I.409.0]



[I.409.1]

स्वरूपासत्त्वात् कुतोऽन्वयग्रहणम् ? उत्पन्नायां त्वर्थबुद्धौ किमन्वयग्रहणेनेति नैष्फल्यम् । तत्पूर्वकत्वे तु पूर्ववदितरेतराश्रयम् । एतेन
व्यतिरेकग्रहणमपि व्याख्यातम् ॥शब्दार्थयोरन्वयव्यतिरेकसमर्थनं, तद्दूषणं च

[I.409.2]

ननु ! आवापोद्वापद्वारेण शब्दार्थसम्बन्धे निश्चीयमाने
उपयुज्येते एवान्वयव्यतिरेकौ । यथोक्तम् (श्लो. वा. 1-1-7-160)—"यत्र योऽन्वेति यं शब्दमर्थस्तस्य भवेदसौ" इति—
सत्यमेतत्—किन्तु समयबलेन सिद्धायामर्थबुद्धौ समयनियमार्थाबन्वयव्यतिरेकौ शब्दे; नान्वयव्यतिरेककृता च धूमादेरिवाग्नेः
ततोऽर्थबुद्धिः ॥

[I.409.3]

अपि च—धूमादिभ्यः प्रतीतिश्च नैवावगतिपूर्विका ।इहावगतिपूर्वैव शब्दादुत्पद्यते मतिः ॥ २४ ॥

[I.410.0]

स्थविरव्यवहारे हि बालः शब्दात् कुतश्चन ।दृष्ट्वाऽर्थमवगच्छन् तं स्वयमप्यवगच्छति ॥ २५ ॥

[I.410.1]

यत्राप्येवं समयः क्रियते, एतस्माच्छब्दादयमर्थस्त्वया प्रतिपत्तव्य इति—तत्रापि प्रतीतिरेव कारणत्वेन निर्दिष्टा द्रष्टव्या ।
तस्मादन्यो लिङ्गलिङ्गिनोरविनाभावो नाम सम्बन्धः, अन्यश्च
शब्दार्थयोः समयापरनामा वाच्यवाचकभावः सम्बन्धः प्रतीत्यङ्गम् । एवंविधविषयभेदात् सामग्रीभेदाच्च प्रत्यक्षवदनुमानादन्यः
शब्द इति सिद्धम् ॥शब्दानुमानयोर्नावैलक्षण्यम्

[I.410.2]

यत्तु पूर्ववर्णक्रमापेक्षणादिवैलक्षण्यमाशङ्क्य दूर्षितम् (पु. 402)
—कस्तत्र फल्गुप्राये निर्बन्धः ॥

[I.411.0]

शब्दानुमानयोर्विषयभेदादपि भेदः

[I.411.1]

यत्पुनरभिहितम् (पु. 403)(श्लो. वा.—१-१-५. शब्द. २३)—

[I.411.2]

"आप्तवादाविसंवादसामान्यादनुमानता"

[I.411.3]

इति—तदतीव सुभाषितम् ! विषयभेदात् । आप्तवादत्वहेतुना
हि शब्दार्थबुद्धेः प्रामाण्यं साध्यते; न तु सैव जन्यते । यदाह(श्लो. वा. 1-1-7-244, 246)"अन्यदेव हि सत्यत्वमाप्तवादत्वहेतुकम् ।वाक्यार्थश्चान्य एवेह ज्ञातः पूर्वतरं च सः ॥ततश्चेदाप्तवादेन सत्यत्वमनुमीयते ।वाक्यार्थप्रत्ययस्यात्र कथं स्यादनुमानता ॥जन्म तुल्यं हि बुद्धीनामाप्तानाप्तगिरां श्रुतौ ।जन्माधिकोपयोगी च नानुमायां त्रिलक्षणः इति ॥"

[I.411.4]

न च प्रामाण्यनिश्चयाद्विना प्रतिभामात्रं तदिति वक्तव्यम्;
शब्दार्थसंप्रत्ययस्यानुभवसिद्धत्वात् ॥

[I.412.0]

शब्दः न विवक्षामात्रानुमापकः

[I.412.1]

एतेन विवक्षाविषयत्वमपि (पु. 404) प्रत्युक्तम् । न हि विवक्षा
नाम शब्दस्य वाच्यो विषयः, किन्त्वर्थ एव तथा ॥विवक्षायां हि शब्दस्य लिङ्गत्वमिह दृश्यते ।आकाश इव कार्यत्वात् न वाचकतया पुनः ॥ २६ ॥शब्दादुच्चरिताच्च वाच्यविषया तावत्समुत्पद्यतेसंवित्तिस्तदनन्तरं तु गमयेत्कामं विवक्षामसौ ।अर्थोपग्रहवर्जितात्तु नियमात्सिद्धैवमाजीवतातद्वाच्यार्थविशेषिता त्वविदिते नैषा तदर्थे भवेत् ॥ २७ ॥शब्दप्रामाण्याक्षेपःननु ! सिद्धे प्रमाणत्त्वे भेदाभेदपरीक्षणम् ।क्रियते, न तु शब्दस्य प्रामाण्यमवकल्पते ॥ २८ ॥शब्दानां अर्थासंस्पर्शित्वम्अर्थप्रतीतिजनकं प्रमाणमिति वर्णितम् ।विकल्पमात्रमूलत्वात् नार्थं शब्दाः स्पृशन्त्यमी ॥ २९ ॥

[I.413.0]

जात्यादीनां शब्दार्थत्वानुपपत्तिःअर्थो निरूप्यमाणश्च को वा शब्दस्य शक्यते ?वक्तुं, न जातिर्न व्यक्तिः न तद्वान्नाम कश्चन ॥ ३० ॥शब्दार्थयोः संबन्धोऽपि दुर्वचःसम्बन्धोऽप्यस्य नार्थेन नित्योऽस्ति समयोऽस्थ वा ?शक्यः, सन्नपि वा बोद्धुमर्थे कथमतीन्द्रिये ? ॥ ३१ ॥वाक्यानामर्थप्रत्याययकत्वं दुर्वचम्वाक्यार्थोऽपि न निर्णेतुं पार्यते पारमार्थिकः ।नियोगभावनाभेदसंसर्गादिस्वभावकः ॥ ३२ ॥तत्प्रतीत्यभ्युपायश्च किं पदार्थः पदानि वा ?वाक्यं वा व्यतिषक्तार्थं स्फोटो वेति न लक्ष्यते ॥ ३३ ॥सिद्धायामपि तद्बुद्धौ तस्या द्रढिमकारणम् ।नित्यत्वमाप्तोक्तत्वं वा न सम्यगवतिष्ठते ॥ ३४ ॥

[I.414.0]

वेदानां आप्तोक्तत्वकृतं प्रामाण्यमपि दुर्वचम्पदे नित्येऽपि वैदिक्यो रचनाः कर्तृपूर्विकाः ?नित्या वा ? कृतकत्वेऽपि कृताः केनेति दुर्गमम् ॥ ३५ ॥कर्ताऽस्ति स च निर्द्वन्द्वः स चैकः स च सर्ववित् ।स च कारुणिको वेति प्रतिपत्तुं न शक्यते ॥ ३६ ॥व्याघातादिभिः न वेदाः प्रमाणम्परस्परविरुद्धाश्च सन्ति भृयांस आगमाः ।तेषां कस्येश्वरः कर्ता कस्य नेति न मन्महे ॥ ३७ ॥वेदे दोषाश्च विद्यन्ते व्याघातः पुनरुक्तता ।फलस्यानुपलंभश्च तथा फलविपर्ययः ॥ ३८ ॥कीदृशश्चार्थवादानां विरुद्धार्थाभिधायिनाम् ।मन्त्राणां नामधेयादिपदानां वा समन्वयः ॥ ३९ ॥वेदे व्युत्पत्तिरपि दुस्स्थितासिद्धकार्योपदेशाच्च वेदे संशेरते जनाः ।किमस्य कार्ये प्रामाण्यं सिद्धेऽर्थे वोभयत्र वा ? ॥ ४० ॥तेन वेदप्रमाणत्वं विषमे पथि वर्तते ।जीविकोपायबुद्ध्या वा श्रद्धया वाऽभ्युपेयताम् ॥ ४१ ॥

[I.415.0]

वेदप्रामाण्यस्थापनम्

[I.415.1]

अत्रामिधीयते—सर्व एवैते दोषा यथाक्रमं परिहरिष्यन्तइत्यलभसमाश्वासेन । सुप्रतिष्ठमेव वेदप्रामाण्यमवगच्छत्वायुष्मान् ॥शब्दसामान्यस्याप्यर्थाजन्यत्वं स्वभावः

[I.415.2]

ननु ! अर्थासंस्पर्शित्वमेव तावत्कथं परिह्रियते । न हि
बाह्येऽर्थे शब्दाः प्रतीतिमादधति । ते हि दुर्लभवस्तुसंपर्कविकल्पमात्राधीनजन्मानः स्वमहिमानमनुवर्तमानास्तिरस्कृतवाह्यार्थसमन्वयान् विकल्पप्रायान् प्रत्ययानुत्पादयन्तो दृश्यन्ते—"अङ्गुल्यग्रे
हस्तियूथशतमास्ते" इतीतिस्वभाव एव शब्दानामर्थासंस्पर्शित्वम् ॥शब्दस्य चक्षुरादिवैलक्षण्यम्

[I.415.3]

चक्षुरादीनामपि अलीककचकूर्चकादिप्रतीतिकारणत्वमस्ति, न
च तेषामर्थासंस्पर्शित्वमिति चेत्; न; तेषांहि तिमिरादिदोषकलुषितवपुषां तथाविधविभ्रमकारणत्वम्, न तु स्वमहिम्नैव । इहापि
पुरुषदोषाणामेष महिमा, न शब्दानामिति चेत्, मैवम्; दोषवतोऽपि
पुरुषस्य मूकादेरनुच्चारितशब्दस्येदृशविप्लवोत्पादनपाटवाभावात् ।
असत्यपि च पुरुषहृदयकालुष्ये यथाप्रयुज्यमानान्यङ्गुल्यग्रादिवाक्यानि विप्लवमावहन्त्येवेति शब्दानामेवैष स्वभावः, न वक्तृदोषाणाम् ॥

[I.416.0]

बाधकज्ञाने सत्यपि शब्दः प्रवर्तते

[I.416.1]

अपि च न चक्षुरादि बाधकज्ञानोदये सति न विरमति;
विपरीतवेदनजन्मनः शुक्तिकारजतादिबुद्धिषु विभ्रमस्यापायदर्शनात् ।
शब्दस्तु शतकृत्वोऽपि बाध्यमानो यथैवोच्चरितः "करशाखाशिखरे
करेणुशतमास्ते" इति तथैव तथाभूतं भूयोऽपि विकल्पमयथार्थमुत्पादयत्येवेति विकल्पाधीनजन्मत्वाच्छब्दानामेवेदं रूपं यत् अर्थासंस्पर्शित्वं नामेति । तदुक्तम्—"विकल्पयोनयः शब्दाः विकल्पाः शब्दयोनयः ।तेषामन्योन्यसम्बन्धे नार्थं शब्दाः स्पृशन्त्यमी इति ॥"शब्दानां अर्थासंस्पर्शित्वं न स्वभाव इति सिद्धान्तः

[I.416.2]

अत्राभिधीयते—भवेदेतदेवं; यदि न कदाचिदपि यथार्थं
शब्दः प्रत्ययमुपजनयेत्, अर्थासंस्पर्शित्वमेवास्य स्वभाव इतिगम्येत । भवति तु गुणवत्पुरुषभाषितात् "नद्यास्तीरे फलानि
सन्ति" इति वाक्यात् अतिरस्कृतबाह्यार्थो यथार्थः प्रत्ययः; ततः
प्रवृत्तस्य तदर्थप्राप्तेः । न चेयमर्थप्राप्तिरर्थस्पर्शशून्यादपि शब्दविकल्पात् पारंपर्येण मणिप्रभामणिबुद्धिवदवकल्पत इत्युपरिष्टात्
वक्ष्यामः ॥

[I.416.3]

ननु ! गुणवद्वक्तृकादङ्गुल्यादिवाक्यात् दृष्ट एवासमीचीनः
प्रत्ययः—मैत्रम्—गुणवतामेवंविधवाक्योच्चारणचपलाभावात् ॥

[I.417.0]

अप्रमाणवाक्यानुवादकवाक्यं नाप्रमाणम्

[I.417.1]

यत्तु आप्तोऽपि कं चिदनुशास्ति—"मा भवानभूतार्थं वाक्यं
वादीः—अङ्गुलिकोटौ करिघटाशतमास्ते—इति" इति, तत्रेतिकरणावच्छिन्नस्य दृष्टान्ततया शब्दपरत्वेनोपादानात्प्रतिषेधैकवाक्यतया
यथार्थमेव । अर्थपरत्वे तु निषेधकवाक्यतैव न स्यादिति । तस्मादाप्तवाक्यानामयथार्थत्वाभावान्न स्वतोऽर्थासंस्पार्शिनः शब्दाः । पुरुष
दोषानुषङ्गकृत एवायां विप्लवः ॥वक्तृगुणदोषावेव शब्दस्यार्थसंस्पर्शतदभावयोर्मूलम्

[I.417.2]

ननु ! आप्तैरेवंविधवाक्याप्रयोगेऽपि सन्दिग्धो व्यतिरेकः—
किं शब्दानां तदृशस्वभावाभावादयथार्थप्रत्ययानुत्पादः ? उत वक्तृदोषाभावादिति । नैतदेवम्—अनुच्चरितशब्दोऽपि पुरुषो विप्रलंभकः ।हस्तसंज्ञाद्युपायेन जनयत्येव विप्लवम् ॥ ४२ ॥चेष्टया शब्दानुमानासंभवः

[I.417.3]

न च हस्तसंज्ञादिना शब्दानुमानम्, तत्कृतश्च विप्लव इति
वक्तव्यम्; इत्थमप्रतीतेः । उत्पन्ने च क्वचिन्नद्यादिवाक्याद्विज्ञाने
तरङ्गिणीतीरमनुसरन्ननासादितफलः प्रवृत्तबाधकप्रत्ययः पुरुषमेवा-

[I.418.0]



[I.418.1]

षिक्षिपति—"धिक् ! हा ! तेन दुरात्मना विप्रलब्धोऽस्मि" इति ।
न शब्दम् । प्राप्तफलश्च पुमांसमेव श्लाघते "साधु साधुना तेनोपदिष्टम्" इति । अतः पुरुषदोषान्वयानुविधानात् पुरुषदोषकृत एव
शब्दाद्विप्लवः, न स्वरूपनिबन्धनः । तदभावकृत एव आप्तेषु तूष्णीमातीनेषु विभ्रमानुत्पाद इति न सन्दिग्धो व्यतिरेकः ॥अर्थासंस्पर्शः नाप्यप्रामाण्यसाधकः

[I.418.2]

ननु ! पुरुषदोषास्तत्र किं कुर्युः ! पुरुषस्य हि गुणवतो
दोषवतो वा शब्दोच्चारणमात्र एव व्यापारः । ततः परं तु कार्यं
शब्दायत्तमेवेति तत्स्वरूपकृत एवायं विभ्रमः ॥

[I.418.3]

हन्त ! तर्हि वक्तरि गुणवति सति "सरितस्तीरे फलानि सन्ति"
इति सम्यक्प्रत्ययेऽपि शब्दस्यैव व्यापारात् पुरुषस्योच्चारणमात्रे
चरितार्थत्वान्नैकास्ततः शब्दस्यार्थासंस्पर्शित्वमेव स्वभावः । युक्तंचैतदेव—यद्दीपवत्प्रकाशत्वमात्रमेव शब्दस्य स्वरूपम्; न यथार्थत्वमयथार्थत्वं वा । विपरीतेऽप्यर्थे दीपस्य प्रकाशत्वानतिवृत्तेः । अयं
तु विशेषः—प्रदीपे व्युत्पत्तिनिरपेक्षमेव प्रकाशत्वम्, शब्दस्य तु
व्युत्पत्त्यपेक्षमिति । प्रकाशात्मनस्तु शब्दस्य वक्तृगुणदोषाधीने

[I.419.0]



[I.419.1]

यथार्थेतरत्वे । अत एवाङ्गुलिशिखराधिकरणकरेणुशतवचसि
बाधितेऽपि पुनः पुनरुच्चार्यमाणे भवति विभ्रमः; प्रकाशत्वरूपानपायात् । न त्वेष शब्दस्य दोषः ॥पदार्थानां तु संसर्गमसमीक्ष्य प्रजल्पतः ।वक्तुरेव प्रमादोऽयं न शब्दोऽत्रापराध्यति ॥ ४३ ॥

[I.419.2]

तदुक्तम्—प्रमाणान्तरदर्शनमत्र बाध्यते, न पुनर्हस्तियूथशतमिति शाब्दोऽन्वयः । पुरुषो हि स्वदर्शनं शब्देन परेषां
प्रकाशयति । तत्र तद्दर्शनं चे द्दुष्टं, दुष्टः शाब्दप्रत्ययः । अदुष्टं
चेत्, अदुष्ट इति गुणवतः पुरुषस्यादुष्टं दर्शनं भवति, दोषवतो
दुष्टमिति । अदृष्ट्वाऽपि वस्तु यदुपदिश्यते सोऽपि बुद्धिदोष एव ।
तस्मात् पुरुषगतगुणदोषान्वयव्यतिरेकानुविधायित्वात् तत्कृते एव
शब्दयथार्थत्वायथार्थत्वे । तदुक्तम्—"तत्त्वमपि भवति वितथमपि
भवति" इति ॥उपसंहारःतेनाभिधातृदौरात्म्यकृतेयमयथार्थता ।प्रत्ययस्येति शब्दानां नार्थासंस्पर्शिता स्वतः ॥ ४४ ॥या तु जात्यादिशब्दार्थपराकरणवर्त्मना ।अर्थासंस्पर्शिता प्रोक्ता, सा पुरस्तान्निषेत्स्यते ॥ ४५ ॥प्रामाण्यस्वतस्त्वपरतस्त्वविचारोपक्षेपःप्रमाणत्वं तु शब्दस्य कथमित्यत्र वस्तुनि ।जैमिनीयैरयं तावत्पीठबन्धो विधीयते ॥ ४६ ॥प्रामाण्यमप्रामाण्यं वा सर्वविज्ञानगोचरः ।स्वतो वा परतो वेति प्रथमं प्रधिविच्यताम् ॥ ४७ ॥

[I.420.0]

प्रामाण्यविचारप्रसङ्गसमर्थनम्—तत्र पक्षभेदाश्च

[I.420.1]

ननु ! शब्दप्रामाण्यचिन्तावसरे सकलप्रमाणप्रामाण्यविचारस्य
कः प्रसङ्गः ? न स्वातन्त्र्येण परीक्षणम्, अपितु तदर्थमेव,
समानमार्गत्वात् । यथाऽन्येषां स्वतः परतो वा प्रामाण्यं, तथा
शब्दस्यापि भविष्यतीति । न हि तस्य स्वरूपमिव प्रामाण्यमपि
तद्विसदृशमिति ॥

[I.420.2]

तदुच्यते—किं विज्ञानानां प्रामाण्यप्रामाण्यं चेति द्वयमपि
स्वतः ? उत तदुभयमपि परतः ? आहोस्विदप्रामाण्यं स्वतः,
प्रामाण्यं तु परतः ? उत स्वित् प्रामाण्यं स्वतः, अप्रामाण्यं तु परतः ?
इति ॥तत्र सांख्यमतदूषणम्

[I.420.3]

तत्र द्वयमपि स्वत इति तावदसांप्रतम्, प्रवृत्तस्य विसंवाददर्शनात् । यदि हि प्रामाण्यमितरद्वा स्वत एव ज्ञानस्य गम्येत,
तर्हि शुक्तौ रजतज्ञानं प्रमाणतया वा प्रतिपन्नम् ? अन्यथा वा ?

[I.421.0]

प्रमाणत्वपरिच्छित्तौविषंवदति तत्कथम् ?अप्रामाण्यगृहीतौवा तस्मिन् कस्मात् प्रवर्तते ? ॥ ४८ ॥तत्रबौद्धमतदूषणम्

[I.421.1]

एतेन तृतीयोऽपि पक्षः प्रत्युक्तः—यदप्रमाण्यं स्वतः, प्रामाण्यं
तु परत इति । स्वतो ह्यप्रामाण्ये निश्चिते प्रवृत्तिर्न प्राप्नोतीति ।
किञ्च अप्रामाण्यमुत्पत्तौ करणदोषापेक्षम् । निश्चये बाधकज्ञानापेक्षम् । तत् कथं स्वतोभवितुमर्हति ?आप्रामाण्यस्यावस्तुत्वनिरासः

[I.421.2]

यच्च "अप्रामाण्यमवस्तुत्वान्न स्यात् कारणदोषतः"(श्लोवा. 1-1-2-39) इति कैश्चिदुच्यते, तदपि यत्किञ्चित् । संशयविपर्ययात्मनः अप्रमाणस्य वस्तुत्वात्तद्गतमप्रामाण्यमपि वस्त्वेवेति । परतस्तु प्रामाण्यं यथा नावकल्पते, तथा विस्तरेणोच्यते ॥प्रामाण्याप्रामाण्ययोः परतस्त्वाऽसंभवाक्षेपः

[I.421.3]

एवञ्चायं द्वयमपि परत इति द्वितीयपक्षप्रतिक्षेपोऽपि
भविष्यति । अर्थतथात्वप्रकाशकं हि प्रमाणमित्युक्तम् । तस्य
स्वप्रमेयाव्यभिचारित्वं नाम प्रामाण्यम् । अतश्च परापेक्षायां सत्यां
हि परत इति कथयितुमुचितम् । न चास्य परापेक्षा क्वचिद्विद्यते ॥

[I.421.4]

सा हि भवन्ती उत्पत्तौ वा स्यात् ? स्वकार्यकरणे
वा ? प्रामाण्यनिश्चये वा ? उत्पत्तौ—कारकस्वरूपमात्रापेक्षा ?

[I.422.0]



[I.422.1]

तदतिरिक्ततद्गतगुणापेक्षा वा ? कारकस्वरूपमात्रापेक्षायां सिद्धसाध्यत्वम् । असत्सु कारकेषु कार्यस्य ज्ञानस्यात्मलाभाभावात्
कस्य प्रामाण्यमप्रामाण्यं वा चिन्त्यते ?गुणानां सद्भावे न किञ्चित्प्रमाणम्

[I.422.2]

कारकातिरिक्ततदधिकरणगुणापेक्षणं तु दुर्घटम् । अप्रामाणिकत्वेन कारणगुणानामाकाशकुशेशयसदृशवपुषां अपेक्षणीयत्वाभावात् ॥न कारणगुणग्राहि प्रत्यक्षमुपपद्यते ।चक्षुरादेः परोक्षत्वात् प्रत्यक्षास्तद्गुणाः कथम् ? ॥ ४९ ॥लिङ्गं चादृष्टसम्बन्धं न तेषामनुमापकम् ।यथाऽर्थबुद्धिसिद्धिस्तु निर्दोषादेव कारकात् ॥ ५० ॥ज्ञानसामान्यसामग्र्याः अन्यतररूपत्वं अवर्जनीयम्

[I.422.3]

यदि हि यथाऽर्थत्वायथाऽर्थत्वरूपद्वयरहितं किञ्चित्
उपलब्ध्याख्यं कार्यं भवेत्, ततः कार्यत्रैविध्यात् कारणत्रैविध्यमवश्यमवसीयेत—यथाऽर्थोपलब्धेः गुणवत्कारकं कारकं, अयथाऽ
र्थोपलब्धेः दोषकलुषं कारकं कारकम्, उभयरहितायास्तु तस्याः
स्वरूपावस्थितमेव कारकं कारकमिति । न त्वेवमस्ति । द्विविधैव
खल्वियमुपलब्धिः—यथाऽर्थत्वयथाऽर्थत्वभेदेन ॥

[I.423.0]

प्रामाण्यस्य स्वतस्त्वं, अप्रामाण्यस्य परतस्त्व चतत्रायथाऽर्थोपलब्धिस्तावद्दुष्टकारककार्यैव दृष्टा ॥दृष्टः कुटिलकुम्भादिसंभवो दुष्टकारणात् ।तथा मानान्तरज्ञातात्तिमिरादेर्द्विचन्द्रधीः ॥ ५१ ॥

[I.423.1]

अयथाऽर्थोपलब्धौ च दुष्टकारककार्यत्वेन सिद्धायामिदानीं
तृतीयकार्याभावात् यथाऽर्थोपलब्धिः स्वरूपावस्थितेभ्य एव कारकेभ्योऽवकल्पत इति न गुणकल्पनायै प्रभवति ॥

[I.423.2]

अनुमाने च यैव पक्षधर्मान्वयादिसामग्री ज्ञानस्य जनिका सैव
प्रामाण्यकारणत्वेन दृष्टा । न च स्वरूपस्थितानि कारणानि कार्यजन्मन्युदासत एव, येन यथाऽर्थोपलब्धिजनेन तेषां गुणकारिताकल्प्येतेत्यतो न सन्ति कारणगुणाः ॥दोषाभावः न कारककोटौनिविष्टः

[I.423.3]

नैर्मल्यव्यपदेशस्तु लोचनादेः काचकामलादिदोषापायनिबन्धन
एव, न स्वरूपातिरिक्तगुणकुतः । अञ्जनाद्युपयोगोऽपि दोषनिर्हरणायैव, न गुणजन्मने ॥तस्मादवितथा संवित् स्वरूपस्थितहेतुजा ।दोषाधिकैस्तु तैरेव जन्यते विपरीतधीः ॥ ५२ ॥

[I.424.0]

अत एवाप्रमाणत्वं परतोऽभ्युपगम्यते ।जन्मन्यपेक्षते दोषान् बाधकं च स्वनिश्चये ॥ ५३ ॥

[I.424.1]

तस्मान्नोत्पत्तौ गुणापेक्षं प्रमाणम् ॥प्रमाकार्येऽपि न कारकान्तरापेक्षा

[I.424.2]

नापि स्वकार्यकरणे किञ्चिदपेक्षते; अर्थप्रकाशनस्वभावस्यैव
तस्य स्वहेतोरुत्पादात् । अर्थप्रकाशनमेव च प्रमाणकार्यम्, प्रवृत्त्यादेः
पुरुषेच्छानिबन्धनत्वात् ॥नैव वा जायते ज्ञानं जायते वा प्रकाशकम् ।अर्थप्रकाशने किञ्चित् न तूत्पन्नमपेक्षते ॥ ५४ ॥
तथा चोक्तम्—"मृद्दण्डचक्रसूत्रादि घटो जन्मन्यपेक्षते ।उदकाहरणे त्वस्य तदपेक्षा न विद्यते इति ॥"

[I.424.3]

अथवा—सापेक्षत्वं घटस्यापि सलिलाहरणं प्रति ।यत्किञ्चिदस्ति, न त्वेवं प्रमाणस्योपपद्यते ॥ ५५ ॥न च स्वग्रहणापेक्षं ज्ञानमर्थप्रकाशकम् ।तस्मिन्ननवबुद्धेऽपि तत्सिद्धेश्चक्षुरादिवत् ॥ ५६ ॥

[I.425.0]



[I.425.1]

उक्तं च—"न ह्यज्ञातेऽर्थे कश्चिद्वुद्धिमुपलभते । ज्ञाते त्वनुमानादवगच्छति"(शा-भा-1-1-5) इति । तस्मात् स्वकार्यकरणेऽपि
न स्वग्रहणापेक्षं प्रमाणम् ॥प्रामाण्यनिश्चयः न स्वरूपसामग्र्यतिरिक्तकारणाधीनः

[I.425.2]

नापि प्रामाण्यनिश्चये किञ्चिदपेक्षते; अपेक्षणीयाभावात् ।
तथा हि—अस्य कारणगुणज्ञानाद्वा प्रामाण्यनिश्चयो भवेत् ?
बाधकाभावज्ञानाद्वा ? संवादाद्वा ?

[I.425.3]

न तावत्कारणगुणज्ञानात्; कारणगुणानामिदानीमेव निरस्तत्वात् ॥गुणज्ञानस्यासंभावः

[I.425.4]

अपि च न कारणगुणज्ञानमिन्द्रियकरणकम्; अतीन्द्रियकारकाधिकरणत्वेन परोक्षत्वाद्गुणानाम् । अपितूपलब्ध्याख्यकार्यपरिशुद्धिसमधिगम्यं गुणस्वरूपम् । अप्रवृत्तस्य च प्रमातुर्न कार्यपरिशुद्धिर्भवति । तन्नेदानीं प्रामाण्यनिश्चयपूर्विका प्रवृत्तिर्भवेत् ।
अन्यथा वाऽनिश्चितप्रामाण्यादेव ज्ञानात् प्रवृत्तिसिद्धौ किं पश्चात्तन्निश्चयेन प्रयोजनम् ? निश्चितप्रामाण्यात्तु प्रवृत्तौ दुरतिक्रमः
चक्रकक्रकचपातः—प्रवृत्तौ सत्यां कार्यपरिशुद्धिग्रहणम्, कार्यपरिशुद्धिग्रहणात् कारणगुणावगतिः, कारणगुणावगतेः प्रामाण्यनिश्चयः, प्रामाण्यनिश्चयात् प्रवृत्तिरिति ॥

[I.426.0]

बाधकाभावज्ञानं तु असंभवि

[I.426.1]

नापि बाधकाभावपरिच्छेदात् प्रामाण्यनिश्चयः । स हि
तात्कालिको वा स्यात् ? कालान्तरभावी वा ?

[I.426.2]

तात्कालिको न पर्याप्तः प्रामाण्यपरिनिश्चये ।

[I.426.3]

कूटकार्षापणादौ किञ्चित्कालमनुत्पन्नबाधकेऽपि कालान्तरे
तदुत्पाददर्शनात् ॥सर्वदा तदभावस्तु नासर्वज्ञस्य गोचरः ॥ ५७ ॥संवादादपि न प्रामाण्यनिश्चयः

[I.426.4]

अथ संवादात्प्रामाण्यनिश्चय उच्यते ? तर्ह्युच्यताम्—कोऽयं
संवादो नाम ? किं उत्तरं तद्विषयं ज्ञानमात्रम् ? उतार्थान्तरज्ञानम् ?
आहो स्विदर्थक्रियाज्ञानमिति ?

[I.426.5]

आद्ये पक्षे कः पूर्वोत्तरज्ञानयोर्विशेषः, यत् उत्तरज्ञानसंवादात्
पूर्वं पूर्वं ज्ञानं प्रामाण्यमश्नुवीत ?यत्र कुत्र वा प्रामाण्यं स्वत इत्यास्थेयमेवअपि चोत्तरसंवादात् पूर्वपूर्वप्रमाणताम् ।वदन्तो नाधिगच्छेयुरन्तं युगशतैरपि ॥ ५८ ॥सुदूरमपि गत्वा तु प्रामाण्यं यदि कस्य चित् ।स्वत एवाभिधीयेत् को द्वेषः प्रथमं प्रति ॥ ५९ ॥

[I.426.6]

यदाह—"कस्य चित्तु यदीष्येत स्वत एव प्रमाणता ।प्रथमस्य तथाभावे विद्वेषः किंनिबन्धनः ॥"(श्लो. वा. चोद—76) इति ॥समानविषयस्यैव संवादकत्वम्

[I.426.7]

अथान्यविषयज्ञानमन्यस्य संवाद उच्यते—तदयुक्तम्—
अदशनात् । न हि स्तम्भज्ञानं कुम्भज्ञानस्य संवादः ॥

[I.427.0]

संवादः दुरधिगमश्च

[I.427.1]

अथार्थक्रियाज्ञानसंवादात्प्रथमस्य प्रवर्तकस्य ज्ञानस्य प्रामाण्यमिष्यते, तदपि ह्यनवसितप्रामाण्यं कथमादिमस्य प्रामाण्यमवगमयेत् ? कश्चार्थक्रियाज्ञानस्य पूर्वस्माद्विशेषः, यदेतदायत्तस्तस्य
प्रामाण्याधिगमः । अर्थक्रियाज्ञानत्वमेव विशेष इति चेत्, किल
सलिलज्ञानमाद्यमविद्यमानेऽपि पयसि पूषदीधितिषु प्रवर्तकं
दृष्टमिति न भवति विस्रंभभूमिः ॥अप्रमाया अपि प्रवर्तकत्वादि समम्

[I.427.2]

इदं पुनरर्थक्रियासंवेदनं अम्बुमध्यवर्तिनः पानावगाहनादिविषयमुदेतीत्यनवधारितव्यभिचारितया तत्प्रामाण्यनिश्चयाय
कल्पत इति—तदसत्—स्वप्ने पानावगाहनस्यापि व्यभिचारोपलब्धेः ॥अप्रमाया अपि अर्थक्रियाकारित्वं दृश्यते

[I.427.3]

किञ्च चरमधातुविसर्गोऽपि स्वप्ने सीमन्तिनीमन्तरेण भवतीति
महानेष व्यभिचारः ॥

[I.427.4]

अथ रागोद्रेकनिमित्तत्वेन पित्तादिधातुविकृतिनिबन्धनत्वेन
वा तद्विसर्गस्य न स्वसाधनव्यभिचार इत्युच्यते—तदसमञ्जसम्—
असकृदनुभूतयुवतिपरिरंभाद्यन्वयव्यतिरेकानुविधायित्वेन तत्कार्यत्वावधारणात् ॥

[I.428.0]

तस्मादर्थक्रियाज्ञानव्यभिचारावधारणात् ।तत्प्रामाण्यपरीक्षायामनवस्था न शाम्यति ॥ ६० ॥प्रामाण्यनिश्चयः म प्रवृत्त्यङ्गम्अथवाऽऽप्तफलत्वेन किं तत्प्रामाण्यचिन्तया ?प्रथमेऽपि प्रवृत्तत्वात् किं तत्प्रामाण्यचिन्तया ?  ॥ ६१ ॥

[I.428.1]

न चेदमर्थक्रियाज्ञानमप्रवृत्तस्य पुंसस्समुद्भवति । तत्र प्रामाण्यावधारणपूर्विकायां प्रवृत्तौ कारणगुणनिश्चेयप्रामाण्यचर्चाबद्धचक्रकक्रकचचोद्यप्रसङ्गस्तदवस्थ एव ॥

[I.428.2]

अनिश्चितप्रामाण्यस्य तु प्रवृत्तौ पश्चात्तन्निर्णयो भवन्नपि
कृतक्षौरस्य नक्षत्रपरीक्षावत् अफल एवेत्युक्तम् ॥प्रामाण्यनिश्चयस्य आद्यप्रवृत्तौ अङ्गत्वाक्षेपः

[I.428.3]

ततैतत्स्यात्—द्विविधा हि प्रवृत्तिः—आद्या च, आभ्यासिकी
च । तत्राद्या यथा—विनिहितसलिलावसिक्तमसृणमृदि शरावे
शाल्यादिबीजशक्तिपरीक्षणाय कतिपयबीजकणावापरूपा । ततस्तत्र
तेषामङ्करकरणकौशलमविकलमवलोकयन्तः कीवाशा निश्शङ्कं
केदारेषु तानि बीजान्यावपन्तीति सेयमाभ्यासिकी प्रवृत्तिः ।
एवमिहापि प्रथमपरीक्षितप्रमाणभावादेव ज्ञानात्कुतश्चित्कश्चिद्विपश्चिदपि व्यवहरंस्तद्व्यवहार परस्तत्तत्फलज्ञाने तस्य प्रामाण्यभवगच्छन् पुनस्तथाविधे जाते सति सुखमेव प्रवृत्त्यादिकं व्यवहारभशङ्कितकालुष्यः करिष्यतीति न सर्वात्मना वैयर्थ्यमिति ॥

[I.429.0]

आद्यप्रवृत्तावपि प्रामाण्यनिश्चयः नाङ्गम्

[I.429.1]

उच्यते—विषमोऽयं दृष्टान्तः—तज्जातीयतया बीजं शक्यते यदि वेदितुम् ।तत्र तन्निश्चयाद्युक्तं निर्विशङ्कं प्रवर्तनम् ॥ ६२ ॥ज्ञाने तथाविधत्वं तु बोधरूपाविशेषतः ।कार्याद्वा कारणाद्वाऽपि ज्ञातव्यं न स्वरूपतः ॥ ६३ ॥—इति ॥प्रामाण्यनिश्चयस्य प्रमाणान्तरेण दुस्संपादत्वम्कारणानां परोक्षत्वात् न तद्द्वारा तदागतिः ।कार्यं तु नाप्रवृत्तस्य भवतीत्युपवर्णितम् ॥ ६४ ॥तस्माद्वैयर्थ्यचोद्यस्य नायं परिहृतिक्रमः ।एवं चार्थक्रियाज्ञानात् कीदृक् प्रामाण्यनिश्चयः ॥ ६५ ॥समर्थकारणज्ञानस्यापि न प्रामाण्यनिश्चायकत्वम्समर्थकारणज्ञानात् योऽपि प्रामाण्यनिश्चयम् ।ब्रूते सोऽपि कृतोद्वाहस्तत्र लग्नं परीक्षते ॥ ६६ ॥

[I.429.2]

किलातिविकसितकुसुममकरन्दपानमुदितमधुकरकुले कस्मिंश्चिदुद्याने वाद्यमानायां वीणायां निरन्तरलतासन्तानान्तरितवपुषि
विदूरादनवलोक्यमाने वादके वीणाध्वनिसंविदि रोलम्बनादसन्देहदूषितायां तदभिमुखमेव प्रतिष्ठमानः श्रोता परिवादके दर्शनपथमवतीर्णे स्वरानुकूलकारणनिश्चयात् तत्प्रतीतौ संशयनिवृत्तेः प्रामाण्यं
निश्चिनोतीत्येष समर्थकारणज्ञानकृतः प्रामाण्यनिश्चयः ॥

[I.430.0]

तत्रापि नाप्रवृत्तस्य हेतुसामर्थ्यदर्शनम् ।एवमेव प्रवृत्तौ तु निश्चितेनापि तेन किम् ॥ ६७ ॥तन्निश्चयात् प्रवृत्तौ वा पुनरन्योन्यसंश्रटम् ।तन्निश्चयात् प्रवृत्तिः स्यात् प्रवृत्तेस्तद्विनिश्चयः ॥ ६८ ॥प्रामाण्यस्वतस्त्वोपसंहारः

[I.430.1]

तदेवं न कुतश्चिदपि प्रामाण्यनिश्चयः चक्रकेतरेतराश्रयानवस्थावैयर्थ्यादिदूषणातीतस्थितिरस्तीत्यतः प्रामाण्यनिश्चयेऽपि न
किञ्चिदपेक्षते प्रमाणम् । अतश्चोत्पत्तौ, स्वकार्यकरणे, स्वप्रामाण्यनिश्चये च निरपेक्षत्वादपेक्षात्रयरहितत्वात्स्वतःप्रामाण्यमिति सिद्धम् । तदुक्तम् (श्लो. वा. चोद-47)—"स्वतः सर्वप्रमाणानां प्रामाण्यमिति गृह्यताम् ।न हि स्वतोऽसती शक्तिः कर्तुमन्येन पार्यते ॥"अप्रामाण्यपरतस्त्वोपसंहारः

[I.430.2]

अप्रामाण्यं तूत्पत्तौ दोषापेक्षत्वात्, स्वनिश्चये बाधकप्रत्ययादिसापेक्षत्वात् उभयत्रापि परत इत्युक्तमेव । तस्मात् पक्षत्रयस्यायनुपपत्तेश्चतुर्थ एवायं पक्षः श्रेयान्—प्रामाण्यं स्वतः, अप्रामाण्यं
परत इति ॥प्रामाण्याप्रामाण्ययोः परतस्त्वशङ्काननु ! चोत्पत्तिवेलायां न विशेषोऽवधार्यते ।प्रमाणेतरयोस्तेन बलाद्भवति संशयः ॥ ६९ ॥

[I.431.0]



[I.431.1]

परिच्छित्तिमात्रं प्रमाणकार्यम् । तच्च यथाऽर्थेतरप्रमितिसाधारणं रूपं । साधारणधर्मग्रहणं च संशयकारणमिति
प्रसिद्धः पन्थाः । एवं स्थिते च—प्रमाणान्तरसंवादविसंवादौ विना कथम् ?प्रमाणेतरनिर्णीतिः, अतश्च परतो द्वयम् ॥ ७० ॥प्रामाण्याप्रामाण्ययोः परतस्त्वासंभवः

[I.431.2]

तदेतदचतुरस्रम् । सत्यं, परिच्छित्तिरेव प्रमाणकार्यम् ।
सा पुनरुपजायमानैव न सन्देहादिदूषिततनुरुपलभ्यते इत्यौत्सर्गिकं
प्रामाण्यमेव सा भजते । अर्थपरिच्छेदाच्च प्रवर्तमानः प्रमाता प्रमाणेनैव प्रवर्तितो भवति; न संशयात्प्रवृत्तः । स्थिते चैवमौत्सर्गिके
प्रामाण्ये, यत्र तस्यापवादः क्वचिद्भवति तत्राप्रामाण्यम् ॥अप्रामाण्यहेतुः

[I.431.3]

अप्रमाण्ये चावश्यंभाव्यपवादः । द्विविध एवापवादः—वाधकप्रत्ययः, कारणदोषज्ञानं च । तदुक्तं भाष्यकृता (शाव.-भा. 1-1-5)"यत्र दुष्टं करणम्, यत्र च मिथ्येति प्रत्ययः, स एवासमीचीनः
प्रत्ययः; नान्यः" इति । वार्तिककारोऽप्याह—(श्लो. वा. चोद. 53)"तस्माद्बोधात्मकत्वेन प्राप्ता बुद्धेः प्रमाणता ।अर्थान्यथात्वहेतूत्थदोषज्ञानादपोद्यते इति ॥"

[I.431.4]

तत्र बाधकज्ञानं पूर्वज्ञानोपमर्दद्वारेणैव तस्मिन् विषये जायत्
इति समानविषयत्वात् स्पष्टमेव बाधकम् ॥

[I.432.0]

असमानविषयत्वेऽपि करणदोषज्ञानत्य बाधकत्वम्

[I.432.1]

करणदोषज्ञानं तु भिन्नविषयमपि कार्यैक्याद्वाधकतां प्रतिपद्यते ।
यथा "चमसेनापः प्रणयति" इति दर्शपूर्णमासाङ्गत्वात् क्रत्वर्थश्चमसः ।"गोदोहनेन पशुकामस्य प्रणयेत्" इति काम्यमानपशुनिर्देशात्पुरुषार्थो गोदोहनमित्येवं क्रत्वर्थपुरुषार्थतया भिन्नविषयत्वेऽपि
चमसगोदोहनयोः प्रणयनाख्यकार्यमेकमिति गोदोहनेन निर्वृत्ते
तस्मिंश्चमसो निवर्तते । एवमिह कारणदोषज्ञानं दोषविषयमपि दोषाणामयथाऽर्थज्ञानजननस्वभावत्त्वात्तस्य ज्ञानस्य प्रामाण्यं बाधते ।
तदुक्तम् (श्लो. वा. चोद. 58)—"दुष्टकारणबोधे तु जातेऽपि विषयान्तरे ।अर्थात्तुल्यार्थतां प्राप्य बाधो गोदोहनादिवत् इति ॥"बाधकाभावमात्रमेव प्रामाण्यावधारणे अलम्

[I.432.2]

यत्र पुनरिदमपवादद्वयमपि न दृश्यते, तत्र तदौत्सर्गिकं
प्रामाण्यमनपोदितमास्त इति न मिथ्यात्वाशङ्कायां निमित्तं किञ्चित् ।
यदाह (श्लो. वा. चोद. 60)—"दोषञ्चाने त्वनुत्पन्ने नाशङ्क्या निष्प्रमाणता" इति ॥
तथा हि—कश्चिदुत्पन्न एवेह स्वसंवेद्योऽस्ति संशयः ।स्थाणुर्वा पुरुषो वेति को नामापह्नुवीत तम् ॥ ७१ ॥

[I.433.0]

हठादुत्पाद्यमानस्तु हिनस्ति सकलाः क्रियाः ।स्वभार्यापरिरंभेऽपि भवेन्मातरि संशयः ॥ ७२ ॥विनाशी संशयात्मेति पाराशर्योऽप्यभाषत ।"नायं लोकोऽस्ति कौन्तेय ! न परः संशयात्मनः" ॥ ७३ ॥ इति ॥स्थलविशेषे संशयोत्पत्तावपि न प्रामाण्यस्वतस्त्वहानिः

[I.433.1]

यत्रापि च क्वचिद्बाधकप्रत्यये संशयो जायते तत्रापि तृतीयज्ञानापेक्षणान्नानवस्था । न च तावता स्वतःप्रामाण्यहानिः । यत्र
प्रथमविज्ञानसंवादि तृतीयज्ञानमुत्पद्यते तत्र प्रथमस्य प्रामाण्यमौत्सर्गिकं स्थितमेव । द्वितीयविज्ञानारोपितालीककालुष्यशङ्कानिराकरणं त्वत्य तृतीयेन क्रियते; न त्वस्य संवादात् प्रामाण्यम् ॥

[I.434.0]



[I.434.1]

यदि तु द्वितीयज्ञानसंवादि तृतीयं ज्ञानं तदा प्रथमस्याप्रामाण्यम् ।
तच्च परत इष्टमेव । द्वितीयस्य तु ज्ञानस्य न तृतीयसंवादकृतं
प्रामाण्यम्; अपि तु संकल्प्यमानकुशङ्काऽऽचमनमात्रे तस्य
व्यापारः । उक्तं च (श्लो. वा. १-१-२-६१)—"एवं त्रिचतुरज्ञानजन्मनो नाधिका मतिः ।प्रार्थ्यते, तावतैवैकं स्वतःप्रामाण्यमश्नुते इति ॥"शब्दस्यापि स्वतःप्रामाण्यम्

[I.434.2]

तदेवं सर्वप्रमाणानां स्वतःप्रामाण्ये सिद्धे समानन्यायतया
शब्दस्यापि तथैव प्रामाण्यं भवति । न च नैसर्गिकमर्थासंस्पर्शित्वमेव शब्दस्य स्वरूपमिति परीक्षितमेतत् (पु. 416) । किन्त्वर्थबोधजनकत्वात्तस्य नैसर्गिके प्रामाण्ये सति पुरुषदोषानुप्रवेशकारितः
क्वचिद्धि विप्लवः । तदुक्तम् (श्लो. वा. १-१-२-६२)—"शब्दे दोषोद्भवस्तावद्वक्त्रधीन इति स्थितम्" इति ॥लौकिकवैदिकशब्दानां सर्वेषां स्वतः प्रामाण्यम्

[I.434.3]

तत्र पौरेषेये वचसि गुणवति वक्तरि तद्गुणापसारितदोषतया
तत्प्रामाण्यमौत्सर्गिकमनपोदितं भवति । न तु गुणकृतं तत्प्रामाण्यम्,
अनङ्गत्वात्प्रामाण्ये गुणानाम् । बोधकत्वनिबन्धनमेव तदित्युक्तम् ।

[I.435.0]



[I.435.1]

वेदे तु प्रणेतुः पुरुषस्याभावात् दोषाशङ्कैव न प्रवर्तते, वक्त्रधीनत्वाद्दोषाणाम् । न च बाधकप्रत्ययोऽद्य यावद्वेदार्थे कस्य चिदुत्पन्न
इति निरपवादं वेदप्रामाण्यम् । आह च (श्लो. वा. १-१-२-६८)—"तत्रापवादनिर्मुक्तिर्वक्त्रभावाल्लधीयसी ।वेदे तेनाप्रमाणत्वं न शङ्कामधिगच्छति इति ॥"
तदिदमुक्तम्—"तत्प्रमाणं बादरायणस्यानपेक्षत्वात्"(जै. सू. 1-1-5)
इति ॥दोषाभावमात्रं प्रामाण्यप्रयोजकं, न गुणोऽपिगिरां मिथ्यात्वहेतूनां दोषाणां पुरुषाश्रयात् ।अपौरुषेयं सत्यार्थमिति युक्तं प्रचक्षते ॥ ७४ ॥गिरां सत्यत्वहेतूनां गुणानां पुरुषाश्रयात् ।पौरुषेयं तु सत्यार्थमित्ययुक्तं तु मन्वते ॥ ७५ ॥न हि पुरुषगुणानां सत्यतासाधनत्वंवचसि खलु निसर्गादेव सत्यत्वसिद्धिः ।गुणमपि नरवाचां विप्लवाधायिदोष-प्रशमनचरितार्थं सङ्गिरन्ते गुणज्ञाः ॥ ७६ ॥—परतः प्रामाण्यसाधनोपक्रमः—वेदे प्रामाण्यनिश्चयस्यावश्यकता

[I.435.2]

अत्राभिधीयते—प्रत्यक्षादिषु दृष्टार्थेषु प्रमाणेषु प्रामाण्यनिश्चयमन्तरेणैव व्यवहारसिद्धेस्तत्र किं स्वतः प्रामाण्यम् ? उत परतः ?
इति विचारेण न नः प्रयोजनम्; अनिर्णय एव तत्र श्रेयान् । अदृष्टे

[I.436.0]



[I.436.1]

तु विषये वैदिकेष्वगणितद्रविणवितरणादिक्लेशसाध्येषु कर्मसु
तत्प्रामाण्यावधारणमन्तरेण प्रेक्षावतां प्रवर्तनमनुचितमिति तस्य
प्रामाण्यनिश्चयोऽवश्यकर्तव्यः । तत्र परत एव वेदस्य प्रामाण्यमिति
वक्ष्यामः ॥प्रत्यक्षादावपि स्वतः प्रामाण्यं किं उत्पत्तौ ? उत ज्ञप्तौ ?

[I.436.2]

यच्चेदमियता विस्तरेण स्वतः प्रामाण्यमुपपादितं, तत्
व्याख्येयम् । स्वतः प्रामाण्यमिति कोऽर्थः ? किं स्वत एव प्रमाणस्य
प्रामाण्यं भवति ? उत स्वयमेव तत् प्रमाणमात्मनः प्रामाण्यं
गृह्णाति ? इति ॥ज्ञाप्तौ प्रामाण्यस्य स्वतस्त्वं न संभवति

[I.436.3]

न तावत् स्वयमेव प्रामाण्यग्रहणमुपपन्नम्; अप्रामाणिकत्वात् ।
तथा हि—यदेतन्नीलप्रकाशने प्रवृत्तं प्रत्यक्षं तन्नीलं प्रति तावत्
प्रत्यक्षं, प्रमाणं तावदिन्द्रियार्थसन्निकर्षोत्पन्नमिति जानीम एवैतत्;
किमत्र विचार्यते ?

[I.436.4]

प्रामाण्यपरिच्छेदे तु किं तत् प्रमाणमिति चिन्त्यताम् ।
प्रत्यक्षम् ? अनुमानं वा ? प्रमाणान्तराणामनाशङ्कनीयत्वात् ॥

[I.437.0]

प्रत्यक्षेण स्वगतप्रामाण्यग्रहणासंभवः

[I.437.1]

न तावत् स्वप्रामाण्यपरिच्छेदे तत्प्रत्यक्षं प्रमाणम्, तद्धि ज्ञानस्य
वा प्रामाण्यं गृह्णीयात् तत्फलस्य वा । तत्र ज्ञातृव्यापारात्मनो
ज्ञानस्य भवन्मते नित्यपरोक्षत्वात्, प्रत्यक्षस्य स्वतः परिच्छेदानुपपत्तौ तत्प्रामाण्यस्यापि कथं प्रत्यक्षेण ग्रहणम् ॥

[I.437.2]

फलस्याप्यर्थप्रकाशनाख्यस्य संवेदनात्मनो नेन्द्रसंसर्गयोग्यता
विद्यते, येन तद्गतमपि यथाऽर्थत्वलक्षणं प्रामाण्यमिन्द्रियव्यापारलब्धजन्मना प्रत्यक्षेण परिच्छिद्येत ॥

[I.437.3]

न च मानसमपि प्रत्यक्षं फलगतयथाऽर्थतावसायसमर्थमिति
कथनीयम्, तदानीमननुभूयमानत्वात् । न हि नीलसंवित्प्रसवसमनन्तरं यथाऽर्थेयं नीलसंवित्तिरिति संवेदनान्तरमुत्पद्यमानमनुभूयते । अनुभवे वा ततो द्वितीयात्प्रथमोत्पन्ननीलज्ञानयाथार्थ्यग्रहणान्न स्वतःप्रामाण्यनिश्चयः स्यात् । तस्मान्न प्रत्यक्षस्यैष विषयः ॥अनुमानेन स्वगतप्रामाण्यग्रहणासंभवः

[I.437.4]

अनुमानेनापि कस्य प्रामाण्यं निश्चीयते ? ज्ञानस्य ? फलस्य
वा ? इति पूर्ववद्वाच्यम् । फलस्य तावत्तन्निश्चये लिङ्गत्वमेव
तावन्न कस्यचित्पश्यामः । ज्ञातृव्यापरात्मनो ज्ञानस्य तु स्वकार्यंभवेदपि लिङ्गम्, फलस्य क्रियामात्रव्याप्तिग्रहणात्स्वरूपसत्तामात्र-

[I.438.0]



[I.438.1]

मनुमापयितुमुत्सहते, न यथाऽर्थत्वलक्षणं प्रामाण्यम् । तद्धि फलं
निर्विशेषणं वा स्वकारणस्य ज्ञातृव्यापारस्य प्रामाण्यनुमापयेत् ?
यथार्थत्वविशिष्टं वा ? आद्ये पक्षे यतः कुतश्चन फलात्
तत्प्रामाण्यानुमाने नेदानिं किञ्चिदप्रमाणं भवेत् । उत्तरोऽपि नास्ति
पक्षः, फलगतयाथाऽर्थ्यपरिच्छेदोपायाभावादित्युक्तम् ॥प्रमाण्यस्य स्वतस्त्वे यथार्थायथार्थज्ञानयोरविशेषापत्तिः

[I.438.2]

ननु ! स्वानुभव एवात्रोपायः । तद्धि नीलसंवेदनतया फलं
स्वत एव प्रकाशते । नीलसंवेदनत्वमेव चास्य यथाऽर्थत्वं,
नान्यत्—यद्येवं शुक्तिकायामपि रजतसंवेदने समानो न्यायः ।
न हि रजतसंवेदनादन्या यथाऽर्थत्वसंवित्तिरिति ॥प्रामाण्यग्रहस्यौत्सर्गिकत्वं न युक्तम्

[I.438.3]

ननु ! तत्र बाधकप्रत्ययोपनिपातेनायथाऽर्थत्वमुपनीयते ।
नूनं चास्य मिथ्यादर्शनेषु देशान्तरे वा शुक्तिकारजतादिज्ञाने,
कालान्तरे कूटकार्षापणादिप्रतीतौ, पुरुषान्तरे वा जाततैमिरिके
द्विचन्द्रप्रतीतौ, अवस्थान्तरे पीतशङ्खादिप्रतिभासे भवति बाधक
प्रत्ययः । तदसत्त्वे न तच्छङ्का युक्तिमतीत्युक्तमेव ॥

[I.439.0]



[I.439.1]

सत्यमुक्तमयुक्तं तु । एवं हि वदता बाधकाभावज्ञानाधीनं
प्रामाण्यमभिहितं भवति । तच्च तात्कालिकं ? कालान्तरभावी वा ?
इति कल्प्यमानं नोपपद्यत इति दर्शितम् (पु-426) । तस्मादुत्पद्यमानमेव प्रमाणमात्मनः प्रामाण्यं निश्चिनोतीति न युक्तमेतत् ॥प्रामाण्यसंशयादेव प्रवृत्तिर्युज्यते

[I.439.2]

यदि तु प्रसवसमय एव ज्ञानस्य प्रामाण्यं निश्चिनुयामः, तर्हि
ततः प्रवर्तमाना न क्वचिदपि विप्रलभ्येमहि; विप्रलभ्यामहे तु ।
तेन मन्यामहे—न निश्चितं तत्प्रामाण्यं, संशयादेव व्यवहराम इति ॥प्राथमिकज्ञानं एकतरकोटिकसंशयरूपमेव

[I.439.3]

ननु ! संशयोऽपि तदा नानुभूयत एव "किमिदं रजतम् ?
उत न रजतम् ?" इति; अपि तु रजतमित्येव प्रतीतिः । न हि
संशयानाः प्रवर्तन्ते लौकिकाः; किन्तु निश्चिन्वन्त एव विषयमिति
किमननुभूयमान एवारोप्यते संशयः ?

[I.439.4]

एकतरग्राह्यप्ययं प्रत्ययः, तन्निश्चयोपायविरहात् संशयकोटिपतित एव बलाद्भवति, यथा—अस्ति कूपे जलमिति भिक्षवो

[I.440.0]



[I.440.1]

मन्यन्ते—इति । एवं रजतमिदमित्येकपक्षग्राह्यपि तदानीं प्रतिभासः
वस्तुवृत्तेन संशय एव । यदि हि प्रमाणतयाऽसौ गृह्येत, कथं
क्वचिद्विसंवदेत् ? अप्रमाणतया तु गृह्यमाणः कथं पुमांसं प्रवर्तयेत् ?उभाभ्यामपि रूपाभ्यां अथ तस्यानुपग्रहः ।सोऽयं संशय एव स्यात् इति किं नः प्रकुप्यसि ? ॥ ७७ ॥प्राथमिकज्ञानस्य संशयात्मकापर्यवसानम्

[I.440.2]

यत्तु नानुभूयते संशय इति—सत्यम्—अननुभूयमानोऽपि
न्यायादभ्यस्ते विषयेऽविनाभावस्मरणात् स परिकल्प्यते; निश्चयनिमित्तस्य तदानीमविद्यमानत्वात् । संशयजननहेतोश्च सामग्र्याः
सन्निहितत्वात् । तथा हि—यथाऽर्थेतरार्थसाधारणो धर्मो बोधरूपत्वमूर्ध्वत्वादिवत् तदा प्रकाशत एव । न च प्रामाण्याविनाभावी
विशेषः कश्चन तदानीमवभाति । तदग्रहणे च समानधर्माधिगमप्रबोध्यमानवासनाधीना तत्सहचरितपर्यायानुभूतविशेषस्मृतिरपि
संभवत्येवेतीयतीयं सा संशयजननी सामग्री सन्निहितैवेति कथं
तज्जन्यः संशयः न स्यात् ?प्राथमिकज्ञाने तत्काले तत्र विशेषग्रहणासंभवः

[I.440.3]

ननु ! प्रमाणभूते प्रत्यये जायमान एव तद्गतो विशेषः परिस्फुरतीति कथं विशेषाग्रहणमुच्यते ?

[I.441.0]



[I.441.1]

भो महात्मन् ! कथ्यतां सः विशेषः । न हि तं वयमनुपदिष्टं
कृशमतयो जानीमः । यदि तावत् स्पष्टता विशेषः; शुक्तिकायामपि
रजतावभासः स्पष्ट एव ! न हि तत्रानध्यवसायकालुष्यं किञ्चिदस्ति ॥

[I.441.2]

अथ निष्कम्पता, शुक्तिकायामपि रजतावभासो निष्कम्प
एव । न ह्यसौ जायमान एवाङ्गुंल्यग्रादिवाक्यकरणबोधवत्कम्पमानो जायते ॥

[I.441.3]

अथ निर्विचिकित्सता, शुक्तिकायामपि रजतावभासो
निर्विचिकित्स एव, किंस्विदिति कोटिद्वयानवमर्शात् ॥

[I.441.4]

अथ यस्मिन् सति बाधा न दृश्यते सोऽस्य विशेष इति,
नन्वेतदेव पृच्छामि—कस्मिन् सति बाधा न दृश्यत इति;
सर्वावस्थस्य बाधदर्शनात् । न चासौ चिरमपि चिन्तयित्वाविशेषो दर्शयितुं शक्यः ॥

[I.441.5]

अथ स्वविषयाव्यभिचारित्वमेव विशेषः; स तदानीं
नावभासत इत्युक्तम् (पु 427) । अपि च यदि तथाविधोऽपि
विशेषः समस्ति, तर्हि यत्र ज्ञानेऽसौ न दृश्यते, ततः किमिति
प्रवर्तते ? तद्विशेषदर्शी वा प्रवर्तमानः कथं विप्रलभ्येतेत्युक्तम् ॥प्राथमिकज्ञानस्यानिर्णयात्मकत्वेऽपि न प्रवृत्त्यादिविरोधः

[I.441.6]

यदयं स्थाणुपुरुषसंशयवदसंवेद्यमानोऽपि तदानीमस्त्येव
बोधे यथाऽर्थेतरत्वसंशयः ॥

[I.442.0]

न चासौ कल्प्यमानोऽपि व्यवहारस्य लोपकः ।तेनैव व्यवहारस्य सिद्धत्वात्सर्वदेहिनाम् ॥ ७८ ॥अतश्च संशयादेव व्यवहारं वितन्वताम् ।लौकिकानां प्रयोक्तव्याः नाभिशापपरंम्पराः ॥ ७९ ॥प्राथमिकज्ञानं अनवधारणरूपम्

[I.442.1]

न च सर्वथा संशयसमर्थनेऽस्माकमभिनिवेशः । प्रामाण्यं
तु ज्ञानोत्पत्तिकाले गृहीतुमशक्यमिति नः पक्षः । प्रामाण्याग्रहणमेवानध्यवसायस्वभावं संशयशब्देनेह व्यपदेक्ष्यामः । प्रामाण्याग्रहणं च प्रदर्शितम्; प्रत्यक्षेणानुमानेन वा सता प्रमाणेनात्मनः
प्रमाणत्वपरिच्छेदायोगात् । तस्मात् स्वयं प्रामाण्यं गृह्यत इत्येष
दुर्घटः पक्षः ॥प्रामाण्यं स्वत उत्पद्यत इति पक्षोऽपि न युक्तः

[I.442.2]

अथ स्वतः प्रामाण्यं भवतीत्येष पक्ष आश्रीयते, सोऽप्ययुक्तः ।
कार्याणां कारणाधीनजन्मत्वात्, प्रामाण्यस्य च कार्यत्वात् ।
अस्ति च प्रामाण्यम्, वस्तु च तत्, न च नित्यम्, इति
कार्यमेव तत् । कार्यं च कार्यत्वादेव न स्वतो भवितुमर्हति इति ॥प्रमाणज्ञानं न ज्ञानसामान्यसामग्रीजन्यम्

[I.442.3]

अथोत्पत्तौ स्वकारकातिरिक्तगुणानपेक्षित्वमेव प्रामाण्यस्य
स्वतोभवनमुच्यते, न पुनरकार्यत्वमेवेति—तदप्यसम्यक्—सम्यग्रूपस्य कार्यस्य गुणवत्कारकव्यतिरेकेणानिष्पत्तेः । द्विविधं कार्यं

[I.443.0]



[I.443.1]

भवति, सम्यगसम्यग्वा । तत्र गुणवता कारणेन सम्यक्कार्यमुत्पद्यते, दोषवता त्वसम्यगिति ॥सामान्यसामग्रीजन्यं तु कार्यं कुत्रापि न भवतिनिर्दोषं निर्गुणं वाऽपि न समस्त्येव कारणम् ।अत एव तृतीयस्य न कार्यस्यास्ति संभवः ॥ ८० ॥

[I.443.2]

सम्यज्ज्ञानोत्पादकं कारकं धर्मिस्वरूपातिरिक्तस्वगतधर्मसापेक्षं कार्यनिर्वर्तकमिति साध्यो धर्मः, कारकत्वात्, मिथ्याज्ञानोत्पादककारकवत् । सम्यज्ज्ञानं वा धर्मि, स्वरूपातिरिक्तधर्मसम्बद्ध
कारकनिष्पाद्यमिति साध्यो धर्मः, कार्यत्वात्, मिथ्याज्ञानवत् ॥प्रमाहेतोः गुणस्य सद्भावे प्रमाणम्

[I.443.3]

आयुर्वेदागमाच्चेन्द्रियगुणान् प्रतिपद्यामहे । यदमी वैद्याः
स्वस्थवृत्तेरौषधोपयोगमुपदिशन्ति, तत् गुणोपयोगायैव; न दोषशान्तये । दृश्यते च तदुपदिष्टौषधोपयोगादिन्द्रियातिशयः । तद्विषय

[I.444.0]



[I.444.1]

एव च लोके नैर्मल्यव्यपदेशः, न दोषाभावमात्रप्रतिष्ठ इत्यलं विमर्देन ।
तस्मादुत्पत्तौ गुणानपेक्षत्वात् स्वतःप्रामाण्यमिति यदुक्तं तदयुक्तम् ॥केवलस्य प्रमाणस्य स्वकार्ये न परानपेक्षत्वम्

[I.444.2]

यदपि च स्वकार्यकरणे प्रमाणस्य परानपेक्षत्वमुच्यते—तदपि
व्याख्येयम् । किं प्रमाणं स्वकार्यकरणे निरपेक्षम् ? सामग्री वा ?
तदेकदेशो वा ? तज्जन्यं वा ज्ञानमिति ॥

[I.444.3]

तत्र सामग्र्याः सत्यं स्वकार्यजन्मनि नैरपेक्ष्यमस्ति । न तु तावता
स्वतः प्रामाण्यम्, तत्परिच्छेदस्य परायत्तत्वात् ॥

[I.444.4]

सामग्र्यन्तर्गतकारकस्य स्वकार्ये परापेक्षत्वमपरिहार्यम्;
एकस्मात् कारकात्कार्यनिर्वृत्त्यभावात् ॥

[I.444.5]

ज्ञानं फलमेव, न प्रमाणमित्युक्तम् (पु. 182) । न च फलात्मनस्तस्य स्वकार्यं किञ्चिदस्ति, यत्र सापेक्षत्वमनपेक्षत्वं वाऽस्य
चिन्त्येत । पुरुषप्रवृत्त्यादौ तु तदिच्छाद्यपेक्षत्वं विद्यत एवेति यत्किञ्चिदेतत् ॥प्रामाण्यनिश्चयस्य पराधीनत्वम्

[I.444.6]

यदपि प्रामाण्यनिश्रये नैरपेक्ष्यमभ्यधायि (पु. 425)—तदपि
न सांप्रतम् । प्रामाण्यनिश्चयस्य हि द्वयी गतिः, नास्तित्वम्, कारणापेक्षिता वा; न पुनरस्ति च प्रामाण्यनिश्चयः, कारणानपेक्षश्चेति

[I.445.0]



[I.445.1]

शक्यते वक्तुम् । तत्र प्रथमप्रवर्तकप्रतिभासप्रसवसमये तावन्नास्त्येव
प्रामाण्यनिश्चय इत्युक्तम् (पु. 440) । न हि नीलग्राहिणा प्रमाणेननीलस्वरूपमिव स्वप्रामाण्यमपि तदानीं निश्चेतुं शक्यत इति ।
कालान्तरे तत्प्रामाण्यनिश्चयः सत्यमस्ति, न तु तत्र नैरपेक्ष्यम्,
प्रवृत्तिसामर्थ्याधीनत्वात्तन्निश्चयस्य ॥ज्ञानानामस्थिरत्वेऽपि प्रामाण्यं परतोग्रहीतुं शक्यम्

[I.445.2]

ननु । क्षणिकत्वात्कालान्तरे ज्ञानमेव नास्ति, कस्य प्रामाण्यं
निश्चिनुमः ? शिशुचोद्यमेतत्—अप्रामाण्यमपि बाधकप्रत्ययादिना
कालान्तरे कस्य निश्चिनुमः ? क्षणिकत्वेन ज्ञानस्यातीतत्वात् ।
अतिक्रान्तस्यापि स्मर्यमाणस्य ज्ञानस्य, तदुत्पादकस्य वा
वर्तमानस्य कारकचक्रस्येति चेत्—प्रामाण्यनिश्चयेऽपि समानोऽयं
पन्थाः ॥प्रामाण्यस्य परतोग्रहणेऽपि नान्योन्याश्रयादिः

[I.445.3]

यत्पुनः कालान्तरे तन्निश्चयकरणे दूषणम्—इतरेतराश्रयत्वं
वा ? मुण्डितशिरोनक्षत्रान्वेषणवद्वैयर्थ्यं वेति वर्णितम् (पु. 428)—
तत्रादृष्टे विषये प्रामाण्यनिश्चयपूर्विकायाः प्रवृत्तेरभ्युपगमान्नेतरेतराश्रयं चक्रकं वा । दृष्टे विषये ह्यनिर्णीतप्रामाण्य एवार्थसंशयात्
प्रवृत्तिरूपम्, अनर्थसंशयाच्च निवृत्त्यात्मकं व्यवहारमारभमाणो
दृश्यते लोकः । एतदेव युक्तमित्युक्तं (पु. 439) न प्रामाण्यनिश्चयपुरस्सरं प्रवर्तनमिति कुत इतरेतारश्रयम् ॥

[I.446.0]



[I.446.1]

वैयर्थ्यं तु दृष्टे विषये सत्यमिष्यते, किन्तु तत्र प्रवृत्तिसामर्थ्येन
प्रामाण्यं निश्चिन्वन् आप्तोक्तत्वस्य हेतोः प्रामाण्येन व्याप्तिमवगच्छतीति अदृष्टविषयोपयोगिवेदादिप्रमाणप्रामाण्यपरिच्छेदे पारंपर्येणोपायत्वात् स्वविषये व्यर्थोऽप्यसौ तत्र सार्थकतामवलम्बत
इत्यदोषः ॥प्रवृत्तिसामर्थ्यं नाम अर्थक्रियाज्ञानमेव

[I.446.2]

किं पुनरिदं प्रवृत्तिसामर्थ्यं नाम ? यतः प्रामाण्यनिश्चयमाचक्षते
नैय्यायिकाः—उच्यते—पूर्वप्रत्ययापेक्षोत्तरा संवित् प्रवृत्तिसामर्थ्यं,
विशेषदर्शनं वेति पूर्वाचार्यैस्तत्स्वरूपमुक्तम् । तत्पुनर्नातीव
हृदयङ्गममिति भाष्यकृतैव—"समीहा प्रवृत्तिरित्युच्यते, सामर्थ्यं
पुनरस्याः फलेनाभिसम्बन्धः" इति वदताऽर्थक्रियाख्यफलज्ञानमेव
प्रवृत्तिसामर्थ्यमिति निर्णीतम् ॥अर्थक्रियाज्ञाने प्रामाण्यगवेषणमनपेक्षितम्

[I.446.3]

यत्पुनः अर्थक्रियाज्ञानस्यापि पूर्वस्मात् को विशेषः ? तस्यापिचान्यतः प्रामाण्यनिश्चयापेक्षायामनवस्थेत्युक्तम् (पु. 427)—
तदपि सकलप्राणभृत्प्रतीतिसाक्षिकव्यवहारविरोधित्वादसम्बद्धाभि

[I.447.0]



[I.447.1]

धानम्; अपरीक्षणीयप्रामाण्यत्वादर्थक्रियाज्ञानस्य । प्रवर्तकं
न सर्वज्ञानं प्रवृत्तिसिद्धये परीक्षणीयप्रामाण्यं वर्तते । फलज्ञाने तु
सिद्धप्रयोजनत्वात् प्रामाण्यपरीक्षापेक्षैव नास्तीति कुतोऽनवस्था ?अर्थक्रियाज्ञानस्य साक्षादनुभवरूपत्वेन प्रामाण्यनिश्चयानपेक्षत्वम्

[I.447.2]

संशयाभावाद्वा तत्प्रामाण्यविचाराभावः । प्रवर्तकं हि
प्रथममुदकज्ञानमविद्यमानेऽपि नीरे मिहिरमरीचिषु दृष्टमिति तत्र
संशेरते जनाः । अर्थक्रियाज्ञानं तु सलिलमध्यर्तिनां भवत्
तदविनाभूतमेव भवतीति न तत्र संशयः । तदभावान्न तत्र
प्रामाण्यविचारः, विचारस्य संशयपूर्वकत्वात् ॥अर्थक्रियाज्ञानं विशेषदर्शनरूपं च

[I.447.3]

विशेषदर्शनाद्वा फलज्ञाने प्रामाण्यनिश्चयः । कः पुनरयं विशेष
इति चेत्, योऽयं शौचाचमनमज्जनामरपितृतर्पणपटक्षालनश्रमतापनोदनविनोदनाद्यनेकप्रकारनीरपर्यालोचनप्रबन्धः, न ह्ययमियान्
कार्यकलापो मिथ्याज्ञानात्प्रवृत्तस्य क्वचिदपि दृष्टः ॥स्वाप्निकार्थक्रियाज्ञानात् जाग्रदर्थक्रियाज्ञानं विलक्षणम्

[I.447.4]

स्वप्नेऽप्यस्य प्रबन्धस्य दर्शनमस्तीति चेत्—न—स्वप्नदशाविसदृशविस्पष्टजाग्रदवस्थाप्रत्ययस्य संवेद्यत्वात् । एषोऽस्मि,

[I.448.0]



[I.448.1]

जागर्मि, न स्वपिमि—इति स्वप्नविलक्षणमनिद्रायमाणमानसः
प्रत्यक्षमेव जाग्रत्समयं सकलो जनश्चेतयते । न च तस्मिन्नवसरे
सलिलमन्तरेणैताः क्रियाः प्रवर्तमाना दृश्यन्त इति तद्विशेषदर्शनात् सुज्ञानमर्थक्रियाज्ञानप्रामाण्यम् ॥कारणदोषाभावाच्च अर्थक्रियाज्ञाने प्रामाण्यम्

[I.448.2]

कारणपरीक्षातो वा तस्मिन् प्रामाण्यं निश्चेष्यामः । यथोक्तं
भवद्भिरेव—"प्रयत्नेनान्विच्छन्तो न चेद्दोषमवगच्छेम तत्प्रमाणाभावात्, अदुष्टमिति मन्येमहि"(शा. भा 1-1-5) इति । तथा हि—
विषयस्य चलत्वसादृश्यादिदोषविरहः, आलोकस्य मलीमसत्वादिकारणवैकल्यं, अन्तःकरणस्य निद्राद्यदूषितत्वम्, आत्मनः क्षुत्प्रकोपाद्यनाकुलत्वम्, ईक्षणयुगलस्य तिमिरपटलादिविकलत्वमित्यादि
स्वयं च कार्यद्वारेण, परोपदेशेन च सर्वं सुज्ञानम् । अतो निरवद्यकारणजन्यत्वात् प्रमाणमर्थक्रियाज्ञानमिति विद्मः ॥प्राथमिकज्ञानेऽपि कारणदोषाभावनिश्चये प्रामाण्यं गृह्येत एव

[I.448.3]

यद्येवं प्रथमे प्रवर्तक एव प्रत्यये कस्मात् कारणपरीक्षैवेयं न
क्रियते ? किमर्थं क्रियाज्ञाने ? न—आयुष्मन् ! आद्येऽपि ज्ञाने
कारणपरीक्षायां क्रियमाणायां कः प्रमादः ? किमेवं सति स्वतः
प्रामाण्यं सिद्ध्यति तव ? मम वा परतः प्रामाण्यमपहीयते ? किन्तु
लोकः प्रवर्तकज्ञानानन्तरं फलप्राप्तिं प्रति यथा सोद्यमो दृश्यते, न

[I.449.0]



[I.449.1]

तथा तत्कारणपरीक्षां प्रति । फलज्ञानमेवेत्थं परीक्ष्यते । आद्यस्य
हि ज्ञानस्य फलज्ञानादेव प्रामाण्यसिद्धिः । कश्च नाम निकटमुपायमुपेक्ष्य दूरं गच्छेदिति !प्रकारान्तरेण प्राथमिकज्ञाने प्रामाण्यनिश्चयोपपादनम्

[I.449.2]

अथ वा संशयोत्पत्तिसामर्थ्यादेव यथार्थेतरत्वनिश्चयः फलज्ञानेन लप्स्यते । संशयो हि नाम द्वैविध्यदर्शनाद्विना न भवत्येव ।
न हि स्थाणुपुरुषसाहचर्यमूर्ध्वताख्यस्य धर्मस्य यो न जानाति,
स तं दृष्ट्वा "स्थाणुर्वा स्यात् ? पुरुषो वा ?" इति संशेते । एवमूर्ध्वत्ववद्वोधरूपत्वस्य व्यभिचारित्वाव्यभिचारित्वाभ्यां सहदर्शनमवश्यमाश्रयणीयम्, अन्यथा तद्विषयसंशयानुत्पादात् । अतः पूर्वमव्यभिचारित्वदर्शने सिद्धे यस्तदा तत्परिच्छेदोपायः, स पश्चादपि
भविष्यतीति सर्वथा सिद्ध्यत्यव्यभिचारित्वनिश्चयः ॥

[I.450.0]

अनिश्चितप्रामाण्यमपि फलज्ञानं आद्यज्ञाने प्रामाण्यनिश्चायकम्

[I.450.1]

अनिश्चितप्रामाण्यादपि वा फलज्ञानात् प्रवर्तकस्य प्रामाण्यनिश्चयो युक्तः, न तु स्वतः; उत्पत्तौ प्रमाणतदाभासयोर्विशेषाग्रहणात् । फलज्ञाने च तद्विशेषप्रतिभासात् ॥परतः प्रामाण्ये अनवस्थादोषपरिहारः

[I.450.2]

यत्तु—विशेषज्ञानं निश्चितप्रामाण्यमनिश्चितप्रामाण्यं वेति विकल्प्यानवस्थापादनं, अप्रतिपत्तिप्रहतताकथनं वा (434-436 पु.)—
तत् दृष्टविरुद्धत्वात् प्रलापमात्रमित्यलमलीकोक्तविकल्पकलापनिर्मथनोदितदुरामोदास्वादनेन ॥प्रामाण्याप्रामाण्ययोः परतस्त्वोपसंहारः

[I.450.3]

स्थितमेतत्—अर्थक्रियाज्ञानात्प्रामाण्यनिश्चय इति । तदिदमुक्तम्—"प्रमाणतोऽर्थप्रतिपत्तौ प्रवृत्तिसामर्थ्यादर्थवत्प्रमाणम्"(न्या. भा. 1-1-1) इति । तस्मादप्रामाण्यवत्प्रामाण्यमपिपरापेक्षमित्यतो द्वयमपि परत इत्येष एव पक्षः श्रेयान् ॥प्रामाण्यग्रहणविषये जैनमतप्रतिक्षेपः

[I.450.4]

यत्तु कश्चित्प्राज्ञमानी वदति—अभ्यस्ते विषये स्वतःप्रामाण्यम्,
अनभ्यस्ते तु परतः—इति, सोऽयं "अभ्यस्ते विषये" इति च ब्रवीति,

[I.451.0]



[I.451.1]

स्वतश्च प्रामाण्यं मन्यत इति स्वयमेवात्मानं वञ्च्यमानं न चेतयते ।
अभ्यासो हि नाम पुनःपुनः प्रयोगः क्रियाया अभ्यावृत्तिः; विषयस्य
चाभ्यस्तता भूयोभूयः प्रवृत्तिः । अतश्च स्वशरीरग्रहे, निजगृहकुड्यस्तम्भादिप्रतिभासे वा सहस्रकृत्वः प्रवृत्त संवादज्ञानजन्मना
प्रामाण्यनिश्चय उक्तो भवति । स्वतः अभ्यस्तत्वं चान्यथा न
भवेदिति यत्किञ्चिदेतत् । तस्मात् परतः प्रामाण्यमिति सिद्धम् ॥प्रामाण्यविचारस्यानुपयुक्तत्वनिरासः

[I.451.2]

यत्पुनः कैश्चिच्चोद्यते—प्रमाणानां न परीक्षणमुपपद्यते । तद्धि
प्रमाणैः क्रियेत ? अप्रमाणैर्वा ? प्रमाणैरपि परीक्षितैः ? अपरीक्षितैर्वा ?

[I.451.3]

तत्र न नाम अप्रमाणैः प्रमाणपरीक्षणं शक्यक्रियम् ॥

[I.451.4]

प्रमाणैरप्यपरीक्षितैः तत्करणे, वरं व्यवहार एव तादृशैः
क्रियताम् ! किं परीक्षणेन ?

[I.451.5]

परीक्षितैस्तु तत्परीक्षाकरणमपर्यवसितम्; अनवस्थाप्रसङ्गात्
इत्यादि ॥

[I.451.6]

तदप्युक्तेन न्यायेन परिहृतं भवति । दृष्टे विषये प्रमाणपरीक्षां
विनैव व्यवहारात् । अदृष्टे तु परीक्षाया अवश्यकर्तव्यत्वादुपपत्तेश्चेति ॥तस्माददृष्टपुरुषार्थपदोपदेशिमानं मनीषि भिरवश्यपरीक्षणीयम् ।प्रामाण्यमस्य परतो निरणायि चेतिचेतःप्रमाथिभिरलं कुविकल्पजालैः ॥ ८१ ॥अख्यातिसाधनोपक्रमः

[I.451.7]

सुशिक्षितास्त्वाचक्षते—युक्तं, यदमी मीमांसकपाशाः काशकुसुमराशय इव शरदि मरुद्भिरतिदूरात्समुत्सार्यन्ते दुष्टतार्किकैः ।

[I.452.0]



[I.452.1]

ये हि किलाभ्युपयन्ति च विपरीतख्यातिवादं अकृतास्त्राः, प्रामाण्यं
च स्वत इति च वदन्ति, तेषां कुतः कौशलम् ? विपरीतख्यातावभ्युपगम्यमानायां बाध्यबोधसन्दर्भसुभिक्षे सति तत्साधर्म्यादनुत्पन्नबाधकेऽपि बोधे दुष्परिहरः संशयः । संशये चसंवादाद्यन्वेषणमपि ध्रुवमवतरतीति परतः प्रामाण्यमनिवार्यम् ॥बाध्यस्य ज्ञानस्यैवानङ्गीकारे तु प्रामाण्यं स्वत एव स्यात्

[I.452.2]

यदा तु न बाध्यो नाम जगति कश्चिदपि बोधः, तदा किंसाधर्म्यात्
संशेरतां प्रमातारः ? असंशयानाश्च किमिति परमपेक्षन्ताम् ?
अनपेक्षमाणाः कथं परतः प्रामाण्यं प्रतिपद्यन्तामिति निश्चलं स्वत एव
प्रामाण्यमवतिष्ठते ॥

[I.452.3]

कथं पुनर्बाध्यो नाम नास्ति बोधः ? शुकिकादौ रजतादिप्रत्ययाः
प्राचुर्येण बाध्यमाना दृश्यन्ते—अनभिज्ञो भवान् बाधस्य—न हि ते
बाध्याः प्रत्ययाः ॥बाधपदार्थः

[I.452.4]

इदं हि निरूपप्यताम्—क इवोत्तरज्ञानेन पूर्वज्ञानस्य बाधः ?
बाधार्थमेव न विद्मः । यदि तावन्नाश एव बाधः, स न तेषामेव;
बुद्धेर्बुद्ध्यन्तराद्विरोध इति सकलबोधसाधारणत्वात् ॥

[I.453.0]



[I.453.1]

अथ सहानवस्थानम्, तदपि समानम्; अबाधितानामपि
ज्ञानानां सहावस्थानासंभवात् ॥

[I.453.2]

अथ संस्कारोच्छेदो बाधः, सोऽपि तादृगेव; संयक्प्रत्ययोपजनितसंस्कारस्याप्युच्छेददर्शनात् । कश्चिद्भवदभिमतबाध्यबोधाऽहितोऽपि संस्कारः सत्यपि बाधकप्रत्यये नोच्छेदमुपगच्छति; कालान्तरे तत्कारणकतद्विषयस्मरणदर्शनात् ॥

[I.453.3]

अथ विषयापहारो बाधः, सोऽपि दुर्घटः । प्रतिभातत्वेन
विषयस्यापहर्तुमशक्यत्वात् । न हि बाधकं ज्ञानमित्थमुत्तिष्ठति—
यत् प्रतिभातं तन्न प्रतिभातमिति ॥

[I.453.4]

अथ तदभावग्रहो बाधः—स तात्कालिकः ? कालान्तरभावी वा ?
कालान्तरभावितदभावग्रहणस्य बाधकत्वे प्रागवगतमुद्गरदलितघटाभावग्राहिणोऽपि विज्ञानस्य तद्बाधकत्वप्रसङ्गः । तदैव तु तदभावग्रहणे प्रत्ययद्वयसमर्पितरूपद्वितययोगादुभयात्मकमेव तदस्तु
वस्तु ! किं कस्य बाध्यं बाधकं वा ?

[I.453.5]

अथ फलापहारो बाधः, सोऽपि न संभवति; संविदः प्रमाणफलस्य उत्पन्नत्वेनानपहरणीयत्वात् । न हि यदुत्पन्नं तदनुत्पन्नमिति
वदति बाधकः ॥

[I.453.6]

अथ हानादिफलापहारो बाधः, न, तस्य प्रमाणफलत्वाभावात् ॥हानादिव्यवहारो हि पुरुषेच्छानिबन्धनः ।न तेनापहृतेनापि प्रमाणं बाधितं भवेत् ॥ ८२ ॥

[I.453.7]

तस्मान्न बाधो नाम कश्चित् ॥

[I.454.0]

प्रकारान्तरेणापि बाध्यज्ञानासंभवोपपादनम्

[I.454.1]

इतश्च नास्ति । स हि समानविषययोर्वा ज्ञानयोरिष्यते ?
भिन्नविषययोर्वा ? न समानविषययोः, धारावाहिज्ञानेष्वदृष्टत्वात् ।
नापि भिन्नविषययोः, स्तम्भकुम्भोपलम्भयोस्तदनुपलम्भात् । यदि
चोत्तरेण ज्ञानेन पूर्वज्ञानगृहीतादर्थादर्थोऽन्य इदानीं गृहीतः,
तत्पूर्वज्ञानं किमिति बाधितमुच्यते ?

[I.454.2]

अपि च पूर्वस्मिन् प्रत्यये प्राप्तप्रतिष्ठे सति आगन्तुरुत्तरः प्रत्ययः
बाधितुं युक्तः, न पूर्वः; न चैवं दृश्यते । तस्मान्न बाध्यं नाम
विज्ञानमस्ति । तदभावान्न तत्साधर्म्यनिबन्धनः संशयः । तदभावात्संवादाद्यनन्वेषणान्न परतः प्रामाण्यम् ॥अख्यात्यवतारः

[I.454.3]

ननु ! एवं बाधे निराक्रियमाणे किममी शुक्तिकारजतादिग्राहिणो विपरीतप्रत्यया अबाधिता एवासताम् ?—आः कुमते !
नामी विपरीतप्रत्ययाः । न हीदृशानां विपर्ययाणामुत्पत्तौ किमपि
कारणमुत्पश्यामः ॥

[I.455.0]



[I.455.1]

न तावदिन्द्रियमेवंविधबोधविधायि भवितुमर्हति, सर्वदा
तदुत्पादप्रसङ्गात् ॥

[I.455.2]

नापि दोषकलुषितं, दुष्टं हि कारणं स्वकार्यकरण एव कुण्ठितशक्ति जातमिति तदेव मा जीजनत्, विपरीतकार्यकरणस्य किं
वर्तते ? न हि दुष्टानि शालिबीजानि यवाङ्कुरकरणकौशलभवलम्बेरन् । तस्मात् कारणाभावादपि न विपरीतप्रत्ययास्ते ॥भ्रमस्थले ज्ञानद्वयमेव, नैकं ज्ञानम्

[I.455.3]

तत्किं सम्यक्प्रत्यय एव शुक्तिकायां रजतप्रतिभासः ?—अयि
मूढ ! नायमेकः प्रत्ययः—इदं रजतमिति; किन्तु द्वे एते ग्रहणस्मरणे । इदमिति पुरोऽवस्थितभास्वराकारधर्मिप्रतिभासः, रजतमिति तु भास्वररूपदर्शनप्रबोध्यमानसंस्कारकारणकं तत्साहचर्यादवगतरजतस्मरणम् ॥भ्रमस्थले धर्मज्ञानस्य स्मृतिरूपत्वे युक्तिः

[I.455.4]

अतश्चेदं स्मरणं—यतः प्रागनवगतरजतस्य न जायते, विदितरजतस्यापि रजन्यामन्यदा वा सादृश्यदर्शनाद्विना न भवतीति ॥

[I.456.0]

धर्मस्मरणस्य स्मृतित्वेन ख्यातिर्नास्ति

[I.456.1]

स्मरणमपि भवदिदमात्मानं तथा न प्रकटयतीति प्रमुषितमुच्यते । स्वरूपेण चाप्रतिभासमानायां स्मृतावनुभवस्मरणयोर्विवेको न गृहीतो भवतीत्यग्रहणमख्यातिरुच्यते ॥भ्रमस्थले वादिविप्रतिपत्तयःतथा हि भ्रान्तबोधेषु प्रस्फुरद्वस्तुसंभवात् ।चतुष्प्रकारा विमतिरुदपद्यत वादिनाम् ॥ ८३ ॥

[I.456.2]

विपरीतख्यातिः, असत्ख्यातिः, आत्मख्यातिः, अख्यातिरिति ॥अन्यथाख्यातेः असत्ख्यातावेव पर्यवसानोपपादनोपक्रमः

[I.456.3]

तत्र विपरीतख्यातिस्तावत्कारणाभावादेव निरस्ता । अपि च
विपरीतख्यातौ त्रयी गतिः—रजतं वाऽन्यदेशकालमत्रालम्बनम् ?
शुक्तिका वा निगूहितनिजाकारा सती परिगृहीतरजताकारा च ?
अथवा अन्यदालम्बनं अन्यच्च प्रतिभाति ?शुक्तिरजतज्ञानं न रजतविषयकम्

[I.456.4]

तत्र यदि रजतमालम्बनं, तदियमसत्ख्यातिरेव; न विपरीतख्यातिः, असतस्तत्र रजतस्य प्रतिभासात् ॥अथान्यदेशकालं तत् अस्त्येवेत्यभिधीयते ।इहासन्निहितस्यास्य तेन सत्त्वेन को गुणः ? ॥ ८४ ॥

[I.457.0]



[I.457.1]

अपि च—देशकालावपि किं सन्तौ प्रतिभासेते ? उतासन्तौ ?
इति । यदि सन्तौ, तर्हि तद्देशकालमेवेदं रजतमवभातमिति न
भ्रान्तिरेषा स्यात् । असन्तौ तूभावपि रजतवत् नालम्बनं भवितुमर्हतः ॥स्मृत्याख्यसन्निकर्षेणैव रजतभानं तु न संभवति

[I.457.2]

अथ स्मृत्यारूढं रजतमस्यां प्रतीतौ परिस्फुरतीत्युच्यते, तर्हि
स्मृत्युपारूढमिति कोऽर्थः ? स्मरणमपि ज्ञानमेव, तदपि कथमसदर्थविषयं स्यात् । स्मृतेरनर्थजत्वमेव स्वरूपमिति चेत्; अस्तु
कामम् ! तत्सामान्यादत्राप्येवं प्रयोग इत्येतदपि तावन्न ब्रूमः ।
तथा त्वनर्थजन्यया स्मृत्या सोऽर्थः कथमिह सन्निधापयितुं पार्यते ।
सा हि न स्पृशत्येवाऽर्थम् । तस्मादसन्निहितरजतालम्बना विपरीतख्यातिरसत्ख्यातेर्न विशिष्यत एव ॥शुक्तिरजतज्ञानं न शुक्तिविषयकम्

[I.457.3]

अथ स्थगितनिजवपुरुषगृहीतरजतरूपा शुक्तिकाऽत्र प्रकाशत
इति नेयमसत्ख्यातिरुच्यते; तदिदमपूर्वं किमपि नाटकं, इयमस्मिन्
कृत्या सीता प्रवृत्तेति । तथा हि—किमत्रशुक्तिरिति प्रतीतिः ?
उत रजतमिति ? शुक्तिकाप्रतीतौ तु शुक्तौ शुक्तिरेव प्रतीयते, नरजतं इति भ्रमार्थःकः ? रजतप्रतीतौ तु शुक्तिरसावित्यत्र किं

[I.458.0]



[I.458.1]

प्रमाणम् ? बाधकप्रत्ययादेवमवगतं इति चेत्, मैवम्—न हि
ज्ञानान्तरेणास्याः प्रतीतेर्विषयो व्यवस्थापयितुं युक्तः । बाधकेन हि
ज्ञानेन पूर्वज्ञानगृहीतस्य वस्तुनोऽसत्त्वं नाम ख्याप्यताम्, न तु तस्य
विषयो निरूप्यते । अनर्थित्वाद्वा, कदाचिदप्रवृत्तस्य पुंसो बाधकानुत्पत्तौ वा कोऽस्याः प्रतीतेर्विषयं व्यवस्थापयिष्यति । तस्माद्यदेवास्यां चकास्ति, तदेव रजतमस्या विषय इति युक्तं वक्तुम् ।
शुक्तिस्तु निगूहितनिजवपुरिति दुर्विदग्धवाचोयुक्तिरियम् ॥शुक्तिः विषयः, रजतस्य प्रतीतिरिति तु उपहास्यम्ये त्वालम्बनतां शुक्तेः रजतस्यावभासनम् ।वदन्त्यस्मिन् भ्रमज्ञाने तेषामतितरां भ्रमः ॥ ८५ ॥न ह्यालम्बनता युक्ता सन्निधाननिबन्धना ।तत्रैव भूप्रदेशस्य तथाभावप्रसङ्गतः ॥ ८६ ॥तदेवालम्बनं बुद्धेर्यदस्यामवभासते ।अन्यदालम्बनं चान्यद्भातीति भणितिर्न वा ? ॥ ८७ ॥अतो रजतमेवैतद्बुद्धिग्राह्यमसच्च तत् ।एवं विपर्ययख्यातिरसत्ख्यातेर्न भिद्यते ॥ ८८ ॥असत्ख्यातिनिरासः

[I.458.2]

तत्किमसत्ख्यातिरेव साधीयसी ? तामेवाभ्युपगच्छामः ?—
मैवम्—साऽपि नोपपद्यत एव । असत्ख्यातिरिति कोऽर्थः ?

[I.459.0]



[I.459.1]

किमेकान्तासत एवार्थस्य प्रथमम् ? अथ देशान्तरादौ विद्यमानस्येति ?
उत्तरस्मिन् पक्षे विपरीतख्यातिरेवैषा, परैरपि तत्र रजतस्यसत्वानभ्यु पगमात् । देशान्तरादौ तु तत्सत्तायास्त्वयाऽपि प्रतिपन्नत्वात् । एकान्तासतस्त्वस्य ख्यातिरिति न पेशलम्; आकाशनलिनीपल्लवादेरप्रतिभासनात् । वासनाभ्यासादसतामपि प्रतिभासा
भविष्यन्तीति चेत्, न, अर्थमन्तरेण वासनाया अप्यनुपपत्तेः । अर्थानुभवसमाहितो हि संस्कारो वासना कथ्यते । सा कथमसदर्थप्रतिभासहेतुः स्यात् ॥

[I.459.2]

भवत्वन्या वा भवदभिमता काचन वासना, साऽपि त्वसत्त्वाविशेषे किमिति रजतमतिमुपजनयति, न गगननलिनप्रतीतिमिति कुतस्त्यो नियमः ? तदलमनया !नात्यन्तमसतोऽर्थस्य सामर्थ्यमवकल्पते ।व्यवहारधुरं वोदुमियतीमनुपप्लुताम् ॥ ८२ ॥

[I.459.3]

अपि च सत्त्वेन प्रतिभातीति असत्ख्यातिरपि न विपरीतख्यातिमतिवर्तते ॥

[I.460.0]

आत्मख्यात्युपपादनम्

[I.460.1]

तस्माद्वरमात्मख्यातिरस्तु—विज्ञानमेव खल्वेतत् गृह्णात्यात्मानमात्मना ।बहिर्निरूप्यमाणस्य ग्राह्यस्यानुपपत्तितः ॥ ९० ॥बुद्धिः प्रकाशमाना च तेन तेनात्मना बहिः ।उद्वहत्यर्थशून्यांपि लोकयात्रामिहेदृशीम् ॥ ९१ ॥आत्मख्यातिनिरासः

[I.460.2]

उच्यते—नात्मख्यातिरपि युक्तिमती । विज्ञानात्मनो हि प्रतिभासे"अहं रजतम्" इति प्रतीतिः स्यात्, न "इदं रजतम्" इति ।
किञ्च—"यदन्तर्ज्ञेयरूपं हि वहिर्वदवभासते"(प्र-स) इत्यभ्युपगमादियमपि विपरीतख्यातिरेव स्यात् । असत्ख्यातिरपि चेयं
भवत्येव, बहिर्बुद्धेरसत्त्वात् । बुद्धिरस्त्येवेति चेत्, बहिष्ट्वं तर्हि
चिन्त्यं—सत् ? असद्वा ? इति । न तावत् सत्, बुद्धेर्बाह्यत्वाभावात् । असत्त्वे त्वसत्ख्यातिरित्युक्तम् ॥तस्मात् ख्यातित्रयेऽप्यस्मिन् अन्योऽन्यानुप्रवेशिनि ।युक्त्या विरुध्यमाने च श्रेयस्यख्यातिरेव सा ॥ ९२ ॥अख्यातिः सर्वैर्वादिभिरप्रत्याख्येया

[I.460.3]

ख्यातित्रयवादिभिरपि चेयमप्रत्याख्येया नूनमख्यातिः ।
आत्मख्यातौ तावत् आत्मतया विज्ञानस्य ख्यातिर्नास्ति, विच्छेदप्रतिभासादित्युक्तत्वात् ॥

[I.461.0]



[I.461.1]

असत्ख्यातावपि असत्त्वमर्थस्य नैव प्रतिभासते, प्रवृत्त्यादिव्यवहारोच्छेदप्रसङ्गात् ॥

[I.461.2]

विपरीतख्यातावपि रजतस्य सन्निहितस्य ज्ञानजनकत्वम्,
अजनकस्य च प्रतिभासो नेष्यत एव । अतः तत्र रजतस्मृत्युपस्थापितं रजतमवगतिजनकमुपगतम् । अतश्च रजतस्मृतिरपरिहार्या ।
सा च रजतस्मृतिर्न तदा स्वेन रूपेण प्रकाशते, "स्मरामि" इति
प्रत्ययाभावात् ॥तस्मात् प्रमुषितामेनां स्मृतिमिच्छन्ति तार्किकाः ।अभ्यस्ते विषये लिङ्गप्रतिबन्धस्मृतिं यथा ॥ ९३ ॥सोऽयं स्मृतिप्रमोषः तत्त्वाग्रहणं अख्यातिरुच्यते ॥एवं सतीयमख्यातिरिष्यते सर्ववादिमिः ।तथा प्रकटयद्भिस्तु पीतं प्राभाकरैर्यशः ॥ ९४ ॥

[I.462.0]

अख्यातिपदार्थः

[I.462.1]

ननु ! रजतमिति स्मृतेः स्वरूपोल्लेखो मा भूत् ! इदमित्यत्र
पुरोऽवस्थितधर्मिप्रतिभासात् कथमख्यातिः । उच्यते—न
पुरोऽवस्थितधर्मो शुक्तिकेयमिति स्पष्टतया गृह्यते, तथाचाभ्युपगमे
भ्रमाभावप्रसङ्गात् । किन्तु तेजस्वितादिविपरीतं धर्मिमात्रमवभासते । धर्मसारूप्याच्च तदानीं रजतं स्मर्यते । ते एते ग्रहणस्मरणे
विविक्ते अपि विविक्ततया न गृह्येते इति विवेकाग्रहणमख्यातिः; न
तु सर्वेण सर्वात्मनाऽप्रतिपत्तिरेव । व्यधिकरणयोश्च ग्रहणस्मरणयोर्वैयधिकरण्यं चेन्न गृहीतं, किमन्यदस्तु सामानाधिकरण्यम्; ।
न तु यदेवेदं, तदेव रजतमिति सामानाधिकरण्येन ग्रहणमस्ति ।
सा हि विपरीतख्यातिरेव स्यात्—वैय्यधिकरण्यानुपग्रहादेव
प्रमातुः प्रवृत्तिः । अविवेकात्साधारण्याभिमानेन प्रवृत्तिरिति फलत
इयं वाचोयुक्तिः ॥सामानाधिकरण्येन केचित्तत्पृष्ठभाविनम् ।परामर्शमपीच्छन्ति तन्न श्रद्दध्महे वयम् ॥ ९५ ॥अख्यातिपक्ष एवं हि हीयेतैकत्ववेदनात् ।वक्रैश्च वितथाख्यातिः अक्षरैः कथिता भवेत् ॥ ९६ ॥

[I.463.0]

अख्यातिपक्षे बाधकज्ञानकृत्यम्

[I.463.1]

ननु ! एवमख्यातिपक्षे प्रतिष्ठाप्यमाने "नेदं रजतम्" इति
पूर्वावगतरजतप्रतिषेधबोधी बाधकप्रत्ययो दृश्यमानः कथं समर्थयिष्यते ? अप्रतीतिज्ञो देवानां प्रियः । न ह्यनेन रजतनिषेधो
विधीयते; किन्तु प्रागगृहीतो विवेकः प्रख्याप्यते । न इदं रजतं;
यदेवेदं, तदेव रजतमित्येतन्न; इदमिदं रजतं इति ॥

[I.463.2]

एतदुक्तं भवति—इदमन्यत्, रजतमन्यदिति सोऽयं विवेकःख्यापितो भवति ॥स्वाप्नानुभवस्यापि ग्रहणस्मरणात्मकत्वम्

[I.463.3]

ननु ! एवं, "इदं रजतम्" इत्यादौ स्मरणानुभवयोर्भवतु विवेकाग्रहणम्; स्वप्ने तु कथमेतद्भविष्यति । भीरो ! किं जातं स्वप्ने ?विवेकेन न गृह्येते स्मरणानुभवौ क्वचित् ।स्वप्ने तु स्मृतिरेवैका तथात्वेन न गृह्यते ॥ ९७ ॥

[I.463.4]

सदृशदर्शनाद्विना स्मृतिरेव कुतस्त्येति चेत्—न—नानाकारणकत्वात्स्मरणस्य निद्राकषायितमप्यन्तःकरणं स्मरणकारणं भवत्येव ॥द्विचन्द्रभ्रमादीनामपि अख्यातिरूपत्वम्

[I.463.5]

यद्येवं द्विचन्द्रतिक्तशर्करादिप्रत्ययेषु कथं स्मृतिप्रमोषः ?
आः कुण्डशेखर ! कथमसकृदभिहितमपि न बुध्यसे—

[I.464.0]

न सर्वत्र स्मृतेरेव प्रमोषोऽभ्युपगम्यते ।किन्त्वख्यातिः, अतश्चासौ कथञ्चित्कस्य चित्क्वचित् ॥ ९८ ॥भवति, अनुभवस्मृत्योर्विवेकाग्रहणं क्वचित् ।क्वचित्तु स्मर्यमाणस्य तथात्वेनानुपग्रहः ॥ ९९ ॥द्विधा कृता क्वचिद्वृत्तिर्नेत्रस्य तिमिरादिना ।न हि ग्रहीतुमैक्येन शक्नोति शिशिरत्विषम् ॥ १०० ॥क्वचिद्रसनसंपृक्ते पित्ते तिक्तत्ववेदनात् ।परिच्छेत्तुं न शक्नोति माधुर्यं शर्करागतम् ॥ १०१ ॥गृह्णाति यत्तु तिक्तत्वं वस्तुतः पित्तवर्ति तत् ।तथा तु न विजानाति निगिरन्नेष शर्कराम् ॥ १०२ ॥

[I.464.1]

एतेन पीतशङ्खादिख्यातयोऽपि व्याख्याताः ॥अख्यातिवादोपसंहारः तत्प्रयोजनकथनेनतदेवं सति सर्वत्र सम्यगग्रहणं भ्रमः ।न मिथ्याप्रत्ययः कश्चिदस्ति शङ्कानिबन्धनम् ॥ १०३ ॥अजातमिथ्याशङ्कश्च न संवादमपेक्षते ।तस्मान्न कश्चित् परतः प्रामाण्यमधिगच्छति ॥ १०४ ॥एवं स्वतः प्रमाणत्वे सिद्धे वेदेऽपि सा गतिः ।अंपवादद्वयाभावः वक्तव्यश्चात्र पूर्ववत् ॥ १०५ ॥

[I.465.0]

अख्यातिनिराकरणम्शुक्तिरजतज्ञानं न ज्ञानद्वयरूपम्

[I.465.1]

अत्र प्रतिविधीयते । यदुक्तं—इदं रजतमितिस्मरणानुभवस्वभावे विवेकेनागृह्यमाणे द्वे एते ज्ञाने इति—तदसांप्रतम्—
प्रत्यभिज्ञावदेकत्वेनैव संवेद्यमानत्वात् । यदेवेदं पुरोऽवस्थितं
भास्वररूपाद्यधिकरणं धर्मिसामान्यं, तदेव रजतमिति विशेषतः
प्रतिपाद्यते; यदिदमग्रतः स्थितं, तद्रजतमिति सत्यरजतप्रतीतिवत् ।
अनुभूततया हि न रजतमत्र प्रकाशते, किन्त्वनुभूयमानतया ।
अनुभूतताग्रहणं च स्मरणमुच्यते, नानुभूयमानताग्रहणम् ॥अख्यातिरपि विपरीतख्यातौ पर्यवस्यति

[I.465.2]

स्वप्रकाशा च संवित्तिरिति भवतां दर्शनम् । तत्रैषां रजतसंवित्तिः केन रूपेण प्रकाशतामिति चिन्त्यम् । यदि स्मरणात्मना,
कः प्रमोषार्थः ? अथानुभवात्मना, तदियं विपरीतख्यातिरेव ।
स्मृतेरनुभवत्वेन, शुक्तेरिव रजतत्वेन प्रतिभासात् ॥अख्यातिः दुरुपपादा च

[I.465.3]

अथ संविन्मात्रतयैव प्रकाशते, तदपि न युक्तम्—रजतविषयोल्लेखात् । स्मरणानुभवविशेषरहितायाश्च विषयसंवित्तेरनु-

[I.466.0]



[I.466.1]

पपत्तेः । न चेयमप्रतिपत्तिरेवेति वक्तुमुचितम्; मदमूर्छादिदशाविसदृशस्वप्रकाशसंवेदनानुभवात् । यथा इदमित्यंशे स्वप्रकाशं
संवेदनं, तथैव रजतमित्यत्रापि ॥इदमंशस्य प्रत्यक्षत्वं रजतांशस्य स्मृतित्वं च दुर्वचम्

[I.466.2]

अपि च द्वयोश्चांशयोः समाने संवेदने तत्रैकं प्रत्यक्षलब्धं,
अपरं स्मरणफलमिति कुतस्त्यो विभागः ? इदमित्यत्र च किमवभासत इति निरूप्यताम् । यदि शुक्तिकाशकलं, सकलस्वगतविशेषखचितमवभाति, तदा तद्दर्शने सति रजतस्मरणस्य
कोऽवसरः ? भवदपि वा सादृश्यकृतं स्मरणं न तदविवेकाय कल्पते,
देवदत्तदर्शनानन्तरोद्गततत्सदृशपुरुषान्तरस्मरणवत् ॥

[I.466.3]

अथ धर्मिमात्रं इदमितिप्रत्यये प्रतिभाति, न शुक्तिशकलं;
तद्वाढमिष्यते । तदेव चेदं सामान्यधर्मग्रहणवशविरुद्धसंस्कारोपनिबन्धनविरुद्धविशेषस्मरणकारणकं इदं रजतमिति सामान्योपक्रमे
विशेषपर्यवसानं ज्ञानम्; यदिदं तद्रजतमिति सामानाधिकरण्यावमर्शात् । रजतानुभवाभिमानेनैव च रजतार्थी तत्र प्रवर्तते ॥अख्यातिवादः बौद्धमतमूलकः

[I.466.4]

ननु ! स्मरणानुभवयोर्विवेकमप्रतिपद्यमानः प्रवर्तत इत्युक्तम्—
श्रुतमिदम्, यदत्र भवद्भिः धर्मकीर्तिगृहादाहृतम्—"दृश्यविकल्पावर्थावेकीकृत्य प्रवर्तते" इति ॥

[I.467.0]



[I.467.1]

किञ्च चौर्यमपीदं न कथञ्चन स्वार्थं पुष्णाति । यावद्धि"दृश्यं गृहीतम्" इति न जातः प्रत्ययः, तावत् कथं दृश्यार्थिनस्तत्र
प्रवृत्तिः । एवमिहापि यावत् "रजतं गृहीतम्" इति न जातः
प्रत्ययः, तावत् कुतस्तदर्थिनां प्रवृत्तिः ? तस्मादस्ति रजतग्रहणम्;
न तु तत्स्मरणप्रमोषमात्रम् ॥रजतस्मरणं च रजततया ग्रहणार्थमपेक्षितम्

[I.467.2]

ननु ! रजतस्मरणं विपरीतख्यातिवादिभिरप्यङ्गीकृतमित्युक्तम् ।
सत्यम्—रजतगतविशेषस्मरणमभ्युपगतम् । यथा हि पुरोऽवस्थिते
धर्मिण्यूर्ध्वत्वादिसाधारणधर्मग्रहणात् स्थाणुपुरुषगतविशेषाग्रहणादुभयविशेषस्मृतेः संशयो भवति, एवमिहापि तेजस्वितादिसामान्यधर्मग्रहणाद्विशेषाग्रहणात् रजतगतविशेषस्मृतेश्च तस्मिन्
धर्मिणि रजतप्रत्ययो भवति विपर्ययात्मकः । संशये ह्युभयविशेषस्मरणं कारणम्; इह त्वन्यतरविशेषस्मरणमिति विशेषः । अत एव
चागृहीतरजतस्येदं ज्ञानं नोत्पद्यते, सदृशाग्रहणे वा निशीथादाविति ॥रजतस्मरणमात्रात् न शुक्तिरजतप्रतीतिः

[I.467.3]

न त्वेतावता स्मरणमात्रमेवेदमितीयति स्थातव्यम्; स्मरणजन्यस्य विपर्ययप्रत्ययस्यापि संवेदनात् । अत एव तत्पृष्ठभावि-

[I.468.0]



[I.468.1]

परामर्शवादिनो वरं सत्यवाचः । ते हि प्रतिभासं न निह्नुवते ॥अन्यथाख्यातौ कारणोपपादनम्

[I.468.2]

यत्तु विपर्ययावगतेः कारणं विकल्पितम्, तत्रोक्तमेव प्रामाणिकैः—"कार्यं चेदवगम्येत किं कारणपरीक्षया ?कार्यं चेन्नावगम्येत किं कारणपरीक्षया ? इति ॥"
कार्याकस्मिकताऽनुपपत्तेश्च कल्प्यतां कारणम् ! तच्च कॢप्तमेव
दोषसहितमिन्द्रियम्—यथा संस्कारसहकारि प्रत्यभिज्ञायामिति ॥दुष्टं इन्द्रियमेव भ्रमकारणम्सुवते शालयो दुष्टा न यद्यपि यवाङ्कुरम् ।शालिकार्यं त्वपूपादि जनयन्त्येव कल्मषम् ॥ १०६ ॥

[I.468.3]

तस्माद्दोषकलितादिन्द्रियात् पुरोऽवस्थितधर्मिगतत्रिकोणत्वादिविशेषावमर्शकौशलशून्यात् सामान्यधर्मसहचरितपदार्थान्तरगतविशेषस्मरणोपकृताद्भवति विपरीतप्रत्ययः । सम्यज्ज्ञानापेक्षया
च तद्दुष्टमुच्यते । स्वकार्ये तु विपर्ययज्ञाने तत्कारणमेव न दुष्टम् ।
तस्मात् रजतमित्यनुभव एव, न प्रमुषितस्मृतिः ॥

[I.469.0]

बाधस्वरूपपर्यालोचनया शुक्तिरजतभ्रमे रजतभानोपपादनम्

[I.469.1]

अपि च, नेदं रजतमिति बाधकज्ञानं पूर्वानुभवविषयीकृतरजतनिषेधमधिगमयदुत्पद्यते । नेदं रजतमिति—"यदहमद्राक्षं तद्रजतं
न भवति" इति । प्रसक्तस्य चायं निषेधः । अननुभूतं त्वप्रसक्तमपि प्रतिषिध्यमानं, रजतमिव कनकमपि किमिति न प्रतिषिध्यते ?अख्यातवाद्युक्तस्य बाधज्ञानकृत्यस्य निरसनम्

[I.469.2]

यत्तु व्याख्यातम् (पु. 463)—प्रागनवगतस्मरणानुभवविवेकप्रतिपादकं बाधकज्ञानमिति—तत् व्याख्यानमात्रमेव, तथाऽननुभवात् । न ह्येवं बाधकमुत्पद्यते"यदविविक्तं तद्विविक्तं" इति ।
अतो यत्किञ्चिदेतत् । तस्मान्न रजतस्मरणं, रजते वा कदाचिदनुभवोऽभूदिति स्मरणमभिधीयमानं नात्यन्तमलौकिकम् ॥स्वप्नानुभवस्य अख्यातिरूपत्वासंभवः

[I.469.3]

स्वप्ने तु स्वशिरच्छेदादेः अत्यन्ताननुभूतस्य स्मृतिरिति कथ्यमानमेव त्रपाकरम् । जन्मान्तरे निजमस्तकलवनमनुभूतमनेनेति
चेत्, इदमपि सुभाषिततरम्—यत् जन्मान्तरानुभूतं स्मर्यते ।
तत्र च कुतस्त्य एष नियमः—यत् कदाचिदेव स्मर्यते, न सर्वदा
सर्वमिति ॥स्वप्नोऽपि नासद्विषयकः

[I.469.4]

ननु ! भवताऽपि असत्ख्यातिं निरस्यता स्वप्नज्ञानेषु तादृक्षु
किं वक्तम् ? यद्वक्तव्यं, तत् तत्रैव श्रोष्यसि (९ आह्निके) । असन्न
प्रतिभातीत्युच्यते, न त्वननुभूतमिति ॥

[I.470.0]

स्वेनाननुभूतस्यापि वस्तुनः सत्त्वं युक्तमेव

[I.470.1]

ननु ! अननुभूतं सत् कथं जानीषे ? सदिति चेत् ज्ञानं; तदनुभूतमिति—मैवम्—मया तन्नानुभूतं, अन्येनानुभविष्यते । परानुभूतं च सदिति शक्यते वक्तुम् । परानुभूते तु स्मरणमघटमानमिति
नावयोरत्र वस्तुनि समानयोगक्षेमत्वम् ॥स्वप्नस्य विपरीतख्यातिरूपत्वं अनिवार्यम्

[I.470.2]

अपि च भवन्मते स्वप्नस्मृतेः स्मृतित्वेनाग्रहणे, केन रूपेण
ग्रहणमिति चिन्त्यम् । रूपान्तरेण ग्रहणे विपरीतख्यातिः ।
सर्वात्मना त्वग्रहणे स्वप्नसुषुप्त्योरविशेषप्रसङ्गः । अनुभवप्रत्ययश्च
स्वप्ने संवेद्यते, न स्मरणानुल्लेखमात्रमिति दुरभिनिवेश एव स्मृतिप्रमोषसमर्थनं नामेति ॥द्विचन्द्रज्ञानादीनां अख्यातिरूपत्वासंभवः

[I.470.3]

द्विचन्द्रादिप्रत्ययेषु कथमख्यातिः ?

[I.470.4]

ननु ! उक्तं (पु. 464)—तिमिरसीमन्तिता नयनवृत्तिः एकत्वेन
गृहीतुं न शक्नोति शशाङ्कं—इति । भोः श्रोत्रिय ! तादृशी दृशो
वृत्तिः एकत्वमिन्दोर्मा ग्रहीत्; द्वित्वानुभवं तु भान्तं क्व प्रच्छादयामः ॥

[I.470.5]

ननु चक्षुर्वृत्तौ तद्द्वित्वं, तद्गतत्वेन तु यत्तस्याग्रहणं स एव
भ्रमः—नैतदेवम्—नेत्रवृत्तेः सर्वत्र परोक्षत्वात् ॥किमेकचन्द्रबोधेऽपि वृत्त्येकत्वं प्रतीयते ?इयं ह्यगृह्यमाणैव चक्षुर्वृत्तिः प्रकाशिका ॥ १०७ ॥

[I.471.0]



[I.471.1]

एवमुच्यमाने च एकचन्द्रग्रहणेऽपि वृत्त्येकत्वाग्रहणादख्यातिरेव भवेत् ॥तिक्तशर्कराप्रत्ययस्याप्यख्यातिरूपत्वासंभवः

[I.471.2]

यदपि—तिक्तशर्करादिप्रत्ययेष्वख्यातिसमर्थनकदाशया पित्तवृत्तेस्तिक्तत्वस्य संवेद्यमानस्य तत्स्थत्वेनाग्रहणमुपवर्णितम्—तदपि
कुशकाशावलम्बनप्रायम् ॥मोहात् पित्तगतत्वेन तिक्तता चेन्न गृह्यते ।मा ग्राहि, शर्करायां तु किंकृता तिक्ततामतिः ? ॥ १०८ ॥

[I.471.3]

सामानाधिकरण्येन हि "तिक्ता शर्करा" इति तदधिकरणा
तिक्तताप्रतीतिरुपजायते । पित्तं त्विन्द्रियस्थं तिमिरवदगृह्यमाणमपि भ्रममुपजनयति, शरीरस्थमिव ज्वरं शिरोऽर्त्यादिरोगमित्यलं प्रसङ्गेन ॥अख्यातिसाधनमात्रेण न स्वतःप्रामाण्यसिद्धिःएवं सर्वत्र नाख्यातिर्निर्वहन्तीव लक्ष्यते ।न चैतयाऽपि परतःप्रामाण्यमुपहन्यते ॥ १०९ ॥रजतेऽनुभवः किं स्यात् ? उत प्रमुषिता मतिः ?द्वैविध्यदर्शनादेवं भवेत्तत्रापि संशयः ॥ ११० ॥

[I.472.0]

संशयानश्च संवादं नूनमन्वेषते जनः ।तदपेक्षाकृतं तस्मात् प्रामाण्यं परतो ध्रुवम् ॥ १११ ॥शून्यवादनिरासाय सर्वेषां ज्ञानानां यथार्थत्वं न वक्तव्यम्न चैष शून्यवादस्य प्रतीकारक्रियाक्रमः ।अनर्थजा हि निर्दग्धपित्रादौ भवति स्मृतिः ॥ ११२ ॥दृष्टान्तीकृत्य तामेव शून्यवादी समुत्थितः ।भ्रमापह्नवमात्रेण प्रतिहन्तुं न शक्यते ॥ ११३ ॥एवं परतःप्रामाण्यखण्डनेन शून्यवादिनिरासो न भवतिअथास्ति काचित्परतः प्रामाण्यस्य निषेधिका ।शून्यवादस्य या युक्तिः सैव वाच्या किमेतया ? ॥ ११४ ॥तस्माद्यथार्थमस्याः संश्रयणं तन्न निषिद्धमख्यातेः ।संविद्विरोध एव प्रकटित इति धिक् प्रमादित्वम् ॥ ११५ ॥

[I.472.1]

तदुक्तम्—"कृतश्च शीलविध्वंसः न चानङ्गश्च सङ्गतः ।आत्मा च लाघवं नीतः तच्च कार्यं न साधितम् इति ॥"अन्यथाख्यातेः असत्ख्यातावपर्यवसानम्

[I.472.2]

यत्पुनर्विपरीतख्यातौ पक्षत्रयमाशङ्क्य दूषितम् (पु. 456)—
तदपि न युक्तम्—अस्तु तावदयमेव आद्यः पक्षः "रजतमालम्बनं,
तदेव चास्यां प्रतीतौ परिस्फुरति" इति ॥

[I.473.0]



[I.473.1]

ननु ! अत्र चोदितं (पु. 456)"असत्ख्यातिरेव सा भवेत्"
इति; नैतत् साधु । देशान्तरादौ रजतस्य विद्यमानत्वात् ।असत्ख्यातिपक्षे हि एकान्तासतोऽर्थस्य प्रतिभानमङ्गीक्रियते ।
इह तु देशान्तरादौ विद्यमानस्येति महान् भेदः ॥ननु ! तत्रासतोऽर्थस्य किं देशान्तरचिन्तया ?किं कुर्मः ? तादृशस्यैव वस्तुनः ख्यातिदर्शनात् ॥ ११६ ॥यस्तु देशान्तरेऽप्यर्थो नास्ति कालान्तरेऽपि वा ।न तस्य ग्रहणं दृष्टं गगनेन्दीवरादिवत् ॥ ११७ ॥

[I.473.2]

अयमेव च द्वयोरसत्त्वयोर्विशेषः, यत् एकस्य ग्रहणं दृष्टं,
इतरस्य न दृष्टमिति ॥तत्रासतोऽपि भानसंभवोपपादनम्

[I.473.3]

ननु ! उक्तं (पु. 459) तत्र असतोऽर्थस्य कथं ज्ञानजनकत्वम् ?
अजनकस्य वा कथं प्रतिभासः ?

[I.473.4]

उक्तमत्र (पु. 457) सदृशपदार्थदर्शनोद्भूतस्मृत्युपस्थापितस्य
रजतस्यात्र प्रतिभासनमिति । न चास्योपस्थापनं पशोरिव रज्वा
संयम्य ढौकनम्, अपि तु हृदये परिस्फुरतोऽर्थस्य बहिरवभासनम् ।
न चैतावतेयमात्मख्यातिः, असत्ख्यातिर्वेति वक्तव्यम्; विज्ञानात्
विच्छेदप्रतीतेः, अत्यन्तासदर्थप्रतिभासाभावाच्चेति ॥शुक्तिरजतभ्रमे शुक्तेरालम्बनत्वेऽपि न क्षतिः

[I.473.5]

अथवा पिहितस्वाकारा परिगृहीतपराकारा शुक्तिकैवात्र
प्रतिभातीति भवतु‥द्वितीयः (पु. 457) पक्षः ॥

[I.474.0]



[I.474.1]

ननु ! उक्तं (पु. 457) कृत्यासीतावत् किमिदं वेशभाषापरिवर्तनम् ? कथं च रजतज्ञाने शुक्तिकावभासितुमर्हतीति—
श्रुतमिदं नाटकम्—न तु वयमत्रोपहासपात्रम् । शुक्तिकेति
वस्तुस्थितिरेषा कथ्यते । पुरोऽवस्थितं धर्मिमात्रं भास्वररूपादिसादृश्योपजनितरजतविशेषस्मरणमत्र प्रतिभातीति ब्रूमः—"यदेतत्पुरः
किमपि वर्तते तद्रजतम्" इत्यनुभवात् । वस्तुस्थित्या तु शुक्तिरेव
सा त्रिकोणत्वादिविशेषग्रहणाभावाच्च निगूहितनिजाकारेत्युच्यते,
रजतविशेषस्मरणाच्च परिगृहीतरजताकारेति ॥भ्रमद्वैविध्यम्

[I.474.2]

एतच्च विषयेन्द्रियादिदोषप्रभवेषु शुक्तिकारजतावभासभास्करकिरणजलावगमजलदगन्धर्वनगरनिर्वर्णनरज्जुभुजगग्रहणरोहिणीरमणद्वयदर्शन-शङ्खशर्करापीततिक्ततावसाय-केशकूर्चकालोकनादिविभ्रमेष्वभ्युपगम्यते । मनोदोषनिबन्धनेषु तु मिथ्याप्रत्ययेषु
निरालम्बनेषु स्मृत्युल्लिखित एव आकारः प्रकाशत इति ॥शुक्तिरालम्बनं, भानं तु रजतस्येति पक्षेऽपि न दोषः

[I.474.3]

यस्तु तृतीयः पक्षः (पु. 458)"अन्यदालम्बनं, अन्यश्च
प्रतिभाति" इति कैश्चिदाश्रितः—तत्रापि न सन्निहितस्यालम्बनत्वमुच्यते, येन भूप्रदेशस्यापि तथात्वमाशङ्क्येत ॥

[I.474.4]

नापि जनकस्यालम्बनत्वम्, यच्चक्षुरादावपि प्रसज्येत ।
किन्तु इदमित्यङ्गुल्या निर्दिश्यमानं कर्मतया यज्ज्ञानस्य जनकं,
तदालम्बनमित्युच्यमाने न कश्चिद्दोषः ॥देशकूर्चादिभ्रमेषु आलम्बनकथनम्

[I.474.5]

ननु ! केशोण्ड्रकज्ञाने किमालम्बनकारणम् ? किञ्चित्तु तिमिरं
रोमराजिरिव नयनधाम्नो मध्य एवास्ते । तेन द्विधाकृता नयनवृत्तिः

[I.475.0]



[I.475.1]

द्वित्वेन चन्द्रमसं गृह्णाति । किञ्चित्तु तिमिरं तत्र विवरवदन्तराऽन्तरा
तिष्ठति चक्षुषः । तेन विरलप्रसृता नयनरश्मयः सूक्ष्माः सूर्यांशुभिरुपहन्यमानाः केशकूर्चकाकारा भवन्तीति तदेवालम्बनम् । अनुदितेऽस्तमिते वा सवितरि केशोण्ड्रकप्रत्ययस्यानुत्पादात् ॥गन्धर्वनगरज्ञाने जलदाः पाण्डुरत्विषः ।आलम्बनं गृहाट्टलप्रकाराकारधारिणः ॥ ११८ ॥

[I.475.2]

तस्मात् विपरीतख्यातौ पक्षत्रयमपि निरवद्यम् ॥ख्यातिसाङ्कर्यपरिहारः

[I.475.3]

यः पुनः इतरेतरसङ्करः ख्यातीनामुदाहारि (पु. 460)—तत्र
आत्मख्यात्यख्याती अपवर्गाह्निके (९तमे) वयमपि विज्ञानाद्वैतमपाकरिष्यन्तः पराकरिष्याम इति किं तच्चिन्तया ? विपरीतख्यातौ
तु तत्साङ्कर्यं परिहृतम् ॥अख्यातेः विपरीतख्यातिहेतुत्वम्

[I.475.4]

यत्पुनरवादि—"सर्ववादिभिः स्मृतिप्रमोषोऽभ्युपगत एव ।
प्राभाकरैस्तुयशः पीतम्" इति (पु. 460)—तत्र वाद्यन्तराणि तावत्
यथा भवन्ति, तथा भवन्तु । वयं तु स्मृत्युपारूढरजताद्याकारप्रतिभासमभिवदन्तो बाढं स्मृतिप्रमोपमभ्युपगतवन्तः । किन्तु न
तावत्येव विश्राम्यति मतिः । अपि तु रजताद्यनुभवोऽपि संवेद्यत इति
न स्मृतिप्रमोषमात्र एव विरन्तव्यम् । अतो विपरीतख्यातिपक्ष एव
निरवद्य इति स्थितम् ॥

[I.476.0]

विषयापहारस्यैव बाधरूपत्वम्

[I.476.1]

यस्तु बाधप्रकारः प्राग्विकल्पितः—तत्र सहानवस्थानसंस्कारोच्छेदादिपक्षा अनभ्युपगमेनैव निरस्ता इत्यस्थाने कण्ठशोष
आयुष्मताऽनुभूतः । विषयापहारस्तावदस्तु बाधः । विषयस्य च
न प्रतिभातत्वमपह्रियते, किन्तु प्रतिभातस्यासत्त्वं ख्याप्यत इत्यपहारार्थः । असत्त्वमपि नेदानीमुपनतस्य ख्याप्यते, येन पूर्वदृष्ट
द्रघणभग्नकुम्भाभावप्रतिभासवदबाधः स्यात् । न च तदानीमप्यभावग्रहणे वस्तुनो द्व्यात्मकत्वमाशङ्कनीयम्; पूर्वावगताकारोपमर्दद्वारेण बाधकप्रत्ययोत्पादात्; यन्मया तदा रजतमिति गृहीतं
तद्रजतं न भवति, अन्यदेव तद्वस्त्विति ॥प्रतीतयः न वर्तमानमात्रविषयिण्यः

[I.476.2]

ननु ! स्वकालनियतत्वात् ज्ञानानां कथमुत्तरस्य ज्ञानस्य
पूर्वज्ञानोत्पादकालावच्छिन्नतद्विषयाभावग्रहणसामर्थ्यम् ?—किं कुर्मः ?
तथा प्रत्ययोत्पादात् । न भग्नघटवदिदानीं तन्नास्तिता गृह्यते, अपि
तु तदैव तदसदिति प्रतीतिः । यथा च न वर्तमानैकनिष्ठा एव
विषयप्रतीतयस्तथा क्षणभङ्गभङ्गे (9 आह्निकं) वक्ष्यामः ॥फलापहारस्य बाधत्वपक्षोऽपि युक्तः

[I.476.3]

अथवा फलापहारो भवतु बाधः । प्रमाणफलत्वं च हानादिबुद्धीनां प्रत्यक्षलक्षणे वर्णितमिति (पु. 174) तदपहरणात् प्रमाणं
बाधितं भवत्येव । किंकुर्वता बाधकेन प्रमाणफलमपहृतमिति चेत्—

[I.477.0]

गायता नृत्यता वाऽपि जपता जुह्वताऽपि वा ।तच्चेत् कार्यं कृतं तेन किमवान्तरकर्मणा ? ॥ ११९ ॥तदभ्युपगमे वाऽपि तत्किं विदधता कृतम् ?तच्च किं कुर्वतेत्येवमवधिः को भविष्यति ? ॥ १२० ॥

[I.477.1]

तदलममुनाऽवान्तरप्रश्नेन । सर्वथा बाधकप्रत्ययोपजनने
सति हानादिरूपं पूर्वप्रमाणफलं निवर्तत इति तेन तद्बाधितमुच्यते ॥बाधकज्ञानस्य विषयकथनम्

[I.477.2]

समानासमानविषयविकल्पोऽपि (पु. 454) न पेशलः—एकस्मिन् विषये विरुद्धाकारग्राहिणोर्ज्ञानयोर्बाध्यबाधकभावाभ्युपगमात् । चित्रादिप्रत्यये कथं न बाध इति चेत्; पूर्वज्ञानोपमर्देनोत्तरविज्ञानानुत्पादात् ॥

[I.477.3]

अत एव एकत्रापि धर्मिणि बहूनां धर्माणामितरेतरानुपमर्देन
वेद्यमानानामस्त्येव समावेशः ॥पूर्वज्ञानेनोत्तरज्ञानस्य न बाधसंभवः

[I.477.4]

पूर्वोपमर्देनोत्तरविज्ञान जन्मतश्च एतदपि प्रत्युक्तं भवति,
यदुक्तं (पु. 454)—"पूर्वस्मिन् प्रत्यये प्राप्तप्रतिष्ठे सत्यागन्तु ज्ञानमुत्तरं
बाध्यताम्" इति—यतः पूर्वोपमर्देनैव तदुत्तरं ज्ञानमुदेति; विषयसहायत्वात्, प्रमाणान्तरानुगृह्यमाणत्वाच्च उत्तरमेव ज्ञानं बाधक-

[I.478.0]



[I.478.1]

मिति युक्तम् । तस्मादस्ति ज्ञानानां बाध्यबाधकभावः । स चायं
बाधव्यवहारो विपरीतख्यातिपक्ष एव सामर्थ्यमस्खलितं दधातीति
स एव ज्यायान् ॥भ्रमे अलौकिकरजतादिभानपक्षः

[I.478.2]

अज्ञः कोऽपि नाम मीमांसकस्त्वाह—येयं शुक्तिकायां रजतप्रतीतिर्विपरीतख्यातिरिति तद्वादिनामभिमता, सा तथा न भवतीति, सत्यरजतप्रतीतिवदत्राप्यवभास्यरजतसद्भावात् । लौकिकालौकिकत्वे तु विशेषः । रजतज्ञानावभास्यं हि रजतमुच्यते, तच्च
किञ्चित् व्यवहारप्रवर्तकं, किञ्चिन्नेति । तत्र व्यवहारप्रवर्तकं लौकिकमुच्यते, ततोऽन्यदलौकिकमिति । यच्च शुक्तिकाशकलमिति
भवन्तो बदन्ति, तदलौकिकं रजतम् । रजतज्ञानावभास्यत्वात्
रजतं तत्, व्यवहाराप्रवृत्तेरलौकिकमिति ॥भ्रमे अलौकिकरजतभानपक्षनिरासः

[I.478.3]

तदेतदपरामृष्टसंवेदनेतिवृत्तस्याभिनवपदार्थसर्गप्रजापतेरभिधानम् । बाधकप्रत्ययेन तत्र रजताभावस्य ख्यापनात् । नेदं
रजतमिति हि रजतं प्रतिषेधत्येष प्रत्ययः, न विद्यमानरजतस्यालौकिकत्वमवद्योतयति इति ॥

[I.478.4]

अथ नेदं लौकिकमिति व्याख्यायते; हन्त ! वाक्यशेषः
क्रियतां "संयजत्रैरङ्गानि" इतिवत् । सोऽयं श्रोत्रियः स्वशास्त्रवर्तनी-

[I.479.0]



[I.479.1]

मिहापि न तां त्यजति; न तु तस्या अयमवसरः । अगृह्यमाणे तु
रजताख्येऽन्यधर्मिणि कथं तद्धर्मत्वेन लौकिकत्वं गृह्यते ? रजताभावग्रहणे त्वेष न दोषः । भावतदभावयोः धर्मधर्मिभावाभावात् ।
स्मर्यमाणप्रतियोग्यवच्छिन्नो हि अभावो गृह्यत एव । तस्मादत्र
मास्त्येव रजतं, न पुनरलैकिकं तदस्ति ॥लौकिकालौकिकरजतसामान्यं न प्रामाणिकम्

[I.479.2]

न च रजतज्ञानावभास्यत्वमात्रं रजतलक्षणम्; अपि तु
अबाधितरेजतज्ञानगम्यत्वम् ॥वस्तुनि लौकिकालौकिकविभागोऽप्यप्रामाणिकः

[I.479.3]

अपि च लौकिकालौकिकप्रविभागः प्रतिभासनिबन्धनो वा
स्यात् ? व्यवहारसदसद्भावनिबन्धनो वा ? न तावत् प्रतिभासनिबन्धनः, तथा प्रतीत्यभावात् । क्वचिद्धि रजतं, क्वचिच्च तदभावः
प्रतीयते; न तु लौकिकत्वमलौकिकत्वं वा ॥

[I.479.4]

अथ व्यवहारप्रवृत्त्यप्रवृत्तिभ्यां लौकिकालौकिकत्वे व्यवस्थाप्येते—तद्वक्तव्यं कोऽयं व्यवहारो नामेति । ज्ञानाभिधानस्वभावो
हि व्यवहारः; स च तद्विषयो नास्तीत्युक्तम् । तदर्थक्रियानि-

[I.480.0]



[I.480.1]

र्वर्तनं व्यवहार इति चेत्, तर्हि स्वप्ने परिरभ्यमाणाया योषितः,
कूटकार्षापणस्य च लौकिकत्वं प्राप्नोति । उत्पद्य नष्टे घटे
अर्थक्रियाया निवृत्तेरलौकिकत्वं स्यात् ॥

[I.480.2]

अपि च यः शुक्तिकायां रजतव्यवहारं न करोति, स रजताभावमेव बुध्द्वा; न रजतस्य सतस्तस्यालौकिकताम् ॥अलौकिकरजतभानमतेऽपि अन्यथाख्यातिरवर्जनीया

[I.480.3]

यदि चेदमलौकिकं रजतं तत् किमर्थमिह तदर्थक्रियार्थं
प्रवर्तते ? अलौकिकं लौकिकत्वेन गृहीत्वेति चेत्—सैवेयं तपस्विनी
विपरीतख्यातिरायाता । तस्मात् विपरीतख्यातिद्वेषेण कृतमीदृशा ।
अत्रापि लोकसिद्धैव प्रतीतिरनुगम्यताम् ॥स्वतःप्रामाण्यसाधनायाख्यातिवादः न पर्याप्तःन वा मीमांसका एते स्वभार्यामपि वेश्मतः ।निस्सारयितुमिच्छन्ति स्वतःप्रामाण्यतृष्णया ॥ १२१ ॥न चैवमपि तत्सिद्धिः बुद्धिद्वैविध्यदर्शनात् ।संशये सति संवादसापेक्षत्वं तथैव तत् ॥ १२२ ॥क्लेशेन तदमुनाऽपि स्वार्थस्तेषां प्रसिद्ध्यति न कश्चित् ।यद्भवति दैवगत्या राजपथेनैव तद्भवतु ॥ १२३ ॥

[I.481.0]

ख्यातिवादोपसंहारःनात्मख्यातिर्बाह्यतयाऽर्थप्रतिभासात्नासत्ख्यातिर्न ह्यसतां धीविषयत्वम् ।उक्तोऽख्यातौ दूषणमार्गो विपरीत-ख्यातिस्तस्मादाश्रयणीया मतिमद्भिः ॥ १२४ ॥वेदानां प्रामाण्यं परत एवस्थिते च तस्मिन् विपरीतवेदनेतदीयसाधर्म्यकृतोऽस्ति संशयः ।तदा च संवादमुखप्रतीक्षणात्भजन्ति बोधाः परतः प्रमाणताम् ॥ १२५ ॥प्रत्यक्षादिप्रमाणानां तद्यथाऽस्तु तथाऽस्तु वा ।शब्दस्य हि प्रमाणत्वं परतो मुक्तसंशयम् ॥ १२६ ॥वेदे प्रामाण्यनिश्चयमन्तरा तद्विहितेषु न प्रवृत्तिसंभवः

[I.481.1]

दृष्टे हि विषये प्रामाण्यनिश्चयमन्तरेणैव लघुपरिश्रमेषु कर्मसु
प्रवृत्तिरिति तदुपयोगिप्रत्यक्षादिप्रमाणप्रामाण्यनिश्चये दुरुपपादे
कोऽभिनिवेशः ? शब्दे पुनः अदृष्टपुरुषार्थपथोपदेशिनि प्रामाण्यमनिनिश्चत्य महाप्रयत्ननिर्वर्त्यानि ज्योतिष्टोमादीनि न प्रेक्षापूर्वकारिणो
यज्वानः प्रयुञ्जीरन्नित्यवश्यं निश्चेतव्यं तत्र प्रामाण्यम् । तच्च परत
एवेति ब्रूमः ॥शब्दानां परतःप्रामाण्ये हेतुः

[I.481.2]

शब्दस्य वृद्धव्यवहाराधिगतसम्बन्धोपकृतस्य सतः प्रतीतिजनकत्वं नाम रूपमवधृतम् । तत्तु नैसर्गिकशक्त्यात्मकसम्बन्ध-

[I.482.0]



[I.482.1]

महिम्ना वा, पुरुषघटितसमयसम्बन्धवलेन वेति विचारयिष्यामः(४ आह्निकम्) । प्रकाशकत्वमात्रं तु दीपादेरिव तस्य रूपम् ।यथा हि दीपः प्रकाशमानः शुचिमशुचिं वा यथासन्नितहितमर्थमवद्योतयति, तथा शब्दोऽपि पुरुषेण प्रयोज्यमानः श्रवणपथमुपगतः सत्येऽनृतेऽवा, समन्वितेऽसमन्विते वा, सफले निष्फले वा,
सिद्धे कार्ये वाऽर्थे प्रमितिमुपजनयतीति तावदेवास्य रूपम् । अयं
तु दीपाच्छब्दस्य विशेषः—यदेष सम्बन्धव्युत्पत्तिमपेक्षमाणः
प्रमामुत्पादयतीति, दीपस्तु तन्निरपेक्ष इति ॥वक्तृगुणदोषाधीने एव शब्दप्रामाण्याप्रामाण्ये

[I.482.2]

तस्याः शब्दजनितायाः प्रमितेः यथार्थेतरत्वं पुरुषदर्शनाधीनम्—सम्यग्दर्शिनि शुचौ पुरुषे सति सत्यार्था सा भवति
प्रतीतिः, इतरथा तु तद्विपरीतेति । तत्र यथा नैसर्गिकमर्थसंस्पर्शित्वं
शब्दस्य रूपं इति समर्थितं, एवमस्य स्वाभाविकं सत्यार्थत्वमपि
न रूपम् । एवमभ्युपगम्यमाने विप्रलम्भकवचासि विसंवाददर्शनं
न भवेत् । तस्मात्पुरुषगुणदोषाधीनावेव शाब्दे प्रत्यये संवादविसंवादौ ॥शब्दे गुणदोषयोः सौलभ्यम्

[I.482.3]

न चेन्द्रियादाविव तत्र दुर्भणा गुणाः—रागादयो दोषाः,
करुणादयो गुणाः पुरुषाणामतिप्रसिद्धा एव । पुरुषगुणा एव
शब्दस्य गुणाः न स्वशरीरसंस्थाः चक्षुरादेरिवेति । तत्र यदि पुरुषगुणानां प्रामाण्यकारणता नेष्यते, दोषाणामपि विप्लवहेतुता मा भूत् ॥

[I.483.0]

गुणज्ञानं दोषाभावनिश्चयायैवेत्यप्ययुक्तम्

[I.483.1]

यत्तु दोषप्रशमनचरितार्था एव पुरुषगुणाः प्रामाण्यहेतवस्तु न
भवन्तीति (पु. 435)—अत्र शपथशरणा एव श्रोत्रियाः । न च
बाधानुत्पत्तिमात्रेण वैदिक्याः प्रतीतेः प्रामाण्यं भवितुमर्हति,"पक्ष्मलाक्षीलक्षमभिरमयेत् विद्याधरपदकामः" इत्यादावपि प्रामाण्यप्रसङ्गात् । उक्तं च केन चित्—"यथा हि स्वप्नदृष्टोऽर्थः कश्चिद्वीपान्तरादिषु ।असंभवद्विसंवादः श्रद्धातुं नैव शक्यते ॥तथा चोदनयाऽप्यर्थं बोध्यमानमतीन्द्रियम् ।असंभवद्विसंवादं न श्रद्दधति के चन इति ॥"

[I.483.2]

तत्र स्वप्नज्ञाने हेतुः निद्रादिदोषोऽस्तीति दुष्टकारणज्ञानादप्रामाण्यमिति चेत्—लोलाक्षीलक्षवाक्ये किं वक्ष्यसि ? प्रभवस्तस्य
न ज्ञायत इति चेत्—न तरामसौ वेदेऽपि त्वन्मते ज्ञायत इति को
विशेषः ? महाजनादिपरिग्रहोऽस्य नास्तीति चेत्—अन्वेषणीयं
तर्हि प्रामाण्यकारणम्, न बुद्ध्युत्पादकत्वादेवौत्सर्गिकं प्रामाण्यमिति युक्तम् ॥साक्षाद्द्रष्टृनरोक्तत्वं शब्दे यावन्न निश्चितम् ।बाधानुत्पत्तिमात्रेण न तावत्तत्प्रमाणता ॥ १२७ ॥अपौरुषेयत्वाद्वेदस्य दोषाभावप्राप्त्या स्वतः प्रामाण्यमित्यपि न

[I.483.3]

यदपि वेदे कारणदोषनिराकरणाय कथ्यते (श्लो. वा. 1-2-63)—"यद्वा वक्तुरभावेन न स्युर्दोषा निराश्रयाः"
इति—तदप्यसांप्रतम्—असति वक्तरि प्रामाण्यहेतूनां गुणानामप्यभावेन तत्प्रामाण्यस्याप्यभावात् । न च वेदे वक्तुरभावः
सुवचः—तथा ह्येतदेव तावद्विचारयामः, किं वेदे वक्ता विद्यते न
वेति ॥

[I.484.0]

वेदानां परमेश्वरप्रणीतत्वम्

[I.484.1]

ननु वेदे प्रमाणान्तरसंस्पर्शरहितविचित्रकर्मफलगतसाध्यसाधनभावोपदेशिनि कथं तदर्थसाक्षाद्दर्शी पुरुष उपदेष्टा भवेत् ?
उच्यते—वेदस्य पुरुषः कर्ता न हि यादृशतादृशः ।किन्तु त्रैलोक्यनिर्माणनिपुणः परमेश्वरः ॥ १२८ ॥स देवः परमो ज्ञाता नित्यानन्दः कृपान्वितः ।क्लेशकर्मविपाकादिपरामर्शविवर्जितः ॥ १२९ ॥ईश्वरसद्भावाक्षेपः

[I.484.2]

अत्राह—किं ब्रूषे ? त्रैलोक्यनिर्माणनिपुणमतिरिति ! अहो तव
सरलमतित्वम् ! न हि तथाविधपुरुषसद्भावे किञ्चन प्रमाणमस्ति ॥ईश्वरः न प्रत्यक्षःतथा हीश्वरसद्भावो न प्रत्यक्षप्रमाणकः ।न ह्यसावक्षविज्ञाने रूपादिरिव भासते ॥ १३० ॥न च मानसविज्ञानसंवेद्योऽयं सुखादिवत् ।योगिनामप्रसिद्धत्वात् न तत्प्रत्यक्षगोचरः ॥ १३१ ॥ईश्वरः नानुमानिकःप्रत्यक्षप्रतिषेधेन तत्पूर्वकमपाकृतम् ।अनुमानं, अनिर्ज्ञाते तस्मिन् व्याप्त्यनुपग्रहात् ॥ १३२ ॥

[I.485.0]

घटादिदृष्टान्तेन जगतः सकर्तृकत्वं नानुमातुं शक्यम्न च सामान्यतो दृष्टं लिङ्गमस्यास्ति किञ्चन ।क्षित्यादीनां तु कार्यत्वमसिद्धं सुधियः प्रति ॥ १३३ ॥शैलादिसन्निवेशोऽपि नैष कर्त्रनुमापकः ।कर्तृपूर्वककुम्भादिसन्निवेशविलक्षणः ॥ १३४ ॥दृष्टः कर्त्रविनाभावी सन्निवेशो हि यादृशः ।तादृङ्नगादौ नास्तीति कार्यत्ववदसिद्धता ॥ १३५ ॥सकर्तृकत्वसाधककार्यत्वहेतुः तृणादौ व्यभिचरितःसिद्धत्वेऽपि न हेतुत्वं अनैकान्त्यात्तृणादिमिः ।अकृष्टजातैः, कर्तारमन्तरेणाप्तजन्मभिः ॥ १३६ ॥तेषामुत्पत्तिसमयप्रत्यक्षत्वेन लभ्यते ।कर्तुर्दृश्यत्वमपि, एवं अभावोऽनुपलब्धितः ॥ १३७ ॥दृष्टातिरिक्तं कारणं कुत्रापि कल्पयितुं न शक्यम्न च क्षितिजलप्रायदृष्टहेत्वतिरेकिणः ।कस्यापि कल्पनं तेषु युज्यतेऽतिप्रसङ्गतः ॥ १३८ ॥

[I.486.0]

तेन कर्तुरभावेऽपि सन्निवेशादिदर्शनात् ।अनैकान्तिकता हेतोः विप्रत्वे पुरुषत्ववत् ॥ १३९ ॥घटादिदृष्टान्तेन कुलालतुल्य एवेश्वरः स्यात्किञ्च व्याप्त्यनुसारेण कल्प्यमानः प्रसिद्ध्यति ।कुलालतुल्यः कर्तेति स्याद्विशेषविरुद्धता ॥ १४० ॥व्यापारवानसर्वज्ञः शरीरी क्लेशसंकुलः ।घटस्य यादृशः कर्ता तादृगेव भवेद्भुवः ॥ १४१ ॥विशेषसाध्यतायां वा साध्यहीनं निदर्शनम् ।कर्तृसामान्यसिद्धौ तु विशेषावगतिः कुतः ? ॥ १४२ ॥ईश्वरः सशरीरः ? उताशरीरः ?

[I.486.1]

अपि च सशरीरो वा जगन्ति रचयेदीश्वरः ? शरीररहितो
वा ? शरीरमपि च तदीयं कार्यं ? नित्यं वा भवेत् ? सर्वथाऽनुपपत्तिः ॥अशरीरस्य कर्तृत्वं दृश्यते न हि कस्य चित् ।देहोऽप्युत्पत्तिमानस्य देहत्वाच्चैत्रदेहवत् ॥ १४३ ॥

[I.487.0]



[I.487.1]

कार्यमपीश्वरशरीरं तत्कर्तृकं वा स्यात् ? ईश्वरान्तरकर्तृकं
वा ? तत्र—स्वयं निजशरीरस्य निर्माणमिति साहसम् ।कर्त्रन्तरकृते तस्मिन्नीश्वरानन्त्यमापतेत् ॥ १४४ ॥

[I.487.2]

भवतु, को दोषः ? इति चेत्—प्रमाणाभाव एव दोषः ।
एकस्यापि तावदीश्वस्य साधने पर्याकुलतां गताः; किं पुनरनन्तानाम् ?ईश्वरः सव्यापारः ? उत निर्व्यापारः ?

[I.487.3]

किञ्च व्यापारेण वा कुलालादिरिव कार्याणि सृजेदीश्वरः ?
इच्छामात्रेण वा ? द्वयमपि दुर्घटम्—व्यापारेण जगत्सृष्टिः कुतो युगशतैरपि ।तदिच्छां चानुवर्तन्ते न जडाः परमाणवः ॥ १४५ ॥ईश्वरः प्रयोजनमुद्दिश्य जगत्सृजति ? उत अनुद्दिश्य ?

[I.487.4]

अपि च किं किमपि प्रयोजनमनुसन्धाय जगत्सर्गे प्रवर्तते
प्रजापतिः ? एवमेव वा ? निष्प्रयोजनायां प्रवृत्तावप्रेक्षापूर्वकारित्वादुन्मत्ततुल्योऽसौ भवेत् । पूर्वोऽपि नास्ति पक्षः—अवाप्तसर्वानन्दस्य रागादिरहितात्मनः ।जगदारभमाणस्य न विद्मः किं प्रयोजनम् ॥ १४६ ॥

[I.488.0]

दयया जगत्सृजतीश्वर इत्यप्ययुक्तम्

[I.488.1]

अनुकम्पया प्रवर्तत इति चेत्—मैवम्—सर्गात् पूर्वं हि निश्शेषक्लेशसंस्पर्शवर्जिताः ।नास्य मुक्ता इवात्मानो भवन्ति करुणास्पदम् ॥ १४७ ॥

[I.488.2]

परमकारुणिकानामपि दुस्सहदुःखदहनदन्दह्यमानमनसो जन्तूनबलोकयतामुदेति दया, न पुनरपवर्गदशावत् अशेषदुःखशून्यानिति ॥करुणामृतसंसिक्तहृदयो वा जगत्सृजन् ।कथं सृजति दुर्वारदुःखप्राग्भारदारुणम् ? ॥ १४८ ॥सर्वज्ञस्य सर्वशक्तस्येश्वरस्य करुणया सुखमयजगत्सृष्टिरेव युक्ता

[I.488.3]

अथ केवलं सुखोपभोगप्रायं जगत् स्रष्टुमेव न जानाति, सृष्टमपि
वा न चिरमवतिष्ठते—इत्युच्यते—तदप्यचारु—निरतिशयस्वातन्त्र्यसीमनि वर्तमानस्य स्वेच्छानुवर्तिसकलपदार्थस्थितेः परमेश्वरस्य क्रिमसाध्यं नाम भवेत् ?कर्मणां वैषम्यादिकारणत्वे ईश्वर एव माऽस्तु

[I.488.4]

नानात्मगतशुभाशुभकर्मकलापापेक्षः स्रष्टा प्रजापतिरिति
चेत्; कर्माण्येव हि तर्हि सृजन्तु जगन्ति, किं प्रजापतिना !कर्मप्रेरणार्थमपि नेश्वरापेक्षा

[I.488.5]

अथाचेतनानां चेतनानधिष्ठितानां स्रष्टृत्वमघटमानमिति
तेषामधिष्ठाता चेतनः कल्प्यत इति चेत्—न—तदाश्रयाणामात्मनामेव चेतनत्वात् त एवाधिष्ठातारो भविष्यन्ति, किमधिष्ठात्रन्तरेणेश्वरेण ?

[I.489.0]

जीवकर्मानुरोधेनैव जगत्सृष्टौ ईश्वरस्य स्वातन्त्र्यभङ्गः

[I.489.1]

तस्यापि तादृशा परकीयकर्मान्तरापेक्षासङ्कोचितस्वातन्त्र्येण
किमैश्वर्येण कार्यम् ? राज्यमिव मन्त्रिपरवशमैश्वर्यं क्वोपयुज्यते
तादृक् ? यत्रापरनिरपेक्षं रुच्यैव न रच्यतेऽभिमतम् । अन्येनाप्युक्तम्—"किमीश्वरतयेश्वरो यदि न वर्तते स्वेच्छयान हि प्रभवतां क्रियाविधिषु हेतुरन्विष्यते इति ॥"लीलया जगत्सृजतीश्वर इति न तरामयुक्तम्

[I.489.2]

अथ क्रीडार्था जगत्सर्गे भगवतः प्रवृत्तिः, ईदृशा च शुभाशुभरूपेण जगता सृष्टेन क्रीडति परमेश्वर इत्युच्यते—तर्हि क्रीडासाध्यसुखरहितत्वेन सृष्टेः पूर्वं अवाप्तसकलानन्दत्वं नाम तस्य रूपमप
हीयेत ॥न च क्रीडाऽपि निश्शेषजनताऽऽतङ्ककारिणी ।आयासबहुला चेयं कर्तुं युक्ता महात्मनः ॥ १४९ ॥

[I.489.3]

तस्मान्न जगतां नाथ ईश्वरः स्रष्टा संहर्ताऽपि भवति ॥ईश्वरस्य जगत्संहर्तृत्वमपि न घटतेन ह्यस्य ध्रियमाणेषु पूर्यते जन्तुकर्मसु ।सकृत् समस्तत्रैलोक्यनिर्मूलनमनोरथः ॥ १५० ॥

[I.490.0]

कर्मोपरमपक्षे तु पुनः सृष्टिर्न युज्यते ।न कर्मनिरपेक्षो हि सर्गवैचित्र्यसंभवः ॥ १५१ ॥सृष्टिप्रलययोः ईश्वरकृतत्वासंभवः

[I.490.1]

अथ ब्राह्मेण मानेन संवत्सरशतनिष्ठामधितिष्ठति परमेष्ठिनि
महेश्वरस्य संजिहीर्षा जायते । तया तिरोहितस्वफलारम्भशक्तीनि
कर्माणि संभवन्तीति संपद्यते सकलभुवनप्रलयः । पुनश्च तावत्येव
रात्रिप्राये काले व्यतीते सिसृक्षा भवति भगवतः । तयाऽभिव्यक्तशक्तीनि कर्माणि कार्यमारन्भते इति—तदप्ययुक्तम्—उद्भवाभिभवौ तेषां स्यातां चेदीश्वरेच्छया ।तर्हि सैवास्तु जगतां सर्गसंहारकारणम् ॥ १५२ ॥

[I.490.2]

किं कर्मभिः ? एवमस्त्वितिचेत्—न —ईश्वरेच्छावशित्वपक्षे
हि त्रयो दुरतिक्रमा दोषाः । तस्यैव तावन्महात्मनो निष्करुणत्वं—
अकारणमेव दारुणसर्गकारिणः । तथा वैदिकीनां विधिनिषेधचोदनानामानर्थक्यम्—ईश्वरेच्छात एव शुभाशुभफलोपभोगसंभवात् ।
अनिर्मोक्षप्रसङ्गश्च—मुक्ता अपि प्रलयसमय इव जीवाः पुनरीश्वरेच्छया संसरेयुः । तस्मान्नेश्वराधीनो जगतां सर्गः, संहारो वा ॥उपमानं तु नेश्वरसाधकम्इत्यनन्तरगीतेन नयेनेश्वरसाधने ।नानुमानस्य सामर्थ्यमुपमाने तु का कथा ? ॥ १५३ ॥

[I.491.0]

वेदोऽपि ईश्वरसद्भावं बोधयितुं नालम्अगमस्यापि नित्यस्य तत्परत्वमसांप्रतम् ।तत्प्रणीते तु विस्रंभः कथं भवतु मादृशाम् ? ॥ १५४ ॥किञ्चागमस्य प्रामाण्यं तत्प्रणीतत्वहेतुकम् ।तत्प्रामाण्याच्च तत्सिद्धिरित्यन्योन्याश्रयं भवेत् ॥ १५५ ॥अन्यथाऽनुपपत्त्या तु न शक्यो लब्धुमीश्वरः ।न हि तद्दृश्यते कार्यं तं विना यन्न सिद्ध्यति ॥ १५६ ॥

[I.491.1]

तस्मात् सर्वसद्विषयप्रमाणानवगम्यमानस्वरूपत्वादभावएवेश्वरस्येति सिद्धम् ॥लोकव्यवहारमात्रान्नेश्वरसिद्धिःन च प्रसिद्धिमात्रेण युक्तमेतस्य कल्पनम् ।निर्मूलत्वात्तथा चोक्तं प्रसिद्धिर्वटयक्षवत् ॥ १५७ ॥अत एव निरीक्ष्य दुर्घटंजगतो जन्मविनाशडम्बरम् ।न कदाचिदनीदृशं जगत्कथितं नीतिरहस्यवेदिभिः ॥ १५८ ॥—ईश्वरे प्रमाणोपपादनम्—अनुमानमेवेश्वरे प्रमाणम्

[I.491.2]

अत्र वदामः—यत्तावदिदमगादि—नगादिनिर्माणनिपुणपुरुषपरिच्छेददक्षं प्रत्यक्षं न भवतीति—तदेवमेव । प्रत्यक्षपूर्वकमनुमान-

[I.492.0]



[I.492.1]

मपि तेनैव पथा प्रतिष्ठितमिति—तदप्यास्ताम् । सामान्यतोदृष्टं तु
लिङ्गमीश्वरसत्तायामिदं ब्रूमहे—पृथिव्यादिकार्यं धर्मि, तदुत्पत्तिप्रकारप्रयोजनाद्यभिज्ञकर्तृपूर्वकमिति साध्यो धर्मः, कार्यत्वात् घटादिवत् ॥पृथिव्यादीनां कार्यत्वम् दुरपह्नवम्

[I.492.2]

ननु ! कार्यत्वमसिद्धमित्युक्तम् । क एवमाचष्टे ? चार्वाकः ?
शाक्यः ? मीमांसको वा ?

[I.492.3]

चार्वाकस्तावत् वेदरचनाया रचनान्तरविलक्षणाया अपि कार्यत्वमभ्युपगच्छति यः, स कथं पृथ्व्यादिरचनायाः कार्यत्वमपह्नुवीत ?

[I.492.4]

मीमांसकोऽपि न कार्यत्वमपह्नोतुमर्हति, यत एवमाह—"येषामप्यनवगतोत्पत्तीनां रूपमुपलभ्यते, तन्तुव्यतिषक्तजनितोऽयं
पटः, तद्व्यतिषङ्गविमोचनात् तन्तुविनाशाद्वा नङ्क्ष्यतीति कल्प्यते"
इति । एवमवयवसंयोगनिर्वर्त्यमानवपुषः क्षितिधरादेरपि नाशसंप्रत्ययः संभवत्येव । दृश्यते च क्वचिद्विनाशप्रतीतिः, प्रावृषेण्यजलधरधारासारनिर्लुठित एव पर्वतैकदेशे "पर्वतस्य खण्डः पतितः"
इति । वस्तुगतयोश्च कार्यत्वविनाशित्वयोः समव्याप्तिकता वार्तिककृताऽप्युक्तैव (श्लो. वा. 1-1-5 अनु. 9)—"तेन यत्राप्युभौ धर्मौ व्याप्यव्यापकसम्मतौ ।तत्रापि व्याप्यतैव स्यादङ्गं न व्यापितामतिः"

[I.492.5]

इति वदता । तस्माद्विनाशित्वेनापि कार्यत्वानुमानात्तन्मतेऽपि
न कार्यत्वमसिद्धम् ॥

[I.492.6]

शाक्योऽपि कार्यत्वस्य कथमसिद्धतामभिदधीत ? येन नित्यो
नाम पदार्थः प्रणयकेलिष्वपि न विषह्यते । तस्मात् सर्ववादिभिः
अप्रणोद्यं पृथिव्यादेः कार्यत्वम् ॥

[I.493.0]

सन्निवेशविशेषवत्त्वाद्वा पृथिव्यादीनां कार्यत्वम्

[I.493.1]

अथवा सन्निवेशविशिष्टत्वमेव हेतुमभिदध्महे; यस्मिन्
प्रत्यक्षत उपलभ्यमाने सर्वापलापलम्पटा अपि न केचन विप्रतिपत्तुमुत्सहन्ते । तस्मान्नासिद्धो हेतुः ॥घटभूधरयोः सन्निवेशभेदात् तेन कार्यत्वानुमानाक्षेपः

[I.493.2]

ननु ! कर्त्रविनाभावितया यथाविधस्य सन्निवेशस्य शरावादिषु
दर्शनं, तादशमेव सन्निवेशं उपलभ्य क्वचिदनुपलभ्यमानकर्तृके
कलशादौ कर्त्रनुमानमिति युक्तम् । अयं त्वन्य एव कलशादिसन्निवेशात् पर्वतादिसन्निवेशः । नात्र सन्निवेशसामान्यं किञ्चिदुपलभन्ते लौकिकाः । सन्निवेशशब्दमेव साधारणं प्रयुञ्जते । न च
वस्तुनोरत्यन्तभेदे सति शब्दसाधारणतामात्रेण तदनुमानमुपपद्यते ।
न हि पाण्डुतामात्रसाधारणत्वेन धूमादिव कक्कोलरजोराशेरपि
कृशानुरनुमातुं शक्यत इति । तदुक्तम् (प्र-वा-2-11, 12)—"सिद्धं यादृगधिष्ठातृ भावाभावानुवृत्तिमत् ।सन्निवेशादि तत्तस्मात् युक्तं यदनुमीयते ॥वस्तुभेदे प्रसिद्धस्य शब्दसाम्यादभेदिनः ।न युक्ताऽनुमितिः पाण्डुद्रव्यादिव हुताशने इति ॥"

[I.494.0]

घटभूधरयोः सन्निवेशगतं सामान्यमस्त्येव

[I.494.1]

उच्यते—यादृगिति न बुद्ध्यामहे । धूमो हि महानसे कुम्भदासीफूत्कारमारुतसन्धुक्ष्यमाणमन्दज्वलनजन्मा कृशप्रायप्रकृतिरुपलब्धः । स यदि पर्वते प्रवलसमीरणोल्लसितहुतवहप्लुष्यमाणमहामहीरुहस्कन्धेन्धनप्रभवो बहुलबहुलः खमण्डलमखिलमाक्रामन् उपलभ्यते,
तत्किमिदानीमनलप्रमितिं मा कार्षीत् ॥हेतौ विद्यमानविशेषाकारणां न गमकाङ्गत्वम्

[I.494.2]

अथ विशेषरहितं धूममात्रमग्निमात्रेण व्याप्तमवगतमिति
ततस्तदनुमानं; इहापि सन्निवेशमात्रं कर्तृमात्रेण व्याप्तमिति ततोऽपि
तदनुमीयताम् ॥घटभूधरसन्निवेशयोः न शब्दसाम्यमात्रम्

[I.494.3]

ननु ! सन्निवेशशब्दमात्रसाधारण्यमत्र, न वस्तुसामान्यं
किञ्चिदस्ति—भिक्षो ! धूमोऽपि भवद्दर्शने किं वस्तुसामान्यमस्ति ॥

[I.494.4]

मा भूद्वस्तुसामान्यम्, आकाशकालादिव्यावृत्तिरूपं तु
संव्यवहारकारणमस्त्येव—हन्त ! तर्हि प्रकृतेऽपि असन्निवेशव्यावृत्तिरूपं भवतु सामान्यम्, आकाशकालादिविलक्षणरूपत्वात्
पृथिव्यादेः ॥

[I.495.0]

धूमत्वादिवत् सन्निवेशत्वसामान्यमप्यस्त्येव

[I.495.1]

ननु ! तत्र धूमो धूम इत्यनुवृत्तविकल्पबलेन कल्पितमपोहस्वभावं सामान्यमभ्युपगतम्—इहापि सन्निवेशविकल्पानुवृत्तेःत्वत्प्रकल्पितमपोहरूपमेव सामान्यमिष्यताम् !गोपुरादिषु घटदृष्टान्तेन सकर्तृकत्वसाधकसन्निवेशत्वं सर्वसम्मतम्

[I.495.2]

अपिच, सकर्तृकत्वाभिमतेष्वपि संस्थानेषु न सर्वात्मना तुल्यत्वं
प्रतीयते । न हि घटसंस्थानं चतुश्शालसंस्थानं च सुसदृशमिति ।
संस्थानसामान्यं तु पर्वतादावपि विद्यत एवेति सर्वथा
यादृगित्यवाचको ग्रन्थः ॥तृणादिकमपि सकर्तृकमेव

[I.495.3]

यदपि व्यभिचारोद्भावनं अकृष्टजातैः स्थावरादिभिरकारि(पु. 485)—तदपि न चारु—तेषां पक्षीकृतत्वात् । पक्षेण च
व्यभिचारचोदनायां सर्वानुमानोच्छेदप्रसङ्गः ॥तृणादीनां सकर्तृकत्वं अनुपलब्धिहतमित्याक्षेपः

[I.495.4]

ननु च पृथिव्यादेरुत्पत्तिकालस्य परोक्षत्वात् कर्ता न दृश्यत
इति (पु. 485) तदनुपलब्ध्या तदसत्त्वनिश्चयानुपपत्तेः कामं
संशयोऽस्तु ! वनस्पतिप्रभृतीनां तु प्रसवकालमद्यत्वेन वयमेवपश्यामः । न च यत्नतोऽप्यन्वेषमाणाः कर्तारमेषामुपलभामहे ।
तस्मादसौ दृश्यानुपलब्धेर्नास्त्येवेत्यवगच्छामः ॥तृणादीनां पक्षकोटिप्रवेशनमप्ययुक्तम्

[I.495.5]

अपि च येन येन वयं व्यभिचारमुद्भावयिष्यामः तं तं चेत्पक्षीकरिष्यति भवान् सुतरामनुमानोच्छेदः, सव्यभिचाराणामप्येवमनुमानत्वानपायात् ॥

[I.496.0]

योग्यानुपलब्ध्यभावात् तृणादीनां सकर्तृकत्वाभावः न सिध्यति

[I.496.1]

उच्यते—स्थावराणामुत्पत्तिकालप्रत्यक्षत्वेऽपि कर्तुरदृश्यत्वमेव, अशरीरत्वनिश्चयात् । अशरीरस्य तर्हि तदुत्पत्तावव्याप्रियमाणत्वात् कर्तृत्वमपि कथमिति चेत्; एतदग्रतो निर्णेष्यते(पु. 507) । अदृश्यस्य च कर्तुरनुपलब्धितो नास्तित्वनिश्चयानुपपत्तेः
नाकृष्टजातबनस्पतीनामकर्तृकत्वमिति न विपक्षता ॥दृष्टकारणैरेव तृणाद्युत्पत्त्यसंभवः

[I.496.2]

यत्तूक्तं परिदृश्यमानक्षितिसलिलादिकारणकार्यत्वात् स्थावराणां किमदृश्यमानकर्तृकल्पनयेति—तदपेशलम्—परलोकवादिभिरदृश्यमानानां कर्मणामपि कारणत्वाभ्युपगमात् । बार्हस्पत्यानां तु
तत्समर्थनमेव समाधिः ॥कर्मणामधिष्ठातृतयेश्वरसिद्धिः

[I.496.3]

अथ जगद्वैचित्र्यं कर्मव्यतिरेकेण न घटत इति कर्मणामदृश्यमानानामपि कारणत्वं कल्प्यते तत्र; यद्येवमचेतनेभ्यः कारकेभ्यश्चेतनानधिष्ठितेभ्यः कार्योत्पादानुपपत्तेः कर्ताऽपि चेतनस्तेषामधिष्ठाता
कल्प्यताम् । तस्मात् स्थावराणामकर्तृकत्वाभावात् न विपक्षतेति
न तैर्व्यभिचारः ॥तृणादीनां पक्षत्वाङ्गीकारे नानुमानोच्छेदः

[I.496.4]

यदप्युक्तम्—येन येन व्यभिचार उद्भाव्यते, स चेत्पक्षेऽन्तर्भावयिष्यते, क इदानीमनुमानस्य नियम इति—एतदपि न साधु—
यदि हि भवान् निश्चिते विपक्षे वृत्तिमुपदर्शयेत् कस्तं पक्षेऽन्तर्भावयेत् । न हि विप्रत्वे पुंस्त्वस्य, नित्यतायां वा प्रमेयत्वस्य व्यभिचारे

[I.497.0]



[I.497.1]

चोद्यमाने वेधसाऽपि विपक्षः पक्षीकर्तुं शक्यः, वादीच्छया वस्तुव्यवस्थाया अभावात् । इह तु स्थावरादौ कर्त्रभावनिश्चयो नास्तीत्युक्तम् ॥प्रसङ्गात् सपक्षविपक्षातिरिक्तस्य पक्षस्यावश्यकत्वकथनम्

[I.497.2]

ननु ! स्थावरेषु पक्षीकृतेष्वपि व्यभिचारो न निवर्तत एव ।
न हि सपक्षविपक्षव्यतिरेकेण तात्त्विकः पक्षो नाम कश्चिदस्ति,
वस्तुनो द्वैरूप्यानुपपत्तेः । वस्तुस्थित्या सकर्तृकाश्चेद्वनस्पतिप्रभृतयः
सपक्षा एव ते । नो चेत्तर्हि विपक्षा एव । न राश्यन्तरं समस्तीति—
उच्यते—पक्षाभावे सपक्षविपक्षवाचोयुक्तिरेव तावत्किमपेक्षा ?
पक्षानुकूलो हि सपक्ष उच्यते, तत्प्रतिकूलश्च विपक्ष इति ॥पक्षसपक्षविपक्षाणां स्वरूपम्

[I.497.3]

यद्येवं, वक्तव्यं तर्हि कोऽयं पक्षो नामेति—साध्यधर्मान्वितत्वेन द्वाभ्यामप्यवधारितः ।सपक्षः, तदभावेन निश्चितस्य विपक्षता ॥ १५९ ॥विमतो यत्र तु तयोः तं पक्षं संप्रचक्ष्महे ।वस्तुनो द्व्यात्मकत्वं तु नानुमन्यामहे वयम् ॥ १६० ॥वादिबुद्ध्यनुसारेण स्थितिः पक्षस्य यद्यपि ।तथाऽपि व्यवहारोऽस्ति वस्तुतस्तन्निबन्धनः ॥ १६१ ॥

[I.498.0]



[I.498.1]

सन्दिग्धे हि न्यायः प्रवर्तते, नानुपलब्धे न निर्णीत इत्युक्तमेतत् ।
सन्दिह्यमान एव चार्थः पक्ष उच्यते । किञ्चित्कालं तस्य पक्षत्वं,
यावन्निर्णयो नोत्पन्नः । तदुत्पादे तु नूनं सपक्षविपक्षयोरन्यतरत्रानुप्रवेक्ष्यत्यसौ । अतश्च पक्षावस्थायां तेन व्यभिचारोद्भावनमसमीचीनम् ॥व्यभिचारसंशयस्यादोषत्वम्

[I.498.2]

ननु ! निश्चितविपक्षवृत्तिरिव सन्दिग्धविपक्षवृत्तिरपि न हेतुरेव । तदेवं वीरुधादिषु सन्दिग्धेऽपि कर्तरि सन्निवेशस्य दर्शनादहेतुत्वम्—नैतत्सारम्—सदसत्पावकतया पर्वते सन्दिग्धे विपक्षे
वर्तमानस्य धूमस्याहेतुत्वप्रसङ्गात् । सर्व एव च साध्यांशसंशयाद्विपक्षा एव जाता इति पक्षवृत्तयो हेतव इदानीं विपक्षगामिनो
भवेयुरित्यनुमानोच्छेदः ॥सपक्षे व्याप्तिनिश्चय एव अनुमानाङ्गम्

[I.498.3]

अथ पक्षीकृतेऽपि धर्मिणि सदसत्साध्यधेर्मतया सन्दिग्धेऽपि
वर्तमानो धूमादिः अन्यत्र व्याप्तिनिश्चयात् गमक इष्यते, तर्हि
सदसत्कर्तृकतया सन्दिग्धेऽपि वसुन्धरावनस्पत्यादौ वर्तमानं कार्यत्वमन्यत्र व्याप्तिनिश्चयात् गमकमिष्यताम् । विशेषो वा वक्तव्यः ॥भूधरादीनां अकर्तृकत्वं व्याप्तिग्रहणवेलायामेव सिद्धमित्याक्षेपः

[I.498.4]

अन्ये मन्यन्ते—किमकृष्टजातस्थावरादिव्यभिचारस्थानान्वेषणेन,
पृथिव्यादिभिरेवात्र व्यभिचारः, अस्य व्याप्तिग्रहणस्य प्रतिघातात् ।

[I.499.0]



[I.499.1]

व्याप्तिर्हि गृह्यमाणा सकलसपक्षविपक्षक्रोडीकारेण गृह्यते । इत्थं च
तस्यां गृह्यमाणायामेव "यद्यत्सन्निवेशविशिष्टं, तत्तद्बुद्धिमत्कर्तृकं"
इत्यस्मिन्नेवावसरे सन्निवेशवन्तोऽपि कर्तृशून्यतया शैलादयश्चेतसि
स्फुरन्ति । यथा कृतकत्वेन बह्नेरनुष्णताऽनुमाने "यद्यत् कृतकं
तत्तदनुष्णम्" इति व्याप्तिपरिच्छेदवेलायामेव वह्निरुष्णोऽपि कृतक
इति हृदयपथमवतरति । तद्वर्जं तु व्याप्तौ गृह्यमाणायां ततो हेतोः
षण्डादिव पुत्रजननमघटमानमेव साध्यानुमानमिति ॥व्याप्तिग्रहणे अधिकरणविशेषभानानपेक्षणादुक्ताक्षेपनिरासः

[I.499.2]

तदेतदनुपपन्नम्—विशेषोल्लेखरहितसामान्यमात्रप्रतिष्ठितस्य
व्याप्तिपरिच्छेदस्यानुमानलक्षणे निर्णीतत्वात् (पु. 319) । अग्न्यनुष्णताऽनुमाने हि न व्याप्तिग्रहणप्रतीघातादप्रामाण्यम्, अपि तु
प्रत्यक्षविरोधादित्युक्तमेतत् ॥पृथिव्यादीनां सकर्तृकत्वं यदि नानुमातुं शक्यं, तर्हि इन्द्रियाणामप्यसिद्धिः

[I.499.3]

अपि चायं पृथिव्यादौ कर्त्रनुमाननिरासप्रकारः, "शब्दाद्युपलब्धयः, करणपूर्विकाः, क्रियात्वात्, छिदिक्रियावत्" इत्यत्र श्रोत्रादिकरणानुमानेऽपि समानः । प्रतिबन्धावधारणवेलायामेव करणशून्यानां शब्दाद्युपलब्धिक्रियाणां अवधारणात् ताभिरेव व्यभिचारात् । पक्षेण च पृथिव्यादिना व्यभिचारचोदनमत्यन्तमलौकिकम् ॥कर्त्रनुमानं करणानुमानतुल्यमेव

[I.499.4]

ननु ! वस्तुस्थित्या पर्वतादयोऽपि विपक्षा एव; त्वया तु
तेषां पक्ष इति नाम कृतम् । न च त्वदिच्छया वस्तुस्थितिर्विपरिवर्तते ॥

[I.500.0]



[I.500.1]

नन्वेवं शब्दाद्युपलब्धयोऽपि वस्तुस्थित्या विपक्षा एव;
तासामपि पक्ष इति नामकरणमेव स्यात्—न—तासां करणाभावनिश्चयानुत्पादान्न विपक्षत्वम् ॥

[I.500.2]

पर्वतादावपि कर्त्रभावनिश्चयानुत्पादान्न विपक्षत्वम् ॥

[I.500.3]

तेषु कर्ता नोपलभ्यत इति चेत्; शब्दाद्युपलब्धिक मपि
नोपलभ्यत एव ॥

[I.500.4]

करणमदृश्यमानत्वादेव नोपलभ्यते, न नास्तित्वात् इति चेत्;
कर्ताऽप्यदृश्यत्वादेव नोपलभ्यते, न नास्तित्वात् ॥

[I.500.5]

अनुमानात् करणमुपलभ्यते, तद्व्यतिरेकेण क्रियाऽनुपपत्तेरिति
चेत्; कर्ताऽप्यनुमानादुपलप्स्यते, कर्तारमन्तरेण कार्यानुपपत्तेः ॥पृथ्व्यादेः सकर्तृकत्वानुमानं धूमाद्वह्न्यनुमानतुल्यम्तेनानुमानगम्यत्वान्न कर्तुर्नास्तिताग्रहः ।तदभावाद्विपक्षत्वं क्षित्यादेरपि दुर्भणम् ॥ १६२ ॥लिङ्गात्पूर्वं तु सन्देहो दहनेऽपि न वार्यते ।तथा सति प्रपद्येत धूमोऽप्यननुमानताम् ॥ १६३ ॥अथास्य लिङ्गाभासत्वं क्षित्यादौ कर्त्रदर्शनात् ।धूमेऽपि लिङ्गाभासत्वं तत्र देशेऽग्न्यदर्शनात् ॥ १६४ ॥ननु तं देशमासाद्य गृह्यते धूमलाञ्छनः ।अनयैव धिया, साधो ! वर्धस्व शरदां शतम् ॥ १६५ ॥यत्पश्चाद्दर्शनं तेन किं लिङ्गस्य प्रमाणता ?अनर्थित्वाददृष्टे वा कृशानौ किं करिष्यसि ? ॥ १६६ ॥

[I.500.6]

तस्मात्सर्वथा नायमनैकान्तिको हेतुः ॥

[I.501.0]

विशेषविरुद्धत्वस्य हेत्वाभासत्वाभावः

[I.501.1]

यदपि विशेषविरुद्धत्वमस्य प्रतिपा‥(पु. 486)—तदप्यसमीक्षिताभिधानम्—विशेषविरुद्धस्य हेत्वाभासस्याभावात्(११ आह्निके) । अभ्युपगमे वा सर्वानुमानोच्छेदप्रसङ्गात् । श्रोत्राद्यनुमानेऽपि यथोदाहृते शक्यमेवमभिधातुम् । यादृगेव लवनक्रियायां दात्रादिकरणं काठिन्यादिधर्मकमवगतं तादृगेव श्रोत्रादि
स्यात् । तद्विलक्षणकरणसाध्यतायां तु साध्यविकलो दृष्टान्तः,
छेदनादिक्रियाणामतीन्द्रियकरणकार्यत्वादर्शनादिति ॥यावद्विरोधमेव विशेषाणामनुगमः

[I.501.2]

अथ क्रियामात्रं करणमात्रेण व्याप्तमवगतमिति तावन्मात्रमनुमापयति, तदिहापि सन्निवेशमात्रमधिष्ठातृमात्रेण व्याप्तमुपलब्धमिति तावन्मात्रमेवानुमापयतु । विशेषाणां तु न तल्लिङ्गं, अस्तियत्र बाधकम् । अनित्यः शब्दः कृतकत्वादित्ययमपि श्रावणत्वादि
शब्दस्य विशेषजातं बाधत एव । धूमोऽपि पर्वताग्निविशेषान्
कांश्चिन्महानसाग्नावदृष्टानपहन्त्येव । तस्माद्यथानिर्दिष्टसाध्यविपर्ययसाधनमेव विरुद्धो हेतुः, न हि विशेषविपर्ययावहः । प्रकृतहेतुश्च
साध्यविपर्ययस्याकर्तृपूर्वकत्वस्य न साधकः, अश्वोऽयं विषाणित्वादितिवत् । तस्मात् न विरुद्धः ॥भूभूधरादिसकर्तृकत्वानुमानस्य बाधाभावः

[I.501.3]

नापि कालात्ययापदिष्टः, प्रत्यक्षागमयोर्बाधकयोरदर्शनात् ।
प्रत्युतागममनुग्राहकमिहोदाहरिष्यामः ॥भूभूधरादिसकर्तृकत्वानुमाने सत्प्रतिपक्षत्वाभावः

[I.501.4]

नापि सत्प्रतिपक्षोऽयं हेतुः, संशयबीजस्य विशेषाग्रहणादेरिह
हेतुत्वेनानुपादानात् ॥

[I.502.0]

नापीदमनुमानं प्रतितर्कपराहतम्

[I.502.1]

नाप्ययमप्रयोजको हेतुः, यथा परमाणूनामनित्यत्वे सति
मूर्तत्वमभिधास्यते । न हि मूर्तत्वप्रयुक्तमनित्यत्वम् । इह तु कार्यत्वप्रयुक्तमेव सकर्तृकत्वं तत्र तत्रोपलब्धमिति । अत एवानुमानविरोधस्येष्टविघातकृतश्च न कश्चिदिहावसरः । प्रयोजके हेतौ
प्रयुक्ते तथाविधपांसुप्रक्षेपप्रयोगानवकाशात् । तस्मात्परोदीरिताशेषदोषविकलकार्यानुमानमहिम्ना नूनमीश्वरः कल्पनीयः ॥

[I.502.2]

सकललोकसाक्षिकमपि चानुमानप्रामाण्यमपीक्षणीयम् । अनुमानप्रामाण्यरक्षणे च कृत एव परिकरबन्धः प्रागिति (२ आह्निके)
सिद्ध एवेश्वरः ॥ईश्वरसाधकानुमानान्तरे

[I.502.3]

अन्यदपि तदनुमानमन्यैरुक्तम् । महाभूतादि व्यक्तं चेतनाधिष्ठितं सत् सुखदुःखे जनयति, रूपादिमत्त्वात्; तूर्यादिवत् । तथा,
पृथिव्यादीनि भूतानि चेतनाधिष्ठितानि सन्ति धारणादिक्रियां
कुर्वन्ति, युग्यादिवदिति । अत्रापि दोषाः पूर्ववदेव परिहर्तव्याः ॥आगमादेव जगत्स्रष्टु इतरचेतनवैलक्षण्यसिद्धिः

[I.502.4]

यत्पुनरवादि (पु. 486)—"कर्तृसामान्यसिद्धौ वा विशेषावगतिः कुतः ?" इति—

[I.502.5]

तत्र केचिदागमाद्विशेषप्रतिपत्तिमाहुः "विश्वतश्चक्षुरुत विश्वतो
मुखो विश्वतो बाहुरुत विश्वतस्पात् । संबाहुभ्यां धमति संपतत्रैः
द्यावाभूमी जनयन् देव एकः"(ते. ना-३-२) इति । तथा"अपाणिपादो जवनो गृहीता पश्यत्यचक्षुः स शृणोत्यकर्णः । स वेत्ति
सर्वं न हि तस्य वेत्ता तमाहुरग्र्यं पुरुषं महान्तम्"(श्वे-३-१९)
इति श्रुतौ पठ्यते । ततः सर्वस्य कर्ता सर्वज्ञ ईश्वरो ज्ञाप्यते ॥

[I.503.0]

सिद्धेऽपि वस्तुनि वेदानां प्रामाण्यम्

[I.503.1]

न च कार्य एवार्थे वेदाः प्रमाणमिति मन्त्रार्थवादानामतत्परत्वमभिधातुमुचितम्; कार्य इव सिद्धेऽप्यर्थे वेदप्रामाण्यस्य
वक्ष्यमाणत्वात् (४ आह्निके) । न चेतरेतराश्रयम् (पु. 491);
आगमैकशरणत्वाभावादीश्वरसिद्धेः ॥परिशेषानुमानात् ईश्वरस्येतरचेतनवैलक्षण्यसिद्धिः

[I.503.2]

अन्ये तु—अन्वयव्यतिरेकिहेतुमूलकेवलव्यतिरेकिबलेन विशेषसिद्धिमभिदधति । देहादिव्यतिरिक्तात्मकल्पनमिव सुखदुःखादिगतेन
कार्यत्वेन वर्णयिष्यते—पृथिव्यादिकार्यं अस्मदादिविलक्षणसर्वज्ञैककर्तृकम्, अस्मदादिषु बाधकोत्पत्तौ सत्यां कार्यत्वादिति ॥पक्षधर्मताबलात्तदनुगुणविशेषाः ईश्वरे स्वयं सिध्यन्ति

[I.503.3]

अपरे—पक्षधर्मताबलादेव विशेषलाभमभ्युपगच्छन्ति । न हीदृशं परिदृश्यमानमनेकरूपमपरिमितमनन्तप्राणिगतविचित्रसुखदुःखसाधनं भुवनादिकार्यं अनतिशयेन पुंसा कर्तुं शक्यमिति ॥

[I.503.4]

यथा चन्दनधूममितरधूमविसदृशमवलोक्य चन्दन एव वह्निरनुमीयते, तथा विलक्षणात् कार्यात् विलक्षण एव कर्ताऽनुमास्यते ॥

[I.504.0]



[I.504.1]

यथा प्रावरकेभ्य इव तत्कुशलः कुविन्दः, यथा च कुलालः
सकलकलशादिकार्यकलापोत्पत्तिसंविधानप्रयोजनाद्यभिज्ञो भवंस्तस्य
कार्यचक्रस्य कर्ता, तथेयतस्त्रैलोक्यस्य निरवधिप्राणिसुखदुःखसाधनस्य सृष्टिसंहारसंविधानं सप्रयोजनं बहुशाखं जानन्नेव स्रष्टा
भवितुमर्हति महेश्वरः । तस्मात्सर्वज्ञः ॥परमात्मनः सर्वज्ञत्वं स्वतस्सिद्धम्

[I.504.2]

अपि च यथा नियतविषयवृत्तीनां चक्षुरादीन्द्रियाणामधिष्ठाता
क्षेत्रज्ञः तदपेक्षया सर्वज्ञः, एवं सकलक्षेत्रज्ञकर्मविनियोगेषु
प्रभवन्नीश्वरः तदपेक्षया सर्वज्ञः । तथा चाह व्यासः(गी. 15-16, 17)—"द्वाविमौ पुरुषौ लोके क्षरश्चाक्षर एव च ।क्षरः सर्वाणि भूतानि कूटस्थोऽक्षर उच्यते ॥उत्तमः पुरुषस्त्वन्यः परमात्मेत्युदाहृतः ।यो लोकत्रयमाविश्य विभर्त्यव्यय ईश्वरः ॥"

[I.504.3]

मन्त्रश्च तदर्थानुवादी पठ्यते (मु. 3-1-1)(श्वे. 4-6)—"द्वा सुपर्णा सयुजा सखाया समानं वृक्षं परिषस्वजाते ।तयोरन्यः पिप्पलं स्वाद्वत्ति अनश्नन्नन्यो अभिचाकशीति इति ॥"

[I.504.4]

अतश्च सर्वज्ञ ईश्वरः ॥

[I.505.0]

जीवानामज्ञत्वे परमात्मनः सर्वज्ञत्वे च निदानम्पुंसामसर्ववित्त्वं हि रागादिमलबन्धनम् ।न च रागादिभिः स्पृष्टो भगवानिति सर्ववित् ॥ १६७ ॥इष्टानिष्टार्थसंभोगप्रभवाः खलु देहिनाम् ।रागादयः कथं ते स्युर्नित्यानन्दात्मके शिवे ॥ १६८ ॥

[I.505.1]

मिथ्याज्ञानमूलाश्च रागादयो दोषाः; ते कथं नित्यनिर्मलज्ञानवतीश्वरे भवेयुः ?ईश्वरस्य नित्यसर्वज्ञत्वम्

[I.505.2]

नित्यं तज्ज्ञानं कथमिति चेत्—तस्मिन् क्षणमप्यज्ञातरि सति
तदिच्छाप्रेर्यमाणकर्माधीननानाप्रकारव्यवहारविरमप्रसङ्गात् । प्रलयवेलायां तर्हि कुतस्तन्नित्यत्वकल्पनेति चेत्—मैवम्—आप्रलयात्सिद्धे
नित्यत्वे तदा विनाशकारणाभावात् अस्य आत्मन इव तज्ज्ञानस्य
नित्यत्वं सेत्स्यति । पुनश्च सर्गकाले तदुत्पत्तिकारणाभावादपि नित्यं
ज्ञानम् ॥ईश्वरज्ञानस्य एकत्वे प्रमाणम्

[I.505.3]

एवञ्च तदतीतानागतसूक्ष्मव्यवहितादिसमस्तवस्तुविषयं, न
भिन्नम्; क्रमयौगपद्यविकल्पानुपपत्तेः । क्रमाश्रयणे क्वचिदज्ञातृत्वं
स्यादिति व्यवहारलोपः । यौगपद्येन सर्वज्ञातृत्वे कुतस्त्यो ज्ञानभेदः ?

[I.506.0]

ईश्वरज्ञानस्य इन्द्रियाजन्यत्वेऽपि प्रत्यक्षत्वम्

[I.506.1]

प्रत्यक्षसाधर्म्याच्च तज्ज्ञानं प्रत्यक्षमुच्यते, न पुनरिन्द्रियार्थसन्निकर्षोत्पन्नत्वमस्यास्ति; अजनकानामेवार्थानां सवितृप्रकाशेनेवतेन ग्रहणात् ॥ईश्वरगुणानां सर्वेषां नित्यत्वम्

[I.506.2]

ज्ञानवदन्येऽप्यात्मगुणा येऽस्य सन्ति, ते नित्या एव; मनस्संयोगानपेक्षजन्मत्वात् । दुःखद्वेषास्तस्य तावन्न सन्त्येव । भावनाख्येन संस्कारेणापि न प्रयोजनम्; सर्वदा सर्वार्थदर्शित्वेन स्मृत्यभावात् । अत एव न तस्यानुमानिकं ज्ञानमिष्यते । धर्मस्तु
भूतानुग्रहवतो वस्तुस्वाभाव्याद्भवन्न वार्यते । तस्य च फलं परार्थनिष्पत्तिरेव । सुखं त्वस्य नित्यमेव, नित्यानन्दत्वेनागमात् प्रतीतेः ।
असुखितस्य चैवंविधकार्यारम्भयोग्यताऽभावात् ॥ईश्वरेच्छाया नित्यत्वेऽपि सृष्टिप्रलयाद्युपपत्तिः

[I.506.3]

ननु ज्ञानानन्दवदिच्छाऽपि नित्या चेदीश्वरस्य, तर्हि सर्वदा
तदिच्छासम्भवात् सर्वदा जगदुत्पत्तिरिति जगदानन्त्यप्रसङ्गः ।
सर्गेच्छानित्यत्वाच्च संहारो न प्राप्नोति । संहारेच्छाया अपि नित्यत्वाभ्युपगमेन नक्तंदिनं प्रलयप्रबन्धो न विरमेदेव जगतामिति—

[I.507.0]



[I.507.1]

नैष दोषः—अनात्ममनस्संयोगजत्वादिच्छा स्वरूपमात्रेण नित्याऽपि
कदाचित्सर्गेण कदाचित्संहारेण वा विषयेणानुरज्यते । सर्गसंहारयोरन्तराले तु जगतः स्थित्यवस्थायां अस्मात्कर्मण इदमस्य संपद्यतामितीच्छा भवति प्रजापतेः ॥

[I.507.2]

प्रयत्नस्तस्य सकल्पविशेषात्मक एव । तथा चागमः—"सत्यकामः सत्यसङ्कल्पः"(छा-ड-८-१-५) इति । "कामः" इतीच्छा उच्यते,"संकल्पः" इति प्रयत्नः ।ईश्वरस्य आत्मविशेषरूपत्वम्

[I.507.3]

तदेवं नवभ्य आत्मगुणेभ्यः पञ्च ज्ञानसुखेच्छाप्रयत्नधर्माः
सन्तीश्वरे । चत्वारस्तु दुःखद्वेषाधर्मसंस्कारा न सन्तीत्यात्मविशेष
ऐवेश्वरो न द्रव्यान्तरम् । आह च पतञ्जलिः—"क्लशकर्मविपाकाशयैरपरामृष्टः पुरुषविशेष ईश्वरः"(यो-सू-१-२४) इति । सोऽयमागमात्, अनुमानात्, पक्षधर्मतो वा विशेषलाभ इति स्थितम् ॥अशरीर एवेश्वरः

[I.507.4]

यत्पुनर्विकल्पितं (पु 486)—"सशरीर ईश्वरः सृजति जगत् ?
अशरीरो वा ? इति—तत्राशरीरस्यैव स्रष्टृत्वमभ्युपगच्छामः ॥अशरीरस्यापीश्वरस्य कर्तृत्वं युज्यते

[I.507.5]

ननु ! क्रियाऽऽवेशनिबन्धनं कर्तृत्वं, न पारिभाषिकम् । तत्
अशरीरस्य क्रियाविरहात् कथं भवेत् ? कस्य च कुत्राशरीरस्य
कर्तृत्वं दृष्टमिति—उच्यते—ज्ञानचिकीर्षाप्रयत्नयोगित्वं कर्तृत्वमा

[I.508.0]



[I.508.1]

चक्षते । तच्चेश्वरे विद्यत एवेत्युक्तमेतत् । स्वशरीरप्रेरणे च
दृष्टमशरीरस्याप्यात्मनः कर्तृत्वम् ॥जगत्सर्गे ईश्वरस्य क्लेशाभावः

[I.508.2]

इच्छामात्रेण च तस्य कर्तृत्वात् अनेकव्यापारनिर्वर्तनोपात्तदुर्वहक्लेशकालुष्यविकल्पोऽपि प्रत्युक्तः ॥अशीरस्यापीश्वरस्य परमाणुप्रेरणं सङ्गच्छते

[I.508.3]

ननु ! अत्रोक्तम् (पु. 487)—"कुलालवच्च नैतस्य व्यापारो यदि कल्प्यते ।अचेतनः कथं भावः तदिच्छामनुवर्तते ? इति ॥"

[I.508.4]

अस्माभिरप्युक्तमेव—यथा ह्यचेतनः कायः आत्मेच्छामनुवर्तते ।तदिच्छामनुवर्त्स्यन्ते तथैव परमाणवः ॥ १६९ ॥स्वप्रयोजनं विनाऽपि ईश्वरस्य स्रष्टृत्वम्

[I.508.5]

यस्तु प्रयोजनविकल्पः—किमर्थं सृजति जगन्ति भगवान् ?
इति—सोऽपि न पेशलः । स्वभाव एवैष भगवतः—यत् कदाचित्
सृजति, कदाचिच्च संहरति विश्वमिति ॥

[I.508.6]

कथं पुनर्नियतकाल एषोऽस्य स्वभाव इति चेत्—आदित्यं
पश्यतु देवानांप्रियः ! यो नियतकालमुदेत्यस्तमेति च । प्राणिकर्मसापेक्षमेतद्विवस्वतो रूपमिति चेत्—ईश्वरेऽपि तुल्यः समाधिः ॥

[I.509.0]

लीलयाऽपि जगत्सृष्टिरुपपद्यतेक्रीडार्थेऽपि जगत्सर्गे न हीयेत कृतार्थता ।प्रवर्तमाना दृश्यन्ते न हि क्रीडासु दुःखिताः ॥ १७० ॥दययैव वा जगत्सृष्टिः

[I.509.1]

अथवा अनुकम्पयैव सर्गसंहारावारभतामीश्वरः ॥दयया जगत्सर्गेऽपि सुखदुःखादिवैषम्योपपत्तिः

[I.509.2]

नन्वत्र चोदितम् (पु. 488)न तथाविधाः प्राणिनोऽनुकम्प्या
भवन्ति । केवलसुखस्वभावा वा सृष्टिरनुकम्पावता क्रियेतेति—
सत्यं चोदितम्—अनुपपन्नं तु; अनादित्वात्संसारस्य ॥सृष्टिसंहारयोः परमं फलम्

[I.509.3]

शुभाशुभसंस्कारानुविद्धा एवात्मानः । ते च धर्माधर्मनिगडसंयतत्वादपवर्गपुरद्वारप्रवेशमलभमानाः कथं नानुकम्प्याः ? अनुपभुक्तफलानां कर्मणां न प्रक्षयः । सर्गमन्तरेण च तत्फलोपभोगासंभव इति शुभफलोपभोगाय स्वर्गादिसर्गं, अशुभफलोपभोगाय
नरकादिसृष्टिमारभते दयालुरेव भगवान् । उपभोगप्रबन्धेन
परिश्रान्तानामन्तराऽन्तरा विश्रान्तये जन्तूनां भुवनोपसंहारमपि
करोतीति सर्वमेतत्कृपानिबन्धनमेव ॥

[I.510.0]

सृष्टिप्रलयोपपत्तिः

[I.510.1]

ननु च युगपदेव सकलजगत्प्रलयकरणमनुपपन्नम्, अविनाशिनां
कर्मणां फलोपभोगप्रतिबन्धासंभवादिति चोदितम् (पु. 489)—न
युक्तमेतत्—ईश्वरेच्छाप्रतिबद्धानां कर्मणां स्तिमितशक्तीनामवस्थानात् । तदिच्छाप्रेरितानि कर्माणि फलमादधति । तदिच्छाप्रतिबद्धानि च तत्रोदासते । कस्मादेवमिति चेत्—अचेतनानां
चेतनानधिष्ठितानां स्वकार्यकरणानुपलब्धेः ॥जीवानां कर्माधिष्ठातृत्वासंभवः

[I.510.2]

ननु ! तेषामेव कर्मणां कर्तार आत्मानश्चेतना अधिष्ठातारो
भविष्यन्ति । यथाह भट्टः (श्लो. वा. 1-1-5 सम्ब-परि ७५)—"कर्मभिः सर्वजीवानां तत्सिद्धेः सिद्धसाधनम्" इति—

[I.510.3]

नैतदेवम्—नैतेऽधिष्ठातारो भवितुमर्हन्ति; बहुत्वात्, विरुद्धाभिप्रायत्वाच्च । तथा ह्येक एव कश्चित् स्थावरादिविशेषो
राजादिविशेषो वा प्राणिकोटीनामनेकविधसुखदुःखोपभोगस्य हेतुः,
स तैर्बहुभिरव्यवस्थिताभिप्रायैः कथमारभेत ? तेषामेकत्र संमानाभावात् । मठपरिषदोऽपि क्वचिदेव सकलसाधारणोपकारिणि कार्ये
भवत्यैकमत्यम्, न सर्वत्र । महाप्रासादाद्यारंभे बहूनां तक्षादीनामेकस्थपत्याशयानुवर्तित्वं दृश्यते । पिपीलिकानामपि मृत्कूटकरणे
तुल्यः कश्चिदुपकारः प्रवर्तकः, स्थपतिवत् एकाशयानुवर्तित्वं वा
कल्प्यम् । इह तु तत्स्थावरं शरीरं केषाञ्चिदुपकारकारणं, इतरेषा-

[I.511.0]



[I.511.1]

मपि भूयसामपकारकारणमिति कथं तैः संभूय सृज्यते । अनधिष्ठितानान्त्वचेतनानामारम्भकत्वमयुक्तमेव । तस्मादवश्यमेकस्तेषां
कर्मणामधिष्ठाता कल्पनीयः, यदिच्छामन्तरेण भवन्त्यपि कर्माणि
न फलजन्मने प्रभवन्ति ॥ईश्वरस्य एकत्वम्

[I.511.2]

अत एवैक ईश्वर इष्यते, न द्वौ, बहवो वा; भिन्नाभिप्रायतया
लोकानुग्रहोपघातवैशसप्रसङ्गात् । इच्छाविसंवादसंभवेन च ततः
कस्य चित् सङ्कल्पविघातद्वारकानैश्वर्यप्रसङ्गात् इत्येक एवेश्वरः ।
तदिच्छया कर्माणि कार्येषु प्रवर्तन्ते इत्युपपन्नः सर्गः । तदिच्छाप्रतिबन्धात् स्तिमितशक्तीनि कर्माण्युदासत इत्युपपन्नः प्रलयः ॥सर्गप्रलयसद्भावः

[I.511.3]

एवञ्च यदुक्तं (श्लो. वा. 1-1-5 सम्ब-परि ११३)—"तस्मादद्यवदेवात्र सर्गप्रलयकल्पना ।समस्तक्षयजन्मभ्यां न सिद्ध्यत्यप्रमाणिका"
इति—एतदपि असांप्रतम् ॥सृष्टिप्रलयाभावेऽपि स्थितेरपीश्वरायत्तत्वम्

[I.511.4]

तिष्ठतु वा सर्गप्रलयकालः ! अद्यत्वेऽपि यथोक्तनयेन तदिच्छामन्तरेण प्राणिनां कर्मविपाकानुपपत्तेरवश्यमीश्वरोऽभ्युपगन्तव्यः,
इतरथा सर्वव्यवहारविप्रलोपः । तदुक्तम् (म. भा. वन. 30-28)—"अज्ञो जन्तुरनीशोऽयमात्मनः सुखदुःखयोः ।ईश्वरप्रेरितो गच्छेत् स्वर्गं वा श्वभ्रमेव वा इति ॥"

[I.512.0]

कर्मणामावश्यकत्वम्

[I.512.1]

ननु ! एवं तर्हि ईश्वरेच्छैव भवतु कर्त्री संहर्त्री च । किं
कर्मभिः !—मैवम्—कर्मभिर्विना जगद्वैचित्र्यानुपपत्तेः । कर्मनैरपेक्ष्यपक्षेऽपि त्रयो दोषा दर्शिता एव (पु. 490)—ईश्वरस्य निर्दयत्वं,
कर्मचोदनानर्थक्यम्, अनिर्मोक्षप्रसङ्गश्चेति । तस्मात् कर्मणामेवनियोजने स्वातन्त्र्यमीश्वरस्य, न तन्निरपेक्षम् ॥कर्मानुगुणं जगत्सर्जनेऽपि ईश्वरस्य न स्वातन्त्र्यहानिः

[I.512.2]

किं तादृशैश्वर्येण प्रयोजनमिति चेत्—न—न प्रयोजनानुवर्ति
प्रमाणं भवितुमर्हति । किं वा भगवतः कर्मापेक्षिणोऽपि न प्रभुत्व
मित्यलं कुतर्कलवलिप्तमुखनास्तिकालापपरिमर्देन !ईश्वरवादोपसंहारःतस्मात् कुतार्किकोद्गीतदूषणाभासवारणात् ।सिद्धस्त्रैलोक्यनिर्माणनिपुणः परमेश्वरः ॥ १७१ ॥निरीश्वरवादिसंभाषणस्यापि पापत्वम्ये त्वीश्वरं निरपवाददृढप्रमाण-सिद्धस्वरूपमपि नाभ्युपयन्ति मूढाः ।पापाय तैस्सह कथाऽपि वितन्यमानाजायेत नूनमिति युक्तमतो विरन्तुम् ॥ १७२ ॥यस्येच्छयैव भुवनानि समुद्भवन्तितिष्ठन्ति यान्ति च पुनर्विलयं युगान्ते ।तस्मै समस्तफलभोगनिबन्धनायनित्यप्रबुद्धमुदिताय नमः शिवाय ॥ १७३ ॥

[I.513.0]

—वेदपौरुषेयत्वसाधनप्रकरणम्—ईश्वरस्य जगत्स्रष्टृत्वेऽपि वेदानां तत्कृतत्वाक्षेपःननु ! त्रैलोक्यनिर्माणनिपुणे परमेश्वरे ।सिद्धेऽपि तत्प्रणीतत्वं न वेदस्यावकल्पते ॥ १७४ ॥पदे शब्दार्थसम्बन्धे वेदस्य रचनासु वा ।कर्तृत्वमस्याशङ्क्येत तच्च सर्वत्र दुर्वचम् ॥ १७५ ॥वर्णराशिः क्रमव्यक्तः पदमित्यभिधीयते ।वर्णानां चाविनाशित्वात् कथमीश्वरकार्यता ॥ १७६ ॥सम्बन्धोऽपि न तत्कार्यः स हि शक्तिस्वभावकः ।शब्दे वाचकशक्तिश्च नित्यैवाग्नाविवोष्णता ॥ १७७ ॥रचना अपि वैदिक्यो नैताः पुरुषनिर्मिताः ।कविप्रणीतकाव्यादिरचनाभ्यो विलक्षणाः ॥ १७८ ॥एवं च वेदे स्वातन्त्र्यमीश्वरस्य न कुत्रचित् ।कामं तु पर्वतानेष विदधातु भिनत्तु वा ॥ १७९ ॥स्वतःप्रामाण्यसिद्धौ तु वेदे वक्त्रनपेक्षताम् ।वदामो न तु सर्वत्र पुरुषद्वेषिणो वयम् ॥ १८० ॥अनपेक्षत्वमेवातो वेदप्रामाण्यकारणम् ।युक्तं, वक्ताऽपि वेदस्य कुर्वन्नपि करोतु किम् ? ॥ १८१ ॥शब्दस्यानित्यत्वे प्रमाणाभावः, नित्यत्वे च प्रमाणम्कथं पुनरमी वर्णाः श्रुतमात्रतिरोहिताः ।नित्या भवन्तु, कोऽयं वा शब्दस्वातन्त्र्यदोहदः ? ॥ १८२ ॥

[I.514.0]



[I.514.1]

उच्यते—शब्दस्य न ह्यनित्यत्वे युक्तिःस्फुरति काचन ।प्रत्यक्षमर्थापत्तिश्च नित्यतां त्वधिगच्छतः ॥ १८३ ॥शब्दस्यानित्यत्वसाधनानुवादः

[I.514.2]

तथा हि—अनित्यत्वहेतव इमे किल कथ्यन्ते, प्रयत्नानन्तरमुपलब्धेः कार्यः शब्द इति । कार्यत्वानित्यत्वयोः परस्पराविनाभावात्
एकतरसिद्धावन्यतरसिद्धिर्भवत्येवेति क्वचित् किञ्चित् साधनमुच्यते
प्रयत्नप्रेरितकौष्ठ्यमारुतसंयोगविभागानन्तरमुपलभ्यमानः शब्दस्तत्कार्य एवेति गम्यते । उच्चारणादूर्ध्वमनुपलब्धेः अनित्यः शब्दः ।
न ह्येनमुच्चरितं मुहूर्तमप्युपलभामहे । तस्माद्विनष्ट इत्यवगच्छामः ॥व्यवहारादपि शब्द अनित्यः

[I.514.3]

करोतिशब्दव्यपदेशाच्च कार्यः ब्दः । "शब्दं कुरु", "शब्दं
मा कार्षीः" इति व्यवहर्तारः प्रयुञ्जते । ते नूनमवगच्छन्ति कार्यः
शब्द इति ॥अनेकदेशेषु उपलम्भात् शब्दस्य नानात्वानित्यत्वे

[I.514.4]

नानादेशेषु च युगपदुपलम्भात् तेषु तेषु देशेषु शब्देन
व्यवहारात् सर्वत्र युगपदुपलभ्यते शब्दः । तदेकस्य नित्यस्य
सतोऽनुपपन्नम् । कार्यत्वे तु बहूनां नानादेशेषु क्रियमाणानामुपपद्यतेऽनेकदेशसम्बन्ध इति ॥

[I.515.0]

विकारित्वाच्चानित्यः शब्दः

[I.515.1]

शब्दान्तरविकार्यत्वाच्चानित्यः शब्दः । दध्यत्रेति इकार एव
यकारीभवतीति सादृश्यात् स्मृतेश्चावगम्यते । विकार्यत्वाच्च द्राक्षेक्षुरसादिवदनित्यत्वमस्येति ॥वृद्धिहासभाक्त्वाच्चानित्यः शब्दः

[I.515.2]

कारणवृद्ध्या च वर्धमानत्वात् । बहुभिर्महाप्रयत्नैरुच्चार्यमाणो
महान् गोशब्द उपलभ्यते, अल्पैरल्पप्रयत्नैरुच्चार्यमाणोऽल्प इत्येतच्च
तन्तुवृद्ध्या वर्धमानः पट इव शब्दोऽपि हेतुवृद्ध्या वर्धमानः कार्यो
भवितुमर्हतीति ॥शब्दानित्यत्वहेतूनामसाधकत्वम्

[I.515.3]

त एते सर्व एवाप्रयोजका हेतवः । तथाहि—प्रात्यभिज्ञातः
सिद्धे नित्यत्वे प्रयत्नानन्तरमुपलंभात् अभिव्यक्तिः प्रयत्नकार्या
शब्दस्य, नोत्पत्तिरिति गम्यते । तदेवं व्यङ्ग्येऽपि प्रयत्नानन्तरमुपलम्भसंभवादनैकान्तिकत्वम् । अभिव्यञ्जकानां च पवनसंयोगविभागानामचिरस्थायित्वान्न चिरमुच्चारणादूर्ध्वमुपलभ्यते शब्दः ॥

[I.515.4]

प्रयोगाभिप्रायश्च करोतिशब्दव्यपदेशोऽस्य भविष्यति, गोमयानि कुरु, काष्ठानि कुर्वितिवत् । तस्मात्सोऽपि नैकान्तिकः ॥

[I.515.5]

नानादेशेषु युगपदुपलम्भनं एकस्य स्थिरस्यापि शब्दस्य
विवस्वत इव सेत्स्यति ॥

[I.516.0]

वर्णानामविकारित्वम्

[I.516.1]

विकार्यत्वं त्वसिद्धमेव, शब्दान्तरत्वात् । दधिशब्द इकारान्तः
संहिताव्यतिरिक्तविषयवृत्तिः । यकारस्त्वयमन्य एव अचि परतः
संहिताविषये प्रयुज्यमानः । न पुनरिकार एवायं यकारीभूतः
क्षीरमिव दधिभूतमुपलभ्यते । न हीचुयशास्तालव्या इति स्थानसादृश्यमात्रेण तद्विकारत्ववर्णनमुचितम्, अप्रकृतिविकारयोरपि
नयनोत्पलपल्लवयोः सादृश्यदर्शनात् । "इको यणचि" इति पाणिनिस्मृतेरपि नायमर्थः—इकारो यकारीभवति, क्षीरमिव दधीभवतीति । किन्त्वास्मिन् विषयेऽयं वर्णः प्रयोक्तव्यः, अस्मिन्नयमिति
सूत्रार्थः । सिद्धे शब्देऽर्थे सम्बन्धे च तच्छास्त्रं प्रवृत्तमिति ॥

[I.516.2]

अपि च क्षीरं दधित्वमुपैति, न तु दधि क्षीरताम् । इह तु
यकारोऽपि क्वचिदिकारतामुपैति—विध्यतीति संप्रसारणे सति ।
तस्मादसिद्ध एव वर्णानां प्रकृतिविकारभावः ॥वृद्धिहासभाक्त्वमपि शब्दस्य नास्ति

[I.516.3]

नापि कारणवृद्ध्या वर्धते शब्दः । बलवताऽप्युच्चार्यमाणानि,
बहुभिश्च, तावन्त्येवाक्षराणि । ध्वनय एव तथा तत्र प्रवृद्धा उपलभ्यन्ते,
न वर्णा इति ॥

[I.517.0]

शब्दनित्यत्वम्तस्मादनित्यताऽसिद्धिः नैवं प्रायैरसाधनैः ।शब्दस्य नित्यतायां तु सैषाऽर्थापत्तिरिष्यते ॥ १८४ ॥शब्दस्योच्चारणं तावदर्थगत्यर्थमिष्यते ।न चोच्चारितनष्टोऽयमर्थं गमयितुं क्षमः ॥ १८५ ॥सर्वेषामविवादोऽत्र शब्दार्थव्यवहारिणाम् ।यदविज्ञातसम्बन्धः शब्दो नार्थस्य वाचकः ॥ १८६ ॥वेद्यमानः स सम्बन्धः स्थविरव्यवहारतः ।द्राघीयसा न कालेन विना शक्येत वेदितुम् ॥ १८७ ॥वृद्धव्यवहारात् शब्दार्थसम्बन्धावधारणक्रमः

[I.517.1]

तथा हि—"गां शुक्लामानय" इत्येकवृद्धप्रयुक्तशब्दश्रवणे सति
चेष्टमानमितरं वृद्धमवलोकयन् बालस्तटस्थः तस्यार्थप्रतीतिं तावत्कल्पयति—आत्मनि तत्पूर्विकायाश्चेष्टाया दृष्टत्वात्, प्रमाणान्तरासन्निधानादेतद्वृद्धप्रयुक्तशब्दसमनन्तरं च प्रवृत्तेः तत एव शब्दात्
किमप्यनेन प्रतिपन्नमिति मन्यते । ततः क्षणान्तरे तमर्थं तेनवृद्धेनानीयमानमुपलभमान एवं बुद्ध्यते—अयमर्थोऽमुतश्शब्दादनेनावगत इति । स चार्थोऽनेकगुणक्रियाजातिव्यक्त्यादिरूपसंकुल
उपलभ्यते । शब्दोऽप्यनेकपदकदम्बकात्मा श्रुतः । तत्कतमस्य
वाक्यांशस्य कतमोऽर्थांशो वाच्य इत्यावापोद्वापयोगेन बहुकृत्वः

[I.518.0]



[I.518.1]

शृण्वन् गुणक्रियादिपरिहारेण गोत्वसामान्यमस्मन्मते, त्वन्मते वा
तद्वन्मात्रं गोशब्दस्याभिधेयं निर्धारयतीति ॥एवं दीर्घाध्वसापेक्षसम्बन्धाधिगमावधि ।शब्दस्य जीवितं सिद्धमिति नाशुविनाशिता ॥ १८८ ॥शब्दनित्यत्वाभावे शाब्दबोध एव न घटेत

[I.518.2]

भवतु वा विनश्वरस्यापि शब्दस्य सम्बन्धग्रहणम् । तथापि
तस्मिन् गृहीतसम्बन्धे शब्दे विनष्टे सति कथमनवगतसम्बन्धादभिनवादिदानीमन्यस्माच्छब्दादर्थप्रतिपत्तिः ॥अन्यस्मिन् ज्ञातसम्बन्धे यद्यन्यो वाचको भवेत् ।वाचकाः सर्वशब्दाः स्युरेकस्मिन् ज्ञातसङ्गतौ ॥ १८९ ॥

[I.518.3]

न च वक्ता व्यवहरमाणः तदैव शब्दं चोच्चारयति, सम्बन्धं
करोति च, एवं च व्युत्पादयति, परं च व्यवहारयतीति । न हि
युगपदिमाः क्रिया भवितुमर्हन्ति; एवमदर्शनात् ॥सर्वेषु शब्देषु साजात्यात् न शक्तिग्रहणसंभवः

[I.518.4]

अथ आदौ सम्बन्धग्रहणे वृत्ते, तस्मिन् विनष्टेऽपि गोशब्दे,
तत्सदृशमभिनवकृतमपि शब्दमुपश्रुत्यार्थं प्रतिपत्स्यन्ते व्यवहर्तार
इत्युच्यते—तदपि न चतुरश्रम्—सादृश्यस्याग्रहणात् । न हि
गोशब्द इवायमिति प्रतीतिर्दृष्टा, अपि तु गोशब्द एवेति । न च

[I.519.0]



[I.519.1]

भूयोऽवयवसामान्ययोगरूपं सादृश्यं वर्णानामनवयवानामुपपद्यते ।
अभिनवस्य शब्दस्य स्वयमर्थवत्त्वानवधारणात् "कथमयममुतः श्रोता
प्रतिपद्येत" इति शङ्कमानो वक्ता कथं प्रयोगं कुर्यात् ?सादृश्यमूलकशक्तिग्रहणेऽतिप्रसङ्गश्च

[I.519.2]

अथ सोऽप्यर्थवत्सदृशमेव प्रयुङ्क्ते, नार्थवन्तं; तर्हि यत्सदृशमसौ प्रयुङ्क्ते तस्याप्यन्यसादृश्यादेवार्थवत्तेति जगत्सर्गकालकृतस्य
मूलभूतस्यार्थवतः शब्दस्य स्मरणं स्यात्, तन्मूलत्वाद्व्यवहारस्य ।
न चैवमस्ति । न च ततःप्रभृत्यद्ययावत् सादृश्यमनुवर्तते; तत्सादृश्यकल्पनायां मूलसादृश्यविनाशात् । विशेषतस्तु शब्दानाम् ॥वर्णेषु सादृश्यमेवातिप्रसक्तम्भिन्नैर्वक्तृमुखस्थानप्रयत्नकरणादिभिः ।न निर्वहति सादृश्यं शब्दानां दूरवर्तिनाम् ॥ १९० ॥

[I.520.0]

सादृश्यजनितत्वे च मिथ्यैवार्थगतिर्भवेत् ।धूमानुकारिनीहारजन्यज्वलनबुद्धिवत् ॥ १९१ ॥

[I.520.1]

तस्मात् सादृश्यनिबन्धनार्थप्रतीत्यनुपपत्तेः गोशब्द एव
स्थायीत्यभ्युपगमनीयम् ॥गकाराद्यनुगतं गोशब्दत्वादिसामान्यं तु नास्त्येव

[I.520.2]

ननु ! यथा धूमव्यक्तिभेदेऽपि धूमत्वमतिमबलम्ब्य सम्बन्धग्रहणादिव्यबहारनिवहनिर्वहणं, एवमिह गकारादिवर्णव्यक्तिभेदेऽपि
सामान्यनिबन्धनस्तन्निर्वाहः करिष्यत इति—मैवं तत्र हि धूमत्वसामान्यं विद्यते ध्रुवम् ।शब्दत्वं व्यभिचार्यत्र गोशब्दत्वं तु दुर्घटम् ॥ १९२ ॥भिन्नैरयुगपत्कालैरसंसृष्टैर्विनश्वरैः ।वर्णैर्घटयितुं शक्यो गोशब्दावयवी कथम् ? ॥ १९३ ॥अनारब्धे च गोशब्दे गोशब्दत्वं क्व वर्तताम् ?पटत्वं नाम सामान्यं न हि तन्तुषु वर्तते ॥ १९४ ॥गत्वादिजातिनिरासः

[I.520.3]

ननु ! मा भूत् गोशब्दत्वं सामान्यं, भिन्नाकारगकारादिव्यक्तिवृत्तिभिरेव वा गत्वादिजातिभिः कार्यं पूर्वोक्तमुपपद्यते—एतदपि
नास्ति—गत्वादिजातीनामनुपपत्तेः । भेदाभेदप्रत्ययप्रतिष्ठो हि
व्यक्तिजातिप्रविभागव्यवहारः । इह चायमभेदप्रत्ययो वर्णैक्य-

[I.521.0]



[I.521.1]

निबन्धन एव, न जातिकृतः । भेदप्रतिभासस्तु व्यञ्जकभेदाधीन
इति कुतो जातिव्यक्तिव्यवहारः ?गोत्वजातेः गत्वादेश्च वैलक्षण्यम्

[I.521.2]

गोत्वादिजातिनिराकरणेऽप्येष प्रकारः समान इति चेत्—न—
व्यक्तिभेदस्य सुस्पष्टसिद्धत्वेन व्यञ्जकाद्युपाधिनिबन्धनत्वानुपपत्तेः ।
परस्परविभक्तस्वरूपतया हि शाबलेयबाहुलेयपिण्डाः प्रत्यक्षमुपलभ्यन्ते । स्थिते च व्यक्तिभेदे सर्वत्र गौरिति तदभेदप्रत्ययस्यानन्यविषयत्वादिष्यत एव गोत्वजातिः । इह पुनः—गकारव्यक्तयो भिन्नाः शाबलेयादिपिण्डवत् ।क्व नाम भवता दृष्टाः येनासां जातिमिच्छसि ? ॥ १९५ ॥शिशौ पठति वृद्धे वा स्त्रीजने वा शुकेऽपि वा ।वक्तृभेदं प्रपद्यन्ते न वर्णव्यक्तिभिन्नताम् ॥ १९६ ॥

[I.521.3]

तथा च गर्गः पठति, माठरः पठतीत्युच्चारयितृभेद एव
प्रतीयते, अमुं गविशेषमेष पठतीति नोच्चार्यमाणभेदः ॥एकवक्तृप्रयोगेऽपि तस्यैवोच्चारणं पुनः ।गङ्गागगनगर्गादौ न रूपान्तरदर्शनम् ॥ १९७ ॥द्रुतादिभेदबोधोऽपि नादभेदनिबन्धनः ।न व्यक्तिभेदजनितः शाबलेयादिबोधवत् ॥ १९८ ॥गत्वजात्यङ्गीकर्तृभिरपि द्गुतादिभेदात् न गादिभेदः वक्तुं शक्यः

[I.521.4]

अभ्युपगतेऽपि गत्वसामान्ये तस्य द्रुतादिभेदप्रतिभासे
सत्यपि न भिन्नत्वमेषितव्यम् । औपाधिक एव तस्मिन् भेदप्रतिभासो

[I.522.0]



[I.522.1]

वर्णनीयः । सोऽयं गकारव्यक्तावेव कथं न वर्ण्यते—तस्या एवै-
कत्वादेकप्रत्ययः, भेदभ्रमस्तु व्यञ्जकाधीन इति । एवं हि कल्पना
लघीयसी भवति । तस्मान्न नानागकारवृत्तिगत्वसामान्यं नाम
किञ्चिदस्ति ॥व्यञ्जनानां ह्रस्वदीर्घरूपाणां स्वरोपाधिकभेदवत् स्वरभेदोऽप्यौपाधिक एव

[I.522.2]

अपि च गोगुरुगेहादौ भिन्नाजुपश्लेषकारित एव व्यञ्जनेषु
बुद्धिभेदः परोपाधिरवधार्यते । सोऽयमक्ष्वपि परोपाधिरेव भवितुमर्हति, वर्णाश्रितत्वात्, व्यञ्जकभेदप्रत्ययवदिति । तस्मात् गत्ववत्
अत्वसामान्यमपि नास्ति ॥अष्टादशविधस्वरभेदा औपाधिका एव

[I.522.3]

यत्पुनः अष्टादशभेदं अवर्णकुलमुच्यते—तदौपाधिकमेव;
ह्रस्वदीर्घप्लुतसंवृतविवृतादिबुद्धीनां ध्वनिभेदानुविधायित्वात् ॥विवृतः संवृतादन्यो न गकाराद्वकारवत् ।अपि त्वकार एवासौ प्रतिभाति यथा तथा ॥ १९९ ॥

[I.523.0]

अकारयोः ध्वनिभेदादेवार्थभेदः

[I.523.1]

कथं तर्हि शब्दभेदाभावे भिन्ने अर्थप्रतिपत्ती—अरण्यं आरण्यमिति; ध्वनिकृते एव ते भविष्यतः । अशब्दधर्मस्य दीर्घत्वादे
कथमर्थप्रतीत्यङ्गत्वमिति चेत्; तुरगवेगवद्भविष्यति ॥यथा तुरगदेहस्थो वेगः पुंसोऽर्थसिद्धये ।परधर्मोऽपि दीर्घादिरेवं तस्योपकारकः ॥ २०० ॥अत्वादिजातिनिरासः

[I.523.2]

इतश्चैतदकारसामान्यमनुपपन्नम् । अत्वं हि न दीर्घप्लुतयोरनुगतं भवति, आत्वं न ह्रस्वप्लुतयोः, आत्वं न ह्रस्वदीर्घयोरिति ।
तस्मादेकत्वाद्वर्णानां नावान्तरजातयः संभवन्ति । शब्दत्वं तु
नियतार्थप्रतिपत्तौ व्यभिचारीत्यतो नात्र धूमादिन्यायः ॥शब्दादर्थबोधान्यथाऽनुपपत्त्या शब्दनित्यत्वसाधनम्तेनार्थप्रत्ययः शब्दादन्यथा नोपपद्यते ।न चेन्नित्यत्वमित्यस्मिन् अर्थापत्तेः प्रमाणता ॥ २०१ ॥अर्थापत्तेरनुमानरूपत्वे, अनुमानेन शब्दनित्यत्वसिद्धिःअनुमानादन्यथात्घमर्थापत्तेर्न दृश्यते ।तेनानुमानमप्येतत्प्रयोक्तुं न न शक्यते ॥ २०२ ॥

[I.524.0]



[I.524.1]

तदिदमुच्यते—शब्दो धर्मी, नित्य इति साध्यो धर्मः, सम्बन्धग्रहणसापेक्षार्थप्रतिपादकत्वात्, धूमादिजातिवत् । तदिदमुक्तं"नित्यत्वं तु स्याद्दर्शनस्य परार्थत्वात्"(जै. सू. 1-1-18) इति ।
एवं सम्बन्धग्रहणात्प्रभृति आर्थप्रतिपत्तेरवस्थितस्य विनाशहेत्वभावादात्मादिवन्नित्यत्वम् ॥निरवयवत्वात् शब्दः न नश्यति

[I.524.2]

न ह्ययमवयवविनाशान्नश्यति शब्दः, निरवयवत्वात् । तदेव
कथमिति चेत्—उच्यते—स्वल्पेनापि प्रयत्नेन यदि वर्णः प्रयुज्यते ।यदि वा नानुभूयेत, शकलो नानुभूयते ॥ २०३ ॥

[I.524.3]

सावयवे हि वस्तुनि द्विधा अवयवा दृश्यन्ते, आरब्धकार्याश्चानारब्धकार्याश्चेति । इह पुनरारब्धकार्या अनारब्धकार्या वा

[I.525.0]



[I.525.1]

पटे तन्त्वादय इव वर्णे न क्वचिदवयवा उपलभ्यन्ते । न चानुमीयन्ते,
लिङ्गाभावात् ॥अश्रयविनाशात् शब्दविनाशासंभवः

[I.525.2]

नाप्यश्रयविनाशाद्विनाशः, शब्दस्य आत्मादिवदनाश्रितत्वात् ।
आकाशाश्रितपक्षे वा तन्नित्यत्वात् । न चान्यः कश्चन शब्दनाशस्य
हेतुरस्ति ॥क्षयो यथोपभोगेन शस्त्रादिच्छेदनेन वा ।संभाव्यते पटादीनां नैवं शब्दस्य कर्हि चित् ॥ २०४ ॥तस्मात्तिरोहितोऽप्यास्ते, यदि शब्दः क्षणान्तरम् ।मृत्योर्मुखादपक्रान्तः पुनः केनैष हन्यते ? ॥ २०५ ॥सङ्ख्याभावाच्च शब्दः नित्यः

[I.525.3]

इतश्च नित्यः शब्दः—"सङ्ख्याभावात्"(जै. सू. 1-1-20) ।
अष्टकृत्वो गोशब्द उच्चारित इति वदन्ति, न त्वष्टौ गोशब्दा इति(शा. भा. 1-1-20) । तेनैकत्वमवगम्यते । योऽयं क्रियाभ्यावृत्तिगणने विहितः कृत्वसुच्प्रत्ययः, स क्रियावतामभेदे भवति ।
तेनोच्चारणावृत्तिमात्रम् । तदुक्तम् (श्लो. वा. 1-1-6-367)—"क्रियावतामभेदे हि क्रियाऽऽवृत्तिषु कृत्वसुच् ।तत्प्रयोगात् ध्रुवं तस्य शब्दस्यावर्तते क्रिया इति ॥"क्रियाभ्यावृत्तिसत्तायामभेदे च क्रियावताम्संख्याभिधाचिनः शब्दात् कृत्वसुच्प्रत्ययं विदुः ॥ २०६ ॥

[I.526.0]

प्रत्यभिज्ञाबलादपि शब्दनित्यत्वसिद्धिःतदनेन प्रकारेण प्रत्यभिज्ञानमुच्यते ।प्रमाणं शब्दनित्यत्वे सकलश्रोतृसाक्षिकम् ॥ २०७ ॥तथा ह्यस्ति स एवायं गोशब्द इति वेदनम् ।श्रौत्रं करणकालुष्यबाधसन्देहवर्जितम् ॥ २०८ ॥"सोऽयं गकारः" इत्यादिप्रत्यभिज्ञाया अनन्यथासिद्धत्वम्

[I.526.1]

श्रोत्रेन्द्रियव्यापारान्वयव्यतिरेकानुविधानात् श्रौत्रमिदं विज्ञानम् ।
न चैतज्जनकस्य करणस्य किमपि दौर्बल्यमुपलभ्यते । न च किंस्विदिति कोटिद्वयसंस्पर्शितया इदं विज्ञानमुपजायते । न च नैतदेवमिति प्रत्ययान्तरमस्मिन् बाधकमुत्पश्यामः । इदानींतनास्तित्वप्रमेयाधिक्यग्रहणाच्चेदमनधिगतार्थग्राह्यपि भवितुमर्हति । भवन्मते च
गृहीतग्राहित्वेऽपि प्रत्यभिज्ञायाः प्रामाण्यमिष्यते । न हि तदप्रामाण्यं
वक्तुं शक्यते; शाक्यैरिव भवद्भिः क्षणिकपदार्थानभ्युपगमात् ॥"सोऽयं गकारः" इति प्रत्यभिज्ञा न साजात्यमूलान सादृश्यनिमित्तत्वं वक्तुं तस्याश्च युज्यते ।सामान्यविषयत्वं वा द्वयस्यापि निषेधनात् ॥ २०९ ॥कैश्चित्तिरोहिते भावादित्यप्रामाण्यमुच्यते ।तदसत्तत्प्रतीत्यैव तिरोधाननिषेधनात् ॥ २१० ॥

[I.527.0]

जीवति त्वन्मतेऽप्येष शब्दस्त्रिचतुरान् क्षणान् ।प्रत्यभिज्ञा च कालेन तावता न न सिद्ध्यति ॥ २११ ॥एकक्षणायुषि त्वस्मिन् प्रतीतिरतिदुर्लभा ।न खल्वजनकं किञ्चित् वस्तु ज्ञानेन गृह्यते ॥ २१२ ॥

[I.527.1]

इति क्षणभङ्गभङ्गे (९ आह्निके) वक्ष्यते ॥ग्रहणात्पूर्वमपि शब्दा वर्तन्त एव

[I.527.2]

अपि च—यथा निशीथे रोलम्बश्यामलाम्बुदडम्बरे ।प्रत्यभिज्ञायते किञ्चित् अचिरद्युतिधामभिः ॥ २१३ ॥तथाऽविरतसंयोगविभागक्रमजन्मभिः ।प्रत्यभिज्ञायते शब्दः क्षणिकैरपि मारुतैः ॥ २१४ ॥शब्दनित्यत्वे तस्य ग्रहणनियमासंभवाक्षेपः

[I.527.3]

अत्राह (श्लो-वा-1-1-6-51)—मारुतैरित्युपोद्धातेन साधु
स्मृतम् । तिष्ठतु तावत्प्रत्यभिज्ञानम् ! प्रथममेव शब्दस्य यन्नियतग्रहणं, तदभिव्यक्तिपक्षे दुर्घटम् ॥नित्यत्वात् व्यापकत्वाच्च सर्वे सवत्र सर्वदा ।शब्दाः सन्तीति भेदेन ग्रहणे किं नियामकम् ? ॥ २१५ ॥

[I.527.4]

ध्वनयो हि नाम संयोगविभागविशेषिता वायवः,

[I.528.0]



[I.528.1]

वायुवृत्तयो वा संयोगविभागाः । ते हि शब्दस्य व्यञ्जका इष्यन्ते ।
तैश्च करणं वा संस्क्रियते ? कर्म वा ? द्वयं वा ? सर्वथा च प्रमादः ॥अभिव्यञ्जकसामग्र्या श्रोत्रसंस्कारासंभवःकरणे संस्कृते तावत् सर्वशब्दश्रुतिर्भवेत् ।गकारायैव संस्कार इत्येष नियमः कुतः ? ॥ २१६ ॥

[I.528.2]

अपिच—स्तिमितसमीरणापसरणमेव करणस्य संस्कारः । स
चायं तद्देशव्यवस्थितसकलतद्विषयसाधारण एव ॥यथा जवनिकाप्रायप्राप्तप्रसरमीक्षणम् ।रङ्गभूमिषु तद्देशमशेषं वस्तु पश्यति ॥ २१७ ॥तथा प्रसरसंरोधिसमीरोत्सारणे सति ।श्रोत्रं तद्देशनिःशेषशब्दग्राहि भविष्यति ॥ २१८ ॥श्रोत्रसंस्कारपक्षे श्रोत्रनियमश्च दुर्वचः

[I.528.3]

आकाशं च श्रोत्रमाचक्षते भवन्तः । तच्च विभु निरवयवं चेति
क्वचिदेव तस्मिन् संस्कृते सति सर्वे च तदैव संस्कृतकरणाः संपन्ना
इति सर्व एव शृणुयुः इति बधिरेतरव्यवस्था दुस्थिता ॥

[I.529.0]

शब्दसंस्कारपक्षस्याप्ययुक्तता

[I.529.1]

विषये तु संस्क्रियमाणे तस्यानवयवस्य व्यापिनश्च संस्कृतत्वात्
सर्वत्र श्रवणमिति मद्रेष्वभिव्यक्तो गोशब्दः कश्मीरेष्वपि श्रूयेत ।
न हि तस्याधारद्वारकः संस्कारः, आकाशवदनाश्रितत्वात् ।
आकाशाश्रितत्वपक्षेऽपि तदेकत्वात् । नापि भागशः संस्क्रियते
गोशब्दः, तस्य निरवयत्वात् । उक्तं हि (श्लो-वा-1-1-5-स्फोट-10)—"अल्पीयसा प्रयत्नेन शब्देमुच्चरितं मतिः ।यदि वा नैव गृह्णाति वर्णं वा सकलं स्फुटम् इति ॥"श्रोत्र-शब्दसंस्कारपक्षस्याप्यसंभवः

[I.529.2]

उभयसंस्कारपक्षे तु दोषद्वयस्याप्यनतिवृत्तिः—सर्वेषां ग्रहणं,
सर्वत्र श्रवणमिति । न च समानदेशानां समानेन्द्रियग्राह्याणां च
भावानां प्रतिनियतव्यञ्जकव्यङ्ग्यत्वमुपलब्धम् ॥गृहे दधिघटीं द्रष्टुं आनीतो गृहमेधिना ।अपूपानपि तद्देशान् प्रकाशयति दीपकः ॥ २१९ ॥

[I.529.3]

तस्मात् कृतकपक्ष एव नियतदेशं शब्दस्य ग्रहणं परिकल्पते,
नाभिव्यक्तिपक्ष इति ॥शब्दनित्यत्वपक्षे तीव्रमन्दविभागाद्यसंभवश्च

[I.529.4]

अपि च—अभिव्यक्तिपक्षे तीव्रमन्दविभागः, अभिभवश्च
शब्दस्य शब्दान्तरेण न प्राप्नोति । न हि शब्दस्तीव्रो मन्दो वा
कश्चित्, स्वतस्तस्य भेदाभावात् । संस्कारस्य च तदभिव्यक्तिहेतोः
न काचन तीव्रता, मन्दता वा; यदनुसारेण विषये तथा
बुद्धिः स्यात् ॥

[I.530.0]

तीव्रत्वमन्दत्वादेः वायुधर्मत्वासंभवः

[I.530.1]

पवनधर्मो वा तीव्रादिर्भवन् कथं श्रोत्रेण गृह्येत ? सावयवे हि
वस्तुनि सकलविशेषग्रहणाग्रहणसंभवात् तदपेक्षया प्रतीतिभेदो
भवेत् । इह तु निरवयवे शब्दे न तथोपपद्यते इति । तस्मात्
कृतकपक्ष एव श्रेयामिति ॥शब्दनित्यत्वेऽपि श्रोत्रसंस्कारपक्षः युक्त एव

[I.530.2]

अत्रोच्यते—करणसंस्कारपक्ष एव तावदस्तु । तच्च करणं
किञ्चिदेव मरुद्भिरुपाहितसंस्कारं कञ्चिदेव शब्दं गृह्णाति ॥यथा ताल्वादिसंयोगविभागा भवतां मते ।उत्पादकतयेष्यन्ते केचिद्वर्णस्य कस्यचित् ॥ २२० ॥तथा तद्वायुसंयोगविभागाः केचिदेव नः ।कस्यचिद्ग्रहणे शक्ताः श्रोत्रं कुर्वन्ति संस्कृतम् ॥ २२१ ॥यथा च तेषामुत्पत्तौ सामर्थ्यनियमस्तव ।तथैवैषामभिव्यक्तौ सामर्थ्यनियमो मम ॥ २२२ ॥

[I.530.3]

व्यञ्जकानां नियमो न दृष्ट इति चेत्—क एवमाह सहस्राक्षः ?
तथा हि—पृथिव्यामेव वर्तमानो गन्धः समानदेशो भवति,
समानेन्द्रियग्राह्यश्च; घ्राणैकविषयत्वात् । तस्य च नियतव्यञ्जकव्यङ्ग्यता दृश्यत एव ॥

[I.531.0]

क्वचित्पावकसंपर्कादर्कांशुस्पर्शतः क्वचित् ।क्वचित्सलिलसंसेकात् गन्धोऽभिव्यज्यते भुवः ॥ २२३ ॥

[I.531.1]

न च स्तिमितपवनापनोदनमात्रं करणस्य संस्कार इष्यते, यः
सर्वसाधारणः स्यात्; किन्तु अन्य एव नियतः प्रतिविषयं
योग्यतालक्षणः ॥श्रोत्रस्याकाशरूपत्वेऽपि ग्रहणनियमः

[I.531.2]

यत्पुनरभ्यधायि—नभसि श्रोत्रेऽभ्युपगम्यमाने सर्वप्राणिनामेकमेव श्रोत्रं भवेदिति—तदप्यसाधु—धर्माधर्मयोर्नियामकत्वात् । आकाशस्यापि घटाकाशवदन्यावच्छेदोपपत्तेः धर्माधर्मनिबन्धन एव बधिरेतरविभागः ॥मीमांसकानां आकाश एव न श्रोत्रम्

[I.531.3]

अपि च भवतामेवैष दोषः, येषामाकाशमेव श्रोत्रमित्यभ्युपगमनियमः । मीमांसकानां तु नावश्यमाकाशमेव श्रोत्रम्, कार्यार्थापत्तिकल्पितं तु किमपि करणमात्रं प्रतिपुरुषनियतं श्रोत्रमिति
नातिप्रसङ्गः । तथा च भर्तृमित्रः पवनजनितसंस्कारमेव श्रोत्रं
मन्यते ॥

[I.532.0]

शब्दसंस्कारपक्षोऽपि साधीयान्

[I.532.1]

अथ वा विषयसंस्कारपक्षो भवतु, तथाऽपि नातिप्रसङ्गः;
नियतदेशस्यैव तत्र संस्कारात् । न चास्य भागशः संस्कारः
निरवयवत्वात् । तथाऽपि जातिवदस्य ग्रहणनियमो भविष्यति ।
तथाच भवतामेव पक्षे—यथा सर्वगता जातिः पिण्डदेशैव गृह्यते ।न च कार्त्स्न्यगृहीताऽपि पिण्डेऽन्यत्र न दृश्यते ॥ २२४ ॥तथा सर्वगतः शब्दः नाददेशेषु गृह्यते ।कार्त्स्न्येन च गृहीतोऽपि पुनरन्यत्र गृह्यते ॥ २२५ ॥पिण्डोऽभिव्यञ्जको जातेः शब्दस्य व्यञ्जको ध्वनिः ।आश्रितानाश्रितत्वादि विशेषः क्वोपयुज्यते ॥ २२६ ॥तीव्रत्वमन्दत्वादयः ध्वनिधर्माः, न शब्दधर्माः

[I.532.2]

सर्वगतत्वनिरवयत्वाविशेषात् तीव्रमन्दत्वादयश्च ध्वनिधर्मा
अपि भवन्तः शब्दवृत्तितयाऽवभान्ति । यथा स्थूलत्वकृशत्वादय;
पिण्डधर्मा अपि जातिवृत्तित्वेन क्वचित् गृह्यन्तो दृश्यन्ते,
अगृहीतशाबलेयादिविशेषस्य "कृशा गावः" इत्यादिप्रतिभासदर्शनात् ॥

[I.533.0]

तीव्रत्वमन्दत्वादयः बुद्धिकल्पिता एव वायद्वा न तीव्रमन्दादेः वर्णधर्मतया ग्रहः ।बुद्धिरेव तथोदेति व्यञ्जकानुविधायिनी ॥ २२७ ॥तावन्त एव ते वर्णाः प्रचयापचयस्पृशः ।एवं चाभिभवोऽप्येषां स्वतो नास्ति परस्परम् ॥ २२८ ॥मरुद्भिरभिभूयन्ते मारुता इव दुर्बलाः ।तेजोभिरिव दीप्तांशोः दिवा दीपप्रभादयः ॥ २२९ ॥श्रोत्र-शब्दसंस्कारपक्षोऽप्यदुष्टः

[I.533.1]

द्वयसंस्कारपक्षोऽप्येवं समाहितो भवति, उभयेषामपि दोषाणामुत्सारणात् । तस्मात् प्रत्यभिज्ञाप्रत्ययप्रभावसिद्धनित्यत्वस्य
शब्दस्य अभिव्यक्तिरेव साधीयसी ॥शब्दनित्यत्वानित्यत्वपक्षयोः गौरवलाघवविमर्शःइदं चालोच्यतामार्याः ! कार्याभिव्यङ्ग्यपक्षयोः ।शब्दस्य ग्रहणे गुर्वी लघ्वी वा कुत्र कल्पना ? ॥ २३० ॥

[I.533.2]

तथा हि भवन्तः, वैशेषिकाः, सांख्याः; जैनाः, सौगताश्च कार्यशब्दवादिनः । चार्वाकास्तु वराकाः, कस्यैवंविधासु गोष्ठीषु स्मृतिपथमुपयान्ति !

[I.534.0]

नैय्यायिकवैशेषिकमतयोः शब्दग्रहणप्रकारानुवादः

[I.534.1]

तत्र भवतां, वैशेषिकाणां च शब्दस्य श्रवणे तावदेषा तुल्यैव
कल्पना । संयोगाद्वा विभागाद्वा शब्द उपजायते । जातश्चासौ
तिर्यगूर्ध्वमधश्च सर्वतोदिक्कानि कदम्बगोलकाकारेण सजातीयनिकटदेशानि शब्दान्तराण्यारभते, तान्यपि तथेत्येवं वीचीसन्तानवृत्त्यारम्भप्रबन्धप्राप्तोऽन्त्यः श्रोत्राकाशजन्मा शब्दः तत्समवेतस्तेनैव गृह्यते इति ॥वीचीतरङ्गन्यायेन शब्दात् शब्दान्तरोत्पत्तिरित्यस्य निरासः

[I.534.2]

तदियं तावदतिघर्घरा कल्पना ॥शब्दः शब्दान्तरं सूत इति तावदलौकिकम् ।कार्यकारणभावो हि न दृष्टस्तेषु बुद्धिवत् ॥ २३१ ॥जन्यन्तेऽनन्तरे देशे शब्दाः स्वसदृशाश्च ते ।तिर्यगूर्ध्वमधश्चेति केयं वः श्रद्दधानता ? ॥ २३२ ॥शब्दान्तराणि कुर्वन्तः कथं च विरमन्ति ते ?न हि वेगक्षयस्तेषां मरुतामिव कल्प्यते ॥ २३३ ॥कुड्यादिव्यवधाने च शब्दस्याकरणं कथम् ?व्योम्नः सर्वगतत्वाद्धि कुड्यमध्ये व्यवस्थितिः ॥ २३४ ॥

[I.535.0]



[I.535.1]

अथावरणात्मककुड्यादिद्रव्यसंयोगरहितमाकाशं शब्दजन्मनि
समवायिकारणमिष्यते, तदत्र प्रमाणं विशेषे वक्तव्यम् ॥तुल्यारम्भे च तीव्रेण मन्दस्य जननं कथम् ?श्रूयते चान्तिकात्तीव्रः शब्दो मन्दस्तु दूरतः ॥ २३५ ॥वीचीसन्तानतुल्यत्वमपि शब्देषु दुर्वचम् ।मूर्तिमत्त्वक्रियायोगवेगादिरहितात्मसु ॥ २३६ ॥शब्दो द्रव्यमेव, न गुणः

[I.535.2]

यदप्युच्यते—सजातीयजनकः शब्दः गुणत्वात्, रूपादिवदिति—तदिदमसिद्धमसिद्धेन साध्यम्, गुणत्वस्यासिद्धत्वात् ॥न शब्दः पारतन्त्र्येण कदाचिदुपलभ्यते ।द्रव्यस्थ इव रूपादिरतोऽस्य गुणता कुतः ? ॥ २३७ ॥

[I.535.3]

अपि च—

[I.535.4]

न शब्दान्तरारम्भकः शब्दो गुणत्वात् रूपवत् । शब्दं नारभते
शब्दः शब्दत्वाच्छ्रोत्रशब्दवत् ॥

[I.535.5]

न संयोगविभागौ शब्दस्य जनकौ, संयोगविभागत्वात्, अन्यसंयोगविभागवदित्यादयः प्रतिहेतवोऽप्यत्र सुलभा इति यत्किञ्चिदेतत् ॥

[I.536.0]

साङ्ख्योक्तशब्दग्रहणप्रकारदूषणम्

[I.536.1]

कापिलास्तु ब्रुवते—श्रोत्रवृत्तिः शब्ददेशं गच्छति, सा शब्देन
विक्रियत इति—तत्र श्रोत्रस्य व्यामिश्रत्वान्निकटदेशेनैव शब्देन
तद्वृत्तिर्विक्रियते, न दूरदेशेनेत्यत्र को नियमः ? नियमाभावाच्च
कान्यकुब्जप्रयुक्तो गोशब्दः गौरमूलकेऽपि श्रूयेत । अमूर्ता च
श्रोत्रवृत्तिः प्रसरन्ती न मूर्तैः कुड्यादिभिरभिहन्तुं शक्यत इति
व्यवहितस्यापि शब्दस्य श्रवणं स्यात् ॥वायौ शब्दानुकूले च न तस्य श्रवणं भवेत् ।गच्छन्त्याः प्रतिकूलो हि श्रोत्रवृत्तेः स मारुतः ॥ २३८ ॥

[I.536.2]

दूरेऽपि अनुवातं शब्दस्य श्रवणं यद्दृष्टं, प्रतिवातं च निकटेऽपि यदश्रवणं, तदस्मिन् पक्षे विपरीतं स्यात् ॥वृत्तिवृत्तिमतोर्भेदो नास्तीतीन्द्रियवद्भवेत् ।व्यापिका वृत्तिरित्येवं कथं सर्वत्र न श्रुतिः ॥ २३९ ॥जैनोक्तशब्दग्रहणप्रकारदूषणम्

[I.536.3]

आर्हतास्त्वादुः—सूक्ष्मैः शब्दपुद्गलैरारब्धशरीरः शब्दः स्वप्रभवभूमेः निष्क्रम्य प्रतिपुरुषं कर्णमूलमुपसर्पतीति—तदेतदतिसुभाषितम्—वर्णस्यावयवाः सूक्ष्माः सन्ति केचन पुद्गलाः ।तैर्वर्णोऽवयवी नाम जन्यते पश्य कौतुकम् ॥ २४० ॥तेषामदृश्यमानानां कीदृशो रचनाक्रमः ।केन तत्सन्निवेशेन कः शब्द उपजायताम् ? ॥ २४१ ॥

[I.537.0]

लघवोऽवयवाश्चैते निबद्धा न च केनचित् ।न चैनं कठिनं कर्तुं वर्णावयविनं क्षमाः ॥ २४२ ॥कृशश्च गच्छन् स कथं न विक्षिप्येत मारुतैः ।दलशो वा न भज्येत वृक्षाद्यभिहतः कथम् ? ॥ २४३ ॥प्रयाणकावधिः कश्च गच्छतोऽस्य तपस्विनः ।एकश्रोत्रप्रविष्टो वा स श्रूयेतापरैः कथम् ? ॥ २४४ ॥निष्कम्य कर्णादेकस्मात् प्रवेशः श्रवणान्तरे ।यदीष्येत कथं तस्य युगपद्बहुभिः श्रुतिः ॥ २४५ ॥श्रोतृसंख्यानुसारेण न नानावर्णसंभवः ।वक्तुस्तुल्यप्रयत्नत्वात् श्रोतृभेदतदैक्ययोः ॥ २४६ ॥तदलं परिहासस्य महतो हेतुभूतया ।नग्नक्षपणकाचार्यप्रज्ञाचातुर्यचर्चया ॥ २४७ ॥बौद्धोक्तशब्दग्रहणप्रकारदूषणम्

[I.537.1]

शाक्यप्रायास्त्वाचक्षते—अप्राप्त एव शब्दः श्रोत्रशक्त्या गृह्यत
इति—तदेतदतिव्यामूढभाषितम्—अप्राप्तितुल्यतायां दूरव्यवहितादीनामश्रवणकारणाभावात् । प्राप्यकारिताख्यकर्मधर्माप्रसङ्गाच्च ।
न च चार्वाकवदपरीक्षित एवायमर्थ उपेक्षितुं युक्तः ॥इति कार्यत्वपक्षेऽमूः श्रुतास्तार्किककल्पनाः ।अथाभिव्यक्तिपक्षेऽस्य शृणु श्रोत्रियकल्पनाम् ॥ २४८ ॥शब्दनित्यत्वपक्षे लाघववर्णनम्

[I.537.2]

विवक्षापूर्वकप्रयत्नप्रेर्यमाणस्तावद्वेगवत्तया क्रियावत्तया च
कौष्ठ्यो बहिर्निस्सरति समीरण इति सुस्पष्टमेतत् । प्रत्यक्षनिकटपवनवादिनां पक्षे पवनसमये वक्तृवदननिकटनिहितहस्तस्पर्शेनैव

[I.538.0]



[I.538.1]

स उपलभ्यते । अनुमेयमारुतपक्षेऽपि तदानीमास्यसमीपसन्निधापिततूलककर्मणा सोऽनुमीयते ॥स गच्छन् सर्वतोदिक्कः स्तिमितानिलनोदनम् ।करोति, कर्णाकाशे च प्रयाति श्रुतियोग्यताम् ॥ २४९ ॥स च प्रयत्नतीव्रत्वमन्दत्वेन तदात्मकः ।शब्दे तथाविधज्ञप्तिहेतुतामवलम्बते ॥ २५० ॥स चैष गच्छन्नुद्दामवेगयोगाहितक्रियः ।शरवद्वेगशान्त्यैव न दूरं गन्तुमर्हति ॥ २५१ ॥स मूर्तः प्रसरन्मूर्तैः अपरैः प्रतिबध्यते ।कुड्यादिभिरतो नास्य श्रुतिर्व्यवहितात्मनः ॥ २५२ ॥स वेगगतियोगित्वात् आगच्छति यतो यतः ।श्रोता ततस्ततः शब्दं आयान्तमभिमन्यते ॥ २५३ ॥स तु शङ्खादिसंयोगप्रेर्यमाणः समीरणः ।शब्दस्यावर्णरूपस्य भवति व्यक्तिकारणम् ॥ २५४ ॥शब्दो यद्यपि वर्णात्मा श्रोत्रग्राह्यो न विद्यते ।तथाऽपि तत्र शब्दत्वं श्रवणेन ग्रहीष्यते ॥ २५५ ॥

[I.538.2]

तदिह न कदाचिदस्माभिरधिका कल्पना कृता, मारुतगतेरस्याः सर्वलोकप्रसिद्धत्वात् । कर्णाकाशसंस्कारमात्रमदृष्टं कल्पितम् । तदपि कार्यार्थापत्तिगम्यत्वान्नापूर्वमिति ॥

[I.539.0]

अपक्षपातिनः सभ्याः सत्यमुत्पत्त्यपेक्षया ।शब्दस्य कल्पनामाहुः अभिव्यक्तौ लघीयसीम् ॥ २५६ ॥

[I.539.1]

तदेवमभिव्यक्तिपक्षे नियतग्रहणोपपत्तेः प्रत्यभिज्ञाप्रत्ययप्रामाण्यात् नित्यत्वमेवोपगन्तव्यम् ॥सोऽयंगकार इत्यादिप्रत्यभिज्ञायाः अनन्यथासिद्धत्वम्या त्वनैकान्तिकत्वोक्तिः धीकर्मप्रत्यभिज्ञया ।प्रत्यक्षे चोद्यमानाऽसौ दर्शयत्यतिमूढताम् ॥ २५७ ॥

[I.540.0]

तेनानुमानदोषेण प्रत्यक्षं न हि दूष्यते ।सिद्धान्तान्तरचिन्ता तु भवेत् भृशमसङ्गता ॥ २५८ ॥निर्बाधं प्रत्यभिज्ञानमस्ति चेत् बुद्धिकर्मणोः ।तयोरप्यस्तु नित्यत्वं नो चेत् का शब्दतुल्यता ॥ २५९ ॥तस्मान्नित्यः प्रत्यभिज्ञाप्रभावात्सिद्धः शब्दः पश्यतां तार्किकाणाम् ।अर्थापत्तिः पूर्वमुक्ता च तस्मिन्अस्थायित्वे युक्तयश्च व्युदस्ताः ॥ २६० ॥अस्ति च वेदे वचनं सिद्धामनुवदति यद्ध्रुवां वाचम् ।तल्लिङ्गदर्शनादपि नित्यः शब्दोऽभिमन्तव्यः ॥ २६१ ॥शिक्षाविदस्तु पवनात्मकमेव शब्दंआचक्षंते तदसमञ्जसमप्रतीतेः ।अर्हन्मतप्रथितपुद्गलपर्युदास-नीत्या च वाय्ववयवा अपि वारणीयाः ॥ २६२ ॥येऽपि स्थूलविनाशदर्शनवशाद्ब्रूयुः क्षणध्वंसिनःभावांस्तेऽपि न शक्नुवन्ति गदितुं शब्दस्य विध्वंसिताम् ।अन्ते हि क्षयदर्शनात् किल तथा तेषां भ्रमोऽस्मिन् पुनःशब्दे नान्तपरिक्षयाविति कथं कुम्भादिवद्भङ्गिता ? ॥ २६३ ॥

[I.541.0]

—शब्दानित्यत्वसिद्धान्तः—शब्दनित्यत्वे प्रत्यक्षार्थापत्त्योरप्रमाणत्वप्रतिज्ञा

[I.541.1]

अत्र ब्रूमहे—न खलु भवदभिहितमेत् प्रमाणद्वयमपि शब्दनित्यतां प्रसाधयितुमर्हति ॥अर्थापत्त्या शब्दनित्यत्वसिद्धिदूषणम्

[I.541.2]

यावता यदर्थापत्तिरवादि (पु. 517)—दर्शनस्य परार्थत्वादिति—सा क्षीणैव, अर्थप्रतीतेरन्यथाऽप्युपपन्नत्वात् ॥गत्वादिजातिद्वारैव शक्तिग्रहः बोधश्च

[I.541.3]

तत्र सादृश्यमप्यनभ्युपगतमेव दूषित (पु. 518) मित्यस्थाने
क्लिष्टा भवन्तः ॥गत्वादिजातीराश्रित्य सम्बब्धग्रहणादिकः ।अर्थावगतिपर्यन्तः व्यवहारः प्रसेत्स्यति ॥ २६४ ॥गत्वादिजातिसिद्ध्यसिद्ध्यधीनत्वं शब्दानित्यत्वनित्यत्वयोःननु गत्वं प्रतिक्षिप्तं एतदेव परीक्ष्यताम् ।अस्मिन् समाप्यते वादः मर्मस्थानमिदं च नः ॥ २६५ ॥प्रतिक्षिप्ते च गत्वादौ नार्थसंप्रत्ययोऽन्यथा ।प्रत्यभिज्ञानभूमिश्च नान्याऽस्तीति वयं जिताः ॥ २६६ ॥सिद्धे तु गत्वसामान्ये तत एवार्थवेदनम् ।तदेव प्रत्यभिज्ञेयमिति यूयं पराजिताः ॥ २६७ ॥

[I.542.0]

तेनान्यत्सर्वमुत्सृज्य वादस्थानकडम्बरम् ।गत्वादिजातिसिद्ध्यर्थमथातः प्रयतामहे ॥ २६८ ॥गत्वस्य जातित्वसाधने उपोद्धातरचनम्

[I.542.1]

तत्रेदं विचार्यताम्—य एष गकारभेदप्रतिभासः, स किं
व्यञ्जकभेदकृतः ? उत वर्णभेदविषयः ? इति ॥

[I.542.2]

व्यञ्जकभेदकृते तस्मिन् एकत्वाद्गकारस्य किंवृत्ति गत्वसामान्यंस्यात् ?

[I.542.3]

वर्णभेदविषयत्वे तु तद्भेदसिद्धेरभेदप्रत्ययस्य विषयो मृग्य
इति तद्ग्राह्यमपरिहार्यं गत्वसामान्यम् ॥गकारादिभेदप्रतिभासः न व्यञ्जकभेदकृतः

[I.542.4]

तदुच्यते—नायं व्यञ्जकभेदकृतः गकारभेदप्रत्ययः । यदि हि
व्यञ्जकभेदाधीन एष भेदप्रतिभासः, तर्हि यरलवादिवर्णभेदप्रत्ययोऽपि तत्कृत एव किमिति न भवति ? ततश्च सकलवर्णविकल्पातीतमेकमनवयवं शब्दब्रह्म वैयाकरणवदभ्युपगन्तव्यम् ॥यरलवादिभेदवत् गकाराणामप्युच्चारणभेदात् भेद एव

[I.542.5]

अथ मनुषे—यरलवादीनामितरेतरविभक्तस्वरूपपरिच्छेदाद्विषयभेदकृत एव भेदप्रत्ययः, नोपाधिनिबन्धन इति—तर्हि
गङ्गागगनगर्गादौ गकारभेदप्रतिभासोऽप्येष न व्यञ्जकभेदाधीनो
भवितुमर्हति, तत्रापि परस्परविभिन्नगकारस्वरूपप्रतिभासात् ।
शुकसारिकामनुष्येषु हि वक्तृभेदे सति व्यञ्जकनानात्वसंभावनया

[I.543.0]



[I.543.1]

वर्णभेदप्रत्ययस्य तत्कृतत्वं काममाशङ्क्येतापि । वक्त्रेकत्वे तु गगनादौ
कुतः तत्कृतो भेदः ?गकाराणामुच्चारणभेदौपाधिकः भेद इत्यपि न युक्तम्

[I.543.2]

ननु ! तत्रापि मरुतो भिन्ना एव व्यञ्जकाः, मुखं त्वेकं भवतु !
किं तेन ? तदपि वा भिन्नमित्येके । उच्यते—स तर्हि मरुतां भेदः
यरलवादिष्वपि तुल्य इति मा भूत्तेषामपि भेदः ॥यरलवादिभेदाभावेऽपि गकारद्वयभेदः घटद्वयभेदवत् प्रत्यक्षसिद्धः

[I.543.3]

ननु ! यरलवानां विशेषप्रतीतिरस्ति, गकारे तु सा नास्तीत्युक्तं,(पु. 535) उच्चारणस्यैव तत्र भेदः, नोच्चार्यस्येति । नैतत् सारम्—
मा भूदेष विशेष इति प्रतीतिः, भेदबुद्धिस्तु विद्यत एव । अन्या च
विशेषबुद्धिरुच्यते, अन्या च भेदबुद्धिरिति । विशेषाप्रतिभासेऽपि
क्वचिद्विच्छेदप्रतीतिविशेषात् ॥जात्यैक्येऽपि व्यक्तिभेदः गृह्यत एव

[I.543.4]

ननु ! अत्रोच्यते (पु 521)—दृश्यते शाबलेयादिव्यक्त्यन्तरविलक्षणा ।बाहुलेयादिगोव्यक्तिः तेन भेदोऽस्ति वास्तवः ॥ २६९ ॥

[I.544.0]

न तु द्रुतादिभेदेन निष्पन्ना संप्रतीयते ।गव्यक्त्यन्तरविच्छिन्ना गव्यक्तिरपरा स्फुटा ॥ २७० ॥

[I.544.1]

इति—नैतद्युक्तम्—शाबलैयादौ प्रतिव्यक्ति सास्नाखुरककुदाद्यवयववर्तिनो विशेषाः प्रतिभासन्ते । ते च स्थूलत्वात् सुगमा
भवन्ति । यत्र तु तिलतण्डुलकुलत्थादौ प्रतिसिक्थं विशेषा न प्रतिभासन्ते, तत्र विशेषप्रतीत्यभावेऽपि विच्छेदप्रतिभासो विद्यत एव,
सिक्थात् सिक्थान्तरत्वेन प्रतिभासात् । एवमिहाप्येष गकारविशेष इति प्रतिभासाभावेऽपि विच्छेदग्रहणात् गकारनानात्वम् ॥व्यक्तिभेदग्रहणे असाधारणाकारापेक्षाऽपि नास्ति

[I.544.2]

ननु ! तण्डुलादावपि सिक्थात् सिक्थान्तरे विशेषाः प्रतिभासन्त एव । तदप्रतिभासे भेदस्यापि ग्रहीतुमशक्यत्वात्—मैवं
वादीः—यत्ने सति चतुरश्रत्रिकोणवर्तुलत्वादिविशेषा अप्यमुत्र
प्रतिभासिष्यन्ते । एवं गकारेष्वपि । प्रयत्नं विनाऽपि तु प्रथमाक्षनिपात एव विच्छेदबुद्धिरुत्पद्यत इति तयैव नानात्वसिद्धिः ॥असाधारण्यग्रहणाभावेऽपि भेदग्रहणोपपत्तिः

[I.544.3]

ननु ! नैवानधिगतविशेषस्य विच्छेदबुद्धिरुत्पत्तुमर्हतीति
विशेषबुद्धिरेव विच्छेदबुद्धिः—नैतदेवम्—भ्रमणादिकर्मक्षणानां
सूक्ष्मविशेषाप्रतिभासेऽपि विच्छेदप्रतिभासात् ॥

[I.545.0]

तद्व्यक्तित्वरूपविशेषस्तु गकारद्वयेऽप्यस्त्येव

[I.545.1]

ननु ! तत्रापि विशेषग्रहणं कल्प्यते, अन्यथा विच्छेदप्रतीत्यनुपपत्तेः । यद्येवं वर्णेष्वपि गगनादौ विच्छेदप्रतीतिदर्शनात्
कल्प्यतां विशेषग्रहणम् ॥गकारद्वयगततद्व्यक्तित्वस्यानौपाधिकत्वम्

[I.545.2]

ननु ! अस्त्येव तत्, किन्त्वौपाधिकं स्फटिके रक्तताप्रत्ययवत्—
विषमो दृष्टान्तः । स्फटिकस्य शुद्धस्य दृष्टत्वाल्लाक्षाद्युपाधिनिमित्तको भवतु रक्तताप्रत्ययः । वर्णानां तु नित्यमेवोदात्तादिविशेषवतां प्रतिभासात्, तद्रहितानामनुपलब्धेश्च नैसर्गिक एवायं
भेदः । तद्यथा बुद्धीनां घटपटादिविषयविशेषशून्यानामसंवेदनात्
प्रतिविषयं नानात्वं, तथा वर्णानामपि प्रत्युदात्तादिविशेषं नानात्वम् ।न च बुद्धिरेकैव नित्या च, विषयभेदोपाधिनिबन्धनस्तद्भेद इतिसाम्प्रतम्—स्वयमेव "बुद्धिजन्म प्रत्यक्षम्"(जै. सू. 1-1-5)
इत्यभिधानात् । अस्माभिश्च बुद्धिनित्यताया उपरिष्टान्निराकरिष्यमाणत्वात् (८ आह्निके) ॥

[I.545.3]

विषयभेदाच्च तद्भेदाभिधाने विषयस्यापि कुत इदानीं भेदः ?
बुद्धिभेदादिति चेत्—इतरेतराश्रयप्रसङ्गः । तदिमाः स्वत एव
भेदवत्यो बुद्धयः, विषयाणामपि स्वत एव भेदो भवति; स तु
बुद्धिभिः ज्ञायत इत्यलमर्थान्तरगमनेन ॥

[I.546.0]

शुक्लादिगुणभेदवत् गकारादिभेदः

[I.546.1]

यथा च शुक्लगुणस्य भास्वरधूसरादिभेदवतो नानात्वं, तथा
वर्णस्याप्युदात्तादिभेदवतः । शुक्लगुणोऽप्येक एव, आश्रयभेदात्तु
तद्भेद इति चेत्; अहो रससमारूढो भट्टः !कर्मैकं बुद्धिरप्येका जगत्येकः सितो गुणः ।तच्चैतन्नित्यमित्येताः स्त्रीगृहे कामुकोक्तयः ॥ २७१ ॥गकारभेदाभावे आत्मभेदोऽपि न स्यात्

[I.546.2]

अपि च एकात्मवादोऽप्येवमेवावतरेत्, सुखिदुःख्यादिभेदस्य
शरीरभेदेनाप्युपपत्तेः । अद्वैतस्य च नातिदवीयानेष पन्था इत्यलमलीकविकत्थनेन ॥

[I.546.3]

तस्मात् बुद्ध्यादिवत् सर्वदा सविशेषाणामेव वर्णानां ग्रहणान्नानात्वम् ॥गगनपदादिषु अजुपश्लेषभेदाधीनः गकारभेदः न वक्तुं शक्यः

[I.546.4]

तत्रैतत्स्यात्—गगनादावकारोपश्लेषकृत एव भेदप्रत्ययः, न
स्वरूपभेद इति (पु. 522)—तदयुक्तम्—अकारस्यापि भवन्मते

[I.547.0]



[I.547.1]

भेदाभावात् । अविद्यमाने च तदुपश्लेषे दिगजः, दिग्गज इति भेदेन
प्रतिभासो भवत्येव । तथा च समदः—सम्मदः, पटः—पट्टः, आसनं—
आसन्नं, मलः—मल्लः, अविकः—अविक्कः, पतिः—पत्तिः, पतनं—
पत्तनं इत्यादावपि वर्णभेदप्रतीतिः । अर्थप्रतीतिभेदोऽपि दिगजदिग्गजादौ शब्दान्तरनिमित्तको भवितुमर्हति, न द्विरुच्चारणकृतः ।
ग्रन्थाधिक्यादर्थाधिक्यम्, नोच्चारणभेदात्; शतकृत्वोऽपि प्रयुक्ते
गोशब्दे सास्नादिमदर्थव्यतिरिक्तवाच्यसंप्रत्ययाभावात् । तथा च
दिग्गज इति द्विगकारको निर्देश इत्याचक्षते शब्दविदः, न द्विर्गकार
उच्चारित इति ॥गकारादिभेदस्यौपाधिकत्वे घटादिभेदस्याप्यौपाधिकत्वापत्तिः

[I.547.2]

ननु ! गोगुरुगिरिगेहादावज्भेदेऽपि गकारप्रत्ययानुवृत्तेरेक
एवायं गकारः—मैवं वोचः—एष एव हि भेदप्रत्ययः अस्माभिरुपदर्शितः । विनाऽपि च अजुपश्लेषं दिग्गजादौ भेदप्रत्ययो वर्णितः ।
न च वयमभेदप्रत्ययमपह्नुमहे, किन्तु भेदप्रत्ययस्याप्यबाधितस्य
भावात्, अनन्यथासिद्धत्वाच्च गवादिवत् सामान्यविशेषरूपतां
ब्रूमः । व्यञ्जकभेदनिबन्धनत्वं तु यस्लवादावपि वक्तुं शक्यमित्युक्तमेव ॥

[I.548.0]



[I.548.1]

अपि च शावलेयादिभेदप्रत्ययस्यापि व्यञ्जकभेदनिबन्धनत्वात्
एक एवासौ स्यात् ॥गोत्वगत्वजात्योरविशेषः

[I.548.2]

ननु ! तत्र को व्यञ्जकः, यद्भेदकृतः पिण्डभेदप्रत्यय इष्यते ?
आह च (श्लो. वा. 1-1-5. स्फोट. 36)—"न पिण्डव्यतिरेकेण व्यञ्जकोऽत्र ध्वनिर्यथा ।पिण्डव्यङ्ग्यैव गोत्वादिजातिर्नित्यं प्रतीयते इति ॥"

[I.548.3]

तदयुक्तम्—गोत्वजातेः गत्ववदिदानीं अविवादास्पदीभूतत्वात् । पिण्डभेदप्रत्ययस्य चक्षुर्व्यापारभेदादप्युपपत्तेः ॥गकारादिभेदप्रतीतेः गवादिभेदप्रतीत्यविशेषः

[I.548.4]

ननु ! सकृदपि व्यापृतलोचनस्य परस्परविभक्तपिण्डप्रतिभासो
भवति—मैवम्—तदानीं गोमात्रप्रतीतिः । "एष शाबलेयः", "एष
बाहुलेयः" इति तु विशेषग्रहणे चक्षुर्व्यापारभेदोऽपरिहार्यः ॥प्रत्यक्षेणैव गवि गकारादौ च विशेषस्य ग्रहणम्

[I.548.5]

यदि च आद्यगोपिण्डभेदे प्रथमाक्षसन्निपातजा बुद्धिः सुभगतां
गता—गकारभेदे तर्हि किं कृतमस्या दौर्भाग्यम् ? तत्रापि प्रथमश्रोत्रव्यापारवेलायामनवगतव्यञ्जकविभागस्यापि गगन-गङ्गादौ
गकारभेदः प्रतिभासत एवेत्यलं प्रसङ्गेन ॥

[I.549.0]

गोत्वादिवत् गत्वादिसामान्यसाधनोपसंहारः

[I.549.1]

तदयं वस्तुसंक्षेपः—उपेक्ष्यतां वा सर्वत्र सामान्यविशेषव्यवहारः ! इष्यतां वा गोत्वादिवत् गकारभेदवृत्ति गत्वसामान्यम् ॥अत्वादिकमपि गत्वादिवत् जातिरेव

[I.549.2]

अत्वमपि गत्ववदप्रत्याख्येयम्; इतरेतरविलक्षणानामकाराणां
ह्रस्वदीर्घप्लुतादिभेदेन प्रतिभासात् । यः पुनः आकारेऽप्यकारप्रत्यभिज्ञानं ब्रूयात्, तस्य ईकारोकारप्रतीतिष्वपि अकारस्यैव
ग्रहणप्रसक्तिः, अच्त्वाविशेषात् ॥

[I.549.3]

अथ तदविशेषेऽपि अवर्णात् इवर्णस्य भेदः इष्यते, स तर्ह्याकारस्य न निह्रोतव्यः । एवञ्च सति अरण्यारण्यशब्दाभ्यां भिन्नार्थप्रतीतिरुपपत्स्यते ॥

[I.549.4]

उदात्तानुदात्तस्वरितसंवृतविवृतादिभेदोऽपि शब्दविदां प्रत्यक्ष
एव, गीतज्ञानामिव स्वरग्रामभाषाविभागः । तस्मात् अष्टादशभेदं

[I.550.0]



[I.550.1]

अकारमाचक्षते । अत्वं च तत्सामान्यं अवर्णकुलशब्देन व्यवहरन्तीति ॥ह्रस्वदीर्घत्वादयो वर्णधर्मा एव, न ध्वनिधर्माः

[I.550.2]

यत्तु ध्वनिधर्मस्यापि दीर्घादेः अर्थप्रतिपत्त्यङ्गत्वं तुरगवेगवदुक्तम् (पु. 523)—तदप्यहृदयङ्गमम् । शब्दादर्थं प्रतिपद्यन्ते
लोकाः, न मरुद्भ्यः ॥

[I.550.3]

अथ मरुतामपि तथा व्युत्पत्तेः अर्थप्रतीतिहेतुत्वं, तर्हि व्युत्पत्तिरेव प्रमाणं स्यात्, न शब्दः; व्युत्पत्तेरव्यभिचारात्, शब्दस्य च
व्यभिचारात् इत्यास्तामेतत् ॥तस्मात् गत्वादिसामान्यैः अर्थसंप्रत्ययात्मनः ।कार्यस्य परिनिष्पत्तेः न वर्णव्यक्तिनित्यता ॥ २७२ ॥शब्दत्वजात्यसिद्धिशङ्का

[I.550.4]

अपर आह—तिष्ठतु तावत् दूरत एव गत्वाद्यपरसामान्यम्,
महासामान्यमपि शब्दत्वं वर्णेषु नोपपद्यते ॥व्यक्त्यन्तरानुसन्धानं यत्रैकव्यक्तिदर्शने ।तत्रैकरूपसामान्यं इष्यते तत्कृतं च तत् ॥ २७३ ॥गकारश्रुतिवेलायां न वकारावमर्शनम् ।बाहुलेयपरामर्शः शाबलेयग्रहे यथा ॥ २७४ ॥

[I.551.0]

शब्दः शब्दोऽयमित्येवं प्रतीतिस्त्वप्रयोजिका ।एषा हि श्रोत्रगम्यत्वं उपाधिमनुरुध्यते ॥ २७५ ॥शब्दत्वजातिसिद्धिः

[I.551.1]

तदेतन्निरनुसन्धानस्याभिधानम् । अनुसन्धानप्रत्ययस्य सामान्यसिद्धावप्रयोजकत्वात् । अनुसन्धानं हि सारूप्यात् विजातीयेष्वपि
भवति, गवयग्रहणसमये गोपिण्डानुसन्धानवत् । तस्मात् अबाधितैकरूपप्रत्ययप्रतिष्ठ एव सामान्यव्यवहारः ॥समानबुद्धिग्राह्येऽपि सामान्येऽवस्थिते, क्वचित् ।भवत्यन्यानुसन्धानं, क्वचिद्वा न भवत्यपि ॥ २७६ ॥तदस्ति खण्डमुण्डादौ पिण्डसारूप्यकारितम् ।गकारादिषु वर्णेषु तदभावात्तु नास्ति तत् ॥ २७७ ॥
—न तु सामान्याभावात् ॥सामान्यं न सारूप्यमात्रम्

[I.551.2]

न च सारूप्यमेव सामान्यं साङ्ख्यवदभिधातुं युक्तम्;
विजातीयेष्वपि गोगवयादिषु तस्य दृष्टत्वात् ॥

[I.551.3]

यदि च "शब्दः शब्दः" इत्यनुवृत्तबुद्धेः श्रोत्रगम्यत्वोपाधिकृतत्वमुच्यते, तर्हि गवादावप्येकबुद्धेः वाहदोहाद्येकार्थक्रियाकारित्व-

[I.552.0]



[I.552.1]

निबन्धनत्वात् गोत्वादिजातिनिह्नवः बौद्धवन्मन्तव्यः । न चैतदेवम्;
तत् गोत्ववत् शब्दत्वमपि न प्रत्याख्येयम् ॥ब्राह्मणत्वादिजातीनां प्रत्यक्षगम्यत्वम्

[I.552.2]

एतेन ब्राह्मणत्वादिसामान्यमपि समर्थितं वेदितव्यम्, उपदेशसहायप्रत्यक्षगम्यत्वात् । न चोपदेशापेक्षणात् अप्रत्यक्षत्वं तस्य
भवितुर्महति; गोत्वादिप्रत्ययस्यापि सम्बन्धग्रहणकाले तदपेक्षत्वदर्शनात् । उक्तं च "न हि यत् गिरिशृङ्गमारुह्य गृह्यते तत्
अप्रत्यक्षम्" इति ॥ब्राह्मणत्वादिकं न औपाधिकम्

[I.552.3]

न चौपाधिकः पैठीनसिपैप्पलादिप्रभृतिषु ब्राह्मणप्रत्ययः,
उपाधेरग्रहणात् । औपाधिकत्वस्य गोत्वादावपि वक्तुं शक्यत्वात् ॥

[I.552.4]

अपि च उपदेशनिरपेक्षमपि चक्षुः क्षत्रियादिविलक्षणां सौम्याकृतिं ब्राह्मणजातिमवगच्छति—इत्येके । तदलमनया कथया ॥शब्दानित्यत्वेऽप्यर्थबोधोपपत्तिः

[I.552.5]

प्रकृतमुच्यते—गत्वादिभिर्जातिभिरेव अर्थसंप्रत्ययोपपत्तेः,
यदुक्तं "दर्शनस्य परार्थत्वात्" इति (पु. 524)—एतदयुक्तम् ॥

[I.552.6]

एतेन सर्वत्र यौगपद्यादित्येतदपि प्रत्युक्तम्, सम्बन्धनियमस्य
गत्वादिभ्य एव सिद्धेः ॥शब्दभेदप्रतीतिः न उच्चारणभेदाबलम्बना

[I.552.7]

यदपि सङ्ख्याभावात् कृत्वसुच्प्रयोगदर्शनमुदग्राहि—(पु. 525)
तदपि व्यभिचारि—

[I.553.0]

"कृतं कान्तस्य तन्वङ्ग्या त्रिरपाङ्गविलोकनम् ।चतुरालिङ्गनं गाढं अष्टकृत्वश्च चुम्बनम्"

[I.553.1]

इति—तद्भेदेऽपि दर्शनात् ॥

[I.553.2]

अथ तत्र स्त्रीपुंसयोरभेदे चुम्बनादिक्रियामात्रभेद एवेत्युच्यते—
तथाऽप्यपूर्वेषु ब्राह्मणेषु भुक्तवत्सु "पञ्चकृत्वो ब्राह्मणा भुक्तबन्तः"
इति व्यवहारो दृश्यते ॥शब्दभेदस्य प्रत्यक्षसिद्धत्वम्एवं शब्देऽपि तत्सङ्ख्याव्यवहारो हि दृश्यते ।कविना सदनुप्रासे निबद्धेऽक्षरडम्बरे ॥ २७८ ॥गकारो बहवो दृष्टाः इति व्यवहरन्ति हि ।यदपि प्रत्यभिज्ञानं तद्द्वारकमुदाहृतम् ॥ २७९ ॥तस्यापि सिद्धे प्रामाण्ये जात्यालम्बनता भवेत् ।नृत्ताभिनयचेष्टादिप्रत्यभिज्ञानतो वयम् ॥ २८० ॥न शब्दप्रत्यभिज्ञानमुत्तारयितुमीश्महे ।विशेषं प्रत्यभिज्ञाने न पश्यामो मनागपि ॥ २८१ ॥

[I.554.0]

स्तम्भादिप्रत्यभिज्ञासु न तदैव विनाशधीः ।क्षणभङ्गप्रतीकारं तेन ताः कर्तुमीशते ॥ २८२ ॥शब्दस्य प्रत्यभिज्ञानवेलायामेव दृश्यते ।शब्दरूपस्य विध्वंसः इति तन्नित्यता कुतः ॥ २८३ ॥स्तम्भादिप्रत्यभिज्ञायाः शब्दप्रत्यभिज्ञायाश्च विशेषः

[I.554.1]

यद्यपि क्षणभङ्गभङ्गे प्रत्यभिज्ञाप्रामाण्यमस्माभिरपि समर्थयिष्यते
—तथापि स्तम्भादिप्रत्यभिज्ञायाः शब्दप्रत्यभिज्ञाया एष एव
विशेषः, यदत्र "ध्वस्तः शब्दः" इति तदैव प्रत्ययो जायते । अत
एव तिरोहितेऽपि भावादियं अप्रमाणं प्रत्यभिज्ञेत्याहुः ॥शब्दप्रत्यभिज्ञायाः वस्त्वैक्यालम्बनत्वासंभवःयद्यपि ध्रियतेऽस्माकं शब्दो द्वित्रानपि क्षणान् ।प्रत्यभिज्ञा तु कालेन तावता नावकल्पते ॥ २८४ ॥

[I.554.2]

तथाहि—शब्द उत्पद्यते तावत् । ततः स्वविषयं ज्ञानं जनयति,
अजनकस्य प्रतिभासायोगात् । ततः तेन ज्ञानेन शब्दो गृह्यते ।
ततः संस्कारबोधः । ततः पूर्वज्ञातशब्दस्मरणम् । ततस्तत्सचिवं
श्रोत्रं, मनो वा शब्दप्रत्यभिज्ञानं जनयिष्यति । तदा शब्दो ग्रहीष्यत

[I.555.0]



[I.555.1]

इतीयत् कुतोऽस्य दीर्घमायुः ? प्रत्यभिज्ञाप्रामाण्यादेव तावदायुस्तस्य कल्प्यत इति चेत्; सत्यं कल्प्येत, यदि विनाशप्रत्ययः तदैव
न स्यात् ॥

[I.555.2]

अपि च "गोशब्दोऽयम्""अश्वशब्दोऽयम्" इति तदभिधानविशेषोल्लेखात्—नानानुस्मरणं तस्य तदैवावश्यमापतेत् ।विज्ञानायौगपद्याच्च कालो दीर्घतरो भवेत् ॥ २८५ ॥ग्रहणात् पूर्वं शब्दस्थित्यसंभवःयदप्युदितमुहाममेघश्यामासु रात्रिषु ।साम्यं सौदामिनीधामजन्यया प्रत्यभिज्ञया ॥ २८६ ॥तदसत्, कालदैर्घ्येण तदवस्थित्यसंभवात् ।विद्युद्दृष्टे च वृक्षादौ नाशसंवित्त्यसंभवात् ॥ २८७ ॥प्रत्यभिज्ञायाः ऐन्द्रियकत्वपक्षः

[I.555.3]

प्रत्यभिज्ञा नाम स्मर्यमाणानुभूयमानसामानाधिकरण्यग्राहिणी
संस्कारसचिवेन्द्रियजन्या प्रतीतिरिति केचित् ॥प्रत्यभिज्ञायाः केवलमानसत्वपक्षः

[I.555.4]

अन्ये मन्यन्ते—स्मर्यमाणपूर्वज्ञानविशेषितार्थग्राहित्वात् प्रत्यभि-

[I.556.0]



[I.556.1]

ज्ञायाः, तद्विशेषणस्य च अर्थस्य बाह्येन्द्रियग्राह्यत्वानुपपत्तेः स्तम्भादावपि मानसी प्रत्यभिज्ञेति ॥निर्बन्धस्त्विह नास्माकं, सा यथाऽस्तु तथाऽस्तु वा ।शब्दे विनाशज्ञानात्तु न सा नित्यत्वसाधिका ॥ २८८ ॥ऐक्यप्रत्यभिज्ञापेक्षया विनाशप्रत्यक्षं प्रबलम्बाध्यबाधकभावे तु नियमो ननु किंकृतः ?शब्दस्य प्रत्यभिज्ञानविनाशप्रतिभासयोः ॥ २८९ ॥उच्यते, प्रत्यभिज्ञानमन्यथाऽप्युपपद्यते ।गत्वादिजातिविषयं, यद्वा सादृश्यहेतुकम् ॥ २९० ॥शब्दविनाशप्रत्यक्षस्य अन्यथासिद्धत्वासंभवःनन्वभिव्यञ्जकध्वंसात् नाशधीरपि सेत्स्यति ।तदसावपि बाध्याऽस्तु, यद्वा भवतु संशयः ॥ २९१ ॥मैवं; विनाशिताबुद्धिः भेदबुध्युपबृंहिता ।सा चेयं चान्यथासिद्धे इति वक्तुमसांप्रतम् ॥ २९२ ॥

[I.557.0]

प्रत्यभिज्ञा च सापेक्षा निरपेक्षा त्वभावधीः ।तेनैवमादौ विषये प्रत्यभिज्ञैव बाध्यते ॥ २९३ ॥

[I.557.1]

शब्दाभावस्य झगिति ग्रहणात् । तत्प्रत्यभिज्ञायाश्च पूर्वानुसन्धानादिसव्यपेक्षत्वात् ॥प्रत्यभिज्ञाया अन्यथासिद्धिरेवौत्सर्गिकी

[I.557.2]

अपि च प्रत्यभिज्ञा व्यभिचरन्ती कर्मादिषु गृह्यते । तेनास्यां
शब्देऽप्यभावप्रत्ययोपहतवपुषि कः समाश्वासः ? न चेदं प्रत्यक्षेऽपि
अनैकान्तिकत्वोद्भावनम्; अपि तु विनाशकप्रत्ययप्रतिहतप्रभावा
प्रत्यभिज्ञा नित्यत्वं, कर्मादिष्विव, शब्देऽपि न साधयितुं प्रभवतीतिदृष्टान्त एष प्रदर्श्यते ॥प्रत्यक्षस्थलेऽपि दृष्टान्तापेक्षा

[I.557.3]

ननु प्रत्यक्षेऽपि दृष्टान्तस्य कोऽवसरः ? सत्यम्—ग्राहकास्तु
भवादृशाः स्वयमनवबुध्यमाना एवं बुध्यन्ते ॥बुद्धिकर्मणोः सर्वथा नित्यत्वासंभवः

[I.557.4]

यत्तु प्रवृद्धरभसतया बुद्धिकर्मादावपि नित्यत्वसमर्थनम्—
तत् अत्यन्तमलौकिकमित्युक्तम् ॥किं नाम शब्दनित्यत्वसमर्थनतृषाऽऽतुरः ।जङ्गमं स्थावरं चैव सकलं पातुमिच्छसि ॥ २९४ ॥

[I.557.5]

तस्मादलमतिरभसप्रवृत्ताभिः बुद्धिकर्मादिनित्यत्वसमर्थनकथाभिः ॥

[I.558.0]

शब्दनित्यत्वे नियतग्रहणसमर्थनं न युक्तिमत्

[I.558.1]

यत्पुनः अभिव्यक्तिपक्षे—शब्दस्य ग्रहणे नियमाभावमाशङ्क्य,
श्रोत्रसंस्कारेण, विषयसंस्कारेण, उभयसंस्कारेण वा नियतं
ग्रहणमुपवर्णितम् (पु. 530-533)—तद्वञ्चनामात्रम्—समानदेशानां
समानेन्द्रियग्राह्याणां प्रतिनियतव्यञ्जकव्यङ्ग्यत्वादर्शनात् ॥शब्दनित्यत्वे ग्रहणनियमासंभवः

[I.558.2]

ये पुनरत्र गन्धा उदाहृताः (पु. 530)—ते समानेन्द्रियग्राह्या
भवन्ति, न समानदेशाः ॥एकभूम्याश्रितत्वेन तुल्यदेशत्वकल्पने ।भवेत् समानदेशत्वं हिमवद्विन्ध्ययोरपि ॥ २९५ ॥एकत्वेऽपि भुवो भान्ति पदार्थाः पार्थिवाः पृथक् ।व्यज्यन्ते तदधिष्ठानाः गन्धास्तैस्तैर्निबन्धनैः ॥ २९६ ॥भवन्त्वनाश्रिताः शब्दाः, यदि वाऽऽकाशसंश्रिताः ।सर्वथा भिन्नदेशत्वं एषां वक्तुं न शक्यते ॥ २९७ ॥औपाधिकाकाशभेदादपि ग्रहणनियमासंभवः

[I.558.3]

ननु यथैकत्वेऽपि नभसः तद्भागकल्पनया प्रतिपुरुषं श्रोत्रेन्द्रियभेदः, एवं तद्भागकल्पनयैव शब्दानामपि असमानदेशत्वात् नियतव्यञ्जकव्यङ्ग्यता भविष्यति—नैवमुपपद्यते—यत्रैव वक्तृमुखाकाशदेशे,
श्रोतृश्रोत्राकाशदेशे वा गोशब्द उपलब्धः तत्रैवाश्वशब्द इदानीमुपलभ्यते; न पुनरतिमुक्तकुसुमे य उपलब्धो गन्धः, स बन्धूके, मधूके
वा कदाचिदुपलभ्यत इति ॥तस्मात् समानदेशत्वात् न व्यक्तौ नियमो भवेत् ।उत्पत्तौ तु व्यवस्थायां तद्भेद उपपद्यते ॥ २९८ ॥

[I.559.0]

नादैः संस्क्रियतां शब्दः श्रोत्रं वा द्वयमेव वा ।सर्वथा नियमो नास्ति व्यञ्जकेष्विति निश्चयः ॥ २९९ ॥व्यवस्था व्यञ्जकानां चेत् उच्यतेऽदृष्टकारिता ।उत्पत्तौ दृश्यमानायां दृष्टमप्यविरोधकम् ॥ ३०० ॥श्रोत्रसंस्कारपक्षः न युक्तः

[I.559.1]

न च स्तिमितमारुतापनयनव्यतिरिक्तः कश्चन श्रोत्रसंस्कारो
विद्यते । तत्र चातिप्रसङ्ग उक्तः । एतदतिरिक्तसंस्कारकल्पनायां
तु अदृष्टकल्पना । स्थिरे च शब्दसंस्कारग्राहिणि सति पुनरभिव्यक्तस्यापि गोशब्दस्य श्रवणं स्यात्; तद्ग्रहणहेतोः संस्कारस्य स्थिरत्वात् । तत्क्षणिकत्वे तु शब्दक्षणिकतैव साध्वी, प्रतीयमानत्वात् ॥श्रोत्रेन्द्रियस्य संस्काररूपत्वासंभवः

[I.559.2]

यत्तु भर्तृमित्रः तमेव संस्कारं श्रोत्रेन्द्रियमभ्युपैति, (पु. 531)
तदिदमपूविकं किमपि पाण्डित्यम् । इन्द्रियस्य हि संस्कार्यस्य
संस्कारः, न संस्कार एवेन्द्रियम्; लोकागमविरुद्धत्वात् । प्रतिपुरुषं यावच्छब्दं भिन्नस्य क्षणिकस्य चेन्द्रियस्य कल्पनमनुपपन्नम् ।
अनश्वरत्वे तु शश्वदेव शब्दकोलाहलप्रसङ्ग इति यत्किञ्चिदेतत् ।
भट्टेनैव सोपहासमेष दूषितः पक्ष इति किमत्र विमर्देन !भट्टोक्ता भर्तृमित्रनिराकरणप्रक्रिया न साधीयसी

[I.559.3]

यदपि भट्ट आह (श्लो. वा. १-१-६-१४९)—"यदि त्ववश्यं वक्तव्यः तार्किकोक्तिविपर्ययः ।ततो वेदानुसारेण कार्या दिक्श्रोत्रतामतिः ॥ इति;"

[I.560.0]



[I.560.1]

—तदप्यसांप्रतम्—दिशां कार्यान्तराक्षेपात् आगमान्यपरत्वतः ।आहोपुरुषिकामात्रं दिग्द्रव्यश्रोत्रकल्पनम् ॥ ३०१ ॥

[I.560.2]

इन्द्रियाणां भौतिकत्वस्य साधयिष्यमाणत्वात् । दिशश्च
अमूर्तत्वात् नेन्द्रियप्रकृतित्वम् । व्यापकत्वाविशेषे वा कालात्मनोरपि तथाभावप्रसङ्गः । तयोरन्यत्र व्यापारकत्वात् नेन्द्रियप्रकृतित्वमिति चेत्; दिग्द्रव्येऽपि तुल्यमेतत् । आगमस्त्वन्यपर एव ।
यथा हि "सूर्यं चक्षुर्गमयतात् ।...दिशः श्रोत्रम्"(तै. ब्रा. ३-६-६) इति
पठ्यते, एवं "अन्तरिक्षमसुम्"(तै. ब्रा. ३-६-६) इति च पठ्यत एव ।
न चासवोऽन्तरिक्षप्रकृतिकाः, पवनात्मकत्वात् । तस्मात् कृतं
दिशा । आकाशदेश एव कर्णशष्कुल्यवच्छिन्नः शब्दनिमित्तोपभोगप्रापकधर्माधर्मोपनिबद्धः श्रोत्रमित्युक्तम् ॥नित्यशब्दाभिव्यक्तिव्यवस्था न धर्माधर्माधीना युक्ता

[I.560.3]

ननु ! धर्माधर्मकृतश्रोत्रनियमवत् अभिव्यक्तिनियमोऽपि शब्दस्य
तत्कृत एव भविष्यति । किमिति तदनियमो नित्यत्वपक्षे चोद्यत
इति ? नैतद्युक्तम्—चक्षुरादीन्द्रियाणां वैकल्यं अदृष्टनिबन्धनं
अन्धकारप्रभृतिषु दृश्यते, न पुनः पदार्थस्थितिरदृष्टवशात् विपरिवर्तते । व्यञ्जकधर्मातिक्रमे हि हिममपि शैत्यं स्वधर्ममतिक्रामेत् ।
व्यञ्जकेषु नियमो न दृष्ट इत्युक्तम् । दृष्टे च वर्णभेदे नियतोपलब्धिहेतौ संभवति सति किमयमदृष्टमस्तके भार आरोप्यते ?

[I.561.0]

शब्दनित्यत्वे तीव्रमन्दादिविभागः दुर्निर्बहः

[I.561.1]

कथं चाभिव्यक्तिपक्षे तीव्रमन्दविभागः ? (पु. 532) । तीव्रतादयो हि वर्णधर्मा वा स्युः ? ध्वनिधर्मा वा ? वर्णधर्मत्वे तीव्रात्
गकारात् अन्यत्वं मन्दस्येत्यस्मन्मतानुप्रवेशः ॥ध्वनिधर्मत्वपक्षे तु श्रोत्रेण ग्रहणं कथम् ?न हि वायुगतो वेगः श्रवणेनोपलभ्यते ॥ ३०२ ॥तीव्रत्वमन्दत्वादेः ध्वनिधर्मत्वासंभवः

[I.561.2]

यत्तु व्यक्तिधर्माः कृशत्वस्थूलत्वादयः जाताबुपलभ्यन्ते इति
दर्शितम् (पु. 532)—तत् काममुपपद्येतापि । जातेः, व्यक्तेः,
तद्धर्माणां च समानेन्द्रियग्राह्यत्वात् ॥इह तु स्पर्शनग्राह्यः पवनोऽतीन्द्रियोऽथ वा ।तद्धर्माः श्रवणे शब्दे गृह्यन्त इति विस्मयः ॥ ३०३ ॥तीव्रत्वमन्दत्वादेः बुद्धिधर्मत्वाभावः

[I.561.3]

यत्तु बुद्धिरेव तीव्रमन्दवतीति (पु. 533)—तदतीव सुभाषितम्;
असति विषयभेदे बुद्धिभेदानुपपत्तेः ॥किञ्च नित्यपरोक्षा ते बुद्धिरेवं च नादवत् ।तदग्रहे न तीव्रादितद्धर्मग्रहसंभवः ॥ ३०४ ॥

[I.562.0]

अहो तीव्रादयस्तीव्रे प्रपाते पतिता अमी ।यो गृह्यते, न तद्धर्मा; यद्धर्मा, स न गृह्यते ॥ ३०५ ॥शब्दनित्यत्वे तीव्रेण मन्दस्याभिभवोऽपि (पु. 533) दुर्निरूपःयश्चाभिभववृत्तान्तः त्वन्मते मरुतामसौ ।अनिले चाभिभूतेऽपि शब्दो न श्रूयते कथम् ? ॥ ३०६ ॥दीपेऽभिभूते रविणा न हि रूपं न गृह्यते ।नियतव्यञ्जकत्वं तु प्रतिक्षिप्तमदर्शनात् ॥ ३०७ ॥ध्वनौ वायुगुणे शब्दत्वग्रहणासंभवःयत्तु शङ्खादिशब्दानां श्रोत्रग्राह्यत्वसिद्धये ।शब्दत्वं तत्र तद्ग्राह्यं इत्यवादि (पु. 538) तदप्यसत् ॥ ३०८ ॥सत्यं वदत दृष्टं वा श्रुतं वा क्वचिदीदृशम् ।आश्रयस्य परोक्षत्वे तत्सामान्योपलम्भनम् ॥ ३०९ ॥शब्दो न तेऽस्त्यवर्णात्मा न शङ्खो वर्णसम्भवः ।न नादवृत्ति शब्दत्वं इति तद्ग्रहणं कथम् ? ॥ ३१० ॥

[I.563.0]

शब्दनित्यत्वपक्षे लाघवोपपादनमप्रयोजकमेव

[I.563.1]

यत्पुनः संप्रधारितं व्यङ्ग्यकार्यपक्षयोः क्व शब्दग्रहणे गुर्वी
कल्पना भवति ? क्व वा लघ्वी ? इति (पु. 533)—तदपि मौलप्रमाणविचारसापेक्षत्वात् अप्रयोजकम् ॥यदि मौलप्रमाणेन साधिता नित्यशब्दता ।त्वदुक्ता कल्पना साध्वी मदुक्ता तु विपर्यये ॥ ३११ ॥शब्दनित्यत्वपक्षे शब्दस्य सर्वदिक्षु ग्रहणासंभवः

[I.563.2]

कौष्ठ्येन बहिः प्रसरता समीरणेन सर्वतः स्तिमितमारुतापसरणं
क्रियते (पु. 537) इत्येतदेव तावदलौकिकं कल्पितम् । "अग्नेरूर्ध्वज्वलनं, वायोस्तिर्यग्गमनं, अणुमनसोश्चाद्यं कर्मेत्यदृष्टकारितानि"(वै. सू. ५-२-१४) इति मरुतां तिर्यग्गमनस्वभावत्वात् ऊर्ध्वमधश्च शब्दश्रवणं न भवेत् ॥यावन्न वेगिनाऽन्येन प्रेरितो मातरिश्वना ।तावन्नैसर्गिको वायुः न तिर्यग्गतिमुज्झति ॥ ३१२ ॥अधोमुखप्रयुक्तोऽपि शब्द ऊर्ध्वं प्रतीयते ।उत्तानवदनोक्तोऽपि नाधो न श्रूयते च सः ॥ ३१३ ॥कदम्बगोलकाकारशब्दारम्भो हि संभवेत् ।न पुनर्दृश्यते लोके तादृशी मरुतां गतिः ॥ ३१४ ॥आकण्ठानद्धनीरन्ध्रचर्मावृतमुखोदितः ।शब्दो यः श्रूयते तत्र न कौष्ठ्यानिलसर्पणम् ॥ ३१५ ॥

[I.564.0]



[I.564.1]

कुड्यादिप्रतिबन्धेन बायोरप्रसरणं भवद्भिरपि कथितमेव ।
निर्विवरचर्मपुटोपरुद्धोऽप्यसौ न प्रसरेत् ॥कौष्ठ्यमारुतस्य शब्दाभिव्यञ्जकत्वासंभवः

[I.564.2]

अपि च सर्वतोनिरुद्धसर्वद्वारस्यापि जठरे गुरगुराशब्दो
मन्दाग्नेः श्रूयते । अत्र कुतो व्यञ्जकानां कौष्ठ्यपवनानां निस्सृतिः ?
रोमकूपनिस्सृतानामपि सूक्ष्मतया स्तिमितबाह्यवाय्वपसरणसामर्थ्याभावः ॥कौष्ठ्यमारुतस्य बाह्यवाय्वपसरणे शक्तिरपि न भवति

[I.564.3]

किञ्च मनागपि बहिर्वायौ वाति न शब्दश्रवणं स्यादिति ।
दुर्बलोऽपि बाह्यः पवनः प्रबलादपि कौष्ठ्यवायोः बलीयान्
भवतीति कथं तेनापसार्येत ?प्रसिद्धबाह्यवाय्वपेक्षया विलक्षणाः शब्दावारकवायवो न सन्त्येव

[I.564.4]

अन्य एव सूक्ष्मा वायवः शब्दावरणकारिणः, न पुनरेते
परिदृश्यमानाः श्यामाकलतालास्योपदेशिनः मातरिश्वान इति
चेत्—न—विशेषे प्रमाणाभावात् । यं च सूक्ष्मा अपि वायवः
तिरोदधति, तं सुतरां बलीयांसोऽपि विवृणुयुरिति यत्किञ्चिदेतत् ॥सिद्धान्तोक्तशब्दग्रहणप्रकार एव साधीयान्

[I.564.5]

तस्मात् सजातीयशब्दसन्तानारम्भपक्ष एव युक्त्यनुगुणः ।
तथाहि—सजातीयगुणारम्भिणः गुणास्तावद्दृश्यन्त एव रूपादयः ।
अमूर्ताऽपि च बुद्धिः बुद्ध्यन्तरमारभमाणा दृश्यते । देशान्तरेऽपि
सैव कार्यमारभते, पथि गच्छतो देवदत्तादेः एकस्मादात्मप्रदेशात्
प्रदेशान्तरे बुद्ध्युत्पाददर्शनात् । कार्यारम्भविरतिरपि भवति;
अदृष्टाधीनसंसर्गाणां सहकारिणामनवस्थानात् ॥

[I.565.0]

तीव्रेणापि शनैरेवं अतीव्रारम्भसम्भवः ।सीदत्सचिवसामर्थ्यसापेक्षक्षीणवृत्तिना ॥ ३१६ ॥वीचीसन्तानदृष्टान्तः किञ्चित्साम्यादुदाहृतः ।न तु वेगादिसामर्थ्यं शब्दानामस्त्यपामिव ॥ ३१७ ॥निरावरणमेबाकाशं शब्दोत्पत्तिकारणम्

[I.565.1]

यत्तु कुड्यादिव्यवधाने किमिति विरमति शब्दसन्तानारम्भ
इति (पु. 534)—नैष दोषः—निरावरणस्य हि व्योम्नः शब्दारम्भे
समवायिकारणत्वं तथादर्शनात् कल्प्यते, नाकाशमात्रस्येति ॥शब्दस्य आश्रितत्वात् गुणत्वसाधनपक्षः, तन्निराकरणं च

[I.565.2]

यदपि गुणत्वमसिद्धं शब्दस्येति (पु. 534)—तत्र केचित्
अश्रितत्वात् गुणत्वमाचक्षते—तदयुक्तम्—आश्रितत्वं गुणत्वे हि न प्रयोजकमिष्यते ।षण्णामपि पदार्थानां आश्रितत्वस्य संभवात् ॥ ३१८ ॥दिक्कालपरमाण्वादिनित्यद्रव्यातिरेकिणः ।आश्रिताः षडपीष्यन्ते पदार्थाः कणभोजिना ॥ ३१९ ॥

[I.565.3]

न च व्योमाश्रितत्वमपि शब्दस्य प्रत्यक्षम्; अप्रत्यक्षे नभसि
तदाश्रितत्वस्याप्यप्रत्यक्षत्वात् ॥आकाशाप्रत्यक्षत्वेऽपि शब्दप्रत्यक्षत्वमुपपद्यतेकथमाधारपारोक्ष्ये शब्दप्रत्यक्षतेति चेत् ।यथैवाऽऽत्मपरोक्षत्वे बुद्ध्यादेरुपलम्भनम् ॥ ३२० ॥

[I.565.4]

एतदेवासिद्धमिति चेत्; अलं बादान्तरगमनेन । उपरिष्टान्निर्णेष्यमाणत्वात् (७ आह्निके) ॥

[I.566.0]



[I.566.1]

किमेतर्हि शब्दस्य गुणत्वे प्रमाणम् ? परिशेषानुमानमिति
ब्रूमः । प्रसक्तयोः द्रव्यकर्मणोः प्रतिषेधे सामान्यादावप्रसङ्गाच्च गुण
एवावशिष्यते शब्दः ॥शब्दस्याद्रव्यत्वम्

[I.566.2]

कथं पुनः ? न द्रव्यं शब्दः, एकद्रव्यत्वात् । अद्रव्यं वा भवति
द्रव्यं, आकाशपरमाण्वादि-अनेकद्रव्यं वा—द्वणुकादि कार्यद्रव्यम् । एकद्रव्यं तु शब्दः, एकाकाशाश्रितत्वात् । तस्मान्न द्रव्यम् ॥शब्दस्य कर्मादिभिन्नत्वम्

[I.566.3]

नापि शब्दः कर्म, शब्दान्तरजनकत्वात् । कर्मणो हि समानजात्यारम्भकत्वं नास्ति ॥

[I.566.4]

सत्ताशब्दत्वादिसामान्यसम्बन्धाच्च सामान्यादित्रयप्रसङ्गोऽस्य
नास्तीति पारिशेष्यात् गुण एव शब्दः ॥शब्दस्य गुणत्वसाधनम्

[I.566.5]

ननु ! गुणत्वसिद्धौ सत्यां आकाशाश्रितत्वं शब्दस्य भविष्यति;
गुणस्य द्रव्यानाश्रितस्यादर्शनात् पृथिव्यादीनां च शब्दाश्रयत्वानुपपत्तेः । ततश्च गुणत्वे सति एकद्रव्यत्वं, एकद्रव्यत्वे सति गुणत्वमितीतरेतराश्रयत्वम् ॥

[I.566.6]

तथा च समानजातीयारम्भकत्वमपि गुणत्वसिद्धिमूलमेव ।
गुणत्वे सति शब्दस्याकाशाश्रितत्वात् तदात्मकेन श्रोत्रेण
ग्रहणम् । तच्च देशान्तरगतसंयोगविभागप्रभवस्य शब्दस्य सन्तानमन्तरेण श्रोत्रदेशप्राप्त्यभावात् न सिध्यतीति गुणत्वसिद्धिमूला

[I.567.0]



[I.567.1]

सन्तानकल्पना, सन्तानकल्पनायां च समानजात्यारम्भकत्वात्
कर्मव्यवच्छेदे सति गुणत्वसिद्धिरितीतरेतराश्रयत्वमेव ॥

[I.567.2]

उच्यते—नोभयत्राप्येष दोषः । श्रोत्रग्राह्यत्वादेव शब्दस्याकाशाश्रितत्वं कल्प्यते, समानजातीयारम्भकत्वं च गुणत्वात् ।
आकाशैकदेशो हि श्रोत्रमिति प्रसाधितमेतत् । प्राप्यकारित्वं
चेन्द्रियाणां वक्ष्यते (आह्निके ८) । न चाकाशानाश्रितत्वे शब्दस्य
श्रोत्रेण प्राप्तिर्भवति; न चाप्राप्तस्य ग्रहणमिति तदाश्रितत्वं कल्प्यते ॥

[I.567.3]

एवं समानजातीयारम्भकत्वमपि तत एव श्रावणत्वात्
दूरवर्तिनः शब्दस्य श्रवणे सति कल्प्यते, न तु गुणत्वादिति
नेतरेतराश्रयम् ॥शब्दस्य कार्यत्वादप्याकाशाश्रितत्वं साधयितुं शक्यम्

[I.567.4]

कार्यत्वादाकाशाश्रितत्वं कल्प्यत इत्येके ॥

[I.567.5]

ननु ! कार्यत्वादप्याकाशाश्रितत्वकल्पनायां तदवस्थमेवेतरेतराश्रयम्; कार्यत्वादाकाशाश्रितत्वम्, आकाशाश्रितत्वे सति नियतग्रहणपूर्वं पूर्वरीत्या कार्यत्वमिति—नैतदेवम्—भेदविनाशप्रतिभासाभ्यामेव कार्यत्वसिद्धेः ॥

[I.567.6]

किमर्थस्तर्हि नियतग्रहणसमर्थनाय अयमियान् प्रयासः क्रियते ?
नियतग्रहणमपि कार्यपक्षानुगुणमिति दर्शयितुम्, न पुनरेषैव
कार्यत्वे युक्तिरित्यलं सूक्ष्मेक्षिकया ॥शब्दस्य कर्मभिन्नत्वं प्रत्यक्षसिद्धमिति पक्षः

[I.567.7]

अपर आह—परिस्पन्दविलक्षणत्वस्य प्रत्यक्षत्वात् अकर्मत्वं
शब्दस्य साध्यते, न समानजात्यारम्भकत्वात् इतीतरेतराश्रयस्पर्शोऽपि नास्तीति । तस्मात् सर्वथा परिशेषानुमानात् शब्दस्य
गुणत्वसिद्धिः ॥

[I.568.0]

शब्दस्य गुणत्वेऽपि "महान्", "अल्पः" इत्यादिव्यबहारः नायुक्तः

[I.568.1]

कथं तर्ह्यस्य महत्त्वादियोगः ? "निर्गुणा गुणाः" इति हि
काणादाः । अस्ति हि प्रतीतिः "महान् शब्दः" इति—समानजातीयगुणाभिप्रायं तत् कणादवचनमिति न दोषः । तस्मादाकाशगुणः शब्दः ॥

[I.568.2]

अपि च—यथाऽऽत्मगुणता हीच्छाद्वेषादेरुपपत्स्यते ।शब्दो नयेन तेनैव भविष्यति नभोगुणः ॥ ३२१ ॥शब्दस्य शब्दान्तरजनकत्वं युक्तमेव

[I.568.3]

ये तु समानजातीयशब्दारम्भकत्वनिषेधहेतवः, "शब्दत्वात्"
इत्यादयः परैरुपन्यस्ताः (पु. 535)—तेषामप्रयोजकत्वात् न
साधनत्वम् ॥इत्थं सन्तानवृत्त्या च शब्दग्रहणसम्भवे ।कल्पनाऽल्पतराऽस्माकं न शब्दव्यक्तिवादिनाम् ॥ ३२२ ॥शाक्यकापिलनिर्ग्रन्थग्रथितप्रक्रियां प्रति ।यत्तु दूषणमाख्यातं अस्माकं प्रियमेव तत् ॥ ३२३ ॥

[I.569.0]



[I.569.1]

तस्मात् कार्यपक्षे नियतग्रहणोपपत्तेः, अभिव्यक्तिपक्षे च
तदभावात् कार्य एव शब्द इति स्थितम् ॥

[I.569.2]

तदिदमुक्तं सूत्रकृता—"आदिमत्त्वादैन्द्रियकत्वात् कृतकवदुपचाराच्चानित्यः शब्दः(न्या. सू. २-२-१३) इति ॥" (न्या-सू)

[I.569.3]

आदिमत्वादिति संयोगविभागादीनां शब्दे कारकत्वं, न
व्यञ्जकत्वमिति दर्शितम् । अतश्च न प्रयत्नानन्तरीयकत्वं
अनैकान्तिकम् ॥

[I.569.4]

ऐन्द्रियकत्वादिति कार्यपक्ष एव शब्दस्य नियतं ग्रहणमित्युक्तम् । प्रतिपुरुषं प्रत्युच्चारणं च शब्दभेदस्यैन्द्रियकत्वादिति
वा हेत्वर्थः । तेन प्रत्यभिज्ञादुराशा श्रोत्रियाणामपाकृता भवति ॥

[I.569.5]

कृतकवदुपचारादिति तीव्रमन्दविभागाभिभवादिव्यवहारादर्शनात् सुखदुःखादिवदनित्यः शब्द इति दर्शितम् ॥

[I.569.6]

तथा—"प्रागूर्ध्वमुच्चारणादनुपलब्धेः आवरणानुपलब्धेश्च(न्या. सू. २-२-१८)" (न्या-सू)

[I.569.7]

इत्यनेन सूत्रेण शब्दाभावकृतमेव तदग्रहणमित्युक्तम् । न हि
स्तिमिता वायवः शब्दमावरीतुमर्हन्ति । मूर्तं हि मूर्तेन व्यवधीयते,
नामूर्तं, आकाशादिवत् । न च प्रकृत्यैवाकाशादिवदतीन्द्रियः
शब्दः । तस्मात् क्षणिकप्रतीतेस्तत्कालमेव शब्दस्यावस्थानमिति
अस्थानहेतोरपि नान्यथासिद्धत्वम् ॥

[I.570.0]

वार्तिकोक्तशब्दानित्यत्वसाधनप्रकारः

[I.570.1]

वार्तिककृता शब्दानित्यत्वे साधनमभिहितं "अनित्यः शब्दः,
जातिमत्त्वे सत्यस्मदादिबाह्यकरणप्रत्यक्षत्वात्, घटवत्"(न्या. वा.
2-2-14) इति ॥कुमारिलोक्तवार्तिकदूषणस्योद्धारः

[I.570.2]

यत्तु अत्र जातीनामपि जातिमत्त्वादनैकान्तिकत्वमुद्भावितम्
—"एकार्थसमवायेन जातिर्जातिमती यतः (हि वः)"(श्लो. वा.
1-1-6-3-39) इति—तत् अत्यन्तमनुपपन्नम्—निस्सामान्यानिसामान्यादीनीति सुप्रसिद्धत्वात् । न हि घटे घटत्वपार्थिवत्वे स्तः
इति घटत्वसामान्येऽपि पार्थिवत्वसामान्यमस्तीति शक्यते वक्तुम्,
अतो निरवद्य एवायं हेतुः ॥

[I.571.0]



[I.571.1]

तेन यदुच्यते—(श्लो. वा. १-१-५, अनु. २१)"जातिमत्त्वैन्द्रियत्वादि वस्तुसन्मात्रबन्धनम् ।शब्दानित्यत्वसिध्यर्थं को वदेत् ? यो न तार्किकः ॥"
इति—तदविदिततार्किकपरिस्पन्दस्य व्याहृतम् ॥मीमांसकोक्तशब्दनित्यत्वहेतूनामेवाप्रयोजकत्वम्

[I.571.2]

इह त्वप्रयोजका हेतवो भवन्ति—ह्यस्तनोच्चारितस्तस्मात् गोशब्दोऽद्यापि वर्तते ।गोशब्दज्ञानगम्यत्वात् यथोक्तोऽद्यैष गौरिति ॥ ३२४ ॥विज्ञानग्राह्यता नाम वस्तुस्वाभाव्यबन्धना ।नित्यत्वे कृतकत्वे वा न खल्वेषा प्रयोजिका ॥ ३२५ ॥अप्रयोजकता चैवंप्रायाणां चैवमुच्यते ।स्वयं चैते प्रयुज्यन्ते हेतुत्वेनेति किं न्विदम् ॥ ३२६ ॥शब्दानित्यत्वविचारनिगमनम्एवं नित्यत्वे दुर्बलो युक्तिमार्गःतस्मान्मन्तव्यः कार्य एवेति शब्दः ।वाचोयुक्तित्वे वैदिको योऽनुवादःन्याये प्रत्युक्ते किंफलस्तत्प्रयोगः ॥ ३२७ ॥

[I.572.0]

शब्दस्यास्थिरत्वोपसंहारः

[I.572.1]

क्षणभङ्गिभावस्याभावादपि शब्दस्य क्षणिकतां न वक्तुमलम् ।
स्थूलविनाशभावादिति यदुक्तं (पु. 540)—तदप्यनृतम्—सृक्ष्मविनाशापेक्षी नाशः स्थूलस्थिरस्य कुम्भादेः । प्रकृतितरलस्य नाशः शब्दस्य स एव हि स्थूलः ॥ ३२८ ॥सत्त्वाद्यदि क्षणिकतां कथयेत्, पुरा वाशब्दस्तदैष कथमक्षणिकोऽभिधेयः ।युक्त्यन्तराद्यदि तदेव हि तर्हि चिन्त्यम् किं प्रौढिवादबहुमानपरिग्रहेण ॥ ३२९ ॥अलमतिविततोक्त्या त्यज्यतां नित्यवादःकृतक इति नयज्ञैः गृह्यतामेष शब्दः ।सति च कृतकभावे तस्य कर्ता पुराणःकविरविरलशक्तिः युक्त एवेन्दुमौलिः ॥ ३३० ॥इति श्रीजयन्तभट्टकृतौ न्यायमञ्जर्यां तृतीयमाह्निकम्

[1.4]



{चतुर्थमाह्निकम्—शब्दपरीक्षा}



[I.573.0]

वेदानां पौरुषेयत्वानुमानम्

[I.573.1]

एवं कृतकत्वे वर्णानां साधिते सति वर्णात्मनः पदात् प्रभृति सर्वत्र पुरुषस्य स्वातन्त्र्यं सिद्धं भवति ॥पदनित्यत्वपक्षेऽपि वाक्ये तद्रचनात्मके ।कर्तृत्वसंभवात् पुंसः, वेदः कथमकृत्रिमः ॥ १ ॥

[I.573.2]

तथा च वैदिक्यो रचनाः कर्तृपूर्विकाः, रचनात्वात्, लौकिकरचनावत् । एष च पञ्चलक्षणो हेतुः, प्रयोजकश्चेति गमक एव,
न हेत्वाभासः ॥वेदपौरुषेयत्वानुमाने दूषणोद्धारः

[I.573.3]

न तावदयमसिद्धो हेतुः; "शन्नो देवीरभिष्टये"(अथ. सं. १-६-१)
इत्यादिषु वेदवाक्यसन्दर्भेषु पदरचनाया स्वरक्रमादिविशेषवत्याः
प्रत्यक्षत्वेन पक्षे हेतोः वर्तमानत्वात् ॥

[I.573.4]

नापि विरुद्धः; कर्तृपूर्वकत्ववति सपक्षे कुमारसम्भवादौ
रचनात्वस्य विद्यमानत्वात् ॥

[I.573.5]

नाप्यनैकान्तिकः; कर्तृरहितेषु गगनादिषु, गगनकुसुमादिषु
वा रचनाया अदृष्टत्वात् ॥

[I.574.0]



[I.574.1]

नापि कालात्ययापदिष्टः; प्रत्यक्षेण, आगमेन वा वेदे वक्त्रभावनिश्चयानुत्पादात् ॥

[I.574.2]

नापि सत्प्रतिपक्षः; प्रकरणचिन्ताहेतोः स्थाणुपुरुषविशेषानुपलब्धेरिव हेतुत्वेनानभिधानात् ॥

[I.574.3]

नापि परमाण्वनित्यतायामिव मूर्तत्वं अप्रयोजकमिदं साधनम्; रचनाव्यापाराणां कर्तृव्यापारसाध्यत्वावधारणात् । यथा
धूमस्य ज्वलनाधीन आत्मलाभः; ज्ञप्तिस्तु धूमादग्नेः—तथा कर्त्रधीना
रचनानामभिनिर्वृत्तिः, प्रतीतिस्तु ताभ्यः कर्तुरिति । तस्मात्
प्रयोजक एवायं हेतुः ॥वेदपौरुषेयत्वानुमानस्य ससत्प्रतिपक्षत्वाशङ्कानिरासः

[I.574.4]

ननु ! सत्प्रतिपक्षत्वे विवदन्ते । तथा च मीमांसकैः प्रतिहेतुरिह गीयते (श्लो. वा. १-१-७-३६६)—"वेदस्याध्ययनं सर्वं गुर्वध्ययन पूर्वकम् ।वेदाध्ययनवाच्यत्वात् अधुनाऽध्ययनं यथा"
इति—नैतद्युक्तम्—एवंप्रायाणां प्रयोगाणामप्रयोजकत्वात् । न हि तच्छब्दवाच्यत्वकृतं अनादित्वमुपपद्यते ॥

[I.574.5]

अनैकान्तिकश्चायं हेतुः, भारतेऽप्येवमभिधातुं शक्यत्वात् ।
भारताध्ययनं सर्वं गुर्वध्ययनपूर्वकम्, भारताध्ययनवाच्यत्वात्,
इदानींतनभारताध्ययनवत् इति ॥वेदस्यापौरुषेयत्वे भारतादेरप्यपौरुषेयत्वप्रसङ्गः

[I.574.6]

ननु ! भारते कर्तृस्मृतिरविगीता विद्यते; यद्येवं वेदेऽपि
प्रजापतिः कर्ता  स्मर्यत एव ॥

[I.574.7]

 अथ वैदिकमन्त्रार्थवादमूलेयं प्रजापतिकर्तृत्वस्मृतिः;"प्रजापतिना चत्वारो वेदा असृज्यन्त, चत्वारो वर्णाः चत्वार
आश्रमाः" इति तत्र पाठादिति—उच्यते—हन्त तर्हि भारतेऽपितत्रत्यवचनमूलैव पाराशर्यस्मृतिरिति शक्यते वक्तुम् ॥पौरुषेयत्वापौरुषेयत्वयोः वेदभारतयोस्तौल्यम्यथा प्रजापतिर्वेदे तत्र तत्र प्रशस्यते ।भारतेऽपि तथा व्यासः तत्र तत्र प्रशस्यते ॥ २ ॥अथ प्रणेता वेदस्य न दृष्टः केनचित् क्वचित् ।द्वैपायनोऽपि किं दृष्टः भवत्पितृपितामहैः ॥ ३ ॥सर्वेषामविगीता चेत् स्मृतिः सत्यवतीसुते ।प्रजापतिरपि स्रष्टा लोके सर्वत्र गीयते ॥ ४ ॥वेदपौरुषेयत्वासंभवपूर्वपक्षः

[I.574.8]

आह—किमिति सदसद्विवेकविकलशाकटिकादिप्रवादविप्रलब्धः एवं भ्राम्यसि ? किल स्वल्पमपि कर्म पित्रा मात्रा वोपदिश्यमानं
तद्वचनप्रत्ययादनुष्ठीयते । तदयमियान् अनेकक्लेशवित्तव्ययादिनिर्वर्त्यो वैदिकः कर्मकलापः  एवमेव तदुपदेशिनमाप्तं संस्मृत्वैव
क्रियते इति महान् प्रमादः ॥

[I.574.9]

 एवञ्च सति उच्चावचकविरचितजरत्पुस्तकलिखितकाव्यवत्
अस्मर्यमाणकर्तृकेण वेदेन व्यवहारानुपपत्तेः अवश्यस्मरणीयः तत्र
कर्ता स्यात् । न च कदाचन वेदेषु व्यवहारविच्छेदः संभाव्यते,
येन  तत्कृतं जरत्कूपारामादिष्विव तेषु कर्त्रस्मरणं स्यात् । तस्मादवश्यं स्मर्येत कर्ता । न च संस्मर्यते, स्मर्तुं शक्यते वा ? स्मृतिर्हि
भवन्ती तदनुभवमूला भवति । न च मूलेऽपि कर्त्रनुभवः
कस्यचिज्जातः, सर्गादेरभावात् । भावे वा कर्तुरशरीरत्वेन दर्शनयोग्यत्वाभावात् ॥वेदानां पौरुषेयत्वेऽप्यनादित्वमवर्जनीयम्सशरीरत्वपक्षे वा पुरुषः कोऽपि तादृशः ।तदानीं दृश्यमानोऽपि वेदं कुर्वन्न दृश्यते ॥ ५ ॥ अधीयमाने दृष्टेऽस्मिन् तदा संशेरते जनाः ।किमेष रचयेद्वेदं उत वाऽन्यकृतं पठेत् ? ॥ ६ ॥यत्कृतं वा पठेदेषः तस्मिन्नपि हि संशयः ।भङ्ग्या चेदमनादित्वं उन्मीलदिव दृश्यते ॥ ७ ॥असत्यादिप्रमाणे च कर्तृताऽनुभवं प्रति ।स्मृतिः प्रबन्धसिद्धाऽपि स्पृशत्यन्धपरम्पराम् ॥ ८ ॥योगिभिर्ग्रहणं कर्तुः इत्येतदपि दुर्वचम् ।कर्तृता हृदि दुर्बोधा कथं गृह्येत तैरपि ? ॥ ९ ॥योगिभिस्सा गृहीतेति वयमेतन्न मन्महे ।अमन्वानाश्च गच्छेम विस्रब्धास्तत्पथं कथम् ? ॥ १० ॥वेदात् कर्त्रवबोधे तु स्पष्टमन्योन्यसंश्रयम् ।ततो वेदप्रमाणत्वं वेदात् कर्तुश्च निश्चयः ॥ ११ ॥

[I.574.10]

तस्मात् पौर्वापर्यपर्यालोचनारहितयथाश्रुतमन्त्रार्थवादमूला
भ्रान्तिरेषा, न पुनः परमार्थतः कश्चित् कञ्चित् वेदस्य कर्तारं
स्मरति । तस्मात् अकृतका वेदाः; अवश्यस्मरणीयस्यापि कर्तुः
अस्मरणात् । न च व्यधिकरणो हेतुः; अस्मर्यमाणकर्तृकत्वादित्येवं साधनप्रयोगात् ॥अस्मर्यमाणकर्तृकत्वात् न वेदानादित्व सिद्धिः

[I.574.11]

अत्रोच्यते—अपि तत् गुर्वध्ययनपूर्वकत्वं साधनमुपेक्षितं
याज्ञिकैः ! अयमभिनवो हेतुः अस्मर्यमाणकर्तृकत्वात् इति प्रयुक्तः !

[I.574.12]

तस्मादस्तु नाम ! नैनान् हेत्बन्तरोपन्यासिनः निगृह्णीमः । अक्षुदकथेयं प्रस्तुता ॥

[I.574.13]

अयमपि अस्मर्यमाणकर्तृकत्वादिति हेतुः किं  स्वतन्त्र
एवाकर्तृकत्वसिद्धये प्रयुज्यते ? उत अस्मदुपरचितरचनात्वप्रतिघाताय ? इति ॥अनुमानस्य अनुमानेन बाधासंभवः

[I.574.14]

तत्र न तावदनुमानं अनुमानान्तरपरिपन्थि कथयितुमुचितम्;प्रत्यक्षागमवत् अनुमानस्याप्यनुमानबाधकत्वानुपपत्तेः । न हि तुल्यबलयोः अनुमानयोः बाध्यबाधकभावः, तुल्यबलत्वादेव । अतुल्यबलत्वे तु यत्कृतं अन्यतरस्य दौर्बल्यं, तत एव तदप्रामाण्यसिद्धेः
किमनुमानबाधया ?

[I.574.15]

तद्विडम्बनार्थं तदभिधानमिति चेत्; तदप्ययुक्तम् । एकत्र
धर्मिणि युगपदितरेतरविरोधिधर्मद्वयप्रयोजकहेतुद्वयोपनिपातायोगात् । न हि द्व्यात्मकानि वस्तूनि भवितुमर्हन्ति इत्यवश्यमन्यतरः तत्राप्रयोजकहेतुः । अप्रयोजकत्वादेव तस्यागमकत्वे किं
विडम्बनार्थेन हेत्वन्तरेण प्रयुक्तेन । विरुद्धाव्यभिचार्यपि नाम न
कश्चिद्धेत्वाभास इति वक्ष्यामः (११ आह्निके) ॥सत्प्रतिपक्षस्थलेऽपि नानुमानेनानुमानस्य बाधः

[I.574.16]

प्रकरणसमोऽपि न यः कश्चित् सत्प्रतिपक्षो हेतुरिष्यते,
अपि तु संशयबीजभूतः अन्यतरविशेषानुपलम्भः भ्रान्त्या हेतुत्वेन
प्रयुज्यमानः तथोच्यत इति दर्शयिष्यामः (११ आह्निके) । तस्मात्
परोदीरितं हेतुं निराचिकीर्षता वादिना तद्गतपक्षवृत्तितादिधर्मपरीक्षणे मनः खेदनीयम् । न हि प्रतिहेत्वन्वेषिणा वृथाऽटाट्या
कर्तव्या ॥रचनात्वहेतुकानुमानस्याप्रयोजकत्वासंभवः

[I.574.17]

ननु ! कतरदनयोः साधनयोरप्रयोजकं—रचनात्वात्, अस्मर्यमाणकर्तृकत्वादिति च—उच्यते—रचनात्वमेव प्रयोजकम् । न हि
पुरुषमन्तरेण क्वचिदक्षरविन्यास इष्टव्य ॥भो भगवन्तः सभ्याः ! क्वेदं दृष्टं क्व वा श्रुतं लोके ।यद्वाक्येषु पदानां रचना  नैसर्गिकी भवति ॥ १२ ॥यदि स्वाभाविकी वेदे पदानां रचना भवेत् ।पटे हि हन्त तन्तूनां कथं नैसर्गिकी न सा ? ॥ १३ ॥

[I.574.18]

"शन्नो देवीरभिष्टये"(अथ. सं. 1-6-1), "नारायणं नमस्कृत्य"(म. भा. आ. 1-1), "अस्त्युत्तरस्यां दिशि देवतात्मा"(कुमारसं. 1-1)
इति तुल्ये रचनात्वे क्वचित् कर्तृपूर्वकत्वं, अपरत्र तद्विपर्यय इति
महान् व्यामोहः । एवं हि धूमोऽपि कश्चित् अनन्निक इत्यपि
स्यात् ॥वेदस्य पौरुषेयत्वेऽपि न लौकिककाव्याद्यवैलक्षण्यम्

[I.574.19]

किमिदानीं कुमारसंभवतुल्योऽसौ वेदः संपन्नः ? अहो !सर्वास्तिकधुर्येण वेदप्रामाण्यं साधितं नैयायिकेन !

[I.574.20]

अलमुपहासेन ! रचनामात्रमेव तुल्यं वेदस्य कुमारसंभवेन,
नान्यत् । न चेयतोपहसितुं युक्तम् । किमस्य शब्दत्वसामान्यं शङ्खशब्दसाधारणं नास्ति ? सत्तासामान्यं वा सर्वसाधारणमिति ॥वेदस्य पौरुषेयत्वासंभवशङ्काननु ! याः कालिदासादिरचनाः कर्तृपूर्विकाः ।ताभ्यो विलक्षणैवेयं रचना भाति वैदिकी ॥ १४ ॥इहाध्ययनवेलायां रूपादेव प्रतीयते ।अकृत्रिमत्वं वेदस्य भेदैस्तैस्तैरनन्यगैः ॥ १५ ॥नामाख्यातोपसर्गादिप्रयोगगतयो नवाः ।स्तुतिनिन्दापुराकल्पपरकृत्यादिगीतयः ॥ १६ ॥शाखान्तरोक्तसापेक्षविक्षिप्तार्थोपवर्णना ।इत्यादयो न दृश्यन्ते लौकिके सन्निबन्धने ॥ १७ ॥तेनाध्येतृगणाः सर्वे रूपात् वेदमकृत्रिमम् ।मन्यन्त एव लोके तु पीतं मीमांसकैर्यशः ॥ १८ ॥वेदा न पठिता यैस्तु त्वादृशैः कुण्ठबुद्धिभिः ।कार्यत्वं ब्रुवते तेऽस्य रचनासाम्यमोहिताः ॥ १९ ॥वेदानां पौरुषेयत्वं दुरपह्नवम्

[I.574.21]

उच्यते—मीमांसकाः यशः पिबन्तु ! पयो वा पिबन्तु !
बुद्धिजाड्यापनयनाय ब्राह्मीघृतं वा पिबन्तु ! वेदस्तु पुरुषप्रणीत
एव, नात्र भ्रान्तिः ॥यथा घटादिसंस्थानात् भिन्नमप्यचलादिषु ।संस्थानं कर्तृमत् सिद्धं वेदेऽपि रचना तथा ॥ २० ॥

[I.574.22]

यच्चात्र किञ्चिद्वक्तव्यं, तत् पूर्वमेव (पु. 491) सविस्तरमुक्तम् ॥वेदानां रचनावैलक्षण्यात् तत्कर्ताऽपि विलक्षण एव

[I.574.23]

अपि च यद्विलक्षणेयं रचना, तद्विलक्षण एव कर्ताऽनुमीयताम् !
न पुनस्तदपलापो युक्तः इत्यप्युक्तम् (पु. 503) ॥

[I.574.24]

याश्चैताः निर्विवादसिद्वकर्तृकाः कालिदासादिरचनाः चमत्कारिण्यः, तासामन्योन्यविसदृशं रूपमुपलभ्यत एव ॥अमृतेनेव संसिक्ताः चन्दनेनेव चर्चिताः ।चन्द्रांशुभिरिवोन्मृष्टाः कालिदासस्य सूक्तयः ॥ २१ ॥

[I.574.25]

प्रकटरसानुगुणविकटाक्षररचनाचमत्कारितसकलकविकुलाः
बाणस्य वाचः । प्रतिकाव्यं च तानि तानि वैचित्र्याणि दृश्यन्त
एव । नामाख्यातादिवैचित्र्यमात्रेण कर्त्रभावो वेदे रूपादेव प्रतीयत
इति नूतनेयं वाचोयुक्तिः ॥अनित्यवस्तुसंयोगादपि वेदाः न नित्याः

[I.574.26]

अपि च यदि रूपे समाश्वसिति भवतो मनः—तदा आदिमदर्थाभिधानमपि वेदस्य रूपं कथं न परीक्षसे ? "बबरः प्रावाहणिरकामयत"(तै. सं. ७-१-१०), "कुसुरबिन्द औद्दालकिरकामयत"(तै. सं. ७-२-२), "पुरूरवो मा प्रपतः (ऋ. १०-९५-१५) इति ॥प्रतिसर्गं वेदानां भिन्नत्वं स्मृत्युक्तम्

[I.574.27]

प्रतिसर्गं पुनस्तेषां  भावात् अनादित्वमिति चेत् प्रतिसर्गं
तर्हि वेदान्यत्वमपि भविष्यति । यथोक्तम्—"प्रतिमन्वन्तरं चैषा श्रुतिरन्याऽभिधीयते" इति ।रूपादकृत्रिमत्त्वे च कल्पना कल्पितैव सा ।आदिमद्वस्तुबुद्धिस्तु वाचकैरक्षरैः स्फुटैः ॥ २२ ॥

[I.574.28]

तेषामन्यथाव्याख्यानं तु व्याख्यानमेव । पठन्त एव त्वध्येतारः
तत आदिमतोऽर्थान् बहून् अवगच्छन्तीति नानादिर्वेदः । तस्मान्न
रचनात्वमप्रयोजकम् ॥वेदे कत्रैस्मरणमसिद्धमेव

[I.574.29]

कर्त्रस्मरणमेव त्वप्रयोजकम्, असिद्धत्वात् । सिद्धमपि वा
वेदे कर्त्रस्मरणमन्यथासिद्धम् । वेदकरणकालस्य अतिदवीयस्त्वात्,
तत्प्रणेतुश्च पुंसः सकलपुरुषविलक्षणत्वात्, नियतशरीरपरिग्रहाभावात् इदन्तयाऽस्य पाणिनिपिङ्गलादिवत् स्मरणं नास्ति; न तु
स नास्त्येव । अनुमानागमाभ्यां तदवगमात् कथं पक्षधर्मतया ग्रहीतुं
शक्यते कर्त्रस्मरणम् ?

[I.574.30]

 तद्ध्येकपुरुषसम्बन्धि व्यभिचरति । सर्वपुरुषसम्बन्धि
तु दुरवगमम् ।  सर्वे पुमांसः कर्तारं वेदस्य न स्मरन्तीति कथं
जानाति भवान् ? न हि तव सकललोकहृदयानि प्रत्यक्षाणि;
सर्वज्ञत्वप्रसङ्गात् । न च यत् त्वं न जानासि, तत् अन्योऽपि न
जानातीति युक्तम्;  अतिप्रसङ्गात् । तस्मादस्मर्यमाणकर्तृकत्वं
दुर्बोधमेव ॥वेदे कर्तृस्मरणमन्तरा प्रामाण्यमेव न निश्चीयेत

[I.574.31]

अपि च कर्तुरस्मरणे सति सुतरां वेदार्थानुष्ठानं प्रेक्षावतां
शिथिलीभवेत् । न ह्यकर्तृक एवोपदेशः संभवति । संभवन्नपि
वा प्रामाण्यनिश्चयनिमित्ताभावात् कथं विस्रंभभूमिरसौ भवेत् ।
बाधकाभावमात्राच्च न प्रामाण्यनिश्चयो वचसामित्युक्तं प्राक्(पु. 483) ।
तस्मात् आप्तप्रत्ययादेव निर्विचिकित्सं वेदार्थानुष्ठानं सप्रतिष्ठानं
संभवति, नान्यथेति । तस्मान्न कर्त्रस्मरणस्य रचनात्वप्रतिपक्षतयोपन्यासः उपपन्नः ॥कर्त्रस्मरणमात्रात् न वेदस्याकर्तृकत्वसिद्धिः

[I.574.32]

नापि स्वतन्त्रमेवेदं कर्त्रभावसाधनं भवितुमर्हति । अनुपलब्धिरियमनेन प्रकारेण किलोच्यते । साऽनुपपन्ना, अनुमानेन कर्तुरुपलम्भात् । अनुमानेनापि यदुपलब्धं तदुपलब्धमेव भवति ॥वेदसकर्तृकत्वानुमानस्याबाधितत्वम्

[I.574.33]

ननु कर्त्रभावस्मरणबाधितत्वात् अनुमानमिदं अयुक्तम्—
इतरेतराश्रयप्रसङ्गात्— अनुपलब्धौ  सिद्धायां अनुमाननिरासः,
अनुमाननिरासे च सति अनुपलब्धिसिद्धिः ॥

[I.574.34]

अनुमानप्रामाण्येऽपि  समानो दोष इति चेत्—न—तस्यप्रतिबन्धमहिम्ना प्रामाण्यसिद्धेः । न हि तस्यानुपलब्धिनिरासापेक्षं
प्रामाण्यम् ॥सकर्तृकत्वानुमानेन कर्त्रस्मरणं बाध्यत एव

[I.574.35]

तत्रैतत् स्यात्—न वयं कर्त्रभावे प्रामाण्यं ब्रूमः । सकललोकपदार्थव्यवहारिणो हि मीमांसकाः । परं तु वेदस्य पौरुषेयतां
ब्रुवाणं प्रमाणं पृच्छामः । तच्चास्य नास्तीति बलादनुपलब्ध्या
तदभावनिश्चयो व्यवतिष्ठत इति—स्यादेतदेवम्—यद्यनुमानं न
स्यात् । उक्तं च "रचनात्वात्" इत्यनुमानम् ॥रचनात्वहेतोः सकर्तृत्वसाधने पर्याप्तत्ववर्णनम्

[I.574.36]

यत्पुनरवादि—वेदेषु पुरुषस्य कर्तृत्वमशक्यं ग्रहीतुमिति(पु. 513)—तदप्यसाधु—परोक्षस्य कुविन्दादेरभिनवप्रावरकपटादौ कार्ये कथं कर्तृताऽवगम्यते ?पटादिरचनां दृष्ट्वा तस्य चेत् साऽनुमीयते ।वेदेऽपि रचनां दृष्ट्वा कर्तृत्वं तस्य गम्यताम् ॥ २३ ॥ईश्वरस्य सशरीरस्य वेदोपदेष्टृत्वेऽपि न काऽपि हानिः

[I.574.37]

शरीरपरिग्रहमन्तरेण प्राणिनामुपदेशस्य कर्तुमशक्यत्वात्कदाचिदीश्वरः शरीरमपि गृह्णीयादिति कल्प्यते । नियतशरीरपरिग्रहाभावाच्च व्यासादिवदसौ न स्मर्यते । ततश्च—अद्य सद्यः कविः काव्ये यथा कर्तेति मीयते ।तथा तत्कालजैः पुंभिः सोऽपि कर्तेति मास्यते ॥ २४ ॥यथा परकृता शङ्का तस्मिन् काव्ये व्यपैति ते ।वेदेऽप्यन्यकृता शङ्का तथा तेषां व्यपैष्यति ॥ २५ ॥परोक्षमनुमानेन यच्च बुध्यामहे वयम् ।प्रत्यक्षं योगिनां तच्चेत्युक्तं प्रत्यक्षलक्षणे ॥ २६ ॥प्रत्यक्षमनुमानं च तदेवं कर्तृतामितौ ।मूलप्रमाणमस्तीति स्मृतौ नान्धपरंपरा ॥ २७ ॥मन्त्रार्थवादमूलत्वं तत एव न तत्स्मृतेः ।यथोदितानुमानादिप्रमाणान्तरसंभवात् ॥ २८ ॥ईश्वरस्यानुमानिकत्वेन नान्योन्याश्रयादिः

[I.574.38]

यदपि इतरेतराश्रयमभाषि (पु. 491)—पुरुषोक्ते वेदेप्रामाण्यं,
वेदप्रामाण्यात् पुरुषसिद्धिरिति—तदपि न सम्यक्; पूर्वं (पु. 503)
परिहृतत्वात् । अनुमानात् प्रसिद्धे कर्तरि वेदवाक्यैः तत्प्रतीतेरुपोद्बलनमिष्यते, न त्वागमैकशरण एव कर्त्रवगमः । उक्तं च
पूर्वमपि (पु. 491) पृथिव्यादिना कार्येण कर्तुरनुमानम् ॥जगत्कर्तुरेव वेदोपदेष्टृत्वम्

[I.574.39]

किं येनैव कर्त्रा पृथिव्यादिकार्यं निर्मितं, तेनैव वैदिक्यो रचना
निर्मिताः ? इति चेत्—ओमित्युच्यते । किमत्र प्रमाणम् ? इति चेत्—उच्यते, तर्हि सर्वज्ञः स्रष्टुं प्रभवतीदृशम् ।विचित्रं प्राणिभृत्कर्मफलभोगाश्रयं जगत् ॥ २९ ॥तत्कर्मफलसम्बन्धविदा  तदुपदेशिनः ।तेनैव वेदा रचिताः इति नान्यस्य कल्पना ॥ ३० ॥ एकेनैव च सिद्धेऽर्थे द्वितीयं कल्पयेम किम् ?अनेककल्पनाबीजं न हि किञ्चन विद्यते ॥ ३१ ॥वेदोपदेष्ठ्रः एकत्वम्

[I.574.40]

जगत्सर्गे तावत्, एक एवेश्वर इष्यते न द्वौ, बहवो वा ।
भिन्नाभिन्नाशयकल्पने, एकत्र वैयर्थ्यात् । इतरत्र व्यबहारवैशसप्रसङ्गेन, तत एकस्येश्वरत्वविघातात् । तथा हि—अनेकेश्वरवादो हि नातीव हृदयङ्गमः ।ते चेत् सदृशसङ्कल्पाः, कोऽर्थो बहुभिरीश्वरैः ? ॥ ३२ ॥संकल्पयति यदेकः शुभमशुभं वाऽपि सत्यसङ्कल्पः ।तत्सिध्यति तद्विभवात् इत्यपरस्तत्र किं कुर्यात् ॥ ३३ ॥भिन्नाभिप्रायतायां तु कार्यविप्रतिषेधतः ।नूनमेकः स्वसङ्कल्पविहत्याऽनीश्वरो भवेत् ॥ ३४ ॥एकस्य किल सङ्कल्पः राजाऽयं क्रियतामिति ।हन्यतामिति चान्यस्य तौ समाविशतः कथम् ॥ ३५ ॥राज्यसङ्कल्पसाफल्ये विहता बधकामना ।तस्याः सफलतायां वा राज्यसङ्कल्पविप्लवः ॥ ३६ ॥तेन चित्रजगत्कार्यसंवाहानुगुणाशयः ।एक एवेश्वरः स्रष्टा जगतामिति साधितम् ॥ ३७ ॥

[I.574.41]

एवं जगत्सर्गवत् स एव वेदानामप्येकः प्रणेता भवितुमर्हति ।
नानात्वकल्पनायां प्रमाणाभावात्, कल्पनागौरवप्रसङ्गाच्च ॥

[I.574.42]

तेन यदुच्यते—नन्वेकः सर्वशाखानां कर्तेत्यवगतं कुतः ?बहवो बहुभिर्ग्रन्थाः कथं न रचिता इमे ? ॥ ३८ ॥

[I.574.43]

इति—तत्परिहृतं भवति ॥वेदानामेककर्तृकत्वे प्रमाणान्तरम्

[I.574.44]

अतश्च एककर्तृका वेदाः, यतः परस्परव्यतिषक्तार्थोपदेशिनो
दृश्यन्ते ।  एकमेव हि कर्म वेदचतुष्टयोपदिष्टैः पृथग्भूतैरप्येकार्थ
समवायिभिरङ्गैः अन्वितं प्रयुज्यते । तत्र हि हौत्रं ऋग्वेदेन,
यजुर्वेदेनाध्वर्यवं, औद्गात्रं सामवेदेन, ब्रह्मत्वमथर्ववेदेन च क्रियते ।
पैप्पलादिशाखाभेदोपदिष्टं च तत्तदङ्गजातं तत्र तत्रापेक्ष्यते । तत्र
सर्वशाखाप्रत्ययं एकं कर्मेत्याहुः । एतच्च अदूर एव अग्रे (पु. 590)
निर्णेष्यते ॥एकाभिप्रायबद्धत्वं तेन सर्वत्र गम्यते ।भवेद्भिन्नाशयानां हि कथमेकार्थमीलनम् ? ॥ ३९ ॥समस्यापूरणादावपि कर्त्रैक्यमेव

[I.574.45]

काव्यसमस्यापूरणे का वार्ता ? इति चेत्—तत्रापि प्रथमस्यैव कवेस्तद्वस्तुदर्शनात् ।तदभिप्रायवेदी तु सोऽन्यस्तमनुवर्तते ॥ ४० ॥अन्यथाऽनन्वितं काव्यं स्याद्विश्ववसुकाव्यवत् ।अन्वितत्वे तु सा नूनं आद्यस्यैव कवेर्मतिः ॥ ४१ ॥ इहाप्येकाशयाभिज्ञद्वितीयेश्वरकल्पने ।एकाभिप्रायतैव स्यात्, किं च तत्कल्पने फलम् ? ॥ ४२ ॥

[I.574.46]

तस्मादेक एव कर्ता सर्वशाखानाम् । काठकादिव्यपदेशस्तु प्रकृष्टाध्ययननिबन्धनो भविष्यतीति भवद्भिरप्युक्तम् ॥सर्वशाखाप्रत्ययन्यायस्य युक्तत्वकथनम्

[I.574.47]

 अपि च यथा तरोर्विक्षिप्ताः शाखा भवन्ति, न च कृत्स्नं पुष्पफलपत्रमेकस्यां शाखायां सन्निहितं भवति, किन्तु कस्याञ्चित्कस्याञ्चित्; एवं वेदस्यापि शाखाः पृथगङ्गकर्मोपदेशिन्यो विक्षिप्ताश्च ॥ तासां च वृक्षशाखानां एकस्माज्जन्मबीजतः ।तथैव सर्वशाखानां एकस्मात् पुरुषोत्तमात् ॥ ४३ ॥वेदा ईश्वरोपदेशरूपाःकर्ता य एव जगतामखिलात्मवृत्ति-कर्मप्रपञ्चपरिपाकविचित्रताज्ञः ।विश्वात्मना  तदुपदेशपराः प्रणीताःतेनैव वेदरचना इति युक्तमेतत् ॥ ४४ ॥आप्तं तमेव भगवन्तमनादिमीशंआश्रित्य विश्वसिति वेदवचस्सु लोकः ।तेषामकर्तृकतया न हि कश्चिदेवंविस्रम्भमेति मतिमानिति वर्णितं प्राक् ॥ ४५ ॥

[I.574.48]

एवञ्च पदवाक्यरचनादौ तावत् वेदेषु पुरुषापेक्षित्वमुपपादितम् ॥शब्दार्थसंकेतकरणार्थमीश्वरापेक्षाऽस्त्येव

[I.574.49]

 यदपि सम्बन्धकरणे पुरुषानपेक्षत्वमुच्यते—चित्रभानोरिव
दहनशक्तिः शब्दस्य नैसर्गिकी वाचकशक्तिः । व्युत्पत्तिस्तु वृद्धेभ्य
एव व्यवहरमाणेभ्य उपलभ्यत इति किमत्र पुरुषः करिष्यति ?
इति—तदप्यघटमानम्—पुरुषपरिघटितसमयसम्बन्धव्यतिरेकेण
शब्दादर्थप्रत्ययानुपपत्तेः ॥प्रसङ्गात् शब्दार्थयोः सम्बन्धाक्षेपः

[I.574.50]

ननु ! नैव शब्दस्यार्थेन सम्बन्धः कश्चिदस्ति । कस्येदं
पुरुषसापेक्षत्वं वा, निरपेक्षत्वं वा चिन्त्यते ?

[I.574.51]

न हि शब्दार्थयोः कुड्यबदरयोरिव संयोगस्वभावः, तन्तुपटयोरिव समवायात्मा वा सम्बन्धः प्रत्यक्ष उपलभ्यते । तन्मूलत्वाच्च
सम्बन्धान्तराण्यपि न सन्ति । तदुक्तं "मुखे शब्दमुपलभामहे,
भूमावर्थम्" इति ॥

[I.574.52]

नाप्यनुमीयते शब्दस्यार्थेन सम्बन्धः; क्षुरमोदकशब्दोच्चारणे
मुखस्य पाटनपूरणानुपलम्भात् । न च शब्ददेशे अर्थः संभवति, न
चार्थदेशे शब्दः; स्थानकरणप्रयत्नानां तद्धेतूनां घटाद्यर्थप्रदेशेऽनुपलम्भात् । व्यापकत्वं तु शब्दस्य प्रतिषिद्धमेव ॥शब्दार्थयोस्सम्बन्धे विकल्पाः

[I.574.53]

उच्यते—न संश्लेषलक्षणः शब्दार्थसम्बन्धः अस्माभिरभ्युपगम्यते ।  तत् किं कार्यकारणनिमित्तनैमित्तिकाश्रयाश्रयिभावादयः
शब्दस्यार्थेन सम्बन्धाः ? एतेऽपि न तराम् ॥

[I.574.54]

न तर्हि तस्य कश्चिदर्थेन सम्बन्धः ? न नास्ति शब्दस्यार्थेन
सम्बन्धः, प्रत्ययनिमित्तहेतुत्वात्; धूमादिवत् ॥

[I.574.55]

तत् किं शब्दार्थयोरविनाभावः सम्बन्धः ? सोऽपि नास्ति;
एवं हि शब्दोऽनुमानमेव स्यात् ॥

[I.574.56]

कस्तर्हि ? समय इति ब्रूमः ॥समयाख्यशब्दार्थसम्बन्धस्वरूपशोधनम्

[I.574.57]

कोऽयं समयो नाम ? अभिधानाभिधेयनियमनियोगः समय
उच्यते ॥

[I.574.58]

 यद्येवं किमनाशङ्कनीयसंश्लेषपरिचोदनेन ? तद्दूषणेन च ?—
उच्यते—शब्दार्थाभेदवादिनां हि वैयाकरणानां एष संश्लेषरूपः
सम्बन्धो बलादापततीति त एव प्रतिक्षेप्यन्ते ॥शब्दार्थयोरविनाभाव एव सम्बन्ध इत्याक्षेपः

[I.574.59]

आह—यदि वैयाकरणवर्णितो न संश्लेष उपपत्तिमान्,
समयोऽयमनुपपन्न एव । स हि पुरुषकृतः सङ्केतः । न च पुरुषेच्छया
वस्तुनियमोऽवकल्पते, तदिच्छाया  अव्याहतप्रसरत्वात् ॥

[I.574.60]

अर्थोऽपि किमिति वाचको न भवति, शब्दश्च वाच्यः । न
चैवमस्ति—दहनमनिच्छन्नपि पुरुषः धूमात् न तं प्रत्येति; जलं वा
तत इच्छन्नपि प्रतिपद्यते । तत्र यथा धूमाग्न्योः नैसर्गिक एवाविनाभावो नाम सम्बन्धः, ज्ञप्तये तु भूयोदर्शनादि निमित्तमाश्रीयते
एवं शब्दार्थयोः सांसिद्धिक एव शक्त्यात्मा सम्बन्धः, तद्व्युत्पत्तये तु
वृद्धव्यवहारप्रसिद्धिसमाश्रयणम् ॥शब्दस्य ज्ञातस्य सतः अर्थबोधजनकत्वम्

[I.574.61]

स्वाभाविके सम्बन्धे सति दीपादिवत् किं तद्व्युत्पत्त्यपेक्षणेनेतिचेत्—न—शब्दस्य ज्ञापकत्वात् । ज्ञापकस्य धूमादेः एतत् रूपं,
यत् सम्बन्धग्रहणापेक्षं स्वज्ञाप्यज्ञापकत्वम् । उद्योतादयस्तुप्रत्यक्षसामग्र्यन्तर्गतत्वात् न व्युत्पत्त्यपेक्ष्या भवन्ति । शक्तिस्तु
नैसर्गिकी यथा रूपप्रकाशिनी दीपादेः, तथा शब्दस्यार्थप्रतिपादने ।
तस्मात् न समयमात्रात् अर्थप्रतिपत्तिः ॥समयस्य अर्थनिष्ठत्वाभावेन शब्दार्थसम्बन्धत्वासंभवः

[I.574.62]

अपि च अभिधानाभिधेयनियमनियोगरूपः समयः ज्ञानमेव,
न ततोऽर्थान्तरम् । ज्ञानं चात्मनि वर्तते, न च शब्दार्थयोरिति
न तयोः सम्बन्धः स्यात् ॥समयेन शाब्दबोधनिर्वाहासंभवः

[I.574.63]

किञ्च समयः क्रियमाणः, प्रत्युच्चारणं वा क्रियते ? प्रतिपुरुषंवा ? सर्गादौ वा सकृदीश्वरेण ? इति ॥

[I.574.64]

प्रत्युच्चारणं प्राक्तन एव क्रियते ? नूतनो वा ?

[I.574.65]

नवस्यतावत् क्रियमाणस्य कथमर्थप्रत्यायनसामर्थ्यमवगम्यते ?तदवगतौ वा किं तत्करणेन ? पूर्वकृतस्य तु कृतत्वादेव पुनः
करणमनुपपन्नम् । एकस्य वस्तुनः ज्ञप्तिरसकृदावर्तते, नोत्पत्तिः ॥

[I.574.66]

प्रतिपुरुषमपि सम्बन्धः भिन्नः ? अभिन्नो वा क्रियते ?

[I.574.67]

भेदपक्षे कथमेकार्थसंज्ञानम्—गोशब्दस्य सास्रादिमानर्थः,
केसरादिमानश्वशब्दस्य ? इति ॥

[I.574.68]

अभेदेऽपि तथैव कृतस्य करणायोगात् ज्ञानमेव सम्बन्धस्य
करणम् ॥

[I.574.69]

सर्गादावपि सकृत्सम्बन्धकरणमयुक्तम्; तथाविधकालासम्भवादेव । न हि शब्दार्थव्यवहाररहितः कश्चित्काल उपपद्यते ।
तस्मान्नित्यस्यैव सम्बन्धस्य लोकतो व्युत्पत्तिः, न पुनः करणम् ॥शब्दार्थयोः स्वाभाविकसम्बन्धपक्षस्य निर्दुष्टत्वम्

[I.574.70]

व्युत्पत्तिपक्षं च न करणपक्षाभिहिता दोषाः स्पृशन्ति, प्रत्यक्षसिद्धत्वात् । प्रत्यक्षं हीदमुपलभ्यते । वृद्धानां हि स्वार्थे व्यवहरमाणानां उपशृण्वन्तो बालाः ततस्ततः शब्दात् तं तमर्थं प्रतियन्ति ।
तेऽपि वृद्धा यदा बाला आसन्, तदा अन्येभ्यः वृद्धेभ्यः तथैव
प्रतिपन्नबन्तः । तेऽप्यन्येभ्य इति नास्त्यादिस्संसारस्यति ॥समयपक्षेऽपि शब्दार्थयोस्सम्बन्धस्य स्वाभाविकत्वमवर्जनीयम्

[I.574.71]

अपि च समयमात्रशरणः शक्तिशून्यः शब्दः कथमक्षिनिकोचहस्तसंज्ञादिभ्यः मिद्येत ? स हि तदानीं  कशाङ्कुशप्रतोदाभिघातस्थानीय एव भवेत् । तथा च शब्दादर्थं प्रतिपद्यामह इति
लौकिको व्यपदेशो बाध्येत, समयादर्थं प्रतिपद्यामह इति स्यात् ।
समयपक्षे च  यदृच्छाशब्दतुल्यत्वं सर्वशब्दानां प्राप्नोति । तेनगवाश्वादिशब्दानां नियतविषयत्वं न स्यात् ॥देशभेदेनार्थभेदः न समयाधीनः

[I.574.72]

यत्पुनरुच्यते—"जातिविशेषे चानियमात्"(न्या. सू. २-१-५७)
समयरूपः सम्बन्ध इति—जातिशब्देनात्र देशो विवक्षितः । किल
क्वचिद्देशे कश्चिच्छब्दः देशान्तर प्रसिद्धमर्थमुत्सृज्य ततोऽर्थान्तरे
वर्तते । यथा  चोरशब्दस्तस्करवचनः, ओदने दाक्षिणात्यैः
प्रयुज्यते । एतच्च समयपक्षे युज्यते, नित्ये तु सम्बन्धे कथं तदर्थव्यभिचार इति—तदप्ययुक्तम्—सर्वशब्दानां सर्वार्थप्रत्यायनशक्तियुक्तत्वात् क्वचिद्देशे केनचिदर्थेन व्यबहारः ॥

[I.574.73]

अत एव चानवगतसम्बन्धे श्रुते सति सन्देहो भवति—"कमर्थं
प्रत्याययितुमनेनायं शब्दः प्रयुक्तः स्यात्" इति । असत्यां हि शक्तौ
अकृतसमये निरालम्बना प्रत्यायकत्वाऽऽशङ्केति ॥आर्यप्रसिद्धार्थस्यैव ग्रहणं युक्तम्

[I.574.74]

अथवा आर्यदेशप्रसिद्ध एव शब्दानामर्थः, इतरस्तु म्लेच्छजनसम्मतोऽनादरणीय एव । तस्मात् समयपक्षस्यातिदौर्बल्यात् अकृत्रिम
एव शब्दार्थयोः सम्बन्ध इति न तत्र पुरुषस्य प्रभविष्णुता ।शब्दार्थयोः सम्बन्धः समयातिरिक्तः वक्तुं न शक्यः इति सिद्धान्तः

[I.574.75]

अत्रोच्यते—न नित्यः सम्बन्ध उपपद्यते; शब्दवत् अर्थवच्च
तृतीयस्य तस्य प्रत्यक्षादिना प्रमाणेन अप्रतीयमानत्वात् ॥शक्तेः शब्दार्थसम्बन्धरूपत्वासंभवः

[I.574.76]

ननु ! शक्तिरूपः सम्बन्ध इत्युक्तम् । शक्तिश्च तदाश्रितेति
कथं धर्म्यन्तरवत् पृथक्तया प्रतीयेत ?—नैतत्सांप्रतम्—स्वरूपसह
कारिव्यतिरिक्तायाः शक्तेः सूक्ष्मायाः प्रागेव (पु. 107-114) विस्तरतः
प्रतिक्षिप्तत्वात् । न च शक्तिः प्रत्यक्षगम्या; द्रव्यस्वरूपवदनुपलम्भात् । नानुमेया; कार्याणामन्यथाऽपि घटमानत्वात् । कल्पयित्वा
च शक्तिं अपरिहार्यः समयः; समयमन्तरेणार्थप्रतिपत्तेरसिद्धेः ।
सिद्धे च समये तत एवार्थसिद्धेः किं नित्यसम्बन्धाश्रयणेन ?समयस्य सम्यन्धत्वे अव्यवस्थापरिहारः

[I.574.77]

यत्तूक्तम्—समयस्य पुरुषेच्छाधीनत्वात्, तस्याश्च अव्याहतप्रसरत्वात् वाच्यवाचकव्यत्ययः स्यात् इति (पु. 592)—तदयुक्तम्—शक्त्यभावे शब्दस्यैव वाचकत्वे योग्यत्वात् । का पुनः शक्त्यभावे योग्यताऽस्येति चेत्; योऽयं गत्वादिजातियोगः क्रमविशेषोपकृतः । गत्वौत्वादिसामान्यसम्बन्धो हि यस्य भवति स
वाचकत्वे योग्य इति, इतरस्तु वाच्यत्वे । यथा द्रव्यत्वाद्यविशेषेऽपि वीरणत्वादिसामान्यवतां कटनिष्पत्तौ, तन्तुत्वादिसामान्यवतां च पटनिष्पत्तौ । न च तत्र शक्तिरस्तीत्युक्तम् । न च कारणे
कार्यं सदिति साङ्ख्यैरिव भवद्भिरिष्यते । तस्यामसत्यामपि शक्तौ
सामान्यविशेषसम्बन्धस्य नियामकत्वात् न वाच्यवाचकयोर्व्यत्यय
इति न शक्तिरूपः शब्दार्थयोः सम्बन्धः ॥शब्दार्थयोः सम्बन्धस्याविनाभावरूपत्वासंभवः

[I.574.78]

न च तयोरविनाभावो धूमाग्न्योरिव सम्बन्धः । तत्र हि
सम्बन्धः प्रतीयमानः एवं प्रतीयते "धूमोऽग्निं विना न भवति"
इति । इह पुनः "अयमस्मात् प्रतीयते" इति । एतावत्येव
व्युत्पत्तिपर्यवसानम् । अत एव अवगतिपूर्विकैवावगतिरिहेत्यनुमानात् शब्दस्य भेद उक्तः ॥

[I.574.79]

प्रकाशकत्वमपि शब्दस्य समयप्रसादोपनतमेव, न स्वाभाविकम् । सांसिद्धिके हि तथात्वे भ्रमित्वादिप्रयुक्तात्, अन्यतो वा
यतः कुतश्चित् अभिनवादपि दीपादिव शब्दादर्थप्रतीतिः स्यात् ॥शब्दार्थसम्बन्धस्य व्याप्त्याख्यसम्बन्धाद्विलक्षणत्वम्

[I.574.80]

यत्तु नैसर्गिकेऽपि प्रकाशकत्वे शब्दस्य धूमादेरिव ज्ञापकत्वात्
सम्बन्धग्रहणसापेक्षत्वमुक्तम् (पु. 593)—स एष विषम उपन्यासः ।
न हि धूमादेः प्रत्यायकत्वं स्वाभाविकम्, अनलाविनाभावित्वं तु तस्य
निजं बलम् । तत्र चागृह्यते तस्मिन् प्रतीतिरेव न जायते इति युक्तं
तद्ग्रहणं प्रतीत्यर्थम् । इह तु प्रतीतिशक्तिरेव स्वाभाविकी भवताऽभ्युपगम्यते । सा चेत् स्वाभाविकी, किं व्युत्पत्त्यपेक्षणेन ? इति ॥शब्दार्थसम्बन्धस्य अर्थात् समयरूपत्वे पर्यवसानम्

[I.574.81]

यदि चोच्यते—प्रत्यायक इति प्रत्ययं दृष्ट्वाऽवगच्छामः, न
प्रथमश्रवण इति । यावत्कृत्वः श्रुतेन "इयं संज्ञा, अयं संज्ञी" इत्यवगम्यते, तावत्कृत्वः श्रुतादर्थावगम इति—सोऽयं समयोपयोग
एव कथितो भवति । संज्ञासंज्ञिसम्बन्धो हि समय एवोच्यते ।
तदुपयोगमन्तरेण प्रत्यायकत्वानवगमात् न स्वाभाविकी शक्तिः ॥समयस्य विषयनिष्ठत्वोपपत्तिः

[I.574.82]

यत्त्वभ्यधायि—समयस्य ज्ञानात्मकत्वात् आत्मनि वृत्तिः, न
शब्दार्थयोरिति (पु. 593)—एतदप्यचतुरश्रम्—तदाश्रयत्वाभावेऽपि
ज्ञानस्य तद्विषयत्वोपपत्तेः ॥शाब्दबोधस्य समयाधीनत्वेऽपि शब्दस्यैव तत्र हेतुत्वम्

[I.574.83]

यदप्यभाषणे—समयमात्रशरणे सृणिप्रतोदनोदननिर्विशेषे शब्दे
शब्दादर्थं प्रतिपद्यामह इति व्यपदेशः न स्यादिति (पु. 594)—तदपियत्किञ्चित् । नैसर्गिकशक्तिपक्षेऽपि "शक्तेरर्थं प्रतिपद्यामहे, न
शब्दात्" इति व्यपदेशः स्यात् । "अविनाभावादग्निं प्रतिपद्यामहे,
न धूमात्" इति स्यात् । तदङ्गत्वादविनाभावादेः न तथा व्यपदेश
इति चेत्; तदितरत्रापि समानम् ॥धूमे हि व्याप्तिपूर्वत्वं शब्दे समयपूर्वता ।नानयोस्तदपेक्षायां करणत्वं विहन्यते ॥ ४६ ॥समयस्य शब्दार्थसम्बन्धत्वे लोकव्यबहारोऽपि प्रमाणम्

[I.574.84]

अपि च लौकिको व्यपदेशः समयपक्षसाक्षितामेव भजते ।
देवदत्तेवोक्तं "अमुतः शब्दादमुमर्थं प्रतिपद्यस्वेति" इत्येवं हि
व्यपदिशति लोकः । तस्मात् समय एव ॥

[I.574.85]

अतश्चैवं देशान्तरे सङ्केतवशेन तत एव शब्दादर्थान्तरप्रतिपत्तिः ॥सर्वशब्दानां सर्वार्थप्रत्यायनश क्तमत्त्वं न घटते

[I.574.86]

ननु ! अत्रोक्तं सर्वे शब्दाः सर्वार्थप्रत्यायनशक्तियुक्ता इति
केनचिदर्थेन क्वचिद्व्यवहार इति (पु. 595)—तदेतदयुक्तम्—शक्तीनां
भेदाभेदविकल्पानुपपत्तेः । न शब्दस्वरूपात् भिन्नाः शक्तयः;
तथाऽनवभासात् । अव्यतिरेके च एकस्माच्छब्दादनन्यत्वात्
परस्परमव्यतिरेकस्तासां स्यात् । न च भिन्नकार्यानुमेया भिन्नाः
शक्तयः; कार्यभेदस्यान्यथाऽप्युपपत्तेः । सर्वशक्तियोगे च सर्वार्थप्रत्ययप्रसङ्गः । समयोपयोगो नियामक इति चेत्; स एवास्तु किं
शक्तिभिः ?सादृश्यमेवार्थसंदेहकारणम्, न तु पदानां सर्वशक्तिमत्त्वम्

[I.574.87]

यदप्यगादि—शब्दश्रवणे सति सर्वार्थविषयसन्देहदर्शनात्
सर्वत्र तस्य शक्तिः कल्प्यत इति (पु. 595)—तदप्यसारम्—न हि
शक्तिकृतः सन्देहः, किन्तु गत्वादिवर्णसामान्यनिबन्धनः । तथा च
गत्वादिजातिमतां वर्णानां अर्थे वाचकत्वमवगतम् । "अमी तज्जातियोगिनो वर्णाः कस्यार्थस्य वाचकाः स्युः ?" इति भवति सन्देहः ॥म्लेच्छजनप्रसिद्धार्थस्यापि कुत्रचित् ग्रहणं मीमांसकसम्मतम्

[I.574.88]

यत्पुनरवादि—स एव शब्दस्यार्थः, यत्रैनमार्याः प्रयुञ्जत, न
म्लेच्छजनप्रसिद्ध इति (पु. 595)—तदेतत् कथमिव शपथमन्तरेण
प्रतिपद्येमहि । न हि म्लेच्छदेशेऽपि तदर्थप्रत्ययो न जायते, बाध्यते
वा, सन्दिग्धो वेति कथं न शब्दार्थः ?

[I.574.89]

आर्यप्रसिद्धिर्बाधिकेति चेत्; आर्यप्रसिद्धेरपि म्लेच्छप्रसिद्धिः
कथं न बाधिका ? अक्षादिवच्च विकल्प्यमानार्थोपपत्तेः व्यवस्थितविषय एव विकल्पो भविष्यति ॥

[I.574.90]

पिकनेमतामरसादिशब्दानां च भवद्भिः म्लेच्छप्रयोगात्
अर्थनिश्चय आश्रित एव । अवेष्ट्यधिकरणे (जै. सू. २-३-३)राजशब्दंआन्ध्रप्रसिद्धेऽर्थे वर्णितवन्तो भवन्त इति अलमवान्तरचिन्तनेन ।
तस्मात् समय एव सम्बन्ध इति युक्तम् । तदुक्तं "जातिविशेषे
चानियमात्"(न्या. सू. २-१-५७) इति ॥सर्गादौ सकृदेव शब्दानां समयकरणम्

[I.574.91]

अथ यदुक्तं—समयः प्रत्युच्चारणं, प्रतिपुरुषं, सर्गादौ सकृत्
क्रियते ? इति (पु. 593)—प्रत्युच्चारणं, प्रतिपुरुषं च तत्करणं अनभ्युपगतमेव दूषितम् । सर्गादौ सकृदेव समयकरणमिति नः पक्षः ॥

[I.574.92]

अत एव न सर्वशब्दानां यदृच्छातुल्यत्वम् । केषाञ्चिदेव
शब्दानां अस्मदादिभिरद्यत्वे सङ्केतकरणात् तत एव यदृच्छाशब्दा
उच्यन्ते । सर्गादिश्च समर्थित एव (पु. 510) । ईश्वरसिद्धावप्यविकलमनुमानमुपन्यस्तम् (पु. 491-512) ॥पूर्वपक्षिसिद्धान्तिनोः विशेषः

[I.574.93]

एष एव चावयोर्विशेषः—यदेष शब्दार्थसम्बन्धव्यबहारः तवानादिः, मम तु जगत्सर्गात् प्रभृति प्रवृत्त इति । अद्यत्वे तु शब्दार्थसम्बन्धव्युत्पत्तौ तुल्य एवावयोः पन्थाः । तत्रापि त्वयं विशेषः—
यत् तव शक्तिपर्यन्ता व्युत्पत्तिः, मम तु तद्वर्जमिति ॥शक्तेः शब्दार्थसम्बन्धत्वे लोकानुभवविरोधः

[I.574.94]

तथा चेयमियती व्युत्पत्तिः लोके दृश्यते—यत् अयमस्य
वाच्यः, अयमस्य वाचक इति, न पुनः शक्तिपर्यन्ता व्युत्पत्तिंरस्ति । तथा हि—यत्र शृङ्गग्राहिकया शब्दमर्थं च निर्दिश्य सम्बन्धः
क्रियते, तत्रेयन्तमेवैनं क्रियमाणं पश्यामः—अयमस्य वाच्यः,
अयमस्य वाचक इति ॥

[I.574.95]

यत्रापि च वृद्धेभ्यः व्यवहरमाणेभ्यः व्युत्पद्यते, तत्रापीयदेवासौ
जानाति—अयमर्थः अमुतः शब्दात् अनेन प्रतिपन्न इति, न
त्वन्याऽस्य काचिच्छक्तिरस्तीति । इयत्यैव च व्युत्पत्त्या शब्दादर्थप्रत्ययोपपत्तेः, अस्याश्चापरिहार्यत्वात्, अधिककल्पनाबीजाभावाच्च
न नित्यः शब्दार्थसम्बन्धः ॥सम्बन्धग्रहणविषये सिद्धान्तस्य मीमांसकमताद्विशेषः

[I.574.96]

अत एव च "सम्बन्धः त्रिप्रमाणकः"(श्लो. वा. 1-1-5 सम्ब.
परि. 141) इति यत् त्वयोच्यते तदस्माभिर्न मृष्यते । "शब्दवृद्धाभिधेयांश्च प्रत्यक्षेणात्र पश्यति" इति सत्यम् । "श्रोतुश्च प्रतिपन्नत्वं
अनुमानेन चेष्टया" इत्येतदपि सत्यम् । "अन्यथाऽनुपपत्त्या तु
वेत्ति शक्तिं द्वयात्मिकाम्" इत्येतत्तु न सत्यम्; अन्यथाऽप्युपपत्तेरित्युक्तत्वात् । तस्मात् द्विप्रमाणकः सम्बन्धनिश्चयः, न त्रिप्रमाणकः ॥

[I.574.97]

तदेवं शब्दस्य नैसर्गिकशक्त्यात्मकसम्बन्धाभावात् ईश्वरविरचितसमयनिबन्धनः शब्दार्थव्यवहारः नानादिः ॥शब्दार्थयोस्सम्बन्धस्यानित्यत्वेऽनवस्थापरिहारः

[I.574.98]

ननु ! ईश्वरोऽपि सम्बन्धं कुर्वन् अवश्यं केनचित् शब्देन
करोति; तस्य केन कृतः सम्बन्धः ? शब्दान्तरेण चेत्, तस्यापि
केन कृतः ? तस्यापि केन ? इति न कश्चिदवधिः । तस्मादवश्यमनेन सम्बन्धं कुर्वता वृद्धव्यवहारसिद्धाः केचित् अकृतसम्बन्धा
एव शब्दा अभ्युपगन्तव्याः । अस्ति चेत्, व्यवहारसिद्धिः;
किमीश्वरेण ? किं वा तत्कृतेन समयेन ? इत्यनादिपक्ष एव
श्रेयान्—

[I.574.99]

उच्यते—अस्त्रमायुष्मता ज्ञातं विषयस्तु न लक्षितः ।अस्मदादिषु दोषोऽयं ईश्वरे तु न युज्यते ॥ ४७ ॥नानाकर्मफलस्थानं इच्छयैवेदृशं जगत् ।स्रष्टुं प्रभवतस्तस्य कौशलं को विकल्पयेत् ॥ ४८ ॥

[I.574.100]

इच्छामात्रेण पृथिव्यादेरियतः कार्यस्य करणमस्मदादीनां
यन्मनोरथपदवीमपि नाधिरोहति, तदपि यतः संपद्यते, तस्य
कियानयं प्रयासः । तदत्रेश्वरसद्भावे परं विप्रतिपत्तयः । तस्मिंस्तु
सिद्धे क एवं विकल्पानामवसरः ? उक्तं च तत्सिद्धौ निरपवादमनुमानम् । वयं तु न कर्तार एव सम्बन्धस्य, यत एवमनुयुज्येमहि ॥अङ्गुस्यग्रेण निर्दिश्य कञ्चिदर्थं पुरःस्थितम् ।व्युत्पादयन्तो दृश्यन्ते बालानस्मद्विधा अपि ॥ ४९ ॥

[I.574.101]

तस्मात् ईश्वरविरचितसम्बन्धाधिगमोपायभूतवृद्धव्यवहारलब्धतद्व्युत्पत्तिसापेक्षः शब्दः अर्थमवगमयतीति सिद्धम् ॥शब्दार्थयोः सम्बन्धस्यानित्यत्वेऽपि न शब्दानामर्थासंस्पर्शित्वम्

[I.574.102]

 न च नित्यसम्बन्धाभावेऽपि शब्दस्यार्थासंस्पर्शित्वं,
समयबलेनार्थप्रत्ययस्याबाधितस्य सिद्धेरित्युक्तत्वादित्यलं विस्तरेण ॥तस्मात् पदे च वाक्ये च सम्बन्धे च स्वतन्त्रता ।पुरुषस्योपपन्नेति वेदानां तत्प्रणीतता ॥ ५० ॥
तस्मादाप्तोक्तत्वादेव वेदाः प्रमाणम्, न नित्यत्वात् ॥वेदानामाप्तोक्तत्वनिश्चयासंभवशङ्का

[I.574.103]

ननु ! आप्तोक्तत्वस्य हेतोः पक्षधर्मत्वं कथमवगम्यते ? न
प्रत्यक्षेण क्षोणीधरधर्मत्वमिव धूमस्य वेदानामाप्तप्रणीतत्वमवगम्यते;
श्रवणयुगलबललब्धजन्मनि प्रत्यये वेदाख्यशब्दराशेरेव प्रतिभासात् । न चोदात्तादिवत् वर्णधर्मत्वेन आप्तोक्तत्वं गृह्यते ॥

[I.574.104]

नाप्यनुमानमस्मिन्नर्थे; लिङ्गाभावात् । प्रामाण्ये हि वेदस्य
आप्तोक्तत्वं लिङ्गम् । आप्तोक्तत्वानुमितौ तु न लिङ्गान्तरमुपलभामह
इति कुतस्त्यः पक्षधर्मत्वनिश्चयः—अनुमानादेव वेदानामाप्तोक्तत्वनिश्चयः

[I.574.105]

उच्यते—अलं सरस्वतीक्षोदेन ! उक्त एव पक्षधर्मत्वनिश्चयोपायः । तथा हि—शब्दस्य साधितं तावदनित्यत्वं सविस्तरम् ।रचनाः कर्तृमत्यश्च रचनात्वादिति स्थितम् ॥ ५१ ॥कर्ता सर्वस्य सर्वज्ञः पुरुषोऽस्तीति साधितम् ।कार्येणानुगुणं कल्प्यं निमित्तमिति च स्थितम् ॥ ५२ ॥प्रत्यक्षादिविसंवादः वेदे परिहरिष्यते ।व्याघातपौनरुक्त्यादिदोषाश्च वचनान्तरे ॥ ५३ ॥विध्यर्थवादमन्त्राणां उपयोगश्च वक्ष्यते ।न मात्रामात्रमप्यस्ति वेदे खिञ्चिदपार्थकम् ॥ ५४ ॥शब्दब्रह्मविवर्तादिकल्पनाश्च पुरोदिताः ।सर्वाः परिहरिष्यन्ते कार्यत्वस्य विरोधिकाः ॥ ५५ ॥

[I.574.106]

इत्थं च स्थिते किमन्यदवशिष्टं वेदेष्वाप्तोक्ततानिश्चयस्य ?
सोऽयं सकलशास्त्रार्थस्थितौ सत्यां पक्षधर्मत्वनिश्चयः हेतोः
आप्तोक्तत्वस्य गीयते ॥

[I.574.107]

यत्तु प्रत्यक्षमनुमानं वा तन्निश्चयानिमित्तमिति विकल्पितम्(पु. 575)—तत्र प्रत्यक्षमास्ताम् ! अनुमानादीनि च यानि रचनात्वादीन्युक्तानि, यानि च परदर्शनद्विंषि वक्ष्यन्ते, तानि सर्वाण्याप्तोक्ततायाः पक्षधर्मतासिद्ध्यौपयिकानीत्यलं विस्तरेण ॥वेदे आप्तोक्तत्वहेतोः व्याप्तिग्रहणप्रकारः

[I.574.108]

व्याप्तिः पुनरस्य हेतोः आयुर्वेदादिवाक्येषु निश्चीयते । पिप्पलीपटोलमूलादेरप्यौषधस्य इत्थमुपयोगात् इदमभिमतमासाद्यते ।अस्य च क्षीरचुक्रादिविरोध्यशनस्य परिहारादिदमनिष्टमुपशाम्यतीत्यादिष्वायुर्वेदशास्त्रेषु प्रत्यक्षेण तस्यार्थस्य तथा निश्चयात्
अर्थाविसंवादित्वं नाम प्रामाण्यं प्रतिपन्नं; तच्चेदमाप्तवादप्रयुक्तम् ।अतः यत्राप्तवादत्वं तत्र प्रामाण्यमिति व्याप्तिर्गृह्यते ॥

[I.574.109]

तथा मन्त्राणां प्रयोगे वृश्चिकभुजगदष्टस्य भक्षितविषस्य वा
निर्विषत्वं, अपस्मारपिशाचरूपिकागृहीतस्य तदुन्मोचनं, अतिरभसोज्जिहानेषु दुष्टमेघेषु सस्यरक्षणमित्येवमुपलब्धम् । अतस्तेषां
विषभूताशनिशमनकुशलानां आप्ता उपदेष्टार इति तत्रापि तथैव
व्याप्तिनिश्चयः ॥आयुर्वेदादीनां प्रामाण्यमाप्तोक्तत्वमूलमेव

[I.574.110]

ननु ! आयुर्वेदादौ प्रामाण्यं प्रत्यक्षादिसंवादात् प्रतिपन्नम्,
नाप्तप्रामाण्यात् । अतः कथमाप्तोक्तत्वस्य तत्र व्याप्तिग्रहणम् ?
नैतदेवम्—प्रत्यक्षादिसंवादात् तन्निश्चीयतां नाम प्रामाण्यम् ! उत्थितं तु तत् आप्तोक्तत्वात् । प्रत्यक्षादावप्यर्थक्रियाज्ञानसंवादात्
प्रामाण्यस्य ज्ञप्तिः । उत्पत्तिस्तु गुणवत्कारककृत्येत्युक्तम् (पु. 442) ॥

[I.574.111]

नद्यादिवाक्यानि च विप्रलम्भकपुरुषभाषितानि विसंवदन्ति
लोके दृश्यन्ते । तेनाप्तप्रणीतत्वमेव तेषां प्रामाण्यकारणम्,
कारणशुद्धिमन्तरेण सम्यक्प्रत्ययानुत्पादात् । निश्चयोपावस्तु प्रत्यक्षं
भवतु, न तु तत्कृतमेव प्रामाण्यम् । अतः युक्तमाप्तोक्ततायाः
आयुर्वेदादौ व्याप्तिग्रहणम् ॥आयुर्वेदादौ संवादादेव प्रामाण्यमित्याशङ्का

[I.574.112]

ननु ! एवमपि न युक्तम्, आप्तोक्तत्वस्य तत्र परिच्छेत्तुमशक्यत्वात् । अन्वयव्यतिरेकमूलमेव आयुर्वेदवाक्यानां प्रामाण्यम्,
नाप्तकृतम् । अन्वयव्यतिरेकौ च यावत्येव दृश्येते, तावत्येवार्थे
प्रामाण्यम्—यथा हरीतक्यादिवाक्यार्थे । यत्र तु तयोरदर्शनं
तत्राप्रामाण्यम्—यथा सोमराज्युपयोगे समाः सहस्रं जीव्यते
इति । आप्ते तु कल्प्यमानेऽर्घजरतीयं स्यात् । अर्धे तस्याप्तत्वम्,
अर्धे च कथमनाप्तत्वमिति ॥आयुर्वेदादौ संवादस्य दुरधिगमत्वनिरूपणम्

[I.574.113]

तदिदमनुपपन्नम्—अन्वयव्यतिरेकयोः ग्रहीतुमशक्यत्वात् ।
तौ हि  स्वात्मनि वा ग्रहीतुं शक्येते ? व्यक्तयन्तरे वा ?
व्यक्त्यन्तरेऽपि, सर्वत्र ? क्वचिदेव वा व्यक्तिविशेषे ? सर्वथा
संकटोऽयं पन्थाः । व्याधीनां, तन्निदानानां, तदुपचयापचयानां
तदुपशमोपायानां, औषधानां, तत्संयोगवियोगविशेषाणां, तत्परिमाणानां, तद्रसवीर्यविपाकानां, देशकालपुरुषदशाभेदेन शक्तिभेदस्य
एकेन जन्मना ग्रहीतुमशक्यत्वात् । जन्मान्तरानुभूतानां च भावानां
अस्मरणात् ॥जनोऽनन्तस्तावन्निरबधिरिह व्याधिनिवहःन संख्यातुं शक्या बहुगुणरसद्रव्यगतयः ।विचित्राः संयोगाः परिणतिरपूर्वेति च कुतःचिकित्सायाः पारं तरति युगलक्षैरपि नरः ॥ ५६ ॥यदेव द्रव्यमेकस्य धातोर्भवति शान्तये ।योगान्तरात्तदेवास्य पुनः कोपाय कल्पते ॥ ५७ ॥या द्रव्यशक्तिरेकत्र पुंसि नासौ नरान्तरे । हरीतक्यापि नोद्भूतवातकुष्ठे विरेच्यते ॥ ५८ ॥शरद्युद्रिक्तपित्तस्य ज्वराय दधि कल्पते ।तदेव भुक्तं वर्षासु ज्वरं हन्ति दशान्तरे ॥ ५९ ॥न चोपलक्षणं किञ्चित् अस्ति तच्छक्तिवेदने ।येनैकत्र गृहीताऽसौ सर्वत्रावगता भवेत् ॥ ६० ॥
यो वा ज्ञातुं प्रभवति पुरुषः तत्सामर्थ्यं निरवधिविषयम् ।
स्यात् सर्वज्ञः स इति न विमतिः तस्मिन् कार्या स्ववचनकथिते ॥अनादिपरम्परासिद्धत्वमात्रान्नायुर्वेदादिप्रामाण्यनिर्णयः

[I.574.114]

अथोच्येत—अनादिरेवैषा चिकित्सकस्मृतिः, व्याकरणादिस्मृतिवत् । संक्षेपविस्तरविवक्षयैव चरकादयः कर्तारः, न तु ते
सर्वदर्शिनः । न च स्मृतावन्धपरंपरादोषः, समूलत्वात् । यथा
व्याकरणस्मृतेः शिष्टप्रयोगो मूलं, एवमिहान्वयव्यतिरेकौ । शिष्टविरोधे सति यथा मूलविरोधिनी पाणिन्यादिस्मृतिरप्रमाणम्, तथा
चाहुः "इह न भवत्यनभिधानात्"(वार्तिकम्) इति । एवं वैद्यस्मृतिरपि अन्वयव्यतिरेकविरुद्धा न प्रमाणमिति—तदेतदयुक्तम्—
अन्वयव्यतिरेकयोर्यथोक्तनयेन परिच्छेदासम्भवेन तन्मूलत्वानुपपत्तेः ॥क्वाचित्कसंबादात् सर्वांशे प्रामाण्यं न निर्णेतुं शक्यम्

[I.574.115]

यदि ह्यन्वयव्यतिरेकाभ्यां अशेषद्रव्यशक्तीर्निश्चित्य चरकादिभिर्विरचितं शास्त्रमितीदृशमन्वयव्यतिरेकित्वमुच्यते—तदप्ययाकृतम्—अद्यत्वे यावन्तावन्वयव्यतिरेकौ वयमुपलब्धुं शक्नुमः,
तावद्भ्यां ताभ्यां एकदेशसंवादात् प्रामाण्यकल्पनात् तत्रप्रवर्तताम्; न तु तौ तावन्तौ  शास्त्रस्य मूलं भवितुमर्हतः;
सर्वैरस्मदादिभिस्तादृशशास्त्रप्रणयनप्रसङ्गात् ॥आयुर्वेदादीनां वेदवत् नानादित्वम्

[I.574.116]

अनादित्वमपि शास्त्राणां वेदवदनुपपन्नम्; चरकादिकर्तृस्मृतेः
कालिदासादिस्मृतिवदविगीतत्वात् । न च चिकित्सास्मरणप्रबन्धएवायमनादिः; तथात्वे अन्धपरंपरा, कारणानवधारणात् । न च
तदुक्तं उन्मूलं भवितुमर्हति, व्युदस्तत्वात् । तस्मात्  सर्वज्ञप्रणीत एवायुर्वेदः ॥आयुर्वेदादिकर्तॄणां तदुपयोग्यर्थंदर्शनं प्रत्यक्षमेव

[I.574.117]

ननु अविदुषामुपदेशो नावकल्पत इति विद्वांसः चरकादयः
कल्प्यन्ताम् । ते तु प्रत्यक्षेणैव सर्वं विदितबन्त इत्यत्र किं मानम् ?
उच्यते—अन्वयव्यतिरेकयोर्निरासात् नानुमानस्यैष विषयः । वेदमूलत्वमपि मन्वादिस्मृतिवत् अयुक्तं कल्पयितुम्, कर्तृसामान्यासंभवादिति वर्णविष्यामः (पु. 632) । पुरुषान्तरोपदेशपूर्वकत्वे
चरकेणव किमपराद्धम् ? उपमानमनाशङ्कनीयमेवास्मिन्नर्थे । अर्थापत्तिस्तुं न प्रमाणान्तरम् । अप्रामाण्यं तु नास्ति, बहुकृत्वः संवाददर्शनात् । अतः परिशेषात् प्रत्यक्षीकृतदेशकालपुरुषदशाभेदानुसारिसमस्तव्यस्तपदार्थसार्थशक्तिनिश्चयाः चरकादयः इति युक्तं
कल्पयितुम् ॥आयुर्वेदाद्युक्तफलेषु व्यभिचाराद्यप्रसक्तिः

[I.574.118]

यद्येवं कथं तर्हि सोमराज्यादिवाक्येषु व्यभिचारः ? व्यभिचारे
चार्धजरतीयमित्युक्तम्—नैष दोषः—कर्मकर्तृसाधनवैगुण्यात् एषु
व्यभिचारो भविष्यति । वैदिकेषु च कर्मसु मीमांसकस्य समानोगुणः ॥कारीर्यादौ का ते वार्ता ? यस्यां न स्यादिष्टौ वृष्टिः ।वैगुण्यं चेत् कर्त्रादीनां, अत्राप्येवं शक्यं वक्तुम् ॥ ६२ ॥यदि विधुरमभुक्तं कर्म शास्त्रीयमन्यत्फलविघटनहेतुः कल्प्यते सोऽपि तुल्यः ।क्वचिदथ फलसंपत् दृश्यते तत्प्रयोगेतदिह दृढशरीराः सन्ति दीर्घायुषश्च ॥ ६३ ॥आयुर्वेदस्तस्मात् आप्तकृतो नान्यमूल इति सिद्धम् ।एवंफलवेदादौ  प्रकाशमाप्तप्रणीतत्वम् ॥ ६४ ॥

[I.574.119]

तस्मात् आप्तोक्तत्वस्य सिद्धमायुर्वेदादौ व्याप्तिग्रहणम् ।
व्याप्तिप्रदर्शनायैव सूत्रकृता—"स द्विविधो दृष्टादृष्टार्थत्वात्(न्या. सू. १-१-८)" (न्या-सू)

[I.574.120]

इत्युक्तम् । दृष्टार्थशब्दे गृहीताविनाभावं आप्तोक्तत्वं
अदृष्टार्थेऽपि प्रामाण्यं साधयतीति । अत एवोक्तं—"मन्त्रायुर्वेदप्रामाण्यवच्च तत्प्रामाण्यमाप्तप्रामाण्यात्(न्या. सू. २-१-६९) इति ॥" (न्या-सू)आयुर्वेदादिकर्तॄणामतीतत्वेऽपि व्याप्तिग्रहसंभवः नन्वत्रापि न वैद्यकं विरचयन् दृष्टो मुनिः सर्ववित्तद्व्याप्तिग्रहणं जने यदि, वृथाऽऽयुर्वेदसंकीर्तनम् ।सत्यं, किन्तु दृढा तथापि चरकाद्याप्तस्मृतिर्वैद्यकेनासौ चान्यनिबन्धनेति कथिता तस्येह दृष्टान्तता ॥ ६५ ॥इत्यायुर्वेदवाक्यप्रभृतिषु भवति व्याप्तिराप्तोक्ततायाःपूर्वोक्तेन क्रमेण स्फुटमकथि तथा पक्षधर्मत्वमस्याः ।न प्रत्यक्षागमाभ्यामपहृतविषया नानुमानान्तरेणव्याधूता वेति सैषा भजति गमकतां  पञ्चरूपोपपत्तेः ॥ ६६ ॥अनपेक्षतया न वेदवाचां घटते निष्प्रतिमः प्रमाणभावः ।क्व गिरामयथार्थतानिवृत्तिः पुरुषप्रत्ययमन्तरेण दृष्टा ॥ ६७ ॥तत्प्रत्ययात् बहुतरद्रविणव्ययादि-साध्येषु कर्मसु तपस्सु च वैदिकेषु ।युक्तं प्रवर्तनमबाधनकेन नैवतत्सिद्धिरित्यलमसम्मत एष मार्गः ॥ ६८ ॥

[I.574.121]

तस्मादाप्तोक्तत्वादेव वेदाः प्रमाणमिति सिद्धम् ॥मीमांसकमते वेदप्रामाण्यवर्णनप्रकारः

[I.574.122]

 अन्ये तु अन्यथा वेदप्रामाण्यं वर्णयन्ति । तस्य हि प्रामाण्ये
अभ्युपगतपरलोकः, अनभ्युपगतपरलोको वा परो विप्रतिपद्यते ?

[I.574.123]

तत्रानभ्युपगतपरलोकं प्रति तावत् आत्मनित्यतादिन्यायपूर्वकं
परलोकसमर्थनमेव विधेयम् ॥

[I.574.124]

परलोकवादिनां तु मते यदेतत् सुखिदुःख्यादिभेदेन जगतो
वैचित्र्यं दृश्यते, तदवश्यं कर्मवैचित्र्यनिबन्धनमेव । कर्माणि
चाननुष्ठितानि नात्मानं लभन्ते । अलब्धात्मनां च नभःकुसुमनिभानां कुतो विचित्रसुखदुःखादिफलसाधनत्वम् ? तस्मात्
अनुष्ठानमेषामेषितव्यम् । अनुष्ठानं च नाविदितस्वरूपाणां
कर्मणामुपपन्नम् । अजानन् पुरुषः तपस्वी किमनुतिष्ठेत् ? तदवश्यं
ज्ञात्वाऽनुष्ठेयानि कर्माणि ॥

[I.574.125]

तदिदानीं तेषां परिज्ञाने कोऽभ्युपायः ?

[I.574.126]

न प्रत्यक्षं अस्मदादीनां स्वर्गाद्यदृष्टपुरुषार्थसाधनानि कर्माणि
दर्शयितुं प्रभवति ॥

[I.574.127]

नाप्यनुमानम्; अन्वयव्यतिरेकाभ्यां तृप्तिभोजनयोरिव स्वर्गयागयोः साध्यसाधनसम्बन्धानबधारणात् ॥

[I.574.128]

नाप्यर्थापत्तिः; जगद्वैचित्र्यान्यथाऽनुपपत्त्या तु विचित्रं कारणमात्रमनुमीयते । न च तावताऽनुष्ठानसिद्धिः । उक्तं च(श्लो. वा. १-४-१०५)—"अधर्मे धर्मरूपे वाऽप्यविभक्ते फलं प्रति ।किमप्यस्तीति विज्ञानं नराणां क्वोपयुज्यते ? इति ॥"

[I.574.129]

उपमानं त्वत्र शङ्क्यमानमपि न शोभते ॥

[I.574.130]

नापि परस्परमुपदिशन्तो लौकिकाः कर्माणि परलोकफलानि
जानीयुरिति वक्तुं युक्तम्; अज्ञात्वा उपपादयतां आप्तत्वायोगात् ।
ज्ञानं तु लौकिकानां दुर्घटम्; प्रमाणाभावादित्युक्तत्वात् । एवमेव
हि पुरुषोपदेशपरंपराकल्पनायां अन्धपरंपरान्यायः स्यात् । तस्मादवश्यं अभ्युपगतपरलोकैः परलोकफलानि कर्माणि कुर्वद्भिः शास्त्रात्
कर्मावबोधोऽभ्युपगन्तव्यः । शास्त्रं च वेदा एवेति सिद्धं
तत्प्रामाण्यम् ॥लोकप्रसिद्धया धर्माधर्मस्वरूपावगमः न संभवेत्

[I.574.131]

ननु ! लोकप्रसिद्धित एव धर्माधर्मसाधनानि कर्माणि शास्यन्ते;
किं शास्त्रेण ? उपकारापकारौ हि धर्माधर्मयोर्लक्षणमिति प्रसिद्धमेवैतत् । तथाऽऽह व्यासः—"इदं पुण्यमिदं पापं इत्येतस्मिन् पदद्वये ।आचण्डालं मनुष्याणां अल्पं शास्त्रप्रयोजनम् ॥"
इति—नैतद्युक्तम्—लोकप्रसिद्धेर्निर्मूलायाः प्रमाणत्वाचुपपत्तेः ।
लोकप्रसिद्धिर्नाम लौकिकानामविच्छिन्ना स्मृतिः । स्मृतिच्च प्रभबन्ती प्रमाणान्तरमूला भवति, न स्वतन्त्रेत्यवग्र्यमस्या मूलमन्वेषणीयम् । तच्च प्रत्यक्षादि नोपपद्यते इति नूनं शास्त्रमूलैव लोकप्रसिद्धिः । विरुद्धानेकप्रकारत्वाच्च लोकप्रसिद्धेः न तस्यां
स्वतन्त्रायां समाश्वसिति लोकः ॥

[I.574.132]

न चोपकारापकारकमात्रलक्षणावेव धर्माधर्मौ वक्तुं युज्येते;
जपशीधुपानादौ तदभावात् । गुरुदारगमनादौ च विपर्ययादित्यचश्यं शास्त्रशरणावेव तावेषितव्यौ ॥वैदिकधर्माधर्मनिर्णयः न लोकतो भवितुं शक्यः

[I.574.133]

अपि च इदमिष्टिमन्त्रादिकं एवंफलम्, अयमस्मिन् अधिकृत
इति; इयमितिकर्तव्यता, एष देशः, एष कालः, इमे ऋत्विजः
इत्यादि किं लोकप्रसिद्धेरधिगन्तुं शक्यते ? तस्मादवश्यं शास्त्राधीन
एव विशिष्टकर्मावबोध एषितव्यः । शास्त्रं च वेद एवेत्युक्तम् ।
अतस्तस्य निर्विवादसिद्धमेव प्रामाण्यमिति ॥सिद्धान्त्युक्तवेदप्रामाण्यप्रक्रियैव युक्ततरा

[I.574.134]

एवं तु वर्ण्यमाने संसारानादित्वं तावदुक्तं स्यात् । वेदस्यानादित्वं कर्मज्ञानानादित्वात् । ततश्च मीमांसकवर्त्मनैव प्रमाणता
सिध्यति, नाप्तवादात् । तस्माद्यथोदाहृत एव मार्गः प्रमाणतायामनुवर्तनीयः ॥वेदानामनादित्वं प्रवाहत एव, न स्वरूपतः

[I.574.135]

अथवा—वयमपि न न शिष्मो ऽनादिसंसारपक्षंयुगपदखिलसर्गध्वंसवादे तु भेदः ।अकथि च रचनानां कार्यता तेन सर्गात्-प्रभृति भगवतेदं वेदशास्त्रं प्रणीतम् ॥ ६९ ॥
अनादिरेवेश्वरकर्तृकोऽपि सदैव सर्गप्रलयप्रबन्धः ।
सर्गान्तरेष्वेव च कर्मबोधः वेदान्तरेभ्योऽपि जनस्य सिध्येत् ॥अन्यत्वे किं प्रमाणं ? ननु तव, सुमते ! किं तदैक्ये प्रमाणं ?

[I.574.136]

ध्वस्तं तावत् समस्तं भुवनमिति तदा वेदनाशोऽप्यवश्यम् ।
एकस्त्वीशोऽविशिष्टः स च रचयति वा प्राक्तनं संस्मरेद्बा
वेदे स्वातन्त्र्यमस्मिन् नियतमुभयथाऽप्यस्ति चन्द्रार्धमौलेः ॥एकस्य तस्य मनसि प्रतिभासमानःवेदस्तदा हि कृतकान्न विशिष्यतेऽसौ ।प्रत्यक्षसर्वविषयस्य तु नेश्वरस्ययुक्ता स्मृतिः,  करणमेव ततोऽनवद्यम् ॥ ७२ ॥तेनाप्तनिर्मितत्तयैव निरत्ययार्थ-संप्रत्ययोपजननाय जनस्य वेदे ।शास्त्रं सुविस्तरक्षपास्तकुतर्कमूल-मोहप्रपञ्चमकरोत् मुनिरक्षपादः ॥ ७३ ॥अथर्ववेदस्य चतुर्थवेदत्वाक्षेपः

[I.574.137]

अत्र कश्चिदाह—युक्तमितरेतरव्यतिषक्तार्थोपदेशित्वेनैककर्तृकत्वानुमानद्वारकं त्रिवेद्याः प्रामाण्यम् । अथर्ववेदस्य तु त्रय्याम्नातधर्मोपयोगानुपलब्धेः त्रयीबाह्यत्वेन न तत्समानयोगक्षेमत्वम् ॥अथर्ववेदस्य स्वतन्त्रप्रमाणत्वासंभवः

[I.574.138]

अनपेक्षत्वलक्षणप्रामाण्यपक्षेऽपि (पु. 435) विक्षिप्तशास्त्रान्तरोपदिष्टविशिष्टज्योतिष्टोमाद्यनेककर्मानुप्रविष्टहौत्राध्वर्यवादिव्यापारव्यतिषङ्गदर्शनात् तदर्था त्रय्येव यथा प्रमाणभावभागिनी भवितुमर्हति, न तथा  पृथग्व्यवहारा आथर्वणश्रुतिः ॥वेदानां त्रित्वमेव श्रुतिसम्मतम्

[I.574.139]

तथा च लोके चतस्र इमा विद्याः प्राणिनामनुग्रहाय प्रवृत्ताः—
आन्वीक्षकी, त्रयी, वार्ता, दण्डनीतिरिति प्रसिद्धिः । श्रुतिस्मृती
अपि तदनुगुणार्थे एव दृश्येते । श्रुतिस्तावत्—"ऋग्भिः प्रातर्दिवि
देव ईयते । यजुर्वेदेन तिष्ठति मध्येऽह्नः । सामवेदेनास्तमेति ।
वेदैरशून्यस्त्रिभिरेति सूर्यः"(तै. ब्रा. ३-१२-९) इति । तथा "प्रजापतिरकामयत बहुस्यां प्रजायेयेति । स तपोऽतप्यत । स तपस्तप्त्वा ।
इमान् लोकानसृजत पृथिवीमन्तरिक्षं दिवमिति । तान् लोकानभ्यतपत् तेभ्यस्त्रीणि ज्योर्तीष्यजायन्त । अग्निरेव पृथिव्या अजायत
वायुरन्तरिक्षात् दिव आदित्य इति । तानि ज्योर्तीष्यभ्यतपत् ।

[I.574.140]

तेभ्यस्त्रयो वेदा अजायन्त । अग्नेरृग्वेदः । वायोर्यजुर्वेदः । आदित्यात्सामवेदः"(शत. ब्रा. ११-४-११) । तथा "सैषा विद्या त्रयी
तपति"(नारा. १२-२) इति ॥स्मृतिष्वपि वेदानां त्रित्वमेव कीर्त्यते

[I.574.141]

स्मृतिरपि मानवी—प्रतिवेदं द्वादशवार्षिकब्रह्मचर्योपदेशिनी
दृश्यते (मनुस्मृ. ३-१)—"षट्त्रिंशद्वार्षिकं चर्यं गुरौ त्रैवेदिकं व्रतम् इति ॥"
श्राद्धप्रकरणेऽपि (मनुस्मृ. ३-१४५)—"यत्नेन भोजयेच्छ्राद्धे बह्वृचं वेदपारगम् ।शाखान्तगमथाध्वर्युं छन्दोगं वा समाप्तिगम् ॥"
इति त्रिवेदपारगानेव श्राद्धभुजः ब्राह्मणान् दर्शयति, नाथर्ववेदाध्यायिनः । प्रत्युत निषेधः क्वचिदुपदिश्यते—"तस्मादाथर्वणं
न प्रवृञ्जयात्"(कल्पसू.) इति ॥अथर्वणो वेदत्वं भट्टमतरीत्वा

[I.574.142]

एवमाक्षेपे सति केचिदाचक्षते (तं. वा. १-३-२)—"यदि यज्ञोपयोगित्वं नेहास्त्याथर्वणश्रुतेः ।अर्थान्तरे प्रमाणत्वं केनास्याः प्रतिहन्यते ?शान्तिपुष्ट्यभिचारार्थाः  एकब्रह्मर्त्विगाश्रिताः ।क्रियास्तया प्रमीयन्ते त्रयी वात्मीयगोचरः इति ॥"स्वपक्षेण अथर्वणः वेदत्वसमर्थनम्

[I.574.143]

एतत्तु सर्वं न साध्वभिधीयते । तथा हि—"तत्प्रमाणं
बादरायणस्यानपेक्षत्वात्"(जै. सू. १-१-५) इति य एष वेदप्रामाण्या
धिगतौ जैमिनिना निरदेशि पन्थाः, यो वा अक्षपादेन, कणादेन च
प्रकटितः—"तद्वचनादाम्नायप्रामाण्यम्"(वै. सू. १०-२-९) इति,"मन्त्रायुर्वेदप्रामाण्यवच्च तत्प्रामाण्यमाप्तप्रामाण्यात्"(न्या. सू. २-१-६९)
इति, स चतुर्ष्वपि वेदेषु तुल्यः । तत्र विशेषतुषोऽपि न कश्चिदतिप्रयत्नेनान्विष्यमाणः प्राप्यते । न हि मीमांसकपक्षे एवं वक्तुं शक्यते—
त्रय्येवानादिमती, नाथर्वश्रुतिः; तस्यां कर्तृस्मरणसंभवादिति ॥

[I.574.144]

नापि नैयायिकपक्षे एवं वक्तुं शक्यम्—आप्तप्रणीताः त्रयो
वेदाः, चतुर्थस्तु नाप्तप्रणीत इति । तेन प्रामाण्याधिगमोपायाविशेषात् समानयोगक्षेमतया चत्वारोऽपि वेदाः प्रमाणम् ॥

[I.574.145]

व्यबहारो हि सर्वेषां सारेतरविचारचतुरचेतसां चतुर्भिरपि
वेदैः, चतुर्णां वर्णानामाश्रमाणां, चतसृषु दिक्षु, चतुरब्धिमेखलायामवनौ प्रसिद्ध इति कोऽयमत्रान्यथात्वभ्रमः ?

[I.574.146]

श्रुतिस्मृतिमूलश्चार्यावर्तनिवासिनां भवति व्यवहारः । ते च
श्रुतिस्मृती चतुरोऽपि वेदान् समानकक्ष्यानभिवदतः । ऋग्यजुस्सामवेदेष्वपि अथर्ववेदाशंसीनि भूयांसि वचांसि भवन्ति । तद्यथा
शतपथे "अथ तृतीयेऽहन्"(शत. प्रा. १३-४-३-७) इत्युपक्रम्य
अश्वमेधे पारिप्लवाख्याने "सोऽयमाथर्वणो वेदः" इति श्रूयते ।
छान्दोग्योपनिषदि च "ऋग्वेदो यजुर्वेदः सामवेद आथर्वणश्चतुर्थः"(छा. उ. ७-१-४) इति पठ्यते ॥अथर्ववेदस्य इतिहासपुराणतुल्यत्वनिरासः

[I.574.147]

ननु ! "इतिहासपुराणः पञ्चमः"(छा. उ. ७-१-४) इति तत्र
पठ्यत एव ॥

[I.574.148]

किञ्चातः ? किमियताऽथर्वणश्चतुर्थो न भवति वेदः ?

[I.574.149]

 चतुर्थशब्दोपादानात् इतिहासादितुल्योऽसौ, न वेदसमानकक्ष्य इति चेत्; केयं कल्पना ? चतुर्थशब्दोपादानादप्राधान्ये"त्रयो वेदा असृज्यन्त"(शत. ब्रा. ११-४-११) इत्यादौ त्रित्वसंख्योपादानात् तेऽपि न प्रधानतामधिगच्छेयुः । इतिहासादिभिर्वा सह
परिगणनं अप्राधान्यकारणं यदुच्यते,  तदपि सर्ववेदसाधारणमिति
यत्किञ्चिदेतत् ॥अथर्ववेदस्य वेदत्वे श्रुतिसम्मतिः

[I.574.150]

तथा शताध्ययनेऽपि "ऋचो वै ब्रह्मणः प्राणाः" इत्यभ्युपक्रम्य"आथर्वणो वै ब्रह्मणः समानः" इति पठ्यते ॥

[I.574.151]

तथा "येऽस्य प्राञ्चो रश्मयः ता एवास्य प्राच्यो मधुनाड्यः,
ऋच एव पुष्पम्"(छा. उ. ३-१-२) इत्युपक्रम्य पठित—"अथ येऽस्योदञ्चो रश्मयः ता एवास्योदीच्यः मधुनाड्यः अथर्वाङ्गिरस एव मधुकृतः"(छा. उ. ३-४-१) इति ॥

[I.574.152]

तथा तैत्तरीये "तस्माद्वा एतस्मात् प्राणमयात् । अन्योऽन्तर
आत्मा मनोमयः"(तै. उ. २) इति प्रस्तुत्य "तस्य यजुरेव शिरः ।
ऋग्दक्षिणः पक्षः । सामोत्तरः पक्षः । आदेश आत्मा । अथर्वाङ्गिरसः पुच्छं प्रतिष्ठा"(तै. उ. २) इति पठ्यते ॥

[I.574.153]

तथाऽन्यत्र "ऋचां प्राची महती दिगुच्यते । दक्षिणामाहुर्यजुषाम् । साम्नामुत्तराम् । अथर्वणामङ्गिरसां प्रतीची महती
दिगुच्यते"(तै. ब्रा. ३-१२-९) इति ॥

[I.574.154]

शतपथे ब्रह्मयज्ञविधिप्रक्रमे मध्यमे "पय आहुतयो ह वा एता
देवानां यदृचः"(शत. ब्रा. ११-५-६-४) इत्युपक्रम्य, "मेद आहुतयो
ह वा एता देवानां यदथर्वाङ्गिरसः स य एवं विद्वानथर्वाङ्गिरसोऽहरहः स्वाध्यायमधीते मेद आहुतिभिरेव तद्देवान् स तर्पयति त एनं
तृप्तास्तर्पयन्ति"(शत. ब्रा. ११-५-६-७) इति ॥मन्त्रवर्णोऽपि अथर्वणो वेदत्वगमकः

[I.574.155]

मन्त्रा अपि तदर्थप्रकाशनपरा अनुश्रूयन्ते "त्वामग्ने पुष्करादध्यथर्वा निरमन्थत"(तै. सं. ३-५-११) इत्यादयः । न चैषां अथर्वा
नाम कश्चिदृषिरित्येवंप्रकारं व्याख्यानं युक्तम्;  अन्यत्राप्यसमाश्वासप्रसङ्गात् । इत्येवञ्जातीयकास्तावदुदाहृताः श्रुतिवाचः ॥अथर्वणो वेदत्वे स्मृतिवाक्यानि

[I.574.156]

स्मृतिवाक्यानि खल्वपि । मनुस्तावत् (मनुस्मृ. ११-३३)—"श्रुतीरथर्वाङ्गिरसीः कुर्यादित्यविचारयन्"
इति श्रुतिशब्देन त्रयीवदिह व्यवहरति ॥

[I.574.157]

याज्ञवल्क्यः चतुर्दशविद्यास्थानानि गणयन् (याज्ञ. स्मृ. १-३)—"पुराणतर्कमीमांसाधर्मशास्त्राङ्गमिश्रिताः ।वेदाः स्थानानि विद्यानां धर्मस्य च चतुर्दश"
इति चतुर एव वेदानावेदयते; नान्यथा हि चतुर्दशसंख्या
पूर्यते ॥

[I.574.158]

स्मृत्यन्तरे च स्पष्टमेवोक्तम्—"अङ्गानि वेदाश्चत्वारः मीमांसान्यायविस्तरः ।पुराणं धर्मशास्त्रं च विद्या ह्येताश्चतुर्दश इति ॥"
अन्यत्राप्युक्तम् "पुराणं धर्मशास्त्रं मीमांसा न्यायः चत्वारो
वेदाः षडङ्गानीति चतुर्दश विद्यास्थानानि" इति ॥

[I.574.159]

शातातपोऽप्याह—"ऋक्सामयजुरङ्गानां अथर्वाङ्गिरसामपि ।अणोरप्यस्य विज्ञानात् योऽनूचानः स नो महान् इति ॥"

[I.574.160]

तथाऽन्यत्र "चत्वारश्चतुर्णां वेदानां पारगाः धर्मज्ञाः परिषत्"
इत्युक्तम् ॥

[I.574.161]

शङ्खलिखितौ च "ऋग्यजुस्सामाथर्वविदः षडङ्गवित् धर्मवित्
वाक्यवित् नैयायिको नैष्ठिको ब्रह्मचारी पञ्चाग्निरिति दशावरा
परिषत्" इत्यूचतुः ॥

[I.574.162]

प्राचेतसे "चत्वारो वेदविदः धर्मशास्त्रविदिति पञ्चावरा
परिषत्" इत्युक्तम् ॥

[I.574.163]

तथा च पङ्क्तिपावनप्रस्तावे चतुर्वेदषडङ्गवित् ज्येष्ठसामगोऽथर्वाङ्गिरसोऽप्येते पङ्क्तिपावना गण्यन्ते । तदयमेवमादिवेदचतुष्टयप्रतिष्ठाप्रगुण एव प्राचुर्येण धर्मशास्त्रकाराणां व्यवहारः ॥अथर्वणः वेदत्वं शास्त्रकाराणामपि सम्मतम्

[I.574.164]

अन्येऽपि शास्त्रकाराः तथैव व्यवहरन्तो दृश्यन्ते । तथा
च महाभाष्यकारो भगवान् पतञ्जलिः अथर्ववेदमेव प्रथममुदाहृतवान्"शन्नो देवीरभिष्टये"(अथर्वसं. १) इति ॥

[I.574.165]

मीमांसाभाष्यकारेणापि वेदाधिकरणे "काठकं कालापं मौद्गलं
पैप्पलादकम्"(शा. भा. १-१-८) इति यजुर्वेदादिवत् अथर्ववेदेऽपि
पैप्पलादकमुदाजह्ने । सर्वशाखाधिकरणेऽपि (शा. भा. २-८-२)
वेदान्तरशास्वान्तरवत् मौद्गलपैप्पलादकाख्ये अथर्वशाखे अप्युदाहृत्य
विचारः कृतः । "तथा च प्रथमयज्ञो नाम चतुर्षु न कश्चिदस्ति"
इत्यधिकरणान्त एव लिखितम् । एवं श्रुतिस्मृतिविशिष्टाचारव्यवहारविदां अत्र विप्रतिपत्तिसंभावनैव नास्ति ॥त्रय्यां अथर्वणः अगणनं तस्य नावेदत्वं गमयेत्

[I.574.166]

आह—न ब्रूमः अथर्ववेदो न प्रमाणमिति, किन्तु त्रयीबाह्य
इति—उच्यते—त्रय्यपीयं अथर्ववेदबाह्यैव । न केवलमेवं, त्रय्यामपि
परस्परबाह्यत्वमस्त्येव—ऋक्सामबाह्यानि यजूंषि, यजुस्सामबाह्या
ऋचः, ऋग्यजुर्बाह्यानि सामानीति कियानयं दोषः ? सर्वभावानामितरेतरसाङ्कर्यसहितत्वात् । ये हि शब्दात्मानः ग्रन्थसन्दर्भस्वभावाः,
ये च तदभिधेया अर्थस्वभावाः, ते सर्वेऽन्योन्यसंमिश्रितात्मान
एव । न च परेणात्मानं संमिश्रयन्तोऽपि ते स्वरूपमपहारयन्तीति ॥सर्वशाखाप्रत्ययन्यायः अथर्ववेदमपि क्रोडीकरोत्येव

[I.574.167]

अथोच्येत—नेदृशं त्रयीबाह्यत्वमथर्ववेदे विवक्षितम्, अपि तु
यदेव न त्रयीप्रत्ययं कर्मोपदिशति, न तत्सम्बद्धं किंचिदिति, तदस्य
त्रयीबाह्यत्वमिति—एतदपि न साधूपदिष्टम्—इष्टिपश्वेकाहाहीनसत्रादिकर्मणां तत्रोपदेशदर्शनात् । "सर्वशाखाप्रत्ययमेकं कर्म" इति
न्यायात् । त्रय्युपदिष्टेऽपि कर्मणि सम्बद्धमथर्ववेदात् किमपि
लम्यत एव ॥अथर्ववेदापेक्षत्वं त्रय्या अस्त्येव

[I.574.168]

ननु ! भवति सर्वशाखाप्रत्ययमेकं कर्म । तत्पुनः त्रिवेदीसम्बद्धसर्वशाखाप्रत्ययमेव, नाथर्वशाखाप्रत्ययं; यतः सोमयागादिकर्मणां
ऋग्वेदेन हौत्रं, यजुर्वेदेनाध्वर्यवं, समावेदेनौद्गात्रं कियते, नाथर्ववेदेन किञ्चिदिति—तदयुक्तम्—अथर्ववेदेन ब्रह्मत्वस्य करणात् ।
तथा च गोपथब्राह्मणम्—"प्रजापतिस्सोमेन यक्ष्यमाणो वेदानुवाच ।
कं वो होतारं वृणीयमिति"(गो. ब्रा. २-२४) इति प्रक्रम्य, "तस्मादृग्विदमेव होतारं वृणीष्व, स हि हौत्रं वेद", "यजुर्विदमेवाध्वर्युं
वृणीष्व, स हि आध्वर्यवं वेद", "सामविदमेवोद्गातारं वृणीष्व, स हि
ओद्गात्रं वेद", "अथर्वाङ्गिरोविदमेव ब्रह्माणं वृणीष्व, स हि ब्रह्मत्वं
वेद"(गो. ब्रा. २-२४) इत्यभिधाय, पुनराह "अथ चेन्नैवंविधं होतारं
अध्वर्युमुद्गातारं ब्रह्माणं वा वृणुते पुरस्तादेव वैषां यज्ञो रिच्यत
इति तस्मादृग्विदमेव होतारं कुर्यात्, यजुर्विदमेवाध्वर्युं, सामविदमेवोद्गातारं, अथर्वाङ्गिरोविदमेव ब्रह्माणम्"(गो. ब्रा. २-२४) इति ।
तथा "यदूनं च विरिष्टं च यातयामं च करोति तदथर्वणां तेजसाप्रत्याप्याययेत्"(गो. ब्रा. १-२२) इति, "नर्ते भृग्वङ्गिरोभ्यः
सोमः पातव्यः"(गो. ब्रा. १-२८) इति ॥अथर्ववेदस्य त्रयीरूपत्वम्

[I.574.169]

नन्वेताः श्रुतीः अथर्वाण एवाधीयते; नान्ये त्रयीविदः ।
ते त्वेवं पठन्ति "यदृचा हौत्रं क्रियते यजुषाऽऽध्वर्यवं साम्ना
औद्गात्रं अथ केन ब्रह्मत्वं क्रियते इति त्रय्या विद्ययेति ब्रूयात्"
इति । तथा च "यदृचैव हौत्रमकुर्वत यजुषाऽऽध्वर्यवं साम्नौद्गात्रं
यदेव त्रय्यै विद्यायै शुक्रं तेन ब्रह्मत्वम्" इति—उच्यते—
वयमप्येवमादीनि वाक्यानि न नाधीमहि । किं त्वेषामयमेवार्थः—अथर्वाङ्गिरोविदेव ब्रह्मेति । कथम् ? यतो न त्रयी नाम
किमपि वस्त्वन्तरम्; अपि तु त्रयाणां वेदानां समाहार इति ।
समाहारश्च समाह्रियमाणनिष्ठो भवति । समाह्रियमाणाश्च ऋग्वेदादयः त्रयः हौत्रादिपरत्वेन चरितार्थाः, न पुनस्तत्र भेदमर्हन्ति ।
एकैकशः चरितार्थानां समुदायोऽपि चरितार्थ एव । समुदायबुद्धौ हि विभज्यमानायां समुदायिन एव स्फुरन्ति, नावयविवदर्थान्तरम्, ते चान्यत्र व्यापृताः ॥ऋग्वेदाद्यध्येतृणां ब्रह्मत्वेऽनधिकारः

[I.574.170]

किं नु खलु ऋग्वेदादीनां ब्रह्मत्वं कुर्वतामतिभारो भवति ?
न ब्रूमः अतिभार इति । किन्तु त्र्यात्मकत्वेन ब्रह्मत्वकर्तव्यतोपदिश्यते । त्र्यात्मकश्चान्यतमोऽपि तेभ्यो न भवति वेदः । अथर्ववेदस्तु त्र्यात्मक एव । तत्र हि ऋचो यजूंषि सामानीति त्रीण्यपि
सन्ति । तेन ब्रह्मत्वं क्रियमाणं त्रय्या कृतं भवति ॥

[I.574.171]

ननु ! यस्त्रीन् वेदानधीते, तेन चेत् ब्रह्मत्वं क्रियेत, तत्किंत्रय्या न कृतं भवति ? बाढमित्युच्यते—सोऽपि "एकस्मै वा
कामायाऽन्ये यज्ञक्रतवः समाधीयन्ते", "सर्वेभ्यो ज्योतिष्टोमः","सर्वेभ्यो दर्शपूर्णमासौ" इति श्रुतावपि योगसिद्ध्यधिकरणन्यायेन(जै. सू. ४-३-११) अस्यतममेव बुद्धाबाधाय विदध्यात्, न समुदायं
बुद्धावारोपयितुं शक्नुयात् इत्येकेनैव तत्कृतं भवति, न त्रय्येति ॥अथर्वशाखिनां इतरशाखितुल्यत्वम्

[I.574.172]

ननु ! अन्येऽपि त्र्यात्मका वेदाः—यद्येवं सुतरामथर्ववेदो न
पृथक्करणीयः, सर्वेषां रूपाविशेषात् । तेषां पृथक्प्रतिष्ठैः स्वैः स्वैः
ऋगादिभिरेव व्यपदेश इति न ते समुदायशब्दव्यपदेश्याः ॥अथर्ववेदस्य त्रयीसारत्वम्

[I.574.173]

यत्तु वाक्यान्तरे "त्रय्यै विद्यायै शुक्रं, तेन ब्रह्मत्वम्" इति;
तत्रेयं चतुर्थी षष्ठ्याः स्थाने प्रयुक्ता । शुक्रमिति सारमाचक्षते ।
तेन त्रयीविद्यायाः सारेण ब्रह्मत्वं क्रियत इत्युक्तं भवति । न च
त्रय्येव त्रय्याः शुक्रं भवति । न चात्यन्तं ततोऽर्थान्तरमेव ।
तेनेदमथर्ववेदात्मकमेव त्रय्याः शुक्रं इति मन्यामहे । त्र्यात्मकत्वादिति मन्यामहे । त्र्यात्मकत्वादिति शुक्रमिति च गुह्यमाहुः ।
अथर्वशब्दोऽपि रहस्यवचनः । "यज्ञाथर्वाणं वैदिकस्या इष्टयः" इति ।
तेन त्रयी शुक्ररूपेणाथर्ववेदेन ब्रह्मत्वमितीत्थमथर्ववेदस्य न त्रयीबाह्यत्वम् । इत्थं "सर्वशाखाप्रत्ययमेकं कर्म" इत्यत्र न सर्वशब्दः
सङ्कोचितो भवति ॥अथर्ववेदः ब्रह्मवेदः

[I.574.174]

अत एव ब्रह्मवेदः अथर्ववेद इति पूर्वोत्तरब्राह्मणे पठ्यते—"ऋग्वेदो यजुर्वेदः सामवेदो ब्रह्मवेदः"(गो. ब्रा. ३-२-१६) इति ।
तथा च काठकशताध्ययने ब्राह्मणे ब्रह्मौदने श्रूयते "ब्रह्मवादिनो वदन्ति
पुरोधा औद्दालकिरारुणिमुवाच ब्रह्मणे त्वा प्राणाय जुष्टं निर्वपामि
ब्रह्मणे त्वा व्यानाय जुष्टं निर्वपामि" इत्युपक्रम्य, "आथर्वणौ वै
ब्रह्मणःसमानोऽथर्वणमेवैतज्जुष्टं निर्वपति चतुश्शरावो भवति चत्वारो
हीमे वेदाः तानेव भागिनः करोति मूलं वै ब्रह्मणो वेदाः वेदानामेतन्मूलं
यदृत्विजः प्राश्नन्ति तद्द्रह्मौदनस्य ब्रह्मौदनत्वम्" इति ॥

[I.574.175]

तथा सामवेदे पृष्ठ्यस्य चतुर्थेऽहन्यार्भवे पवमाने अथर्वणे
साम्नो गानं यत्, तद्विधाने श्रूयते "चतुर्विधमाथर्वणं भवति चतूरात्रस्य
वृत्त्वै चतुष्पदामानुष्टुभाऽनुष्टुभमेवैतदहर्यश्चतुर्थं भेषजं वाऽथर्वणं
तद्धि भैषज्यमेव तत्करोत्याथर्वणानि यागभेषजानि"(सा. ब्रा. १-३)
इत्येतदालम्बनेयं स्तुतिः । अत एव प्रागुक्तं "यज्ञे यदूनं च विरिष्टं च
यातयामं च करोति तदथर्वणां तेजसाऽऽप्याययति"(गो. ब्रा. १-२२.)
इति । तस्मादाथर्वण एव ब्रह्मेति । एतच्च शास्त्रान्तरे विस्तरेणाभियुक्तैः
युक्तिभिरुपपादितमिति नेहात्यन्ताय प्रतायते ॥आथर्वणः अपरिहरणीयत्वम्

[I.574.176]

यत्तु—"नाथर्वणेन प्रवृञ्ज्यात्" इति, तत् कल्पसूत्रवाक्यत्वात्
वेदविरुद्धमित्यनादृतम् । अथापि श्रौतमिदं वाक्यं, तदाऽपि, प्रकरणाधीतं चेत्, तत्रैव क्वचित्कर्मणि निवेक्ष्यते । अनारभ्यवादपक्षेऽपि पूर्वोक्तवाक्यविसदृशार्थत्वात् अथर्ववेदस्य च त्रय्यबाह्यत्वेन संपर्कपरिहारानर्द्दत्वात् नियतविषयमेव व्याख्यास्यते ॥उच्चैस्त्वादयो मन्त्रधर्माः, न वेदधर्माः

[I.574.177]

यदप्युच्यते—"उच्चैरृचा क्रियते उच्चैस्साम्नोपांशु यजुषा"
इतिवत् अथर्वधर्मोऽपि न कश्चिदाम्नात इति—तदप्यसारम्—
मंत्रधर्मो ह्ययमुपदिश्यते, न वेदधर्मः । मन्त्रब्राह्मणसमुदायस्वभावा
हि चत्वार इमे वेदग्रन्थाः । मन्त्रास्तु वस्तुतो गद्यपद्यभेदात् द्विविधा एव । गद्यबन्धो यजुरुच्यते, पद्यबन्धः ऋगिति ।
गीतिनिबन्धनं तु भेदान्तरं सामेति । अत एव जैमिनिना मन्त्रविभागं प्रस्तुत्य—"तेषामृग्यत्रार्थवशेन पादव्यवस्था"(जै. सू.
२-१-३५), "गीतिषु सामाख्या"(३६), "शेषे यजुश्शब्दः"(३७), इत्थमेव
तेषां त्रैविध्यमुपपादितम् । तेषामेव चायमुच्चैस्त्वादिधर्मः, न
वेदशब्दवाच्यानां मन्त्रब्राह्मणसमुदायात्मनां ग्रन्थानाम् । अथर्ववेदेऽपीयं त्रिविधैव मन्त्रजातिरिति तत्रापीदं धर्मजातमुपदिष्टं भवति ॥

[I.574.178]

मन्त्रविभागकृत एवायं त्रयीव्यपदेश इति । अतश्च"सैषात्रयी
विद्या तपति" इत्याद्यपि न विरोत्स्यते । एवं ऋग्यजुस्सामसमुदायात्मकमन्त्रोपबन्धात् त्रय्यन्तर्गतश्चाथर्बवेदः । पृथग्व्यवस्थितग्रन्थसन्दर्भस्वभावत्वाच्च भिन्नः स इति सिद्धम् ॥अथर्वणः ऋग्वेदत्वपक्षः

[I.574.179]

अन्ये पुनः—ऋक्प्रचुरत्वात्, प्रविरलयजुर्वाक्यत्वात्, अगीयमानसाममन्त्रतावशाच्च ऋग्वेदमेवाथर्ववेदमाचक्षते । अयमपि
पक्षोऽस्तु, न कश्चिद्विरोधः ॥अथर्वणः वेदत्वेन व्यवहारे विप्रतिपत्त्यभावः

[I.574.180]

यत्पुनरभिधीयते—वेदशब्दः त्रयाणामेव वाचकः, न चतुर्थस्येति—सोऽयमत्युत्कटो द्वेषः । वृद्धव्यवहारो ह्यत्र प्रमाणम् ।"वेदोऽयम्", "ब्राह्मणोऽयम्" इति तत्र तत्र वेदशब्दे उच्चारिते चत्वारोऽपि प्रतीयन्ते । "वेदो मयाऽधीतः" इति वदन्तं पृच्छन्ति व्यवहर्तारः "कतमस्त्वयाऽधीतो वेदः" इति । स आह "अथर्ववेदः" इति ।
न तमेवमाक्षिपन्ति "नासौ वेदः, यस्त्वया पठितः" इति ।
सोपपदोऽथर्ववेदे वेदशब्द इति चेत्, वेदान्तरेष्वपि तुल्यमेतत्"ऋग्वेदः, यजुर्वेदः, सामवेदः" इति । निरुपपदोऽपि तेषु वेदशब्दः,
प्रयुज्यत इति चेत्, तदितरत्रापि समानमित्युक्तम् । चतुर्वेदाध्यायी
भरद्वाज इति च प्रसिद्धमेव । सर्वथा तु सोपपद एवायुर्वेदादिषु
वेदशब्द इति न तत्तुल्यकक्ष्यताऽधिक्षेपक्षेत्रतामथर्ववेदो नेतव्यः ॥ब्रह्मयज्ञे अथर्ववेदविनियोगः सर्वसम्मतः

[I.574.181]

ब्रह्मयज्ञविधिश्च श्रौतः चतुर्ष्वप्यविशिष्ट इत्युक्तम् । स्मार्तोऽपि
तथाविध एवास्ति । यथाऽऽह याज्ञवल्क्यः (या. स्मृ १-४४)—"भेदसा तर्पयेद्देवान् अथर्वाङ्गिरसः पठन् ।पितॄंश्च मधुसर्पिर्भ्यां अन्वहं शक्तितो द्विजः"
इति । सांप्रदायिकमध्यापनाध्ययनादि सर्वमभिन्नमेवेत्यलं
प्रसङ्गेन ॥

[I.574.182]

तेन प्रमाणतायां, वेदस्वाध्यायशब्दवाच्यत्वे, पुरुषार्थसाधनविधावपि चत्वारः समा वेदाः ॥अथर्ववेदस्यैवेतरवेदापेक्षया श्रैष्ठ्यम्

[I.574.183]

यदि पुनः औत्तराधर्येण विना न परितुष्यते, तत् अथर्ववेद
एव प्रथमः, ततः परमस्य मंत्रस्य ब्रह्मणः प्रणवस्याभिव्यक्तेः । तथा
च श्रुतिः—"ब्रह्म ह वा इदमग्र आसीत्"(गो. ब्रा. १-१) इत्युपक्रम्य,"आथर्वणं वेदमभ्यश्राम्यदभ्यतपत् समतपत्तस्माच्छान्तात् तप्तात्
सन्तप्तात् ओमिति मन एवोर्ध्वमक्षरमुदक्रामत्"(गो. ब्रा. १-५)
इत्यादि । तथा महाव्याहृतीनां शाखान्तरप्रसिद्धानां, अप्रसिद्धानां
च बृहदित्यादीनां तत् एवोत्थानम् ॥अथर्ववेदाध्ययनस्य प्रत्येकोपनयनाधिकारिकत्वम्

[I.574.184]

अथर्ववेदकृतोपनयनसंस्कारस्य वेदान्तराध्ययनमविरुद्धम् ।अन्यवेदोपनीयमानस्य तु नाथर्वणोपनयनसंस्कारमप्रापितस्याथर्व
वेदाध्ययनेऽधिकारः । तदुक्तम् "भृग्वङ्गिरोविदा संस्कृतोऽन्यान्
वेदानधीयीत, नान्यत्र संस्कृतो भृग्वङ्गिरसोऽधीयीत"(गो. ब्रा. १-२९)
इति । त्रय्येकशरणैरपि चैतदवश्याश्रयणीयं अथर्ववेदविहितं
स्वकर्मभ्रंशे प्रायश्चित्तमाचरद्भिरित्यथर्ववेद एव ज्यायान् ॥अथर्वणो वेदत्वे स्मृतयो न प्रतिकूलाः

[I.574.185]

यत्तु मानवं वाक्यमुदाहृतं षट्त्रिंशदाब्दिकं, तत् त्रिवेदाध्ययनविषयं वैकल्पिकम् । "वेदानधीत्य वेदौ वा वेदं वाऽपि यथाक्रमम्"(मनुस्मृ. ३-२) इति एकस्मिन् वेदे द्वादशवर्षाणि व्रतम्, द्वयोः
चतुर्विंशतिः, त्रयाणां षट्त्रिंशदिति । यस्तु चतुरो वेदानधीते,
तस्य "अष्टचत्वारिंशद्वर्षं वेदब्रह्मचर्यमुपासीत" इति स्मृत्यन्तरमस्ति,
न च तदार्यैर्नादृतम् । तत्र त्रिवेदाध्यायिनामेव प्रतिवर्षं षोडशवर्षाणि
व्रतं चरेदिति व्याख्यानमसङ्गतम्, उपक्रमविरोधात्, अनुपयोगाच्च । तेन वेदान्तराध्ययनकृत एवायं विकल्पविधिः, न
द्वादशषोडशवर्षापेक्ष इत्यनादरोऽप्यस्यां स्मृतौ "कृष्णकेशोऽग्नीनादधीत" इति श्रुतिविरोधकृतः, नाथर्ववेदाध्ययननिषेधगर्भ इति ॥

[I.574.186]

त्रैवेदिकब्रह्मचर्यस्मृतिरपि चेयं अथर्ववेदाध्ययनपर्युदासमेव
विषयीकरोति, न च वेदान्तराध्ययननिषेधमिति अत्रापि न विशेषहेतुरस्ति । त्रिषु वेदेष्विदं व्रतम्, न पुनरेष्वेव त्रिष्विति नियामकं
वचनमस्ति ॥अथर्वविदः श्राद्धभोजनेऽधिकारः अस्त्येव

[I.574.187]

यदपि श्राद्धप्रकरणे "यत्नेन भोजयेत्" इति त्रिवेदीपारगपरिकीर्तनं (पु. 615) तत् "वेदपारगम्" इति, "शाखान्तगम्" इति,"समाप्तिगम्" इति विशेषणपदपर्यालोचनया ऋग्वेदाद्येकदेशाध्यायिनामनधिकारमेव श्राद्धे सूचयति । अथर्वणस्तु अथर्वशिरोऽध्ययनमात्रलब्धपङ्क्तिपावनभावस्यैकदेशपाठिनोऽपि तत्राधिकार उपपद्यते ।
दर्शितं चाथर्वशिरोध्ययनमात्रादपि पङ्क्तिपावनत्वम् । पङ्क्तिपावनश्च
श्राद्धभोजनेऽनधिकृत इति विप्रतिषिद्धम् ॥इतरवेदैकदेशाध्यायिनः श्राद्धभोजनेऽनधिकारः

[I.574.188]

यस्तु "ज्येष्ठसामगस्त्रिमधुस्त्रिसुपर्णिकः" इति वेदान्तरैकदेशाध्यायिनामपि श्राद्धभोजनाभ्यनुज्ञानं तत् अनुकल्परूपमिव भाति, प्रथमकल्पेन समग्रवेदाध्ययनोपदेशादिति । तस्मात् नाथर्वनिषेधार्थमेतद्वाक्यमिति ॥अथर्वप्रामाण्ये कुमारिलोक्तं न हृदयङ्गमम्

[I.574.189]

तदेवमवस्थिते यत् वार्तिककारेण भयादिव, द्वेषादिव,
मोहादिव, सानुकम्पमिव वा इदमुच्यते "यदि यज्ञोपयोगित्वम्"
इत्यादि (पु. 615)—तदहृदयङ्गमम्—अथर्ववेदे पूर्वोत्तरब्राह्मणे
विस्पष्टं इष्टिपश्वाहाहीनसत्राणामुपदेशात् । वेदान्तरेषु तच्चोदनाभावात् किमथर्ववेदे तदुपदेशेनेति चेत्—सुभापितमिदम्—एवमपि हि
वक्तुं शक्यं—अथर्ववेदे तच्चोदनाया दर्शनात् किं वेदान्तरेषु तदुपदेशेन ? इति ॥

[I.574.190]

न च जाने कस्यैप पर्यनुयोगः ? किं नित्यस्य वेदस्य ? किं वा
तत्प्रणेतुरीश्वरस्य ? इति । द्वावपि तावपर्यनुयोज्यावित्युक्तम् ।
अर्थान्तरशान्तिपुष्ट्यभिचारादि वेदान्तरेष्वपि न न दृश्यते । श्येनो हि
सामवेद उत्पन्नः; अद्भुतशान्त्यादयश्च यजुर्वेद इति तदपि समानम् ॥एकब्रह्माश्रितत्वं आथर्वणकर्मणामिति न क्षोदक्षमम्

[I.574.191]

एकब्रह्मर्त्विगाश्रिता इत्येतदपि न सत्यम् । यत एवं तत्र
पठ्यते—द्वे यज्ञवृत्ती भवतः वैहारिकी च पाकयज्ञवृत्तिश्चेति । तत्र
वैहारिकी नाम अनेकर्त्विगाश्रितानां एकक्रियाणामुपदेशः श्रुतौ । एकब्रह्मर्त्विगाश्रितास्तु शान्त्यादिक्रियाः स्मृतावित्यभूमिज्ञोक्तिरेषा ॥वेदचतुष्टयेऽपि वैदिकानामभिमानः सम नः

[I.574.192]

त्रय्येव आत्मीयगोचरेत्येतदपि परममाध्यस्थ्यम् । न ह्यात्मीयः
परकीयो वा कश्चिदस्ति वेदार्थः, सर्वशाखाप्रत्ययत्वादेकस्य कर्मणः ।
तस्मात् समानयोगक्षेमत्वात् सर्ववेदानां एकस्य ततः पृथक्करणं
वेदनिन्दाप्रायश्चित्तनिर्भयधियामेव चेतसि परिस्फुरति, न साधूनामित्युपरम्यते ॥अथर्ववेदप्रामाण्योपसंहारःइति तुल्यप्रभावर्द्धिवर्धमानोचितस्तवाः ।विविधाभिमतस्फीतफलसंपादनोद्यताः ॥ ७४ ॥चत्वारोऽपि पराक्षेपपरिहारस्थिरस्थितिम् ।भजन्ति वेदाः प्रामाण्यलक्ष्मीं  हरिभुजा इव ॥ ७५ ॥चतुस्स्कन्धोपेतः प्रथितपृथगर्यैरवयवैःकृतान्योन्यश्लेषैः उपचितवपुः वेदविटपी ।प्रतिस्कन्धं शाखाफलकुसुमसन्दर्भसुभगाःप्रकाशन्ते तस्य द्विजमुखनिपीतोत्तमरसाः ॥ ७६ ॥आगमप्रामाण्याक्षेपविकल्पः

[I.574.193]

आह—किमेतदित्थं प्रामाण्यं वेदानामेव साध्यते ।उतागमान्तराणां वा सर्वेषाभियमेव दिक् ॥ ७७ ॥
किञ्चातः ?आद्ये पक्षे परेष्येवं ब्रुवाणेषु किमुत्तरम् ?उत्तरत्र तु मिथ्या स्युः सर्वेऽन्योन्यविरोधिनः ॥ ७८ ॥आगमद्वैविध्यम्

[I.574.194]

कानि पुनरागमान्तराणि चेतसि विधायैवं वत्सः पृच्छति ?
पुराणेतिहासधर्मशास्त्राणि वा ? शैवपाशुपतपञ्चरात्रबाद्धार्हतप्रभृतीति वा ?मन्वाद्यागमानां वेदमूलत्वात् प्रामाण्यम्

[I.574.195]

तत्र शैवादीनि तावन्निरूपयिष्यामः । मन्वादिप्रणीतानि धर्मशास्त्राणि वेदवत् तदर्थानुप्रविष्टविशिष्टकर्मोपदेशीनि प्रमाणमेव ।
कस्तेषु विचारः ? तेषां तु प्रमाणत्वं वेदमूलत्वेनैव केचिदाचक्षते ॥

[I.574.196]

तथा हि—न तावन्मन्वादिदेशनाः भ्रान्तिमूलाः संभाव्यन्ते,
बाधकाभावात् । अद्ययावदपरिम्लानादरैः वेदविद्भिः तदर्थानुष्ठानात् ॥

[I.574.197]

नाप्यनुभवमूलाः, प्रत्यक्षस्य त्रिकालानवच्छिन्नकार्यरूपधर्मपरिच्छेददशासामर्थ्यासंभवात् ॥

[I.574.198]

न च पुरुषान्तरोपदेशमूलाः, पुरुषान्तरस्यापि तदवगमे
प्रमाणाभावात् । भावे वा मनुना किमपराद्धम् ? असति हि मूलप्रमाणे
पुरुषवचनपरंपरायामेव कल्प्यमानायां अन्धपरंपरास्मरणतुल्यत्वं
दुर्निवारम् ॥

[I.574.199]

न च विप्रलम्भका एव भवन्तो मन्वादयः एवमुपदिशेयुरिति
युक्ता कल्पना; बाधकाभावात्, साधुजनपरिग्रहाच्चेत्युक्तम् ॥

[I.574.200]

तस्मात् पारिशेष्यात् वेदाख्यकारणमूला एव भवितुमर्हन्ति
मन्वादिदेशनाः, तद्ध्यनुगुणं समर्थं च कारणमिति । तदाह भट्टः(तं. वा. १-३-२)—"भ्रान्तेरनुभवाद्वाऽपि पुंवाक्याद्विप्रलंभकात् ।दृष्टानुगुण्यसामर्थ्यात् चोदनैव लघीयसी इति ॥"मन्वाद्यागमानां वेदमूलकत्वे पक्षभेदाः

[I.574.201]

तत्र केचित् परिदृश्यमानमन्त्रार्थवादबलोन्नीतविधिमूलत्वं
मन्यन्ते । अन्ये विप्रकीर्णशाखामूलत्वम् । अपरे पुनः उत्सन्नशाखामूलत्वमिति ॥

[I.574.202]

अनेन च विशेषविवरणेन न नः प्रयोजनम् । सर्वथा यथोपपत्ति वेद एव तत्र मूलं प्रकल्प्यताम्, न मूलान्तरम्, अप्रमाणकत्वात् । वेदमूलत्वपक्षेऽपि चेयमखिलजगद्विदिता  स्मृतिसमाख्याऽनुगृहीता भविष्यति । प्रत्यक्षमूलत्वे हि वेदवदत्रापि कः
स्मृतिशब्दार्थः ?श्रुतिस्मृतिविरोधे श्रुतेः प्राबल्यम्

[I.574.203]

किञ्च वेदमूलत्वे सति स्मृतेः श्रुतिविरोधे सति तदतुल्यकक्ष्यत्वात् बाध्यत्वं सुवचं भवति । कॢप्तमेकत्र मूलं, इतरत्र
कल्प्यम् । यावदेव भवान् स्मृतेः श्रुतिं कल्पयितुं व्यवस्यति,
तावदेतद्विरोधिनी प्रत्यक्षश्रुता श्रुतिरवतरति हृदयपथमिति कथं
तदा मूलकल्पनायै स्मृतिः प्रभवेत् । तदाह (तं. वा. १-३-३)—"सोऽयमाभाणको लोके यदश्वेन हृतं पुरा ।तत्पश्चात् गर्दभः प्राप्तुं केनोपायेन शक्नुयात् ? इति ॥"श्रुतिस्मृत्योः साम्यमिति पक्षान्तरम्

[I.574.204]

अपर आह—विकल्प एवात्र युक्तः । किल द्विविधो वेदः—
श्रूयमाणः, अनुमीयमानश्च । श्रूयमाणश्च श्रुतिरित्युच्यते । अनुमीयमानश्च स्मृतिरिति । द्वावपि चैतावनादी इति किं केन
बाध्यते ? व्यक्ताव्यक्तो हि वेद एवासौ । अत एव न मन्त्रार्थवादादिमूलकत्वकल्पनं युक्तम्, स्मर्यमाणस्य वेदस्यानादित्वात् ॥मन्वादिस्मृतिबाह्यस्मृत्योर्वैलक्षण्यम्

[I.574.205]

ननु ! एवं वेदमूलत्वेन प्रामाण्ये वर्ण्यमाने बाह्यस्मृतीनामपि
प्रामाण्यं वदन्तः प्रवादुकाः कथं प्रतिवक्तव्याः ? उच्यते—प्रत्युक्ता
एव ते तपस्विनः । उक्तं हि भगवता जैमिनिना—"अपि वा कर्तृसामान्यात् प्रमाण मनुमानं स्यात्"(जै. सू. १-३-२) इति ॥

[I.574.206]

कर्तृसामान्यादिति कोऽर्थः ? एकाधिकारावगमादिति । य एव
वेदार्थानुष्ठानेऽधिकृताः कर्तारः, त एव स्मृत्यर्थानुष्ठाने । आचमनादिस्मार्तपदार्थसंबलिततयैव वेदिस्तरणादिवैदिकपदार्थप्रयोगदर्शनात् । न त्वेवमेकाधिकारावगमो बाह्यस्मृतिषु विद्यते ।
तस्मात् मन्वादिस्मृतय एव प्रमाणं, न बाह्यस्मृतयः ॥सिद्धान्ते तु मन्वादिस्मृतीनां प्रत्यक्षमूलकत्वादेव प्रामाण्यम्

[I.574.207]

ननु ! मन्वादिस्मृतयोऽपि  वेदमूलत्वात् प्रमाणं, नान्यत इति
—अत्रोच्यते—तदेतद्वदमूलतया प्रामाण्यं योगिप्रत्यक्षं धर्मग्राहकममृष्यमाणाः किलाचक्षते भवन्तः । एतच्च न युक्तम्—यथा हि
भगवानीश्वरः सर्वस्य कर्ता, सर्वस्येशिता, सर्वदर्शी, सर्वानुकम्पी च
वेदानां प्रणेता समर्थितः, तथा योगिप्रत्यक्षमपि धर्मग्रहणे निपुणमस्मदादिप्रत्यक्षविलक्षणं प्रत्यक्षलक्षणे (पु. 268) समर्थितमेव ।
तस्मात् तन्मूला एव मन्वादिदेशनाः भवन्तु ॥धर्मस्यापि प्रत्यक्षत्वसंभवः

[I.574.208]

यत्तु त्रिकालानवच्छिन्नः कथं प्रत्यक्षगम्यो धर्मः स्यादिति(पु. 630) चोदनैव तत्र प्रमाणमुच्यते—प्रतिविहितं तत् ईश्वरप्रत्यक्षसमर्थनेन । साध्यसाधनसम्बन्धस्य स्वर्गाग्निद्दोत्रादिगतस्य यथा
ग्राहकमीश्वरप्रत्यक्षं, एवं अष्टकादिगतस्य तस्य ग्राहकं मन्वादिप्रत्यक्षं भविष्यतीति किमत्र त्रिकालानवच्छेदेन, अवच्छेदेन
वा कृत्यम् ?वेदानां स्मृतीनां च वैलक्षण्यम्

[I.574.209]

यद्येवं अष्टकादिकर्मणां धर्मत्वाग्रहणात् असर्वज्ञ ईश्वरः
स्यात् । ज्ञात्वा वाऽनुपदिशत् अकारुणिको भवेत्—नैष दोषः—
सर्वं जानात्येव भगवान् । किञ्चित् स्वयमुपदिशति, किञ्चित्
परानुपदेशयति । ते हि स्यानुग्राह्या भगवतः । तेषां च तदनुग्रहकृतेव तथाविधज्ञानप्राप्तिः । मन्यादीनां प्रत्यक्षो धर्म इति
वेदेऽपि पठ्यते ॥श्रुतिस्मृत्योः प्रत्यक्षमूलकत्वाविशेषात् न कुत्रापि तयोर्बाध्यबाधकभावः

[I.574.210]

ननु ! एवं प्रत्यक्षमूलत्वाविशेषात् श्रुतिस्मृत्योर्विरोधे विकल्पः
प्राप्नोति, बृहद्रथन्तरबिध्योरिव; न बाध्यबाधकभावः । न हीश्वर
प्रत्यक्षस्य योगिप्रत्यक्षस्य च प्रामाण्ये कश्चिद्विशेषः । नैसर्गिकाहार्यकृतस्तु भविष्यति । किं तेन ?

[I.574.211]

उच्यते—भवतु विकल्पः । को दोषः ? वेदमूलत्ववादिभिरपि
कश्चिद्विकल्पो व्याख्यात एव । विषयविभागेन वा विकल्पो
व्याख्यास्यते । न च श्रुतिस्मृतिविरोधोदाहरणं किञ्चिदस्तीति
स्वाध्यायाभियुक्ताः । तस्मादाप्तप्रत्यक्षमूलत्वेन वेदानामिव
धर्मशास्त्राणामपि प्रामाण्यम् ॥इतिहासपुराणानामपि साक्षादेव प्रामाण्योपपादनम्

[I.574.212]

एतेन इतिहासपुराणप्रामाण्यमपि निर्णीतं वेदितव्यम् । इतिहासपुराणं हि पञ्चमं वेदमाहुः । उक्तं च—(म. भा. आ. १-२६५)"इतिहासपुराणाभ्यां वेदं समुपबृंहयेत् ।बिभेत्यल्पश्रुताद्वेदः मामयं प्रतरिष्यति इति ॥"सर्वस्मृतीनां वेदमूलकत्वेनैव प्रामाण्यमिति पक्षः

[I.574.213]

अथवा किमस्माकं दुरभिनिवेशेन ? वेदमूलत्वात् स्मृतीनां,
स्मृतिवत् पुराणानामपि भवतु प्रामाण्यम् । प्रामाण्ये तावदविवादः ।
सदाचारस्याप्यनुपनिबद्धस्य वेदमूलत्वादेव भवतु प्रामाण्यम् ॥विद्यास्थानेषु षण्णां प्राधान्यं, इतरेषामङ्गत्वम्

[I.574.214]

सर्वथा तावत् वेदाश्चत्वारः, पुराणं, स्मृतिरिति षडिमानि
विद्यास्थानानि साक्षात्पुरुषार्थसाधनोपदेशीनि पूर्वोक्तरीत्या
प्रमाणम् । व्याकरणादीनि तु षडङ्गानि अङ्गत्वेनैव तदुपयोगीनि,
न साक्षाद्धर्मोपदेशीनि । कल्पसूत्रेष्वपि विक्षिप्तकर्मक्रमनियमसंग्रहमात्रम्, नापूर्वोपदेशः । मीमांसा वेदवाक्यविचारात्मिका ।
वेदप्रामाण्यनिश्चयहेतुश्च न्यायविस्तर इत्यामुख एवोक्तम् (पु. 7-10) ।
तदिमानि चतुर्दशविद्यास्थानानि प्रमाणम् । कानिचित् साक्षादुपदेशीनि, कानिचित् तदुपयोगीनीति सिद्धम् ॥आगमद्वैविध्यम्

[I.574.215]

यानि पुनरागमान्तराणि परिदृश्यन्ते, तान्यपि द्विविधानि—
कानिचित् सर्वात्मना वेदविरोधेनैव प्रवर्तन्ते, बौद्धादिवत् । कानिचित् तदविरोधेनैव कल्पितव्रतान्तरोपदेशीनि, शैवादिवत् ॥शैवागमानां प्रामाण्यम्

[I.574.216]

तत्र शैवागमानां तावत् प्रामाण्यं ब्रूमहे; तदुपजनितायाः
प्रतीतेः सन्देह-बाधकारण-कालुष्यकलापस्यानुपलम्भात् । ईश्वरकर्तृत्वस्य तत्रापि स्मृत्यनुमानाभ्यां सिद्धत्वात् । मूलान्तरस्य
लोभमोहादेः कल्पयितुमशक्यत्वात् । न हि तत्र इदंप्रथमता
स्मर्यते । वेदवदेकदेशसंवादाश्च भूम्ना दृश्यन्त इति कुतो मूलान्तरकल्पनावकाशः ॥शैवागमा अपि वैदिकधर्मप्रतिपादका एव

[I.574.217]

न च वेदप्रतिपक्षतया तेषामवस्थानम्; वेदप्रसिद्धचातुर्वर्ण्यादिव्यवहारापरित्यागात् ॥मन्वादिचोदनान्यायः स यद्यपि न विद्यते ।शैवागमे तथाऽप्यस्य न न युक्ताऽप्रमाणता ॥ ७९ ॥सर्वोपनिपदामर्थाः निःश्रेयसपदस्पृशः ।विविच्यमाना दृश्यन्ते ते हि तत्र पदे पदे ॥ ८० ॥ये च वेदविदामग्र्याः कृष्णद्वैपायनादयः ।प्रमाणमनुमन्यन्ते तेऽपि शैवादिदर्शनम् ॥ ८१ ॥पञ्चरात्रप्रामाण्यम्पञ्चरात्रेऽपि तेनैव प्रामाण्यमुपवर्णितम् ।अप्रामाण्यनिर्मित्तं हि नास्ति तत्रापि किञ्चन ॥ ८२ ॥

[I.574.218]

तत्र च भगवान् विष्णुः प्रणेता कथ्यते । स चेश्वर एव ॥शैववैष्णवकलहस्य निर्मूलत्वम्एकस्य कस्यचिदशेषजगत्प्रसूति-हेतोरनादिपुरुषस्य महाविभूतेः ।सृष्टिस्थितिप्रलयकार्यविभागयोगात्ब्रह्मेति विष्णुरिति रुद्र इति प्रतीतिः ॥ ८३ ॥शैवपञ्चरात्रोक्तधर्माणां वैदिकम्

[I.574.219]

वेदे च पदे पदे "एक एव रुद्रोऽवतस्थे न द्वितीयः"(अथ. ३),"इदं विष्णुर्विचक्रमे"(तै. सं. १-२-१३, ऋ. सं. १-२२-७) इति रुद्रो
विष्णुश्च पठ्यते । तद्योगाश्च तदाराधनोपाया वेदेऽपि चोदिता
एव । शैवपञ्चरात्रयोस्तु तद्योगा एवान्यथोपदिश्यन्ते । न चैष
एव वेदविरोधः; वैकल्पिकत्वादुपायानाम् । अतः आप्तप्रणीतत्वात्,
वेदाविरुद्धत्वाच्च न तयोरप्रामाण्यम् ॥बौद्धागमानामप्रामाण्यम्

[I.574.220]

ये तु सौगतसंसारमोचकागमाः पापकाचारोपदेशिनः, कस्तेषु
प्रामाण्यमार्योऽनुमोदते ?बुद्धशास्त्रे हि विस्पष्टा दृश्यते वेदबाह्यता ।जातिधर्मोचिताचारपरिहाराबधारणात् ॥ ८४ ॥संसारमोचकाः पापाः प्राणिहिंसापरायणाः ।मोहप्रवृत्ता एवेति न प्रमाणं तदागमः ॥ ८५ ॥निषिद्धसेवनप्रायं यत्र कर्मोपदिश्यते ।प्रामाण्यकथने तस्य कस्य जिह्वा प्रवर्तते ? ॥ ८६ ॥ततो यद्यपि सिद्धिः स्यात् कदाचित् कस्यचित् क्वचित् ।ब्रह्महत्यार्जितग्राम्यभोगवन्नरकाय सा ॥ ८७ ॥निषिद्धाचरणोपात्तं दुष्कृतं केन शाम्यति ?अतः कालान्तरेणापि नरके पतनं पुनः ॥ ८८ ॥बौद्धवैदिकागमयोर्वैलक्षण्यम्

[I.574.221]

यत्त्वत्र चोदितम् (पु. 629)—परेषु पूर्वोक्तक्रमेण बुद्धाद्याप्तकल्पनां कुर्वत्सु किं प्रतिविधेयमिति—तत्रोच्यते—महाजनप्रसिद्ध्यनुग्रहे हि सति सुवचमाप्तोक्तत्वं भवति, नान्यथा ॥वैदिकागमानां महाजनपरिग्रहात् प्रामाण्यम्

[I.574.222]

महाजनश्च वेदानां, वेदार्थानुगामिनां च पुराणधर्मशास्त्राणां,
वेदाविरोधिनां च केषांचिदागमानां प्रामाण्यमनुमन्यते; न वेद
विरुद्धानां बौद्धाद्यागमानामिति कुतस्तेषामाप्तप्रणीतत्वम् ? मूलान्तरं
हि तत्र सुवचं अज्ञानलोभादि—इत्येवमभिधाय वेदस्पर्धिनो
बौद्धादयः निषेद्धव्याः ॥कोऽयं महाजनो नाम ?

[I.574.223]

आह—कोऽयं महाजनो नाम ? किमाकारः ? किमास्पदः ?किंसंख्यः ? किंसमाचारः ? इति व्याख्यातुमर्हसि ॥ ८९ ॥

[I.574.224]

अपि च बौद्धादयो बुद्धादीनाप्तान् स्वागमप्रामाण्यसिद्धये
वदन्ति ते महाजनमपि निजम् ।  तत्सिद्धये बन्दकादिकं वदेयुरेव ।
कस्तत्र प्रतीकारः ? उच्यते—चातुर्वर्ण्यं, चातुराश्रम्यं च यदेतदार्यदेशप्रसिद्धं, स महाजन उच्यते । आकारस्तु तस्य कीदृशं पाणिपादम् ? कीदृशं शिरोग्रीवं वा ? कियती तस्य संख्या ? इति पुरुषलक्षणादीनि गणयितुं न जानीमः ॥

[I.574.225]

चातुर्वर्ण्यचातुराश्रम्यरूपश्चैष महाजनः वेदपथप्रवृत्तः आगमान्तरवादिभिरप्रत्याख्येय एव । तथा चैते बौद्धादयोऽपि—
दुरात्मानः वेदप्रामाण्यनियमिता एव चण्डालादिस्पर्शं परिहरन्ति ।
निरस्ते हि जातिवादाबलेपे कः चण्डालादिस्पर्शे दोषः ?

[I.574.226]

येऽपि अन्ये केचित् अशुचिभक्षणागम्यागमनादिनिर्विकल्पदीक्षाप्रकारमकार्यमनुतिष्ठन्ति, तेऽपि चातुर्वर्ण्यमहाजनभीताःतत्कर्म रहसि कुर्वन्ति, न प्रकाशम् । निर्विशङ्के हि तच्छास्त्रप्रत्यये
किमिति चौर्यवत् तदर्थानुष्ठानम् ? अत एव न निजो महाजनः
उत्थापयितुं शक्यते वन्दकादिः, किं त्वयमेव चातुर्वर्ण्यादिर्महाजनः । स चैष महाजनः वेदविरुद्धमागमं परिहरत्येव, नानुमोदते ॥संसारमोचकं स्पृष्ट्वा शिष्टाः स्नान्ति सवाससः ।बौद्धैरपि सहैतेषां व्यवहारो न कश्चन ॥ ९० ॥वेदधर्मानुवर्ती च प्रायेण सकलो जनः ।वेदवाह्यस्तु यः कश्चित् आगमो वञ्चनैव सा ॥ ९१ ॥वेदबाह्या अपि वैदिकाभासा एव

[I.574.227]

ईदृशश्चायं अनन्यसामान्यविभवो महाभागो वेदनामा ग्रन्थराशिः, यदन्ये बाह्यागमवादिन एवमेव स्पर्धन्ते । ते हि स्वागमप्रामाण्यमभिवदन्तः, वेदरीत्याऽभिदधति । वेदे यथातथा प्रवेष्टुमीहन्ते ॥

[I.574.228]

वैदिकानर्थान् अन्तराऽन्तरा स्वागमेषु निबध्नन्ति । वेदस्पर्शपूतमिवात्मानं मन्यन्ते । तेषामप्यन्तर्हृदये ज्वलत्येव वेदप्रामाण्यम् । अत एवंविधाया महाजनप्रसिद्धेः आगमान्तरेष्वदर्शनात् न
तेषामाप्तप्रणीतत्वम् ॥महाजनपरिग्रहाद्वेदप्रामाण्येऽपि न्यायशास्त्रस्यावश्यकता

[I.574.229]

आह—महाजनप्रसिद्ध्यैव वेदप्रामाण्यनिश्चयात् ।किमर्थः कण्ठशोषोऽयं इयानार्येण संश्रितः ? ॥ ९२ ॥

[I.574.230]

वेदप्रामाण्यसिद्ध्यर्थं हि इदं शास्त्रमारब्धमिति गीयते ।
वेदप्रामाण्यस्य च महाजनप्रसिद्ध्यैव सिद्धत्वात् किं शास्त्रेण ?

[I.574.231]

अलं क्षुद्रचोद्यैरीदृशैः !महाजनप्रसिद्धिं हि केचिद्विप्लावयन्त्यपि ।अतस्तदुपघाताय शास्त्रमन्त्रं प्रयुज्यते ॥ ९३ ॥

[I.574.232]

तस्मात् पूर्वोक्तानामेव प्रामाण्यमागमानां, न वेदबाह्यानामिति
स्थितम् ॥सर्वागमप्रामाण्यपक्षःअन्ये सर्वागमानां तु प्रामाण्यं प्रतिपेदिरे ।सर्वत्र बाधसन्देहरहितप्रत्ययोदयात् ॥ ९४ ॥सवत्र वेदवत् कर्तुः आप्तस्य परिकल्पना ॥दृष्टार्थेष्वेकदेशेषु प्रायः संवाददर्शनात् ॥ ९५ ॥आगमानां न परस्परं विरोधः

[I.574.233]

यत्पुनरत्रोक्तम्—सर्व एवागमाः परस्परविरुद्धार्थोपदेशित्वादप्रमाणं स्युरिति—तत्रोच्यते—आप्तप्रणीतत्वेन तुल्यकक्ष्यत्वात्
अन्यतमदौर्बल्यतिमित्तानुपलम्भाच्च न कश्चिदागमः किञ्चित् बाधते ।
विरोधमात्रं त्वकिञ्चित्करम्, प्रमाणत्वाभिमतेषु वेदवाक्येष्वपि
परस्परविरोधदर्शनात् । पुरुषशीर्षस्पर्शनसुराग्रहगवालम्भादिचोदनासु वचनान्तरविरुद्धमर्थजातमुपदिष्टमेव ॥अधिकारिभेदेन सर्वागमानां यथाकथञ्चित् श्रेयस्साधनत्वम्

[I.574.234]

किञ्चानमानां विरोधोऽपि नातीव विद्यते, प्रमाणे पुरुषार्थे
वा सर्वेषामविवादात् ॥नानाविधेरागममार्गभेदैः आदिश्यमाना बहवोऽभ्युपायाः ।एकत्र ते श्रेयसि संपतन्ति सिन्धौ प्रबाहा इव जाह्नवीयाः ॥ ९६ ॥उपायोपेयविषये सर्वागमानामैककण्ठ्यम्

[I.574.235]

तथा ह्यपवर्ग उपेषः सर्वशास्वेषु निर्दिश्यते । तदुपायः सर्वत्र
ज्ञानमुपदिश्यते । ज्ञानविषये तु विवदन्ते । तत्रापि प्रायशः
आत्मविषयतायां बहूनामविप्रतिपत्तिः ॥

[I.574.236]

प्रकृतिपुरुषविवेकज्ञानपक्षे तु प्रकृतेर्विविक्ततया पुरुष एव ज्ञेयः ॥

[I.574.237]

नैरात्म्यवादिनस्तु आत्मशैथिल्यजननाय तथोपदिशन्ति ।
स्वच्छं तु ज्ञानतत्त्वं यक्तैरिष्यते; तत् स्वातन्त्र्यात्, अनाश्रितत्वात्
आत्मकल्पमेव । कूटस्यनित्यचे प्रवाहनित्यत्वे च विशेषः ॥क्रियासु अनैककण्ट्यं न दोषाय

[I.574.238]

एवं प्रधानयोस्तावत् उपायोपेययोरविवादः । क्रिया तु विचित्रा
प्रत्यागमं भवतु नाम । भस्मजटापरिग्रहो वा, दण्डकमण्डलुग्रहणं
वा, रक्तपटधारणं वा, दिगम्बरता वाऽबलम्ब्यताम् ! कोऽत्र विरोधः ?
वेदेऽपि किमल्पीयांसः पृथगितिकर्तव्यताकलापखचिताः स्वर्गोपायाश्चोदिताः ? तस्मात् परस्परविरोधेऽपि न प्रामाण्यविरोधः ॥आगमप्रवक्तॄनां सर्वज्ञत्वं समानम्

[I.574.239]

अतश्च यदुच्यते—"कपिलो यदि सर्वज्ञः सुगतो नेति का प्रमा ?अथोभावपि सर्वज्ञौ मतभेदस्तयोः कथम् ?"
इति—तदपास्तं भवति—प्रधाने सति भेदाभावात् । क्वचिच्च
तद्भावे प्रामाण्याविरोघात् । न च हृदयक्रोशनहेतुकर्मोपदेशात्
आगमान्तराणामप्रामाण्यम्; तस्याप्रामाण्यतायां अप्रयोजकत्वात् ॥विचिकित्सा हि नृशिरःकपालाद्यशनेषु या ।साऽप्यन्यदर्शनाभ्यासभावनोपनिबन्धना ॥ ९७ ॥तथा च शान्तचित्तानां सर्वभूतदयावताम् ।वैदिकीष्वपि हिंसासु विचिकित्सा प्रवर्तते ॥ ९८ ॥हिंसोपदेशमात्रात् नाप्रामाण्यम्

[I.574.240]

अभिचारादिहिंसायां वैदिक्यामपि भवतु हृदयोत्कम्पः ।करणांशोपनिपातिनी हिंसेति लिप्सातस्तस्यां प्रवृत्तिः ॥

[I.574.241]

या तु अग्निषोमीयादिपशुहिंसा इतिकर्तव्यतांशस्था, यस्यां
क्रत्वर्थो हि शास्त्रादवगम्यते इति वैधी प्रवृत्तिः, तस्यामपि
कारुणिको लोकः सविचिकित्सो भवति । वदति च "यत्र प्राणिवधो
धर्मस्त्वधर्मः तत्र कीदृशः ?" इति । न चैतावता वेदस्याप्रामाण्यम् ।
एवमागमान्तरेष्वपि भविष्यति ॥विधिनिषेधादिकं तत्तदागमप्रतिनियतम्

[I.574.242]

यत्तु आगमान्तरेभ्यः कौलादिभ्यः खेचरताद्यर्थसिद्धावपि
निषिद्धाचरणकृतः कालान्तरे प्रत्यवायोऽवश्यंभावीत्युक्तम्—तदपि
न युक्तम्—तस्यार्थस्य तदागमनिषिद्धत्वाभावात् । आगमान्तरनिषिद्धत्वेऽपि वैकल्पिकत्वकल्पनोपपत्तेः । पुरुषार्थप्राप्त्युपायत्वाच्च
तस्य तस्मिन् सिद्धे कुतः प्रत्यवा‥ः ?निषिद्धकर्मोपदेशमात्रं नाप्रामाण्यहेतुः

[I.574.243]

भवतु वा कालान्तरे ततः प्रत्यवायः ! तथाप्यधिकारिभेदेन
तत्फले कर्मणि चोद्यमाने श्येनादाविव नागमप्रामाण्यमत्र हीयते ।"श्येनेनाभिचरन् यजेत" इत्यत्र "अभिचरन्" इति शता लङ्घितनिषेधमधिकारिणमाचष्टे । तस्य च श्येनयागः चोदितः । स च
तत्प्रयोगात् कृतबधः प्रत्यवैत्येव, न च वेदस्याप्रामाण्यम् । उक्तं च"उभयमिह चोदनया लक्ष्यते अर्थोऽनर्थश्च"(शा. भा. १-१-२) इति ।
अधिकारभेदाच्च विचित्रकर्मचोदना नानुपपन्ना । मरणकामस्यसर्वस्वारः चोदितः, आयुष्कामस्य कृष्णलचरुः । तस्मादेतदपि
नाप्रामाण्यनिमित्तम् ॥बौद्धागमस्य वर्णाश्रमधर्मनिषेधे न तात्पर्यम्

[I.574.244]

यदपि बौद्धागमे जातिवादनिराकरणं, तदपि सर्वानुग्रहप्रवणकरुणातिशयप्रशंसापरं न च यथाश्रुतमवगन्तव्यम् । तथा च
तत्रैतत्पठ्यते "न जातिकार्यदुष्टान् प्रव्राजयेत्" इति । तस्मात्
सर्वेषामागमानां आप्तैः कपिलसुगतार्हत्प्रभृतिभिः प्रणीतानां प्रामाण्यमिति युक्तम् ॥सर्वागमानामपीश्वरकृतत्वपञ्चः

[I.574.245]

अन्ये मन्यन्ते—सर्वागमानामीश्वर एव भगवान् प्रणेतेति ।
स हि सकलप्राणिनां कर्मविपाकं अनेकप्रकारमबलोकयन् करुणया
ताननुग्रहीतुं अपवर्गप्राप्तिमार्गं बहुविधमुत्पश्यन् आशयानुसारेण
केषांचित् क्वचित् कर्मणि योग्यतामवगम्य तं तमुपायमुपदिश्यति ।
स्वविभूतिमहिम्ना च नानाशरीरपरिग्रहात् स एव संज्ञाभेदानुपगच्छति । अर्हन्निति, कपिल इति, सुगत इति स एवोच्यते
भगवान् । नानासर्वज्ञकल्पनायां यत्नगौरवप्रसङ्गात् ॥बुद्धस्य भगवदवतारत्वम्

[I.574.246]

ननु ! बुद्धः शुद्धोदनस्यराज्ञोऽपत्यम् स कथमीश्वरो भवेत् ?
परिहृतमेतत् भगवता कृष्णद्वैपायनेन (गी. ४-७)—"यदा यदा हि धर्मस्य ग्लानिर्भवति भारत ।अभ्युत्थानमधर्मस्य तदाऽऽत्मानं सृजाम्यहम् इति ॥"

[I.574.247]

शरीरमेव शुद्धोदनस्यापत्ये, नात्मा । अतः प्रतियुगं विष्णुरेव भगवान् धर्मरूपेणावतरतीत्यागमविदः प्रतिपन्नाः ॥वैदिकबौद्धाद्यागमयोर्विशेषः

[I.574.248]

ननु ! वेदसमानकर्तृकेषु आगमान्तरेषु कथं तादृशो
महाजनसंप्रत्ययो नास्ति ? एवं नास्ति—तेन वर्त्मना भगवता
कतिपये प्राणिनः अनुगृहीताः, येषां तादृश आशयो लक्षितः । वैदिकेन
तु वर्त्मना निस्संख्याकाः प्राणिनोऽमुगृहीताः इति तत्र महानादरः,
आगमान्तरेषु कृश इति ॥

[I.574.249]

एककर्तृके परस्परविरोधः कथमिति चेत्, वेदैरेवात्र वर्णितः
समाधिः । तेष्वपि भूम्नः परस्परविरोधस्य दर्शनादित्युक्तम् ।
तस्मादीश्वरप्रणीतत्वादेव सर्वागमानां प्रामाण्यम् ॥सर्वागमानां वेदमूलत्वात् प्रामाण्यमिति पक्षः

[I.574.250]

अपरे पुनः वेदमूलत्वेन सर्वागमप्रामाण्यमभ्युपागमन् । यो
हि मन्वादिदेशनानां वेदमूलतायां न्योय उक्तः—(तं. वा. १-३-२)"भ्रान्तेरनुभवाद्वाऽपि पुंवाक्याद्विप्रलम्भकात् ।दृष्टानुगुण्यसामर्थ्यात् चोदनैव लघीयसी ॥"
इति—स सर्वागमेषु समानः । न च मन्वादिस्मृतीनां मूलमूता
श्रुतिः उपलभ्यते । अनुमानेन तु तत्कल्पनमागमान्तरेष्वपि तुल्यम् ॥बौद्धागमानामपि वेदमूलकत्वसंभवः

[I.574.251]

ननु च ! उक्तं "अपि वा कर्तृसामान्यात् प्रमाणमनुमानं
स्यात्"(जै. सू. १-३-२) इति—तच्चेह नास्ति, इति कथं थुत्यनुमानम् ? नैष दोषः—एकाधिकारावगमः न प्रामाण्ये प्रयोजकः ।मिश्रानुष्ठानसिद्धौ तु कामं भवतु कारणम् ॥ ९९ ॥

[I.574.252]

न च पृथगनुष्ठीयमानमपि कर्म न प्रमाणमूलं भवति, र्णाश्रमभेदानुष्ठेयकर्मवत् ॥कर्तृसामान्यशून्यत्वात् अथ मूलान्तरोदयः ।तदसत्, बाधकाभावात्, भ्रान्त्यादिप्रतिषेधनात् ॥ १०० ॥प्रत्यक्षमूलताया तु गुर्वी भवति कल्पना ।वेदस्त्वनन्तशाखत्वात् मूलं तत्र सुसंगतम् ॥ १०१ ॥सर्वागमानामपि श्रुतिमूलत्वम्नन्वत्र वेदमूलत्वे द्वेषो वेदविदां कथम् ?गत्वा त एव पृच्छयन्तां साक्षर्यं यदि विद्यते ॥ १०२ ॥गोवधे वा कथं तेषां द्वेषः सुस्पष्टवैदिके ?प्रत्युक्तं च विरुद्धत्वं, शाखानन्त्याच्च दुर्गमम् ॥ १०३ ॥किमियद्वेदसर्वस्वं यावदस्मन्मुखे स्थितम् ?शाखान्तराद्वा संवादः न लभ्येतेति का प्रमा ? ॥ १०४ ॥

[I.574.253]

तथा च सांख्यशास्त्रप्रसिद्धत्रिगुणात्मकप्रकृतिसूचनपरं "अजामेकां लोहितशुक्लकृष्णां"(तै. ना. ९-२, श्वे. ४-५) इति वैदिकं
लिङ्गमुपलभ्यते ॥

[I.574.254]

निर्ग्रन्थकथिततपस्सचिवतत्त्वज्ञानशंसी चायमनुवादो
दृश्यते "मुनयो वातरशनाः"(तै. आ. २-७) इति । एवं रक्तपटपरिग्रहभस्मकपालधारणादिमूलमप्यभियुक्ता लभन्त एव ॥मन्वादिस्मृतिवत् कर्तृसाम्यस्यासंभवेऽप्यतः ।प्रमाणं वेदमूलत्वात् वाच्या सर्वागमस्मृतिः ॥ १०५ ॥

[I.574.255]

ततश्च—"यः कश्चित् कस्यचिद्धर्मो मनुना परिकीर्तितः ।स सर्वोऽभिहितो वेदे सर्वज्ञानमयो हि सः"
इत्यत्र यथा मनुग्रहणं गौतम-यम-आपस्तम्ब-संवर्तकादिस्मृतिकारोपलक्षणम्, एवं अर्हत्-कपिल-सुगताद्युपलक्षणपरमपि व्याख्येयम् ॥लोकायतमतस्य अनुपादेवत्वम्

[I.574.256]

ननु च ! लोकायताद्यागमेऽप्येवं प्रामाण्यं प्राप्नोति । "विज्ञानघन एवैतेभ्यो भूतेभ्यः समुत्थाय तान्येवानुविनश्यति, न प्रेत्य
संज्ञाऽस्ति"(बृ. ४-४-१३) इति वेदमूलदर्शनात् । ततश्च लोकायतदर्शने प्रमाणीभूते सति स्वस्ति सर्वागमेभ्यः ! उच्यते— न हि लोकायते किञ्चित् कर्तव्यमुपदिश्यते ।वैतण्डिककथैवासौ न पुनः कश्चिदागमः ॥ १०६ ॥

[I.574.257]

ननु च ! "यावज्जीवं सुखं जीवेत्" इति तत्रोपदिश्यते । एवं"न स्वभावसिद्धत्वेत, अत्रोपदेशवैफल्यात्", "धर्मो न कार्यः","तदुपदेशेषु न प्रत्येतव्यम्" इत्येवं वा यदुपदिश्यते, तत् प्रतिबिहितमेव, पूर्वपक्षवचनमूलत्वात् लोकायतदर्भनस्य । तथा च तत्र
उत्तरब्राह्मणं भवति "न वा अरे अहं मोहं ब्रवीमि अविनाशी वा
अरेऽप्रमात्मा मात्रासंसर्गस्त्वस्य भवति"(बृ. ४-४-१२-१३) इति ।
तदेवं पूर्वपक्षवचनमूलत्वात् लोकायतशास्त्रमपि न स्वतन्त्रम् ।
उत्तरवाक्यप्रतिहतत्वात्तु तद्नादरणीयम् ॥बौद्धाद्यागमवार्वाकमतयोर्वैलक्षण्यम्

[I.574.258]

शास्त्रान्तराणां तु पूर्वपक्षवाक्यमूलत्वकल्पनं अयुक्तम् । समनन्तरमेव तत्प्रतिपक्षवचनानुपलब्धेः इत्यतः वेदमूलत्वात् सर्वागमाः
प्रमाणम् ॥प्राचीनागमानां कल्पितागमानां च वैलक्षण्यम्सर्वागमप्रमाणत्वे नन्वेवमुपपादिते ।अहमप्यद्य यत्किञ्चित् आगमं रचयामि चेत् ॥ १०७ ॥तस्यापि हि प्रमाणत्वं दिनैः कतिपयैर्भवेत् ।तस्मिन्नपि न पूर्वोक्तन्यायो भवति दुर्वचः ॥ १०८ ॥

[I.574.259]

जग्त्पुस्तकलिखितं यदपि तदपि किञ्चिदिदानीं केनापि धूर्तेनप्रख्याप्यते—मह नयमागम इति । तत्राप्याप्त एव प्रणेता कल्प्यताम् ! यादृशं तादृशं वैदिकं वचनमुच्यतां मूलभूतमिति—नैतदस्त्यविगीतां ये प्रसिद्धिं प्रापुरागमाः ।कृतश्च बहुभिर्येषां शिष्टैरिह परिग्रहः ॥ १०९ ॥अद्य प्रवर्तमानाश्च नापूर्वा इव भान्ति ये ।येषां न मूलं लोभादि येभ्यो नोद्विजते जनः ॥ ११० ॥तेषामेव प्रमाणत्वं आगमानामिहेष्यते ।न मृष्यते तु यत्किञ्चित् प्रमाणं कुट्टनीमतम् ॥ १११ ॥

[I.574.260]

तथा हि—अमितैकपटनिवीतानियतस्त्रीपुंसविहितबहुचेष्टम् ।नीलाम्बरव्रतमिदं किल कल्पितमासीत् विटेः कैश्चित् ॥ ११२ ॥तदपूर्वमिति विदित्वा निवारयामास धर्मतत्त्वज्ञः ।राजा शङ्करवर्मा न पुनर्जैनादिमतमेवम् ॥ ११३ ॥वेदागमप्रामाण्योपसंहारःइत्याप्तोक्तत्वहेतोः परिमुषितपरोदीरिताशेषदोषात्एषां वेदागमानां सुदृढमुपगते मानभावे प्ररोहम् ।उन्मूलत्वात्तथात्वं पुरुषवचनतो वाऽस्तु शास्त्रान्तराणांतद्द्वारेणापि वक्तुं न खलु कलुपता शक्यते वेदवाचाम् ॥अनृतव्याघातादिभिः वेदप्रामाण्याक्षेपःननु ! नाद्यापि वेदस्य प्रामाण्यं सुव्यवस्थितम् ।स्वदेहसंभवैरेव दोषैरनृवतादिभिः ॥ ११५ ॥

[I.574.261]

"चित्रया यजेत पशुकामः", "पुत्रकामः पुत्रेष्ट्या यजेत" इति
थूयते । न चेष्ट्यनन्तरं पुत्रपश्वादिफलमुपलभ्यते । तस्मात् असत्याः
चित्रादिचोदनाः ॥चित्रादिकर्मणां फलव्यभिचारसमर्थनम्

[I.574.262]

ननु च ! यः पशुकामः स इष्टिं कुर्यात्—इतीयानेव वाक्यार्थः ।
तत्र यागात् पशवो भवन्तीत्येतदेव दुरुपपादम् । ते च भवन्तोऽप्यनन्तरमेव भवन्तीत्येतत् दुरुपपादतरम् । अतः कथं न
सत्यार्थत्वं चित्रादिचोदनानाम्—उच्यते—"यावज्जीवं यजेत""यावज्जीवं जुहुयात्" इति जीवनवत्  असाध्यमानपशुकामनैव
नाधिकारिविशेषणं भवितुमर्हति । पशूनां ततः कर्मणः सिद्धिमनवबुध्यमानस्य तत्राधिकार एव न संप्रवर्तते इति निर्णेष्यते एतत् ॥

[I.574.263]

आनन्तर्यमपि कर्मस्वभावपर्यालोचनेनैव गम्यते, समनन्तरफलत्वेन कर्मणां दृष्टत्वात् । आह च "यदा तावदियं विद्यमानाऽऽसीत्, तदा फलं न दत्तवती; यदा फलमुत्पद्यते, तदाऽसौ नास्ति,
असती कथं फलं दास्यति ?" इति ॥

[I.574.264]

अपि च कालान्तरे फलस्यान्यत् प्रत्यक्षं कारणमुपलभ्यते— सेवादि । तस्मिंश्च कारणे दृष्टे सति को नाम सृक्ष्मदृष्टिः अदृष्टं
चित्रादि कारणं कल्पयेत् ? तस्मादसत्याः चित्रादिचोदनाः, प्रत्यक्षा
दिप्रमाणपरिच्छेदयोग्यार्थोपदेशित्वे सत्यपि तत्संवादशून्यत्वात्;
एवंविधविप्रलंभकवाक्यवत् ॥चित्रादिदृष्टान्तेन अग्निहोत्रादीनामप्यफलत्वं सिध्यतिचित्रादिवचसामेवं अपचारस्य दर्शनात् ।अनाश्वासोऽग्निहोत्रादिचोदनास्वपि जायते ॥ ११६ ॥

[I.574.265]

अग्निहोत्रचोदना, मिथ्या—वेदैकदेशत्वात्, चित्रादिचोदनावत् । तदत्र तावदसंवादात् अप्रामाण्यम् ॥

[I.574.266]

एवं "पुत्रकामः पुत्रेष्ट्या यजेत" इत्येवमादावपि असंवादोद्रष्टव्यः ॥कुत्रचित् विसंवादश्च

[I.574.267]

विसंवादोऽपि क्वचित् दृश्यते । प्रमीते यजमाने पात्रचयनाख्यं
कर्मोपदिश्य एवमादिदेश वेदः "स एष यज्ञायुधी यजमानोऽञ्जसा
स्वर्गं लोकमेति" इति । तत्र "एषः" इति तावत् आत्मनो निर्देशः क्लिष्ट
एव, परोक्षत्वात्, स्फ्यकपालादियज्ञायुधसंबन्धाभावाच्च कायस्त्वेष
निर्दिश्यते, स न स्वर्गं लोकं याति—इति; तद्विपरीतभस्मीभावोपलंभादिति विसंवादः । एवञ्च असंवादविसंवादाभ्यां अप्रमाणं वेदः ॥वेदवाक्येषु परस्परव्याहतिश्च

[I.574.268]

व्याघाताच्च—"उदिते होतव्यम्", "अनुदिते होतव्यम्", "समयाध्युषिते होतव्यम्" इति होमकालत्रयमपि विधाय निन्दार्थवादैः
तदेव निषेधति—"श्यामो वा अस्याहुतिमभ्यवहरति, य उदिते
जुहोति । शबलो वा अस्याहुतिमभ्यवहरति, योऽनुदिते जुहोति ।
श्यामशबलावस्याहुतिमभ्यवहरतः, यः समयाध्युषिते जुहोति" ॥

[I.574.269]

न चार्थवादमात्रमेतदिति वक्तव्यम्; यतः—विधानं कल्प्यते स्तुत्या निन्दया च निषेधनम् ।विधिस्तुत्योः समा  वृत्तिः तथा निन्दानिषेधयोः ॥ ११७ ॥

[I.574.270]

न हि निन्दा निन्दितुमुपादीयते, किन्तु निन्दितादितरत्
प्रशंसितुमित्यवमपि प्रकारोऽत्र न संभवति; कालत्रयस्याप्यत्र
निषेधात् कस्यान्यस्य तन्निन्दया प्रशंसा विधीयते ? तस्मात्
परस्परविरुद्धार्थोपदेशलक्षणात् व्याघातात् अप्रमाणं वेदः ॥पौनरुक्त्यं च वेदे दृश्यते

[I.574.271]

पौनरुक्त्याच्च—"त्रिः प्रथमामन्वाह त्रिरुत्तमाम्" इत्यभ्यासचोदनायां प्रथमोत्तमयोः सामिधेन्योः विर्वचनात् पौनरुक्त्यम् ।
सकृदनुवचनेन तत्प्रयोजनसंपत्तेः अनर्थकं त्रिर्वचनम् । तस्मात्
इत्थममृतव्याघातपुनरुक्तदोषकलुषितत्वात् अप्रमाणं वेदः । तदाह
सूत्रकारः—"तदप्रामाण्यमनृतव्याघातपुनरुक्तदोषेभ्यः
पुत्रकामेष्टिहवनाम्पासेषु(न्या. सू. १-२-५६) इति ॥" (न्या-सू)वेदप्रामाण्यविरोधिदोषपरिहारः

[I.574.272]

अत्र समाधिमाह—"न कर्मकर्तृसावनवैगुण्यात्(न्या. सू. १-२-५७) इति ॥" (न्या-सू)

[I.574.273]

अयमाशयः—अप्रामाण्यसाधनं अनृतत्वं परैरुक्तम् । अनृतत्वे
च साधनं फलादर्शनम् । एतच्चानैकान्तिकम्, अन्यथाऽपि फलादर्शनोपपत्तेः । किं वेदस्यासत्यार्थत्वादत्र फलादर्शनम् ? उत
कर्त्रादिवैगुण्यात् ? इति न विशेषहेतुरस्ति ॥करीर्वादौ प्रत्यक्षादेव फलनिश्चयः

[I.574.274]

ननु ! न कदाचिदपि कर्मसमनन्तरमेव फलमुपलब्धमिति,
तददर्शनमेव तदनृतत्वकारणम्, न कारणवैगुण्यमिति—तदयुक्तम्—
भविगुणायां कारीर्यां प्रयुक्तायां सद्य एव वृष्टेर्दर्शनात् । न च तत्
काकतालीयम्; आगमेन, अन्वयव्यतिरेकाभ्यां च तत्कारणत्वदर्शनात् ॥

[I.574.275]

पुत्रादिस्त्वैहिकमपि फलं वस्तुस्वभावपर्यालोचनयैव न सद्यो
भवितुमर्हति । न हि नभसस्तदानीमेव वृष्टिरिव निपतति पुत्रः,स्त्रीपुससंयोगकारणान्तरसव्यपेक्षत्वात् तदुपत्तेः । पश्वादिप्राप्तिस्तु कस्यचित् अदूरकालेऽपि दृश्यते, प्रतिग्रहादिना । तथा‥स्मत्पितामह एव ग्रामकामः सांग्रहणीं कृतवान् । स इष्टिसमाप्तिसमनन्तरमेव गौरमूलकं ग्राममवाप ॥यागजन्यफलस्य दृष्टकारणकत्वं न वक्तुं शक्यम्

[I.574.276]

ननु ! एवं तर्हि प्रतिप्रहाद्येव दृष्टं कारणमस्तु पश्वादेः ।
पुत्रस्य च स्त्रीपुंसयोगः । किमिष्टेः कारणत्वकल्पनया ? इति—
मैवं वोचः—सत्स्वपि च दृष्टेषु कारणेषु तददर्शनात् इष्टिप्रयोगानन्तरं चैतद्दर्शनात् इष्टिकृतं स्त्रीपुंसयोगादिकारणत्वमिति
निश्चीयते । किञ्च—सेवाध्ययनकृष्यादिसाम्येऽपि फलभेदतः ।वक्तुं न युक्ता तत्प्रातिः दृष्टकारणमात्रजा ॥ ११८ ॥ भूतस्वभाववादादि पुरस्तात् प्रतिषिध्यते ।तस्मान्नूनमुपेतव्यं अत्रान्यदपि कारणम् ॥ ११९ ॥

[I.574.277]

तदुक्तं—"तच्चैव हि तत्र कारणम्, शब्दश्च"(शा. भा. १-१-५)
इति ॥फलादर्शनस्थले प्रतिबन्धकं उह्यते

[I.574.278]

यत्र पुनः अविगुणेऽपि कर्मणि प्रयुज्यमाने कालान्तरेऽपि
पुत्रपश्वादिफलं न दृश्यते, तत्र तीव्रं किमपि प्राक्तनं कर्म प्रतिबन्धकं
कल्पनीयम् । यथोक्तम् (श्लो. वा. १-१-५ चित्रा. परि.)—"फलति यदि न सर्वं तत्कदाचित्तदेवध्रुवमपरमभुक्तं कर्म शास्त्रीयमास्ते इति ॥"

[I.574.279]

 कर्मादिवैगुण्यग्रहणमुपलक्षणार्थं ऋषिणा प्रयुक्तम् । न तु
वेदस्याप्रामाण्यकल्पना साध्वी, साद्गुण्ये कर्मणः प्राचुर्येण फलदर्शनात् ॥

[I.574.280]

अपि च—वित्रातः पशवो भवन्ति—इत्येतावानेव शास्त्रार्थः । आनन्तर्ये तु न किञ्चित्प्रमाणमस्ति । तदयं प्रत्यक्षादिविसंवादः
आनन्तर्यविषयः । चित्रादिचोदना तु अनिर्दिष्टकालविशेषविषयेति
विषयभेदान्न सा तेन बाध्यते । तदाह भट्टः (श्लो. वा. 1-1-5 चित्रा.
परि. 4)—"आनन्तर्यविसंवादः नाविशेषप्रवर्तिनीम् ।चोदनां बाधितुं शक्तः स्फुटाद्विषयभेदतः इति ॥"क्रियाफलविधिफलयोर्विशेषः

[I.574.281]

यत्तु कर्मस्वभावपर्यालोचनया चित्रादेरनन्तरफलत्वमुक्तं,
यत्कालं हि मर्दवं, तत्कालं मर्दनसुखमिति—तदेतदत्यन्तमनभिज्ञस्याभिघानम्—विधिफलानां क्रियाफलतुल्यत्वानुपपत्तेः । इह किञ्चित्
विधिफलं भवति, किञ्चित् क्रियाफलम् । कृष्यादौ तु भूमिपाटनादि क्रियाफलम्; सस्यसम्पत्तिस्तु विधिफलम् ॥

[I.574.282]

कः पुनः कृष्यादौ विधिः ? अस्ति वार्ताविद्यायां, वृद्धोपदेशो वा
कश्चिद्बिधिः । अन्वयन्यतिरेकौ वा तत्र विधिस्थानीयौ भविष्यतः ॥

[I.574.283]

लोकेऽपि "वेतनकामः पवति" इत्यादौ पाकक्रियाफलं ओदनः,
विधिफलं तु वेतनम् । तत्र क्रियाफलानामेवैप नियमः, यत् क्रियानन्तरभावित्वम् । विधिफलानां तु वेतनादीनां नास्ति कालनियमः ।
इष्टावपि हविर्षिकारादि क्रियाफलं सद्यो भवत्येव । पशुपुवादि तु
विधिफलं अनवच्छिन्नकालम् । अत एव मर्दनसुखं क्रियाफलमिति
सद्यो भवति । मृद्गतस्तु पुंसः सेवाफलमनियतकालम् ॥ग्रामकामो महीपालं सेवेतेत्येवमादिषु ।लौकिकेषु विधिष्वस्ति न कालनियमः फले ॥ १२० ॥

[I.574.284]

आयुर्वेदोपदिष्टानामप्यौपधविधीनां न क्रियावत् सद्य एव फलदर्शनम् । अपि तु कालापेक्षमेवेति न फलानन्तर्ये किञ्चित्प्रमाणम् ॥पुरुषेच्छानुगुणा फलसिद्धिनं भवति

[I.574.285]

यत्तु पशुविरहकृतकदशनादिदोदूयमानाधिकारिस्वरूपपर्यालोचनया सद्यःफलत्वमुच्यते—तदपि न सांप्रतम्—पुरुषेच्छामात्रमेतत्, न प्रमाणवृत्तम् ॥ऐहिकानामपि फलानां न क्रियासमनन्तरभावित्वनियमः

[I.574.286]

अपि च ऐहिकत्वं फलस्य तावता सेत्स्यति; न पुनः क्रियाफलवत् सद्यस्त्वम् । सन्ति चैहिकफलान्यपि कालान्तरसव्यपेक्षाणि
कर्माणि । यथा—"ब्रह्मवर्वसकामस्य कार्यं विप्रस्य पञ्चमे" इति ।
न तत्र पञ्चमवर्षे उपनीतमात्र एव माणवकः ब्रह्मवर्चससंपन्नो
भवति, कालान्तरे तु भवतीति । एवं  वीर्यकामादिष्यपि द्रष्टव्यम् । तस्मात् विधिफलानां आनन्तर्यनियमाभावात् न तद्विसंवादो दोषाय । कालान्तरेऽपि यत्र फलादर्शनं, तत्र क्रियावैगुण्यकर्मान्तरप्रतिबन्धादि कारणमित्युक्तम् ॥मीमांसकोक्तानृतत्वपरिहारक्रमःअन्ये कर्त्रादिवैगुण्यकल्पनाननुमोदिनः ।इहाफलस्य चित्रादेः फलमामुत्रिकं जगुः ॥ १२१ ॥

[I.574.287]

सर्वाङ्गोपसंहारेण काम्यकर्मप्रयोगात् कोऽवसरः कर्मवैगुण्यकल्पनायाम् ? जन्मान्तरे तु तत्फलमिति युक्ता कल्पना ॥फलकालभेदात् कर्मणां त्रिविधत्वम्

[I.574.288]

तथा च त्रिविधं कर्म—किञ्चिदैहिकफलमेव, किञ्चिदामुष्मिकफलमेव, किञ्चिदनियतफलमेव—इहामुत्र वा तत्फलप्रदम्—इति
कल्पना ॥

[I.574.289]

तत्र कारीर्यादि तावत् ऐहिकफलमेव । तद्धि सकलजनपदसन्तापकारिणि महत्यवग्रहे प्रस्तूयते । वृष्टिलक्षणं च तत्फलं
स्वभावत एव सकललोकसाधारणम् । आसन्नतयैव तदभिलषणीयमिति सद्य एव भवितुमर्हति । वचनानि च तत्र तादृंश्येव
दृश्यन्ते—"यदि वर्षेत्, तावत्येवेष्टिं समापयेत् । यदि न वर्षेत्
श्वोभूते जुहुयात्—"इति ॥

[I.574.290]

आमुष्मिकफलं तु कर्म ज्योतिष्टोमादि फलस्वभावमहिम्नैव
पारलौकिकं भवति ॥स्वर्गो निरुपमा प्रीतिः देशो वा तद्विशेषणः ।भोक्तुं नोभयथाऽप्येषः देहेनानेन शक्यते ॥ १२२ ॥

[I.574.291]

चित्रादि तु अनियतफलं कर्म, तत्फलस्य पश्वादेः इह वा परत्र
वा लोके सम्भवात् ॥चित्रादीनां जन्मान्तरीयपश्वादिफलकत्वं युक्तमेव

[I.574.292]

अवश्यं चैतदेवं विज्ञेयम् । तथाहि—अकृतचित्रायागानामपि इह
जन्मनि पशवो दृश्यन्ते । ते परिदृश्यमानसेवाप्रतिग्रहादिकारणका
एवेति कथ्यमाने कर्मनिमित्तत्वहानेः बृहस्पतिमतानुप्रवेशप्रसङ्गः ।
कर्मनिमित्तकत्वे तु तेषां पशूनामुपपादकं किं कर्म ? इति निरूपणीयम् । न हि ब्रह्मवर्चसादिफलात् कर्मणः पशवो निष्पद्यन्ते । चित्रा च
पशुफला इह जन्मनि तैर्न कृतैव । पूर्वजन्मकृता तु तस्मिन्नेव जन्मनि
फलं दत्तवतीति नियतैहिकफलाभ्युपगमादिति कुतः पशुसंपत् ?ज्योतिष्टोमादिकर्मशेषफलत्वं ऐहिकपश्वादीनां न युक्तम्

[I.574.293]

ननु ! गौतमवचनप्रामाण्यात् पूर्वकृतभुक्तशिष्टज्योतिष्टोमादि
कर्मनिमित्तकः स पशुलाभो भविष्यति । यथोक्तम्—"वर्णा
आश्रमाश्च स्वकर्मनिष्ठाः प्रेत्य कर्मफलमनुभूय पतन्तः ततश्शेषेणविशिष्टदेशश्रुतवृत्तवित्तादियुक्तं जन्म प्रतिपद्यन्ते"(गौ-ध-सू-११-३१) ।
नैतत् यथाश्रुतं बोद्धुं युक्तम्—न ह्यन्यफलकं कर्म दातुमीष्टे फलान्तरम् ।साध्यसाधनभावो हि नियतः फलकर्मणाम् ॥ १२३ ॥

[I.574.294]

तस्मात् समूहापेक्षा शेषवाचोयुक्तिर्व्याख्येया—बहूनि हि
कर्माणि वर्णा आश्रमाश्च कृतवन्तः । ततः कर्मसमूहात् ज्योतिष्टोमादिफलं प्रेत्यानुभूयते । ततः शेषेण चित्रादिना कर्मणा विशिष्टं
जन्म प्रतिपद्यन्त इत्यर्थः । तस्मात् पूर्वजन्मकृतचित्रादिनिबन्धनः
इह जन्मनि पशुलाभः, नाकर्मनिमित्तकः, नान्यकर्मनिमित्तक इत्येवमनियतफलत्वात् चित्रादेरिह जन्मनि फलादर्शनेऽपि नानृतत्वं
तच्चोदनानाम्, जन्मान्तरे हि ता इष्टयः फलं दास्यन्तीति ॥पूर्वोक्तकर्मत्रैविध्यासंभवसिद्धान्तः

[I.574.295]

अत्रोच्यते—किं वाचनिकमेतत् कर्मणां त्रैविध्यम् ? उत पुरुषेच्छाधीनम् ? इति ॥

[I.574.296]

तत्र वचनं तावत् त्रिविधविभागप्रतिपादकं नास्ति—"कारीरीं निर्वषेत् वृष्टिकामः", "ज्योतिष्टोमेन स्वर्गकामो यजेत","चित्रया पशुकामः" इत्येतावन्मात्रश्रवणम् । न ह्यत्र ऐहिकत्वं,
पारलौकिकत्वं, अनियतत्वं वा क्वचित् फलस्य पठितम् ॥

[I.574.297]

 विधिवृत्तमपि इयदेव—यत् सप्रत्ययप्रवर्तनं नाम । तत्र
इदमेवंकामेन कर्तव्यमित्येतावान् लिङर्थः । अपुरुषार्थरूपे तु
व्यापारे प्रवर्तकत्वलक्षणस्वव्यापारनिर्वहणमनधिगच्छन् विधिःअधिकारिविशेषणस्य कामस्य, काम्यमानस्य स्वर्गादेः, भावार्थस्य
च यागादेः साध्यसाधनसम्बन्धमेव अवबोधयति; न काम्यमानस्य
सद्यः, कालान्तरे वा निष्पत्तिमाक्षिपतीति ॥

[I.574.298]

फलस्वरूपपर्यालोचनया तु सत्यं स्वर्गस्य पारलौकिकत्वमवगम्यते, न तु पश्वादेरनियमः ॥

[I.574.299]

पुरुषेच्छा तु पुरुषेच्छैव, न तया शास्त्रार्थो व्यवस्थापयितुं
शक्यः । तस्मात् निष्प्रमाणकं त्रैविध्यम् ॥चित्रायाः फलकालानियमे कारीर्या अपि तथैव स्यात्

[I.574.300]

यस्तु चित्रादीनामनियतफलत्वे न्याय उक्तः (श्लो-वा-1-1-5चित्रा-परि-15)"चित्रादीनां फलं तावत् क्षीणं तत्रैव जन्मनि"
इत्यादिः—स कारीर्यामपि निश्चितैहिकफलायां योजयितुं शक्यः ॥अद्याकृतायां कारीर्या न हि देवो न वर्षति ।जन्मान्तरकृता तत्र कारीरी किं न कारणम् ? ॥ १२४ ॥

[I.574.301]

 तस्मात्  साऽप्यनियतफला भवतु ॥चित्राकारीर्योः न कश्चन विशेषः

[I.574.302]

 अथ सस्यसंपत्संपाद्यसुखसंभोगसाधनभूतादृष्टनिमित्तावृष्टिः अद्याकृतायामपि कारीर्यामिति मन्यसे; तर्हि दधिक्षीरादिभक्षणसुखाक्षेपिकर्मनिमित्तकः पशुलाभो भविष्यति अकृतचित्रायागानाम् । कारीर्यधीन ओदनः, चित्राधीनं दधीति, दध्योदनभोजनसुखसाधनादृष्टकारिता पशुवृष्टिसृष्टिर्भवतु ॥चित्राकारीर्योः वैलक्षण्यशङ्का, समाधानं च

[I.574.303]

अथ शृङ्गग्राहिकया पशुफला चित्रेष्टिरुपदिश्यते, तेन न
सुखसामान्याक्षेपककर्मनिबन्धनः पशुलाभः; एवं तर्हि वृष्टावपि
शृङ्गग्राहिकया कारीरी पठ्यत एवेति वृष्टिरपि सामान्यादृष्टनिबन्धना मा भूत् ॥कारीरीष्टेः नियतकालत्वेऽपि सर्वेषां तथा न वक्तुं शक्यम्

[I.574.304]

अथ "न यदि वर्षेत्, श्वोभूते जुहुयात्" इत्यादिवचनपर्यालोचनया तस्यामैहिकफलत्वमुच्यते; यद्येवं यत्र तादृशं वचनं
नास्ति "यो वृष्टिकामः स सौभरेण स्तुवीत"(ता. ब्रा. ८-८-१८)"यदि
कामयेत वर्षुकः पर्जन्यः स्यादिति""नीचैः सदो मिनुयात्"(मै. सं. ३-८-९) इत्यादौ, तत्र पारलौकिकफलत्वं स्यात् । "यदि
च श्वोभूते जुहुयात्" इति वचनमहिम्नैव फले सद्यस्त्वमात्रमधिकं,भवतु, न तु तादृशवचनरहितानां कर्मणां विस्पष्टसिद्धमप्यैहिकफलत्वं निवर्तते ॥बहुसाधारणत्वमपि वृष्टिपश्वोः समानम्

[I.574.305]

यत्पुनः बहुसाधारणत्वेन वृष्टेरैहिकत्वमुच्यते—तदपि पश्वादौ
समानम्—न ह्यात्मम्भरिरेव  यजमानो भवति; तस्यापिस्ववासिनीकुमारातिथिभृत्यादिभोजनपूर्वकस्वभोजननियमोपदेशात् । बहुतरोपकारकत्वं तु वृष्टेरित्यलं तुलया ॥प्रत्यासन्नत्वमपि फलद्वयस्य समानम्

[I.574.306]

यदपि प्रत्यासन्नत्वेन काम्यमानत्वात् वृष्टेरैहिकत्वं कथ्यते—
तदपि तादृगेव—पश्वादेरपि तथैव काम्यमानत्वात् । तत्रावग्रह
विहितसन्तापतया प्रत्यासन्नत्वेन वृष्टिरभिलष्यते; इहापि दौर्गत्यो
द्वेगात् आसन्नतयैव पशवः काम्यन्ते । तस्मात् "वारिदः तृप्तिमाप्नोति
सुखंमक्षयमन्नदः" इत्यादिवचनोपदिष्टसामान्यसुखसाधनादृष्टनिबन्धनैवेयं इहाकृतकर्मणां वृष्टिपश्वादिसंपत्तिरिति न बृहस्पतिमतवत्
अकर्मनिमित्तं फलम् । नापि कर्मफलसाध्यसाधनभावनियमव्यबहारोल्लङ्घनमिति ॥कारीर्या अपि अनियतकालफलकत्वमेव

[I.574.307]

यच्च कारीर्याः क्वचित्फलविसंवादे समाधानमुक्तं (श्लो-वा-चित्रापरि-1-1-5)—"फलति यदि न सर्वं तत्कदाचित्तदेवध्रुवमपरमभुक्तं कर्म शास्त्रीयमास्ते इति"

[I.574.308]

तेन साऽप्यनियतफलैव स्यात् । न हि तत्कर्मान्तरंआसंसारं प्रतिबन्धकं भवति । फलोपभोगाद्धि तस्यावश्यं क्षयेण
भवितव्यम् । प्रतिबन्धके च क्षीणे कारीर्या स्वफलं तदा दातव्यमेव ।
साऽप्यदत्तफला न क्षीयत एवेत्येवं जन्मान्तरे तत्फलसंभवात् तस्या
अपि अनियतफलत्वम् ॥

[I.574.309]

अनेन च प्रकारेण चित्रादेरप्यनियतफलत्वं अस्माभिरिष्यत एव,
यत्र सम्यक्प्रयुक्तायामपीष्टौ कर्मान्तरप्रतिबन्धादेव पशूनामनुपलम्भः
कल्प्यते । सर्वथा सद्यःफलत्वमात्रवर्जं समानयोगक्षेमा कारीर्या
चित्रेष्टिः ॥ऐहिकफलानां सर्वेषामप्यनियतकालफलकत्वमेव

[I.574.310]

एतेन ब्रह्मवर्चसवीर्यान्नाद्यग्रामादिकामेष्टयोऽपि व्याख्याताः ।
तस्मात्  यथाश्रुतं गौतमं बोद्धव्यम् ॥समग्राङ्गोपसंहारेऽपि कर्मणां वैगुण्यसंभवः

[I.574.311]

यदप्यभ्यधायि—समग्राङ्गोपसंहारेण काम्यकर्मप्रयोगात् कुतः
कर्मणो वैगुण्यावसर इति—तदप्यसारम्—सर्वाङ्गोपसंहारेण प्रवृत्तावपि प्रमादात् असंवेद्यमानवैगुण्यसंभवात् । स च विचित्रःभाष्यकारेण प्रदर्शितः ।  तस्मात् पूर्वोक्त (पु. 652) एव प्रतिसमाधानमार्गः श्रेयान् ॥सिद्धान्ते धर्माधर्मस्वरूपनिर्णयः

[I.574.312]

यत्पुनः पूर्वपाक्षिकेण कथितम्—कालान्तरे कर्माभावात् कुतः
फलमिति (पु. 650)—तदपि न सम्यक्—यद्यप्याफलनिष्पत्तेः कर्मणो नास्त्यवस्थितिः ।तथाप्यस्त्येव संस्कारः पुरुषस्य तदाहितः ॥ १२५ ॥कर्मजन्यो हि संस्कारः पुंसो बुद्ध्यादिवद्गुणः ।तस्य चाफलसंयोगात् अवस्थितिरुपेयते ॥ १२६ ॥यथेन्द्रियादिसंयोगात् आत्मनो बुद्धिसंभवः ।तथा यागादिकर्मभ्यः तस्य संस्कारसंभवः ॥ १२७ ॥बुद्धिस्तु भङ्गुरा तस्य संस्कारस्तु फलावधिः ।साध्यसाधनभावो हि नान्यथा फलकर्मणोः ॥ १२८ ॥स्मृतिबीजं तु संस्कारः  तस्यान्यैरपि मृष्यते ।तथैव फलसंयोगबीजं सोऽस्य भविष्यति ॥ १२९ ॥ स यागदानहोमादिजन्यो धर्मगिरोच्यते ।ब्रह्महत्यादिजन्यस्तु सोऽधर्म इति कथ्यते ॥ १३० ॥इतरदार्शनिकरीत्या धर्माधर्मस्वरूपम्

[I.574.313]

कापिलास्तु अन्तःकरणस्य बुद्धेः वृत्तिविशेषं धर्ममाहुः ।
आर्हताः पुण्यपुद्गलान् धर्मत्वेन व्यपदिशन्ति । शाक्यभिक्षवः
चित्तवासनां धर्ममाचक्षते ।  वृद्धमीमांसकाः यागादिकर्मनिर्वर्त्यं
अपूर्वं नाम धर्ममभिवदन्ति । यागादिकर्मैव  शाबरा ब्रुवते ।
वाक्यार्थ एव नियोगात्मा अपूर्वशब्दवाच्यः, धर्मशब्देन च स
एवोच्यते इति  प्राभाकराः कथयन्ति ॥पुद्गलादिवादानां असामञ्जस्यम्

[I.574.314]

तत्र पुण्यपुद्गल-वृत्तिपक्षयोः कपिलार्हद्ग्रन्थकथितयोः तन्मतनिरासादेव निरासः ॥

[I.574.315]

आत्मनश्च समर्थयिष्यमाणत्वात् तस्यैव वासना, न चेतस
इति सौगतपक्षोऽप्ययुक्तः ॥

[I.574.316]

स्वर्गयागान्तरालवर्तिनश्चस्थिरस्य निराधारस्यापूर्वस्य निष्प्रमाणकत्वात् जरज्जैमिनीयप्रवादोऽप्यपेशलः । अपि च फलस्य
वा काचिदुत्पत्स्यमानदशा, यागस्य वा शक्तिः अपूर्वशब्देनोच्यते ॥

[I.574.317]

न च नियोगः वाक्यार्थ एव अपूर्वशब्दवाच्यः; तस्योपरिष्टादपाकरिष्यमाणत्वात् (५ आह्निके) ॥

[I.574.318]

नापि—यो यागमनुतिष्ठति, तं धार्मिक इत्याचक्षत इति
यागादिसामानाधिकरण्येन प्रयोगात् स एव धर्मशब्दवाच्य इति
युक्तं वक्तुं; तस्य क्षणिकत्वेन कालान्तरे फलदातृत्वानुपपत्तेः ।
सामानाधिकरण्यप्रयोगोऽपि चैकान्ततो नास्त्येव ॥यागदानादिना धर्मो भवतीत्यपि लौकिकाः ।प्रयोगाः सन्ति ते चामी संस्क्रियापक्षसाक्षिणः ॥ १३१ ॥

[I.574.319]

एवं "यज्ञेन यज्ञमयजन्त देवास्तानि धर्माणि प्रथमान्यासन्"(तै. सं. ३-५-३६) इति वैदिकोऽपि प्रयोगः तद्विषय एव व्याख्येयः;
तस्य स्थायित्वेन कालान्तरे फलदानयोग्यतोपपत्तेः ॥संस्कारो नृगुणः स्थायी तस्माद्धर्म इति स्थितम् ।तस्माच्च फलनिष्पत्तेः न चित्रादौ मृषार्थता ॥ १३२ ॥यज्ञायुधिवाक्ये विसंवादपरिहारः

[I.574.320]

यदपि यज्ञायुधिवाक्ये प्रत्यक्षविरुद्धत्वमुपपाद्यते स्म—भस्मीभावोपलम्भात् कायस्येति (पु. 651)—तदप्यसमीचीनम्—एष इति
शरीराभेदोपचारेण आत्मन एव निर्देशात् । तस्य च स्वर्गगमनं
भवत्येव । गमनं च तदुपभोग एव तस्योच्यते—यथा शरीरादियोगवियोगौ जन्ममरणे इति । न तु व्यापिनः परिस्पन्दात्मकक्रियायोग उपपद्यते । ज्ञानचिकीर्षाप्रयत्नसमवायश्च तस्य कर्तृत्वमिति
वर्णयिष्यते (९ आह्निके) । यज्ञायुधसम्बन्धोऽपि स्वस्वामिभावादिः
तस्यैव व्यापकत्वाविशेषेऽपि व्यवस्थयोपपद्यत इति न कश्चिदत्र
विरोधः । तस्मात् सर्वत्र निरवकाशमनृतत्वादिदूषणम् ॥हवनवाक्यविरोधपरिहारः

[I.574.321]

योऽपि हवनकालविधौ व्याघातदोषो दर्शितः (पु. 651)—
सोऽपि न दोष एव ॥तत्रानुष्ठानभेदेन कालत्रितयचोदना ।यो यस्य चोदितः कालः लङ्घनीयो न तेन सः ॥ १३३ ॥ततश्चान्यतमं कालं अभ्युपेत्यैनमुज्झतः ।निन्देति न विरोधोऽत्र कश्चिद्विधिनिषेधयोः ॥ १३४ ॥पुनरुक्तदोषपरिहारःअभ्यासे पौनरुक्त्यं च कार्यार्थत्वाददूषणम् ।संपाद्यं पाञ्चदश्यं हि सामिधेनीषु चोदितम् ॥ १३५ ॥

[I.574.322]

"इममहं पञ्चदशारेण वज्रेणापबाधे योऽस्मान् द्वेष्टि यं च वयं
द्विष्मः" इति श्रूयते । एकादशसामिधेन्य ऋचस्तु पठ्यन्ते । तत्राभ्यासमन्तरेण पाञ्चदश्यं नावकल्पत इत्येवमवश्यकर्तव्योऽभ्यासः ।
स चायमनियमेन प्राप्तः वचनेन नियम्यते—प्रथमोत्तमे ऋचौ
त्रिरुच्चारणीये—इति । तस्मात् तत्प्रयोजनार्थत्वात् न पुनरुक्ततादोषः ॥अभ्यासे फलरहिते हि पौनरुक्त्यंदोषः स्यादिह तु न तस्य निष्फलत्वम् ।व्याघातानृतपुनरुक्ततादि तस्मात्वेदस्य श्लथयति न प्रमाणभावम् ॥ १३६ ॥इयं च वाक्यार्थविचारणाऽपि प्रामाण्यसिध्यौपयिकीति मत्वा ।चक्रे स्वशास्त्रे  मुनिनेह वेदप्रामाण्यनिर्वाहणदीक्षितेन ॥ १३७ ॥अर्थवादवाक्यानामप्रामाण्याक्षेपः ननु ! नाद्यापि वेदस्य भवद्भिर्निपुणैरपि ।स्वदेहसंभवा दोषाः निखिलाः  परिपिञ्जिताः ॥ १३८ ॥

[I.574.323]

तथाहि—"सोऽरोदीत् यदरोदीत् तद्रुद्रस्य रुद्रत्वम्"(तै. सं.
1-5-1), "प्रजापतिरात्मनो वपामुदक्खिदत् । तामग्नौ प्रागृह्णात् ।
ततोऽजस्तूपर उदगात्"(तै. सं. २-१-१), "देवा वै देवयजनमध्यवसाय दिशो न प्राजानन्"(तै. सं. ६-१-५) इत्येवमादीनामर्थवादानां
किं  यथाश्रुतवस्तुपरत्वम् ? उत तेभ्यः कार्यरूपार्थोपदेशपरिकल्पनम् ? उत लिङादियुक्तवाक्यान्तरप्रतिपाद्यमानकार्यरूपार्थौपयिकत्वम् ? इति चिन्त्यम् ॥अर्थवादानां स्वार्थे प्रामाण्यासंभवः

[I.574.324]

सर्वथा च प्रमादः । स्वरूपपरत्वे तावत् प्रमाणान्तरविरुद्धार्थोपदेशात् अप्रामाण्यमेवावतरति, रोदनवपोत्खेदनदिङ्मोहादेरर्थस्य तथात्वे निश्चयाभावात् ॥अर्थवादानां विरुद्धार्थप्रतिपादकत्वादप्रामाण्यम्

[I.574.325]

किञ्च "स्तेनं मनोऽनृतवादिनी वाक्" इत्येवञ्जातीयकानामर्थवादवाक्यानां विस्पष्टमेव प्रमाणान्तरविरुद्धार्थप्रतिपादकत्वम् । न
हि निसर्गत एव सर्वप्राणिनामनृतवादिनी वाक् भवति, स्तेनं वा मनः ॥

[I.574.326]

अपि च"धूम एवाग्नेर्दिवा ददृशे नार्चिः । तस्मादर्चिरेवाग्नेर्नक्तं दृश्यते न धूमः"(तै. ब्रा. २-१-२) इति प्रत्यक्षविरुद्धमभिधीयते, नक्तं दिनं द्वयोरपि इन्द्रियार्थसन्निकर्षे सति ग्रहणात् ॥

[I.574.327]

किञ्च "एतन्न विद्मः यदि ब्राह्मणाः स्मोऽब्राह्मणा वा"(गो. ब्रा. ५-२१) इति ब्राह्मणजातेरुपदेशसहायप्रत्यक्षगम्यत्वात्तद्विरुद्ध एषोऽर्थवादः ॥

[I.574.328]

शास्त्रविरोधोऽप्यस्ति—"को हि तद्वद यद्यमुष्मिंल्लोकेऽस्ति वा
न वा"(तै. सं. ६-१-१) इति । शास्त्रे स्वर्गादिफलानां ज्योतिष्टोमादिकर्मणां उपदेशात् केयमनवकॢप्तिः ॥

[I.574.329]

अपि च गर्गत्रिरात्रब्राह्मणमधिकृत्य श्रूयते—"शोभतेऽस्य
मुखं य एवं वेद"(ता. ब्रा. २०-१६-६) इति । न हि कस्यचित्
एवंविदतः मुखं शोभत इति प्रत्यक्षविरोधः ॥

[I.574.330]

अन्यकर्मानर्थक्यशंसी च कश्चिदर्थवादो भवति—"पूर्णाहुत्या
सर्वान् कामान् अवाप्नोति", "पशुबन्धयाजी सर्वान् लोकानभिजयति","तरति मृत्युं तरति पाप्मानं तरति ब्रह्महत्यां योऽश्वमेधेन यजते
यश्चैवं वेद" इति । यदि पूर्णाहुत्यैव सर्वकामावाप्तिः, पशुबन्धयागेनैव सर्वलोकजयः, अश्वमेधवेदनेनैव तत्फलावाप्तिः, तत्किमर्थमन्यकर्मोपदेशः ? उपदिष्टान्यपि तानि बहुक्लेशसाध्यानि कर्माणि
व्यर्थानि भवेयुः, अनेनैव लघुनोपायेन तत्फलप्राप्तेर्दर्शनात् ॥

[I.574.331]

अपि च "न पृथिव्यामग्निश्चेतव्यः नान्तरिक्षे न दिवि"(तै. सं. ५-२-७) इति वेदे चयननिषेध एवात्र भङ्ग्या भवेत् । दिवि
चान्तरिक्षे च तावत् चयनप्रयोग एव नास्ति, किं तन्निषेधेन ?
पृथिवीचयननिषेधार्थं च यद्वाक्यं, तत् चयनप्रतिषेधार्थमेव भवेत्,
अपृथिव्यधिकरणकस्य चयनस्यानुपपत्तेः ॥

[I.574.332]

अपि च "यजमानः प्रस्तरः"(तै. सं. २-६-५)क्१&gt;, "आदित्यो यूपः"(तै. ब्रा. २-१-५) इत्येवंजातीयकानां प्रत्यक्षविरुद्धार्थाभिधायिनां
अर्थवादानां का परिनिष्ठेति । तस्मान्न स्वरूपपरत्वं तेषामुपपद्यते ॥अर्थवादेभ्य एव विधिकल्पनमपि न संभवति

[I.574.333]

नापि तेभ्य एव कार्यरूपार्थपरिकल्पनं उपपन्नम्, अशक्यत्वात् ।"सोऽरोदीत् यदरोदीत् तद्रुद्रस्य रुद्रत्वं"(तै. सं. १-५-१) इत्यत्र
कार्यं कल्प्यमानमेवं कल्प्येत—रुद्रः किल रुरोद, अतोऽन्येनापि रोदितव्यम् इति—तच्चाशक्यम् —प्रियविप्रयोगजनितसन्तापवशेन हि
बाष्पमोचनं रोदनमुच्यते । न तत् चोदनोपदेशात् कर्तुं शक्यते ॥

[I.574.334]

प्रजापतिरात्मनो वपामुच्चिखेद; तस्मादन्योऽप्येवमुत्खिदेत्
आत्मनो वपामिति दुरनुष्ठानोऽयमर्थः । को हि नाम आत्मनो
वपामुत्खिदेत् ? कस्य वा वपाहोमे सति समनन्तरमेव हुतभुजः पशुस्तूपर उद्गच्छेत् ? इति ॥

[I.574.335]

देवा दिशो नाज्ञासिषुः, अतः अन्योऽपि न जानीयात् इति
अशक्योपदेशः; न हि दिङ्मोहो नाम उपदेशात् कर्तुं शक्यः ॥

[I.574.336]

न च  सर्वस्मादर्थवादात् विधिः कल्पयितुं शक्य इति
मध्यमोऽपि न सत्पक्षः ॥अर्थवादानां विधिशेषतया प्रामाण्यमपि न

[I.574.337]

नापि तृतीयः पक्षः संभवति—वाक्यान्तरविहितकार्यरूपार्थौपयिकत्वं हि तदुपयोगिद्रव्यदेवतादिविधानद्वारकं भवति—यथा"अग्निहोत्रं जुहोति"(तै. सं. १-५-९) इत्यत्र "दध्ना जुहोति", "पयसा
जुहोति" इति द्रव्यविनियोगविधेः, "यदग्नये च प्रजापतये च सायं
जुहोति"(तै. ब्रा. २) इति देवताविधेर्वा । न चायमर्थवादेषु प्रकारः
संभवति । न चैभिः "ब्रीहीनवहन्ति", "ब्रीहीन् प्रोक्षति" इतिवत्
दृष्टाऽदृष्टा वा काचिदितिकर्तव्यतोपदिश्यते । तस्मात् न तेषां
तदौपयिकत्वम् ॥प्रवृत्त्युत्तंभनरूपफलमप्यर्थवादानां न समस्ति

[I.574.338]

ननु ! प्रेक्षावतां प्ररोचनातिशयकरणेन प्रवृत्त्युत्साहमाबहन्तः
अर्थवादाः तदुपयोगिनो भविष्यन्ति—नैतदपि सम्यक्—प्रवृत्त्युत्साहो
हि केषांचिन्मते निरपेक्षशब्दप्रत्ययादेव सिध्यति । अस्मन्मते तु
तत्प्रणेतृपुरुषप्रत्ययादिति किं प्ररोचनया ? "एवंकाम इदं कुर्यात्"
इत्युक्ते, यस्तत्र न प्रवर्तते, स प्ररोचनयाऽपि न प्रवर्तेतैवेति
यत्किञ्चिदेतत् ॥

[I.574.339]

तदेवं प्रकारत्रयेणापि अर्थवादपदानामनन्वयात् एकदेशाक्षेपेणसर्वाक्षेप एव क्रियत इति अप्रमाणं वेदः ॥अर्थवादानामप्रामाण्ये तद्दृष्टान्तेन वेदसामान्याप्रामाण्यसिद्धिः

[I.574.340]

ननु ! यावत्येव प्रमाणान्तरविरुद्धत्वमुपलभ्यते, तावत्येवाप्रामाण्यमस्तु । सर्वत्र तु कुतस्त्या तदाशङ्का ? इति—मैवम्—
तत्सामान्यात् अन्यत्राप्यनाश्वासः । मीमांसकपक्षे हि अर्थवादरहितकेवलवेदग्रन्थानुपलम्भात्, तदनुषङ्गेण सर्वत्र सापेक्षत्वमवतरति ।
नैयायिकमते तु वेदप्रणेतुरीश्वरस्य क्वचित् वितथवादित्वे दृश्यमाने,
कथमन्यत्र सत्यवादितायां दृढः प्रत्ययो भवेत् ? इत्यप्रामाण्यं
सर्वत्रेति ॥अर्थवादानां विध्येकवाक्यत्वात्प्रामाण्यस्थापनम्

[I.574.341]

अत्राभिधीयते—विध्येकवाक्यतयैव भूम्ना तावदर्थवादपदानि
पठ्यन्ते—"वायव्यं श्वेतमालभेत भूतिकामो वायुर्वै क्षेपिष्ठा देवता
वायुमेव स्वेन भागधेयेनोपधावति स एवैनं भूतिं गमयति"(तै. सं.
2-1-1) इति । तेषां तदेकवाक्यत्वादेव प्रामाण्यम् । "वायुर्वै क्षेपिष्ठा
देवता" इत्यतः यद्यपि क्रिया नावगम्यते, नापि तत्सम्बद्धः कश्चिदर्थः; तथाऽपि विध्युद्देशेनैकवाक्यत्वं तस्य प्रतीयते । "भूतिकामः"
इत्येवमन्तो विध्युद्देशः । तेनैकवाक्यभूतो "वायुर्वै क्षेपिष्ठा" इत्येवमादेः ॥अर्थवादानां स्तुतिरूपत्वम्

[I.574.342]

 कथमेकवाक्यभावः ? पदानाम् साकाङ्क्षत्वात् ॥

[I.574.343]

ननु ! "भूतिकामः" इत्येवमन्तेन वाक्येन विधेयं विहितम्;
उत्पादितं प्रतिपत्तुरनाकाङ्क्षत्वम्; कृतञ्च शब्दकर्तव्यमिति, किमन्येन—"क्षेपिष्ठा"इत्यादिना प्रयोजनम् ?—तदर्थस्यैव स्तुतिरिति ब्रूमः ॥सार्थवादविधेरेव प्रेरकत्वम्

[I.574.344]

ननु ! स्तुत्याऽपि किं प्रयोजनम् ? स्तुतोऽस्तुतश्चतावानेवसोऽर्थः—मैवम्—सस्तुतिपदे हि वाक्ये स्तुतिपदसहितं विधायकं
विधायकं भवति ॥

[I.574.345]

किमिदानीं केवलं लिङादियुक्तं वाक्यं न विधायकमुच्यते—
यदि स्तुतिपदानि न श्रूयन्ते तत् बाढं भवति विधायकम् । एतेषु च
सत्सु तत्सहितं तद्विधायकं भवति, न केवलम्; तथा प्रतीतेः ।
स्तुतिपदसम्बन्धे सति भिन्नवाक्यता मा भूदिति विधिपदेन स्तुतिपदेन च संभूयार्थो विधीयते; तथाऽवगमात् । अन्यथा हि प्रतीयमानः पदार्थान्वयः त्यज्येत; वाक्यभेदो वा कल्प्येत । तस्मान्न
स्तुतिपदानामानर्थक्यम् ॥अर्थवादवाक्यप्रयोजनाक्षेपः, समाधानं च

[I.574.346]

ननु ! केवलस्यापि विधिवाक्यस्य सामर्थ्यात् किमर्थं स्तुतिपदानि प्रयुञ्जते ? इति—उच्यते—अपर्यनुयोज्यो जैमिनीयानां मते
शब्दः; अस्माकं च भगवानीश्वरः । उक्ते सति प्रतिपत्तारो
वयं वेदस्य; न कर्तारः । प्रतिपत्तौ च क्रमो दर्शितः ॥द्रव्यदेवताद्यसमर्पकत्वेऽप्यर्थवादानां नानर्थक्यम्

[I.574.347]

एवञ्च यद्यपि द्रव्यदेवतेतिकर्तव्यताविधानद्वारकं अङ्गविधिवदर्थवादवाक्यानां कार्यौपयिकत्वं नास्ति; तथापि  प्रतीत्यङ्गत्वं
न निवार्यते ॥अर्थवादानामावश्यकता

[I.574.348]

अत एव प्रमाणोपयोगित्वमेषामाचक्षते, न प्रमेयोपयोगित्वम् । केवलविधिपदश्रवणे हि न तदाद्रियन्ते यज्वानः । तत्र
विधिविभक्तिरवसीदति । तां निमज्जन्तीमिव अर्थवादजनितकर्मप्राशस्त्यप्रत्ययः उत्तभ्राति । "सर्वजिता यजेत" इत्यतः न
तथाविधः श्रद्धातिशयो भवति; यथाविधः "सर्वजिता वै देवाः
सर्वमजयन् सर्वस्याप्त्यै सर्वस्य जित्यै सर्वमेवैतेन सर्वं जयति"(ता. ब्रा. १६-७-२) इत्यर्थवादपदेभ्यः । लोकेऽपि "इयं गौः क्रेतव्या"
इत्यतः न तथा क्रेतारः प्रवर्तन्ते, यथा "एषा बहुस्निग्धक्षीरासुश्लीला,
सापत्या, अनघप्रजा च" इत्येवमादिभ्यः स्तुतिभ्यः । स्वानुभवसाक्षिकोऽयमर्थः ॥अर्थवादाश्रवणस्थलेऽपि अर्थवादकल्पनम्

[I.574.349]

अत एव केचित् अश्रुतार्थवादकेऽपि विधिवाक्ये तत्कल्पना
मिच्छन्ति, यथा क्वचित् अर्थवादात् विधिकल्पनमिति ।
यथोक्तम् (तं. वा. १-४-१३)—

[I.574.350]

"विधिस्तुत्योः सदा वृत्तिः समानविषयेष्यते"इति ।अनधिगम्यमानविधिसम्बन्धाच्च अर्थवादात् विधिरुन्नीयते, न
गम्यमानसम्बन्धात् ॥अर्थवादैः स्तुतिप्राप्तिप्रकारः

[I.574.351]

अत एव च "सोऽरोदीत्" इत्येवमादिभ्यः "न रोदितव्यम्
इत्यादिविधिकल्पनमिष्यते । मुधैव पूर्वपक्षिणा तदाशङ्कितम् ।
विध्यन्तरेणैकवाक्यत्वं हि प्रत्यक्षमिहोपदिश्यते । "बर्हिषि रजतं
न देयम्"(तै. सं. १-५-१) इत्यस्य विधेः शेषोऽयं "सोऽरोदीत्"
इत्यादिः—"रुद्रो रुरोद । तस्य यदश्रु अशीर्यत, तद्रजतमभवत् । यो
हि बर्हिषि रजतं ददाति, पुराऽस्य संवत्सरात् गृहे रोदनं भवति"
इति । तस्मात् "वर्हिषि रजतं न देयम्" इति ॥

[I.574.352]

"प्राजापत्यमजं तूपरमालभेत"(तै. सं. २-१) इत्यस्य विधेः शेषः"प्रजापतिरात्मनो वपामुदक्खिदत्" इति । वपाहोममाहात्म्यप्रदर्शनार्थमुच्यते—अग्नौ वै प्रगृहीतमात्रायां वपायां अजस्तूपर उदगादिति ॥

[I.574.353]

"आदित्यः  प्रायणीयश्चरुः"(तै. सं. ६-१-५) इत्यस्य विधेः
शेषोऽयं "देवा वै देवयजनमध्यवसाय दिशो न प्राजानन्"(तै. सं. ६-१-५)इति; व्यामोहानामादित्यश्चरुर्नाशयिता, यथा दिङ्मोहस्येति । एवं
तत्र तत्र विधिशेषत्वं अर्थवादानां वेदितव्यम् ॥अर्थवादानामसत्यार्थकत्वनिरासः

[I.574.354]

कथं पुनरिदमसत्यमेवोच्यते ? "रुद्ररुदितात् रजतमजायत","प्रजापतिहोमसमिद्धादग्नेः अजस्तूपर उदगात्" इति—उच्यते—
नेदमसत्यम्, यदस्य वाक्यस्य प्रतिपाद्यं, तत्र सत्यार्थमेवेदम् । न
चास्य यथा‥तोऽर्थः प्रतिपाद्यः, किन्तु विधेयो निषेध्यो वा कश्चिदर्थः । इहान्वाख्याने द्वयमापतति—यच्च वृत्तान्तज्ञानम्, यच्च
कस्मिंश्चिदर्थे प्ररोचना द्वेषो वा । तत्र वृत्तान्तज्ञानं न प्रवर्तकम्, न
निवर्तकमिति प्रयोजनाभावात् अनर्थकमनादरणीयम् । प्ररोचना
द्वेषौ प्रवृत्तिनिवृत्त्यङ्गत्वात् तदर्थौ गृहीत्वा प्ररोचनायाः प्रवर्तेत,
द्वेषान्निवर्तेतेति । तत्र तत्प्रतिपाद्यसत्यार्थ एवार्थवादः ॥अर्थवादानामर्थविरोधे गौणार्थकत्वम्

[I.574.355]

यत्तु अरुदति रुद्रे कथं तद्रोदनवचनम् ? अरोदनप्रभवे वा
रजते कथं तदुद्भवताऽभिधानम् ? इति—गुणवादमात्रम्—गौण एष
वादः श्वेतवर्णसारूप्यादिना रोदनप्रभवं रजतं निन्दितुमुच्यते ॥

[I.574.356]

एवं पशुयागे वपाहोमप्रशंसायै "प्रजापतिरात्मनो वपामुदक्खिदत्" इति वृत्तान्ताख्यानं योजनीयम् ॥

[I.574.357]

आदित्यचरुप्रशंसायै "देवा वै देवयजनमध्यवसाय दिशो न
प्राजानन्" इति ॥सिद्धान्ते अर्थवादानां यथाश्रुतार्थत्वे न विरोधः

[I.574.358]

अथवा नैयायिकानामनेकप्रकारपुरुषातिशयवादिनां यथाश्रुतेऽप्यर्थे नात्यन्तमसंभवः । रुद्रस्य रुदितात् रजतजन्म, प्रजापतेर्वपोत्खेदः, तद्धोमात् तूपरपशूद्गमः, देवानां देवयजनाध्यवसाने
दिङ्मोह इत्येवंजातीयकमपि सत्यमस्तु ! को दोषः ? तत्सर्वथानार्थवादा न प्रमाणम् ॥अर्थवादेषु प्रत्यक्षादिविरोधपरिहारः

[I.574.359]

एवं "स्तेनं मनोऽनृतवादिनी वाक्" इति गौण एष वादः । प्रच्छन्नतया स्तेनं मन उच्यते । बाहुल्याभिप्रायेण चानृतवादिनी
वाक् इति ॥

[I.574.360]

"धूम एवाग्नेर्दिवा ददृशे नार्चिरर्चिरैवाग्नेर्नक्तं ददृशे न धूमः"(तै. ब्रा. २-१-२) इति दूरभूयस्त्वाभिप्रायेण कस्मैचित् प्रयोजनाय
सायंप्रातर्होमदेवतास्तुतये कथ्यते ॥

[I.574.361]

"न चैतद्विद्मो यदि ब्राह्मणाः स्मः, अब्राह्मणा वा"(गो. ब्रा. ५-११)
इति प्रवरानुमन्त्रणप्रशंसायै संशय इव दर्शितः । अब्राह्मणोऽपि
यजमानः प्रवरानुमन्त्रणेन ब्राह्मणः स्यादिति ॥

[I.574.362]

"को हि वै तद्वेद, यदमुष्मिंल्लोकेऽस्ति वा न वा"(तै. सं. ६-१-१)
इति अदृष्टफलं किमपि कर्म स्तोतुमुच्यते ॥

[I.574.363]

"शोभतेऽस्य मुखं य एवं वेद"(ता. ब्रा. २०-१६-६) इति
विद्याप्रशंसैषा शोभत इति शिष्यैरुद्वीक्ष्यमाणस्य मुखमिति ॥

[I.574.364]

"सर्वान् कामानाप्नोति" इति सर्वत्वं प्रकृताऽपेक्षम् । स्तुत्यर्थं
चाश्वमेधाध्ययने तत्फलवचनम् ॥

[I.574.365]

"हिरण्यं निधाय चेतव्यम्" इति स्तुत्यर्थतया दिव्यन्तरिक्षे
पृथिव्यां च चयनं प्रतिषिध्यते । अनुपहितहिरण्यायां पृथिव्यां
अग्निर्न चेतव्यः, न पुनर्न चेतव्य एव  तस्यामिति ॥

[I.574.366]

"आदित्यो यूपः"(तै. ब्रा. २-१-५)इति अञ्जने सति तेजस्वितया यूपस्य आदित्यरूपता स्तुतये कथ्यते ॥

[I.574.367]

तत्कार्यकारित्वाच्च यजमानः प्रस्तर उच्यते । न हि मुख्ययैव
वृत्त्या लोके शब्दाः प्रवर्तन्ते; गौण्याऽपि वृत्त्या तद्व्यवहार
दर्शनात् । एवं वेदेऽपि तेषां तथा प्रयोगो भविष्यति ।  इत्थं
च मन्त्रेष्वपि ऐन्द्र्या गार्हपत्योपस्थानमविरुद्धम् ॥परकृतिपुराकल्परूपार्थवादानामपि प्रामाण्यम्

[I.574.368]

एवं स्तुतिनिन्दास्वरूपास्तावदर्थवादाः विध्येकवाक्यत्वेन
प्रमाणम् । परकृतिपुराकल्पस्वरूपा अपि तथैव योज्याः ॥कुत्रचित् अर्थवादैः विधिकल्पनमपि दृश्यते

[I.574.369]

क्वचित्पुनः अर्थवादेनैव कश्चिदंशः पूर्यत इति न तु प्रतीत्यङ्गत्वमेव तस्य, कार्याङ्गत्वमपि भवति । यथा—"प्रतितिष्ठन्ति ह वा य एता
रात्रीरुपासते"(तै. सं. ७-३-१०) इति अश्रूयमाणाधिकारस्य रात्रिसत्रविधेः अधिकारांशोऽर्थवादादेव लभ्यते । यथोक्तं—"फलमात्रेयो
निर्देशात्"(जै. सू. ४-३-१८) इति । तत्र हि—"प्रतिष्ठाकामाः
सत्रमासीरन्—"इत्यर्थवादवशात् गम्यते वाक्यार्थः ॥क्वचिदर्थवादानां संशयनिवर्तकत्वम्

[I.574.370]

क्वचित् विधिवाक्यस्यार्थसन्देहे अर्थवादात्मकात् वाक्यशेषात्
तन्निश्चयो भवति । यथा—"अक्ताः शर्करा उपदधाति"(तै. ब्रा. ३-१२-५) इत्यञ्जनद्रव्ये घृतनैलवसादिभेदेन संदिह्यमाने"तेजो वै घृतम्"(तै. ब्रा. ३-१२-५) इत्यर्थवादात् घृतेनाक्ताः शर्करा
उपधेया इति गम्यते ॥अर्थवादविचारोपसंहारःइत्यर्थवादा विधिनैक्यभावात् तद्वत्प्रमाणत्वममी भजन्ते ।अस्ति प्रतीत्यन्वयिता हि तेषांक्वचिच्च कार्यान्वयिता तु दृष्टा ॥ १३९ ॥यद्वा स्वरूपपरतामपि संस्पृशन्तप्रामाण्यवर्त्म त इमे न परित्यजन्ति ।नैयायिका हि पुरुषातिशयं वदन्तःवृत्तान्तवर्णनमपीह यथार्थमाहुः ॥ १४० ॥आदित्ययूपवचनादिषु तु स्वरूप-याथार्थ्यमित्थमुपपादयितुं न शक्यम् ।गौणीं तु वृत्तिमबलम्ब्य कृता तदर्थ-व्याख्येति तेष्वपि न विप्लवनावकाशः ॥ १४१ ॥मन्त्रवाक्यविचारः

[I.574.371]

 अथेदानीं मन्त्रा विचार्यन्ते—किं अर्थप्रकाशनद्वारेण
विध्यर्थोपयोगिता तेषाम् ? उतोच्चारणमात्रेण ?  इति ॥मन्त्रवाक्यविचारस्याप्रकृतत्वशङ्का, समाधानञ्च

[I.574.372]

ननु ! उभयथाऽपि प्रामाण्याविशेषात् किं तद्विचारेण ? न हीदं
शास्त्रं वेदस्यार्थविचाराय मीमांसावत् प्रवृत्तम्; अपि तु प्रामाण्यनिर्णयायैवेति—सत्यम्, प्रामाण्यनिर्णयायैवेदं शास्त्रं प्रवृत्तम्—
अविवक्षितार्थत्वे तु मन्त्राणां अप्रतिपादकत्वलक्षणमप्रामाण्यमेव
भवेत् ।  सामान्यात् वेदब्राह्मणवाक्यानामपि तथाभावप्रसङ्ग इति
वेदस्य कर्मावबोधार्थत्वं हीयेत । न च संशयविपर्ययजननमेवाप्रामाण्यम्;  अज्ञानजनकत्वमप्यप्रामाण्यमेव ॥उच्चारणमात्रादेव सार्थक्यं मन्त्राणामिति पूर्वपक्षः

[I.574.373]

तदुच्यते—उच्चारणमात्रोपकारिणो मन्त्राः, कुतः ? तथा विनियोगोपदेशात्—"उरु प्रथा उरु प्रथस्व इति पुरोडाशं प्रथयति"(वा. सं. १-२२) इति । यद्यर्थप्रकाशनोपकारिणो मन्त्राः, सामर्थ्यादेव
प्रथनोपयोगी मंत्रोऽयमिति किमर्थं प्रथने विनियुज्यन्ते वचनेन ? यथासाक्षः पुरुषः परेण चेन्नीयते, नूनमक्षिभ्यां न पश्यतीति गम्यते ॥

[I.574.374]

"अग्नीदग्नीन् विहर" इति च करोत्येवासौ ऋत्विक् अग्निविहरणम्, किं वचनेन ? उच्चारणमात्रोपकारिणि मन्त्रे तदुच्चारणादेवादृष्टं किञ्चित् उपकारजातं कल्प्यते ॥

[I.574.375]

वाक्यक्रमनियमाच्चाविवक्षितार्थान् मन्त्रानवगच्छामः । नियतपदक्रमा हि मन्त्राः पठ्यन्ते । यद्यर्थप्रतिपादनेनोपकुर्युः, नियतक्रमाश्रयणमनर्थकं स्यात्, क्रमान्तरेणापि तदर्थावगमसंपत्तेः ॥मन्त्राणामर्थविवक्षाऽपि क्वचित् न संभवति

[I.574.376]

इतश्चाविवक्षितार्था मन्त्राः । अविद्यमानार्थप्रकाशिनो हि
केचिद्दृश्यन्ते । यथा "चत्वारि शृङ्गाः त्रयो अस्य पादाः द्वे शीर्षे
सप्त हस्तासो अस्य । त्रिधा बद्धो वृषभो रोरवीति महो देवो
मर्त्यानाविवेश"(तै. ना. १०-१) इति । न हि चतुःशृङ्गं त्रिपादं
द्विशिरस्कं सप्तहस्तं किञ्चिद्यज्ञसाधनमस्ति, यदनेन प्रकाश्येत ॥अचेतने चेतनवद्व्यवहारः विरुद्धः

[I.574.377]

इतश्चैवम् । अचेतनप्रैषप्रदर्शनात्—"ओषधे त्रायस्वैनम्"(तै. सं. १-१-२) इति । न ह्योषधिर्बुध्यते—त्राणाय नियुक्ताऽस्मीति । "शृणोत ग्रावाणः"(तै. सं. १-३-१३) इति चोदाहरणम् ।
न ह्यचेतनाः ग्रावाणः श्रोतुं नियुज्यन्ते ॥अर्थविप्रतिषेधश्च क्वचित्

[I.574.378]

अपि च "अदितिर्द्यौरदितिरन्तरिक्षम्"(तै. आ. १-१३) इति
विप्रतिषिद्धमभिवदन्ति मन्त्राः । कथं सैव द्यौः, तदेवान्तरिक्षं
भवितुमर्हति ॥क्वचिन्मन्त्राणामर्थ एव नास्ति

[I.574.379]

केषाञ्चिच्च मन्त्राणां अर्थो ज्ञातुमेव न शक्यते । ते कथमर्थप्रकाशनेनोपकुर्युः ? "अम्यक्सात इन्द्र ऋष्टिः"(ऋ. सं. २-८) इति ।"सृण्येव जर्भरीतुर्फरीतु"(ऋ. सं. ८-६-२) इति । "इन्द्रः सोमस्यकाणुका"(ऋ. सं. ३-३-९१) इति च । तस्मादविवक्षितार्था मन्त्राः ॥मन्त्राणामुच्चारणस्यावर्जनीयत्वात्तावदेव तेषां फलम्

[I.574.380]

अपि च उच्चारणमुभयथाऽपि कर्तव्यं मन्त्राणां; अदृष्टाय
वा ? अर्थप्रत्यायनाय वा ? यतोऽर्थमपि नानुच्चरिताः शब्दाः प्रत्याययितुमुत्सहन्ते । तदवश्यकर्तव्येऽस्मिन्नुच्चारणे तत एव यज्ञोपकारे
सिद्धे किं अर्थप्रतिपादनद्वारपरिग्रहेण प्रयोजनमिति ?मन्त्राणामर्थप्रत्ययार्थत्वसिद्धान्तः

[I.574.381]

तत्रोच्यते—किं मन्त्रेभ्योऽर्थप्रतीतिरेव नास्ति ? किं वा
भवन्त्यपि निर्निमित्ताऽसौ ? उत सन्निमित्ताऽपि ग्रहैकत्वप्रतीतिवत् अविवक्षिता ? इति ॥मन्त्रैरर्थप्रतीतिर्न संभवतीति न युक्तम्

[I.574.382]

न तावत् प्रतीतिरेव नास्ति; शब्दार्थसम्बन्धव्युत्पत्तिसंस्कृतमतीनां "बर्हिर्देवसदनं दामि"(मै. सं. १-१-२) इत्येवमादिमन्त्रश्रवणे सति तदर्थप्रतीतेः स्वसंवेद्यत्वात् ॥

[I.574.383]

नाप्यसौ निर्निमित्ता; लोकवत् पदानामेवात्र निमित्तत्वात् ।
व्युत्पत्तिरपि न नास्ति; य एव लौकिकाः शब्दाः, त एव वैदिका,
त एव तेषामर्था इति लोकव्यवहारतस्तद्व्युत्पत्तिसंभवात् ॥

[I.574.384]

नापि भवन्त्यपि मन्त्रेभ्योऽर्थप्रतीतिः  ग्रहैकत्वप्रतीतिवदविवक्षिता भवितुमर्हति; अविवक्षानिबन्धनस्य क्वचिदप्यभावात् ।
ग्रहादिवचनान्तरनिर्ज्ञातसंख्यत्वात् सोमावसेकनिर्हरणस्य च
सम्मार्गकार्यस्य सर्वग्रहसाधारणत्वात् "ग्रहं" इतिविभक्तेश्च कर्मकारकसमर्पणमात्रेणापि सार्थक्योपपत्तेः युक्तमेकत्वमविवक्षितमिति
कथयितुम् । इह तु "बर्हिर्देवसदनं दामि" इत्येवमादिवाक्यक्रियमाणक्रतूपयोगिद्रव्यादिप्रकाशनस्य विध्यपेक्षितत्वात् मन्त्रेण स्मृतं कर्म करोति । तथा क्रियमाणं अभ्युदयकारि भवतीति न यज्ञाङ्गप्रकाशनमविवक्षितम् । अतो नोच्चारणमात्रोपकारिणो मन्त्राः ॥केषाञ्चित्तु मन्त्राणामुच्चारणमात्रे चारितार्थ्यम्

[I.574.385]

जपमन्त्राणां तु "पावमानीं जपेत्", "वैष्णवीं जपेत्" इति
विधिनैव तावन्मात्राक्षेपणात् नार्थेन प्रकाशितेन प्रयोजनमिति किं
तत्र क्रियते ? यत्र तु "जपेत्" इति विधिर्न श्रूयते, न तत्र तदर्थः
प्रतीयमानः, अपेक्ष्यमाणश्चोपेक्षितुं युक्तः ॥स्वाध्यायविधेस्त्वर्थज्ञानपर्यन्ताध्ययनपरत्वमेव

[I.574.386]

ननु ! यदि "जपेत्" इति विधेः वैष्णव्यादिषु नार्थः विवक्ष्यते,
तर्हि "स्वाध्यायोऽध्येतव्यः" इति अक्षरग्रहणमात्रविधानात् सर्वस्यैव
वेदस्याविवक्षितार्थत्वं स्यात्—मैवम्—स्वाध्यायाध्ययनविधेःदृष्टो हि तस्यार्थः कर्मावबोधनमिति दृष्टार्थत्वेन विवक्षितार्थत्वात् ।
एतच्च शास्त्रान्तरे (जै. सू. १-१-१) विस्तरतो निर्णीतम् । इह तु वितन्यमानं अस्माकमवान्तरविचारवाचालतामाविष्करोतीति न प्रतन्यते ॥मन्त्राणामर्थविवक्षाऽस्त्येव

[I.574.387]

यत्तु तदर्थविनियोगोपदेशादिति अविवक्षितार्थत्वमुक्तम्—
तत्र "उरु प्रथा उरु प्रथस्व"(वा. सं. १-२२) इति लिङ्गादेव प्रथनविनियोगे मन्त्रस्य सिद्धे, कामं तद्विधायकं वचनं अनर्थकं
भवतु, प्राप्तानुवादकत्वात्; न तु प्रतीयमानः मन्त्रादर्थः त्यक्तुं युक्तः ।
तत्किं वचनमनर्थकमेव ? नानर्थकम्, प्रतिपन्नार्थविषयं तु तत् ॥

[I.574.388]

अर्थवादार्थं वा तद्वचनम्; "यज्ञपतिमेव तत् प्रथयति" इति ।
यदनेन मन्त्रेण पुरोडाशं प्रथयति, तद्यज्ञपतिं यजमानमेव प्रजया
पशुभिः प्रथयतीति ॥

[I.574.389]

क्वचित्तु गुणार्थविधानम् । यथा—"तां चतुर्भिरादत्ते"(तै. सं. ५-१-१) इति । एवं "अग्नीदग्नीन् विहर" इत्यादावपि
द्रष्टव्यम् ॥मन्त्राणामुच्चारमात्रार्थत्वं न युक्तम्

[I.574.390]

यत्तु नियतपदक्रमत्वात् उच्चारणमात्रोपयोगिनो मन्त्रा इति—
तदप्यसाधु—मीमांसकानामनादित्वाद्वेदस्य, तत्क्रमलङ्घनानुपपत्तेः ।
यथोक्तम् (श्लो. वा. १-१-३-१५०)—

[I.574.391]

"अन्यथाकरणे चास्य बहुभ्यः स्यान्निवारणम्" इति ॥

[I.574.392]

अस्माकमपि यादृक् ईश्वरप्रणीतः, तदन्यथाकरणे किमध्येतॄणां स्वातन्त्र्यमस्ति ? तस्मान्नार्थविवक्षायै मन्त्रक्रमः प्रभवति
ब्राह्मणवाक्यक्रमवत् ॥"चत्वारि शृङ्गाः" इत्यादिमन्त्राणामर्थः

[I.574.393]

यदपि "चत्वारि शृङ्गाः" इत्यविद्यमानार्थवचनमाशङ्कितम्—
तदप्यनभिज्ञतया—यज्ञस्य वैष गुणवादेन संस्तवः । चत्वारि
शृङ्गा इति वेदा उक्ताः, त्रयोऽस्य पादा इति सवनानि, द्वे शीर्षे
इति दम्पतीयजमानौ, सप्तहस्तास इति छन्दांसि, त्रिधा बद्ध इति
मन्त्रब्राह्मणकल्पैः निबद्धः, वृषभ इति कामान् वर्षति, रोरवीतीति
स्तोत्रशस्त्रप्रयोगबाहुल्यात् शब्दायमानः, महो देवो मर्त्यानाविवेशेति मनुष्यकर्तृक इत्येवमेष यज्ञः स्तुतो भवति । तद्यथा
चक्रवाकमिथुनस्तनी, हंसदन्तावली, शैबालकेशी, काशवसनेति
नदी स्तूयते ॥

[I.574.394]

"ओषधे त्रायस्वैनम्"(तै. सं. १-१-२) इति चेतनवन्नियोग
तस्याः स्तुत्यर्थः ॥

[I.574.395]

"शृणोत ग्रावाणः"(तै. सं. १-३-१३) इति प्रातरनुवाकस्तुतिः ।
इत्थं नामैषः प्रातरनुवाकः प्रशस्यः, यदचेतना ग्रावाणोऽपि
शृणुयुः इति ॥

[I.574.396]

"अदितिर्द्यौरदितिरन्तरिक्षम्"(तै. आ. १-१३) इति गुणवादादप्रतिषेधः । तद्यथा लोके—त्वमेव मे माता, त्वमेव मे पिता, त्वमेव
मे भगिनी, त्वमेव मे भ्रातेति ॥अप्रसिद्धार्थकमन्त्राणामर्थप्रत्यायनक्रमः

[I.574.397]

यत्तु केषाञ्चिन्मन्त्राणामर्थो न ज्ञायत इति—स पुरुषापराधः
संभवति, न मन्त्रापराधः । अर्थावगमोपायेषु बहुषु सत्स्वपि
तदन्वेषणालसः पुरुषः नार्थमवगच्छति; न पुनर्मन्त्रोऽत्रापराध्यति;
ब्राह्मणवाक्यवत् उपायतस्तदर्थावगमदर्शनात् । उपायश्च प्रथमस्तावत् वृद्धव्यवहार एव, तुल्यत्वाल्लोकवेदशब्दार्थानाम् । य
एव लौकिकाः शब्दाः, त एव वैदिकाः; त एव चैषामर्था इति ॥य एव लौकिकाः शब्दाः त एव वैदिकाः

[I.574.398]

 यद्यपि च "अग्निर्वृत्राणि जङ्घनत्"(तै. ब्रा. ३-५-६) इति
वेदे कृतणत्वं अग्निशब्दं पठन्ति । "उत्ताना वै देवगवा बहन्ति"(आ. श्रौ. सू. ११-७-६)"वनस्पते हिरण्यपर्ण प्रदिवस्ते अर्थम्" इति
लौकिकवैदिकयोः शब्दयोः, अर्थयोश्च नानात्वमिवाशङ्क्यते;
तथाऽपि तथात्वप्रत्यभिज्ञानेनावधार्य, ईषद्विकृतास्त एव वेदे इति
लौकिक्येव व्युत्पत्तिः ॥

[I.574.399]

 लोकप्रसिद्धिविप्रतिषेधे तु शास्त्रवित्प्रसिद्धिः प्रमाणीक्रियते ।
यथा "यवमयश्चरुः,""वाराही उपानहौ"(तै. सं. १-७-९)"वैतसे
कटे प्राजापत्यान् सञ्चिनोति" इति यववराहवेतसशब्दाः दीर्घशूकसूकरवञ्जुलकेषु शिष्टप्रसिद्ध्या नियम्यन्ते, न प्रियङ्गुकृष्णशकुनिजम्बूष्विति ॥

[I.574.400]

 यत्र तु शिष्टप्रसिद्धिर्नास्ति, तत्र म्लेच्छेभ्वोऽपि तदर्थव्युत्पत्तिराश्रीयते । यथा—पिकनेमतामरसशब्देषु ॥"सृण्येव जर्भरी" इतिमंत्रार्थः

[I.574.401]

 म्लेच्छप्रसिद्धेरप्यभावे निगमनिरुक्तव्याकरणवशेन धातुतः
अर्थः परिकल्पनीयः । तेन आश्विनसूक्तप्रक्रमात् जरणभरणनिमित्तौ "जर्भरीतुर्फरीत्" इति द्विवचनान्तसरूपावेतौ शब्दौअश्विनोर्वाचकाविति गम्यते । एवमन्यत्राप्युत्प्रेक्षणीयम् ॥मन्त्रवाक्यविचारोपसंहारः

[I.574.402]

तदनेनापि निमित्तेन न मन्त्राणामविवक्षितार्थत्वं वक्तव्यम् ॥अमी तस्मादर्थप्रकटनमुखेनैव दधतिक्रियार्थत्वं मन्त्रा न तु पठनमात्रेण जपवत् ।न तद्द्वारेणापि श्लथयितुमतः शक्यत इदंप्रमाणत्वं वेदे सकलपुरुषार्थामृतनिधौ ॥ १४२ ॥नामधेयविचारः

[I.574.403]

 इदमिदानीं परीक्ष्यते । "उद्भिदा यजेत"(तां. ब्रा. १९-७-३),"चित्रया यजेत पशुकामः"(तै. सं. २-४-६)"अग्निहोत्रं जुहुयात्स्वर्गकामः", "श्येनेनाभिचरन् वजेत"(षड्विं. ब्रा. ३-८)"वाजपेयेन
स्वाराज्यकामो यजेत" इति श्रूयते । तत्र किं उद्भिदेति, चित्रयेति,
अग्निहोत्रमिति, श्येनेनेति, वाजपेयेनेति गुणविधय एते ? तत्तत्कर्मनामधेयानि ? इति ॥

[I.574.404]

किमनेन परीक्षितेन प्रयोजनम् ? उभयत्रापि प्रामाण्यं नोपपद्यत इति तदर्थमेवेदं परीक्ष्यते ॥उद्भिदादिवाक्यानां गुणविधित्वं न संभवति

[I.574.405]

यदि तावत् "ब्रीहिभिर्यजेत", "दध्ना, जुहोति" इतिवत् गुणः
कश्चिदुद्भिदादिपदैर्विधीयते—अनेन द्रव्यविशेषेण यागः कर्तव्य
इति—तदा भावार्थस्य यज्यादेः अन्यतोऽवगतिर्मृग्या, अनवगतार्थे
भावार्थे गुणविधानस्यानुपपन्नत्वात् । "आग्नेयोऽष्टाकपालो भवति"(तै. सं. २-६-३), "अग्निहोत्रं जुहोति"(तै. सं. १-५-९) इति विध्यन्तरेण भावार्थे चोदिते, तत्र "ब्रीहिभिर्यजेत", "दध्ना जुहोति" इति ॥उद्भिदादिवाक्यानां विशिष्टविधित्वे वाक्यभेददोषः

[I.574.406]

 ननु ! "वाजपेयेन स्वाराज्यकामो यजेत" इत्यनेनैव वाक्येन
यागाख्यो भावार्थः चोदयिष्यते, गुणश्च तस्मिन् वाजपेयाख्यो
विधास्यते इति को दोषः ?

[I.574.407]

कथं न दोषः ? अर्थद्वयविधानेन  वाक्यभेदप्रङ्गात्—"वाजपेयेन स्वाराज्यं कुर्यात्" इत्येकोऽर्थः, "वाजपेयेन गुणेन यागं
कुर्यात्" इति द्वितीयोऽर्थः । न च सकृदुच्चरितं वाक्यं अर्थद्वयविधानाय प्रभवति ॥वाक्यभेदस्य दोषत्वोपपादनम्

[I.574.408]

 ननु ! "यजेत" इति रूपसाम्यात् उभयत्रापि सम्बध्यते"यजेत स्वाराज्यकामः वाजपेयेन च" इति तुल्यमस्योभयत्रापि
रूपम्—न—रूपसाम्यस्यासिद्धत्वात् । स्वाराज्यं प्रति यजिरप्राप्तत्वात् विधीयते, गुणं च प्रति प्राप्तत्वात् अनूद्यते । अनवगते च
कर्मणि गुणविधानमघटमानमिति अवश्यं गुणविधिपक्षे गुणं
प्रति यजिः प्राप्तत्वादुद्देश्यो भवति, प्रधानं च । स एव स्वाराज्यं
प्रति विधेयत्वात् उपादेयो गुणश्चेति विरुद्धरूपापत्तेः, न यजिरुभाभ्यां
युगपत् सम्बद्धुमर्हति । यः स्वाराज्यं साधयितुमिच्छेत्, स यजेतेत्यन्यद्रूपम्; यद्यजेत, तत् वाजपेयेनेत्यन्यद्रूपम् । तस्मात् भावार्थप्राप्तौ प्रमाणान्तरापेक्षणात् गुणविधिपक्षे तत् अप्रमाणं वचनम् ॥उद्भिदादिपदानां नामधेयत्वे वैफल्यम्

[I.574.409]

अथैष दोषो मा भूदिति नामधेयपक्ष आश्रीयते; तदैषामुद्भिदादिपदानां विस्पष्टमेवानर्थक्यम् । यावदेवोक्तं भवति "यजेत"
इति, तावदेव "वाजपेयेन यजेत" इति । एवमानर्थक्यात् अन्यत्राप्यसमाश्वासः ॥उद्भिदादिपदानां नामधेयत्वसिद्धान्तः

[I.574.410]

अत्रोच्यते—गुणविधिपक्षे यथा भवानाह, तथैव । नामधेयपक्ष
एव तु श्रेयान् इत्यभ्युपगम्यते । तथा हि—भावार्थस्य फलं प्रति
करणत्वात् तत्सामानाधिकरण्येन तृतीया प्रयुज्यते । तत्र "वाजपेयेन"
इति, साध्यश्च भवन् भावार्थः करणभावमनुभवतीति । साध्यत्वापेक्षया तत्सामानाधिकरण्येन क्वचित् द्वितीयाऽपि प्रयुज्यते—"अग्निहोत्रं जुहोति" इति ॥उद्भिदादिनाम्नां न विधानम्

[I.574.411]

ननु ! गुणवन्नामापि विधातव्यमेव, अनभिहितस्यानवगमात् ।
ततश्च गुणविधिपक्षस्पृशः वाक्यभेदादिदोषाः तदवस्था एव—
नैतदेवम्—न ह्यस्य कर्मणः इदं नाम वेदितव्यमिति संज्ञासंज्ञिसम्बन्धं वेदो विदधाति । योगेन तु केनचित् प्रवर्तमानं नामधेयमवगम्यत एव । उद्भेदनमनेन पशूनां क्रियत इति उद्भिदिदम् ॥

[I.574.412]

"दधिमधुपयोघृतं धानास्तण्डुला उदकं तत्संसृष्टं प्राजापत्यम्"
इति नानाविधविचित्रद्रव्यसाध्यत्वात् चित्रा ॥

[I.574.413]

अग्नये होत्रमस्मिन्नित्यग्निहोत्रम् ॥

[I.574.414]

"यथा वै श्येनो निपत्यादत्ते, एवमनेन द्विषन्तं भ्रातृव्यमादत्ते"(षड्विं. ब्रा. ३-८)इत्यर्थवादात् श्येन इव श्येनो यागः ॥

[I.574.415]

वाजं—अन्नं पीयते अस्मिन्निति वाजपेयो यागः । तस्मात्
कर्मनामान्येतानि ॥नामधेयपरत्वे पूर्वोक्तानर्थक्यशङ्कानिरासः

[I.574.416]

यत्तु नामधेयपक्षे नैरर्थक्यमाशङ्कितं—तदपि न चारु—नामापि
गुणफलोपलब्धेः अर्थवदित्यभियुक्तैः परिहृतत्वात् । एवंनामेदं
कर्मेत्यवगम्यते । तत्र गुणः द्रव्यदेवतादिः । फलं च तस्य स्वर्गः
पश्चादवगम्यत इति । तस्मान्नामधेयपदानामविरुद्धोऽन्वयः ॥क्वचित् वाक्यभेदपरिहाराय विशिष्टविधिः

[I.574.417]

क्वचित्पुनरप्राप्ते भावार्थे सगुणमेव तत्कर्म चोद्यते । यथा—"आग्नेयोऽष्टाकपालोऽमावास्यायां च पौर्णमास्यां चाऽच्युतो भवति"(तै. सं. २-६-३) इति । यथा वा "एतस्यैव रेवतीषु वारवन्तीयमग्निष्टोमसाम कृत्वा पशुकामो ह्येतेन यजेत"(ता. ब्रा. १७-७-१) इतीत्यलं
श स्त्रान्तरोद्गारगहनकथाविस्तरेणेति नास्ति नामधेयद्वारेणापिप्रमाणताऽऽक्षेपः । सर्वप्रकारेणापि सिद्धं वेदप्रमाणत्वमिति ॥वेदप्रामाण्यसिध्यर्थमित्थमेताः कथाः कृताः । न तु मीमांसकच्छातपारमिथ्याभिधानतःः ॥ १४३ ॥पदानां कार्य एवार्थे व्युत्पत्तिः ? उत सिद्धेऽपि

[I.574.418]

ननु ! एवं विध्यर्थवादमन्त्रनामधेयानां कार्यौपयिकत्वदर्शनात्
कार्य एवार्थे वेदः प्रमाणमित्युक्तं स्यात् । ततः किम् ?

[I.574.419]

सिद्धेऽर्थे तस्य प्रामाण्यं हीयते ?

[I.574.420]

ततोऽपि किम् ?

[I.574.421]

भूयान्  भूतार्थाभिधायिग्रन्थराशिरुपेक्षितो भवेत् । सकलस्य च वेदस्य प्रामाण्यं प्रतिष्ठापयितुमेतत् प्रवृत्तं शास्त्रम्  ॥कार्य एव पदानां व्युत्पत्तिरिति भीमांसकरीत्या पूर्वपक्षः

[I.574.422]

अत्र केचिदाहुः—सर्वस्यैव वेदस्य कार्येऽर्थे प्रामाण्यम्—
तथा हि—गृहीतसम्बन्धः शब्दः अर्थमवगमयति । सम्बन्धग्रहणं
चास्य वृद्धव्यवहारात् । वृद्धानां च व्यवहारः "पानीयमानय", "गां
बधान", "ग्रामं गच्छ" इति कार्यप्रतिपादकैरेव शब्दैः प्रवर्तत इति
तत्रैव व्युत्पद्यन्ते बालाः । प्रयोजनोहेशेन हि वृद्धा वाक्यानि
प्रयुञ्जते । न च सिद्धार्थाभिधायिना प्रवृत्तिनिवृत्ती अनुपदिशता
शब्देन किञ्चित् प्रयोजनमभिनिर्वर्तत इति तस्य न प्रयोगयोग्यत्वम् ।
अप्रयुज्यमानस्य च न सम्बन्धग्रहणम् । अगृहीतसम्बन्धस्य च न
प्रतिपादकत्वम् । अप्रतिपादकस्य च  न प्रामाण्यम् ॥क्रियारहितं वाक्यं प्रयोक्तुं नार्हम्

[I.574.423]

अपि च आख्यातपदोच्चारणमन्तरेण निराकाङ्क्षप्रत्ययानुत्पादात् अवश्यमाख्यातयुक्तं वाक्यं प्रयोक्तव्यम् । आख्यातपदेन च
साध्यरूपोऽर्थ उच्यते । नामपदेन च सिद्धः । भूतभव्यसमुच्चारणे  भूतं भव्यायोपदिश्यत इति वाक्यस्य साध्यार्थनिष्ठतेति
न भूतार्थविषये तस्य प्रामाण्यम् । अतश्च कार्येऽर्थे शब्दस्य
प्रामाण्यम्, यतश्च कार्यरूपोऽर्थः शब्दस्यैव विषय इति तत्र
शब्दः प्रमाणतां लभते । सिद्धोऽर्थः प्रसिद्धत्वादेव  प्रमाणान्तरपरिच्छेदयोग्य इति तत्प्रतिपादने तत्प्रमाणान्तरसव्यपेक्षः शब्दो
भवति । ततश्च तद्ग्राहिणः प्रमाणान्तरस्यैव तत्र प्रामाण्यं स्यात्,
न शब्दस्य । शब्दश्च तदुपस्थापनमात्र एव निष्ठः स्यात् । तस्मात्
शब्दप्रामाण्यमिच्छता कार्य एवार्थे तत्प्रामाण्यमङ्गीकर्तव्यमिति ॥सिद्धेऽपि पदानां व्युत्पत्तिरिति सिद्धान्तः

[I.574.424]

अत्रोच्यते—यत् ब्रूषे कार्य एवार्थे वाक्यस्य व्युत्पत्तिरिति—
तदयुक्तम् । एवं हि "सिद्धरूपोऽयं तस्यार्थः" इति कथं त्वयोच्यते ?
न ह्यलब्धव्युत्पत्तेः शब्दात् अर्थप्रत्ययो युज्यते । अर्थप्रतीतिश्च ततो
दृश्यते, व्युत्पत्तिश्च तत्र नास्तीति चित्रम् !

[I.574.425]

न च कार्यपरैरेव शब्दैः लोके व्यवहारः; वर्तमानोपदेशकेभ्योऽपि  नद्यादिवाक्येभ्यः व्यवहारप्रवृत्तेः तत्रापि व्युत्पत्तिर्भवत्येव ॥कार्योपदेशाभावेऽपि व्युत्पत्तिः

[I.574.426]

अपि च अङ्गुल्यादिना पुरोऽवस्थितमर्थं निर्दिश्य यदा कश्चित्
कथयति "अस्येदं नाम" इति तदा कार्योपदेशमन्तरेणापि भवत्येव
व्युत्पत्तिः । "अस्माच्छब्दादयमर्थः प्रतिपत्तव्यः" इति कार्योपदेश
एवासाविति चेत्—न, तादृशानामक्षराणामश्रवणात् । "अस्येदं नाम"
इति हि श्रूयते, न "अस्मादयं प्रतिपत्तव्यः" इति । "अस्येदं नाम"
इत्येषामेवाक्षराणां एषोऽर्थ इति चेत्—न—अपदार्थस्य क्यार्थत्वायोगात् । न चैवं कल्पयितुमपि शक्यते, "अस्येदंन म" इत्येतावतैव
तत्प्रतिपत्तिसिद्धेः प्रतिपत्तिकर्तव्यताऽभिधानस्य निष्प्रयोजनत्वात् ॥

[I.574.427]

कार्यपरादपि शब्दात् व्युत्पत्तिर्भवन्ती न वाक्यार्थमात्रपर्यवसायिनी भवति; किन्त्वेकैकपदावापोद्वापद्वारकपदार्थपर्यन्ता सा
भवति । पदार्थव्युत्पत्तिसंस्कृतमतेश्च अभिनवकविविरचितवर्तमानोपदेशश्लोकश्रवणेऽपि वाक्यार्थप्रतीतिर्दृश्यत एवेति नाव्युत्पत्तिकृतमप्रामाण्यम् ॥

[I.574.428]

न चासौ भूतार्थप्रतिपादकशब्दजनिता प्रतीतिः बाध्यते,
सन्दिग्धा वा; येन  प्रत्यक्षादिप्रमाणान्तरकरणकप्रतीतिवत्
प्रमाणफलमेव सा भवितुमर्हति ॥शब्दस्य प्रमाणान्तरसापेक्षत्वम् गुण एव

[I.574.429]

यत्पुनरभ्यधायि—कार्येऽर्थे प्रमाणान्तरनिरपेक्षतया प्रमाणं
भवति शब्दः, भूतार्थे तु नेति—तदसत्—शब्दस्य प्रमाणान्तरसापेक्षत्वानपायात् । प्रमाणान्तरेणानवगते ह्यर्थे शब्दः
प्रवर्तयितुमेव न शक्नोति इत्यवोचाम (पु. 481) । वक्ष्यामश्च
वाक्यार्थचिन्तायामपि (५ आह्निके) । प्रमाणान्तरसापेक्षत्वं तस्यप्रत्युत प्रामाण्यमावहति, न प्रतिहन्ति ॥प्रमाणान्तरसापेक्षत्वं नाप्रामाण्यावहम्

[I.574.430]

 किञ्चेदं सापेक्षत्वमिति वक्तव्यम् । किं सिद्धार्थाभिधायिनः शब्दस्य उत्पत्तावेव प्रमाणान्तरसापेक्षत्वम् ? उत
तद्विषयस्य प्रमाणान्तरपरिच्छेदयोग्यत्वम् ? इत्युभयथाऽतिप्रसङ्गः । उत्पत्तौ प्रमाणान्तरसव्यपेक्षतया यद्यप्रामाण्यं वर्ण्यते
हन्त ! हतमनुमानम्, तस्योत्पत्तौ प्रत्यक्षादिसापेक्षत्वात् । वर्णितं
च "तत्पूर्वकं त्रिविधमनुमानम्"(न्या. सू. १-१-५) इति । तद्विषयस्य प्रमाणान्तरग्रहणायोग्यतायां तु तदप्रामाण्ये, प्रत्यक्षादीनां
सर्वेषां अप्रामाण्यं प्राप्नोति, प्रमाणसंप्लवस्य प्राक् (पु. 87) प्रतिपादितत्वात् ॥विधिवाक्यानां कार्यपरत्वमसंभवि

[I.574.431]

अपि च विधियुक्तेष्वपि वैदिकेषु लौकिकेषु वाक्येषु "अधीष्व","गां वधान", "ग्रामं गच्छ" इत्येवमादिषु अन्वयव्यतिरेकाभ्यां
हिताहितप्राप्तिपरिहारसाधनसामर्थ्यावगमेन प्रवृत्तिसिद्धेः  विनियोगमात्रनिष्ठ एव विधिर्भवति । अप्रवृत्तप्रवर्तनात्मकनिरपेक्षनिज
व्यापारवैधुर्यात् कार्यपरत्वानुपपत्तेः अनुवादमात्रं विधिवचनमिति
कार्यार्थप्रामाण्यवादिनां सर्वमेव लौकिकं वाक्यं अप्रमाणं स्यात् ॥सिद्धपरवाक्येषु विधिकल्पनमपि न युक्तम्

[I.574.432]

ये तु भूतार्थवादिषु लौकिकवाक्येषु प्रवृत्तिनिवृत्तिकारिषु
विधिनिषेधौ कल्पयन्ति ते नितरामृजवः—श्रूयमाणोऽपि विधिः
अनुवादीभवति यत्र, तत्राश्रुतः कल्प्यत इति किमन्यदतः परमार्जवम् ? प्रवृत्तौ तु तत्र विधिरप्रयोजक एव; अन्वयव्यतिरेकाभ्यां
पुरुषार्थसाधनसामर्थ्यावगमात्, पुरुषप्रत्ययाद्वा लोकेषु प्रवृत्तिसिद्धेः ॥शब्दात् वक्तृतात्पर्यानुमानपक्षनिराकरणम्

[I.574.433]

तत्रैतत्स्यात्—लौकिकवाक्यानां विवक्षापरत्वात् न कार्यार्थत्वम् । यथोक्तं—"अपि च पौरुषेयाद्वचनात् एव मयं पुरुषो
वेदेति भवति प्रत्ययः, नैवमर्थतेति । वैदिकानि पुनः मपौरुषेयतया
कार्यपराण्येव वाक्यानि" इति—एतदपि न पेशलम्—अपौरुषेयस्य
वचसः प्रतिक्षिप्तत्वात् । वेदेऽपि कर्तुरीश्वरस्य साधितत्वात् ॥

[I.574.434]

न च पुरुषवचनमपि विवक्षापरमिति दर्शितम् । तथा हि—
न विवक्षा वाक्यार्थः, "देवदत्त ! गामभ्याज कृष्णां दण्डेन" इति
पदग्रामे विवक्षावाचिनः पदस्याश्रवणात् । अपदार्थस्य वाक्यार्थत्वानुपपत्तेः । न च  विषयभक्षणवाक्यस्येव परगृहे भोजननिवृत्तौ,
पौरुषेयवचसः विवक्षायां तात्पर्यशक्तिरपि प्रभवति । न हि सर्वात्मनाऽभिधात्रीं शक्तिमवधीर्यैव तात्पर्यशक्तिः प्रसरति इति
न विवक्षापरत्वम् ॥अनुमानादेव वक्तृतात्पर्यनिश्चयः

[I.574.435]

कथं तर्हि पुरुषवचनादुच्चारितात् विवक्षावगम इति चेत्,
अनुमानादिति ब्रूमः । कार्यत्वात् पदरचनायाः पुरुषेच्छापूर्वकत्वमनुमीयते । अर्थावगमपुरस्सरं च पुरुषवचनात् विवक्षानुमानं—"एवमयं वेद", "एवमयं विवक्षति" इति । अर्थोपरागरहितस्य
विवक्षामात्रस्यजीवतां निसर्गत एव सिद्धेः । "अयमर्थोऽस्य
विवक्षितः" इत्यर्थोपरज्यमाना तु विवक्षा न शक्या अर्थेऽनवगतेऽवगन्तुम् । अर्थश्चेत् प्रथममवगतो वाक्यात्, न तर्हि तत्
विवक्षापरम्, अर्थपरमेव भवितुमर्हति । लोकवाक्यानां विवक्षापरत्वे बाह्येऽर्थे  सम्बन्धग्रहणासंभवात् वेदादपि वाक्यार्थावगमो
न स्यादित्यलं प्रसङ्गेन ॥

[I.574.436]

तस्मान्न कार्यपरत्वेनैव शब्दस्य प्रामाण्यम् ॥कार्यान्वयरहितवाक्यानामप्यस्ति प्रामाण्यम्

[I.574.437]

यत्पुनरभाणि—नाख्यातशून्यं वाक्यं प्रयोगार्हम् । तेन विना
नैराकाङ्क्ष्यानुपपत्तेः । आख्यातस्य च भव्यरूपः अर्थः, न नाम्न
इव भूतः । भूतभव्यसमुच्चारणे च भूतं भव्यायोपदिश्यत इति सर्वत्र
कार्यपरत्वमिति—तदपि न सांप्रतम्—"पुत्रस्ते जातः", "कन्या ते
गर्भिणी" इति सुखदुःखकारिणां अनुपदिष्टप्रवृत्तिनिवृत्तिकानां
अनाख्यातानामपि वाक्यानां लोके प्राचुर्येण प्रयुज्यमानत्वात् ॥प्रमाणतन्त्रस्य ज्ञानसुखादेर्न विधिसंभवः

[I.574.438]

अथ "सुखी भव", "दुःखी भव" इति तत्र कार्यपरत्वं
व्याख्यायते—तदपि न युक्तम्—ईदृशानामक्षराणामश्रवणात्; कल्पनायाश्च निष्फलत्वात् । न हि "सुखी भव" इत्युपदेशात् असौ
सुखी भवति; सुखीभवितुं वा क्वचित् प्रवर्तते । उपाये पूर्वमेव
प्रवृत्तत्वात् ।  उपेये च प्रवृत्त्यनुपपत्तेः । किन्तु पुत्रजन्मश्रवणत
एवासौ सुखीभवति ॥

[I.574.439]

तथा कस्यचित् उत्तरीयावगुण्ठिततनोः निद्रायमाणस्य क्वचित्
केनचित् केलिना रज्जुवेष्टितवपुषः, पश्चात्प्रबोधसमये सहसा
सरीसृपवलितमात्मानं मन्यमानस्य भयादनुन्मीलितचक्षुषः केनचित्प्रयुज्यमानं "रज्वा वेष्टितोऽसि" इति वचः श्रवणपथमवतरति,
तत् सिद्धार्थबोधकमपि प्रमाणम् । न च तत्र "मा भैषीः" इति प्रयोगकल्पनायाः प्रयोजनम्; रज्जुवेष्टनप्रत्ययादेव भयनिवृत्तेः सिद्धत्वात् ॥

[I.574.440]

तथा च "विषमविषधराधिष्ठितोऽयमध्वा", "निधियुक्तोऽयं
भूभागः" इति भूतार्थख्यापकं वचो दृश्यते; न च तदप्रमाणम् । न च
तत्र "मा गाः त्वमनेनाध्वना", "निर्धि गृहाण" इति विधिनिषेधपरत्वं युक्तम्, एषां पदानामश्रवणात् ॥सर्वत्र कार्यपदाध्याहारः नापेक्षितः

[I.574.441]

ननु ! वक्तुः प्रेक्षापूर्वकारितया निष्प्रयोजनवचनानुच्चारात्
अवश्यं "मा गाः", "गृहाण" इति कार्याक्षराणि हृदये परिस्फुरन्ति ।
कथञ्चिदालस्यादिना नोच्चरितानीति—नैतद्युक्तम्—प्रेक्षापूर्वकारि
त्वादेव वक्तुः यथाऽवस्थितवस्तुस्वरूपभात्रख्यापकवचनोच्चारणमेव युक्तम्; अर्थात् प्रवृत्तिनिवृत्त्योः सिद्धत्वात्; पराभिप्रायस्य
चानवस्थितत्वेन नियतोपदेशानुपपत्तेः । सर्पबन्धजीविनो हिसपन्नग एव पन्था उपादेयतयाऽवभाति । वीतरागस्य च ब्रह्मविदः वित्तेषणाव्युत्थितस्य गोविन्दस्वामिन इव निधिरपि हेयतया
परिस्फुरतीति कस्मै किमुपदिश्यताम् ? वस्तुस्वरूपे तु कथिते यथाहृदयवर्तिरागद्वेषानुवर्तनेन कश्चित्तत्र प्रवर्तताम् ! कश्चित्ततो निवर्तताम् ! इति भूतार्थकथनमेव लोके प्रेक्षावान् करोति, न विधिनिषेधौ प्रयोक्तुमर्हतीति ॥सर्वत्र ज्ञानविधानपक्षोऽपि अत एव निरस्तः

[I.574.442]

येऽपि ब्रुवते—सर्वत्र प्रतिपत्तिकर्तव्यताविधानमेवादौ वेदितव्यम्; अविधिकस्य वाक्यस्य प्रयोगानर्हत्वादिति—तेऽपि न
साधु बुध्यन्ते—विदितशब्दार्थसम्बन्धस्य पुंसः शब्दश्रवणे सति
प्रतिपत्तेः स्वतः सिद्धत्वेन अनुपदेश्यत्वात् । असिद्धायां वा प्रतिपत्तौ
प्रतिपत्तिकर्तव्यताऽपि कुतः प्रतीयेत ?कार्यद्वारैव पदार्थानां सम्बन्धभानमिति न नियमः

[I.574.443]

ननु ! कार्यार्थप्रतिपादकं पदमन्तरेण पदान्तराणि संसर्गमेवन भजन्ते, कार्याकाङ्क्षानिबन्धनत्वात् सम्बन्धस्य । तेन सर्वत्र कार्य
परत्वम्—उच्यते—नैष नियमः, कार्याकाङ्क्षागर्भ एव सर्वत्र सम्बन्ध
इति; वर्तमानापदेशकानामपि प्रेक्षापूर्वकारिवाक्यानां इतरेतरसंसृष्टार्थप्रतीतिजनकत्वदर्शनात् । न हि दशदाडिमादिवाक्यसदॄंशि
वर्तमानापदेशीनि वचांसि भवन्ति । कार्यनिबन्धने हि सम्बन्धे
तद्रहितानामनन्वय एव स्यात् । दर्शितश्चान्वयः पूर्वोदाहृतवाक्यानाम् ॥कार्यवाक्येऽपि सर्वेषां पदानां न क्रियान्वयनियमः

[I.574.444]

अपि च लिङन्तपदयुक्तेऽपि वाक्ये  पदान्तरार्थानां परस्परमन्वयो दृश्यत एव । स कथं समर्थयिष्यते ?

[I.574.445]

कार्याकाङ्क्षानिबन्धने हि कार्ये सर्वेषामन्वयः, न परस्परमितिब्रुवन् ब्रूयात्—सर्वथा कार्यसंबन्धे प्रथममवगते सति पश्चादरुणैकहायनीन्यायेन वाक्यीयः परस्परान्वयोऽपि सेत्स्यतीति—हन्त
तर्हि परस्परान्वये कार्याकाङ्क्षाकारणम् ! तर्हि "अरुणया पिङ्गाक्ष्या
एकहायन्या सोमं क्रीणाति" इति द्रव्यगुणयोः विभक्त्या सोमक्रयं
प्रति युक्तत्वात्, प्रथमं क्रयसंबन्ध एव तयोर्गम्यते । यश्च पाश्चात्यः
परस्परान्वयः, तत्र कार्यपारतन्त्र्यापादिका विभक्तिः अकारणम्;
असत्यामपि  तस्यां "शुक्लः पटः" इति सामानाधिकरण्यप्रयोगेणान्वयसिद्धेः । तस्मात् कार्यैक्यनिबन्धनोऽन्वय इति नियमो य
उच्यते; स कल्पनामात्रप्रभवः, न प्रमाणवृत्तगम्य इति ॥सिद्धस्य साध्यशेषत्वनिर्बन्धोऽपि नास्ति

[I.574.446]

यत्तु भूतभव्यसमुच्चारणे भूतं भव्यायोपदिश्यत इति—अयमपि
न सार्वत्रिको नियमः; विपर्ययस्यापि"ब्रीहीन् प्रोक्षति" इत्यादौ
दर्शनात् ॥

[I.574.447]

अलं वा दर्शपूर्णमासप्रकरणनिवेशानुज्ज्ञितकार्यमुखप्रेक्षणदैन्येन ब्रीहिप्रोक्षणोदाहरणेन ! "आत्मा ज्ञतव्यः" इति तु सिद्धपर
एव साध्योपदेशः । न ह्यत्र कर्म किञ्चित्साध्यं प्रधानमुपदिश्यते, अधिकाराश्रवणात् । न च विश्वजिदादिवत् अधिकारकल्पना
काचिदुपपद्यते । न च  कर्मप्रवृत्तिहेतुत्वं आत्मज्ञानस्येति
वक्ष्यामः (९ आह्निके) ॥आर्थवादिकं फलमात्मज्ञानस्य न संभवति

[I.574.448]

 अर्थवादस्त्वर्थवाद एव, नाधिकारिकल्पनाय प्रभवति ।
तस्मात् अपहतपाष्मादिगुणयुक्तात्मस्वरूपनिष्ठत्वमेव तत्रावतिष्ठते ।
तस्मिन्नवगते पुरुषान्तरप्रार्थनादैन्यानुपपत्तेः स एव ह्युत्तमः
पुरुषार्थः । स च सिद्ध एव, न साध्यः । यत्नस्तु कृतबुद्धीनां
अविद्योपरमायैवेति व्याचक्षते ॥आत्मज्ञानस्याविधेयत्वम्

[I.574.449]

"ज्ञातव्यः" इति प्रतिपत्तिकर्तव्यतापरोऽयं विधिरिति चेत्—न—
प्रतिपत्तेः प्रमितित्वात् । प्रमितेश्च प्रमेयनिष्ठत्वात् । "ज्ञातव्यः"इति च कर्मणि कृत्यप्रत्ययनिर्देशात् । कर्मणश्च ईप्सिततमत्वात्तत्परत्वमेवावगम्यते । विधिस्तत्र प्रसरन्नपि क्व प्रसरेत् ? फलं
तावत् विधेः न विषय एव । यथाऽऽह भट्टः (श्लो. वा. १-१-२-२२२)—"फलांशे भावनायाश्च प्रत्ययो न विधायकः" इति । उपायस्तु
ज्ञानमेव । ज्ञानं च ज्ञेयनिष्ठमित्युक्तम् ॥आत्मज्ञानाङ्गोपदेशोऽपि प्रतिबन्धकनिवृत्तिपर्यवसाय्येव

[I.574.450]

यस्तु यमनियमादिप्रतिपत्तीतिकर्तव्यताप्रकारोपदेशः, सोऽपि
तथाविधात्मरूपाधिगतये सत्यासत्यस्वभावनामरूपप्रपञ्चविलापनद्वारेण तत्रोपयुज्यत इति सिद्धसाध्यम् ॥सर्वेषामपि कर्मणां आत्मज्ञानाङ्गत्वम्

[I.574.451]

तिष्ठतु वा यमनियमप्राणायामप्रत्याहारधारणाद्यात्मज्ञानोपयोगीतिकर्तव्यताविधिः ! अन्येऽपि ज्योतिष्टोमादिविधयः
तन्निष्ठा एवेति वेदान्तवादिनः  ।  साध्यस्य सर्वस्य क्षयित्वेनानुपादेयत्वात्, सिद्धस्य ब्रह्मण एव अनाद्यविद्यातीतस्यानपायिनः
पुरुषार्थत्वात्, स्तोकस्तोकप्रपञ्चविलापनद्वारेण उत्तमाधिकारयोग्यत्वापादनात् ब्रह्मप्राप्तयौपयिका एव सर्वविधयः । तथा च
मनुः—(म. स्मृ. २-२५)"स्वाध्यायेन ब्रतैर्होमैः त्रैविद्येनेज्यया सुतैः ।महायज्ञैश्च यज्ञैश्च ब्राह्मीयं क्रियते तनुः इति ॥"सर्वविधीनामपि ब्रह्मप्राप्तिपर्यवसायित्वम्तदेवं सिद्ध एवार्थे वेदस्यादुः प्रमाणताम् ।सर्वा हि विधयो ब्रह्मप्राप्तिपर्यवसायिनः ॥ १४४ ॥आस्तां वाऽयं विषयः बहु वक्तव्यः, प्रमाणता तु गिराम् ।सिद्धे कार्ये चार्थे तुल्यैव प्रमितितुल्यत्वात् ॥ १४५ ॥वेदविचारोपसंहारः किं तन्त्रता भवति कस्य तयोरितीयंचर्चा चिराय न महत्युपयुज्यते नः ।संतोषवृत्तिमवलम्ब्य वयं हि वेद-प्रामाण्यमात्रकथताय गृहीतयत्नाः ॥ १४६ ॥प्रामाण्यसाधनविधाबुपयोगि यच्चवक्तव्यमत्र तदवादि यथोपयोगम् ।वक्तव्यमिष्टमपि किञ्चिदिहाभिदध्मःतच्छ्रूयतां यदि न धीः परिखिद्यते वः ॥ १४७ ॥इति श्रामज्जयन्तभट्टकृतौ न्यायमञ्जर्था चतुर्थमाह्निकम्</div><div n="2" type="level1" subtype="volume">

{भागः २}



{द्वितीयसंपुटः}



[2.5]



{पञ्चममाह्निकम्—शब्दपरीक्षा}



{जात्यङ्गीकाराक्षेपः}



[II.3.0]

प्रपन्नाय विपन्नानां दुःखितानां सुखात्मने ।संपूर्णाय दृढाशानां नमः कारणबन्धवे ॥

[II.3.1]

अथ यदुक्तं (प्र. सं. 412 पु.) वास्तवस्य शब्दार्थस्याविद्यमानत्वादर्थासंस्पर्शिनः शब्दा इति—तत् प्रतिविधीयते ॥शब्दः द्विविधः

[II.3.2]

द्विविधः शब्दः—पदं, वाक्यं च । तत्र पदार्थपूर्वकत्वात् वाक्यार्थस्य
प्रथमं पदार्थो निर्दिश्य निरूप्यते ॥पदमपि द्विविधम्

[II.3.3]

पदं च द्विविधं—नाम, आख्यातं च । उपसर्गनिपातकर्मप्रवचनीयानामपि नामस्वेवावन्तर्भावमाचक्षते । तदुक्तं "सुप्तिङन्तं पदम्"(पा. सू.
1-4-14) इति । इहापि सूत्रकृदाह "ते विभक्त्त्यन्ताः पदम्"(न्या. सू.
2-2-60) इति । तत्र तिङन्तपदार्थचिन्ता वाक्यार्थविचारावसर एवकरिष्यते, तदौपयिकत्वात् । सुबन्तानां त्वर्थोऽयमुच्यते ॥नामपदानि चतुर्विधानि

[II.3.4]

ते च चतुर्विधाः सुबन्ताः पदात्मानः शब्दा भवन्ति—जातिशब्दाः,
क्रियाशब्दाः, गुणशब्दाः, द्रव्यशब्दाः इति ॥

[II.3.5]

तत्र गवादिजातिशब्दानां गोत्वादिजात्यवच्छिन्नं व्यक्तिमात्रमर्थः,यस्तद्वानिति नैय्यायिकगृहे गीयते ॥गवादिपदानां जातिवाचकत्वाक्षेपः

[II.3.6]

ननु ! शुक्लादिगुणाधिकरणं क्रियाश्रयश्च द्रव्यं व्यक्तिः, सास्नाद्यवयवसन्निवेशात्मिका आकृतिः, शाबलेयादिसकलगोपिण्डसाधारणं रूपं
जातिरिति व्यक्त्त्याकृतिजातिसन्निधाने समुच्चारित एष गोशब्दः
कथमितरतिरस्कारेण तद्वन्मात्रवचनतामबलम्बेत ?जातिविचारोपक्षेपः

[II.3.7]

आह—वितता खल्वियं कथा; चर्चयिष्यते तावत् । इदं तु
चिन्त्यताम्—जातेरेव प्रमाणातीतत्वेन शशशृङ्गवदविद्यमानत्वात् कथं
तद्वान् पदार्थो भविष्यति ?जातिः न प्रत्यक्षादिप्रमाणसिद्धा

[II.3.8]

तथाहि—न तावत् सामान्यग्रहणनिपुणमक्षजं ज्ञानं भवितुमर्हति,
तस्य पूर्वापराननुस्यूतस्वलक्षणमात्रपरिच्छेदपरिसमाप्तव्यापारत्वात् ॥समानवृत्तिता नाम सामान्यस्य निजं वपुः ।कथं स्पृशति सापेक्षं अनपेक्षाऽक्षजा मतिः ॥ २ ॥जातेः प्रत्यक्षत्वासंभवः

[II.3.9]

समानेष्वाकलितेषु तद्वृत्तिसाधारणरूपमवधाय सामान्यं
गृह्यत इति सापेक्षं तत्स्वरूपग्रहणम् । इयं च प्रथमनयनसन्निपादसमुद्भूता
मतिः पूर्वापरानुसन्धानबन्ध्या निरपेक्षा कथं तद्ग्रहणाय प्रभवेत् ?

[II.3.10]

तत्पृष्ठभाविनस्तु विकल्पाः स्वभावत एव वस्तुसंस्पर्शकौशलशून्यात्मान इति तद्विषयीकृतस्यापि सामान्यस्य न परमार्थसत्त्वं
भवितुमर्हति ॥अनुमानं, शब्दो वा न जातौ प्रमाणं भवेत्

[II.3.11]

न चानुमानं, शब्दो वा सामान्यस्वरूपवास्तवत्वव्यवस्थापनसामर्थ्यमश्नुते, शब्दलिङ्गयोर्विकल्पविषयत्वेन वस्तुग्राहित्वासंभवात् । तत्प्राप्त्यादिव्यवहारस्तु प्रकारान्तरेण दर्शयिष्यते (पु. 27-32) ॥जतिव्यक्त्योः पृथगनुपलंभाच्चाभेदः

[II.3.12]

अतश्च न व्यक्तिव्यतिरिक्तं सामान्यं, भदेनानुपलं भात् । तथा
हि कुवलयामलकबिल्वादीनि करतलवर्तीनि पृथगवलोक्यन्ते, न जातिव्यक्ती इति न तयोर्भेदः ॥जतिव्यक्त्योस्समानदेशत्वाच्चाभेदः

[II.3.13]

देशभेदस्य चाग्रहणात् । यतः खलु यतोऽतिरिक्तं, तत् तदधिष्ठि,
तदेशव्यतिरिक्तदेशाधिष्ठानमवधार्यते, घटादिव पटः; न चैवं जातिव्यक्ती इति न तयोर्भेदः ॥जातिव्यक्त्योः भिन्नबुद्ध्यविषयन्वाच्चाभेदः

[II.3.14]

अतश्चैवं—तदग्रहे तद्बुध्यभावात् । यद्धि यतो व्यतिरिक्तं, तत्
तस्मिन्नगृह्यमाणेऽपि गृह्यते, घटादिव पटः । न च व्यक्तावनुपलभ्यमानायां जातिरूपलभ्यते । तस्मान्न ततोऽसौ भिद्यते ॥जातेः वृत्त्यनुपपत्तिः

[II.3.15]

तद्वृत्तित्वात्सामान्यस्य तदग्रहे तदनुपलब्धिरिति चेत्—न—वृत्त्यनुपपत्तेः । किं प्रतिपिण्डं कार्त्स्येनवर्तते जातिः ? उतैकदेशेन ? इति ।
द्वयमपि चानुपपन्नम् ॥पिण्डे सामान्यमेकत्र यदिकात्स्न्येन वर्तते ।तत्रैवास्य समाप्तत्वात् न स्यात्पिण्डान्तरे ग्रहः ॥ ३ ॥एकदेशेन वृत्तौ तु गोत्वजातिर्न कुत्रचित् ।समग्राऽस्तीति, गोबुद्धिः प्रतिपिण्डं कथं भवेत् ॥ ४ ॥जातेः अनुगतत्वानुपपत्तिः

[II.3.16]

जातेश्च निरवयवत्वात् न केचिदेकशाः सन्ति, यैरेषा प्रतिपिण्डं वर्तेत
न चैकत्र पिण्डे समाप्य वर्तमाना पिण्डान्तरे समाप्यैव वर्तितुमर्हति;
समाप्तस्य पुनरुत्पत्तिं विना समाप्त्यन्तरानुपपत्तेः । तथाभूतस्य च
वृत्तिप्रकारस्य क्वचिदप्यदर्शनात् ॥जातिव्यक्त्योः समवायासंभवः

[II.3.17]

या च समवायात्मिका पिण्डेषु वृत्तिः सामान्यस्य औलूक्यैरुच्यते,
तामपि न बुध्यामहे वयम् । "अयुतसिद्धानामाधार्याधारभूतानां यः
सम्बन्ध इहप्रत्ययहेतुः स समवायः"(प्र. भा. द्रव्ये)—इति यदुच्यते—
तद्विप्रतिषिद्धम् । अयुतसिद्धता च, सम्बन्धश्चेति कथं सङ्गच्छेत ?
पृथक्सिद्धे हि वस्तुनी कुण्डबदरवत् अन्योन्यं सम्बन्ध्येते, स्त्रीपुंसवद्वा ।
अयुतसिद्धत्वे तु तदेकत्वात् किं केन सम्बध्येत? न ह्यहं मयैव
सम्बध्ये ॥द्रव्यगुणयोरपि सम्बन्धासंभवः

[II.3.18]

द्रव्यगुणयोरपृथक्सिद्धयोरपि सम्बन्धो विद्यत एवेति चेत्, तदिदमुन्मत्तस्योन्मत्तसंवर्णनम्, गुणिनोऽपि गुणव्यतिरिक्तस्यानुपलम्भात् ।
अयं गुणी रूपादिभ्यो अर्थान्तरत्वेन नात्मानमुपदर्शयति, व्यतिरेकं च
तेभ्यो वाञ्छतीति चित्रम् ॥युतसिद्धिशब्दार्थनिर्णयः

[II.3.19]

यदपि नित्यानित्यविभागेन युतसिद्धेः स्वशास्त्रे परिभाषणं कृतं—"नित्यानां परमाणूनां पृथग्गतिमत्त्वं युतसिद्धिः । अनित्यानां तु युताश्रयसमवायित्वम् । विभूनां परस्परमाकाशादीनां सम्बन्ध एव नास्ति"(प्र, भा, गुण) इति तदपि प्रक्रियामात्रम्—नानात्वेन सिद्धिः—निष्पत्तिः,
ज्ञप्तिर्वा युतसिद्धिरित्युच्यते । तद्विपर्ययादयुतसिद्धिः—ऐक्येन सिद्धिरवतिष्ठते । तथा च सति सम्बन्धो दुर्वचः ॥अवयवावयविनोरपि समवायासंभवः

[II.3.20]

अवयवावयविनोरपि समवायात्मा सम्बन्ध एवमेव परिहर्तव्यः ।
यथाऽऽह भट्टः—(श्लो. वा. 1-1-4-146)"नानिष्पन्नस्य सम्बन्धः निष्पत्तौ युतसिद्धता" इति ॥

[II.3.21]

परमाण्वाकाशयोः, परमाणुकालयोश्च सम्बन्ध इष्यते, नाकाशकालयोरन्योन्यं—इति प्रक्रियैवेयमितिअलमवान्तरचिन्तनेन ।
तस्मान्न जातिव्यक्त्त्योः काचित् वृत्तिरुपपद्यते ॥जातिव्यक्त्योः स्वरूपमपि न संबन्धः

[II.3.22]

सुशिक्षितास्तु—रूपरूपिलक्षणमाचक्षते जातिव्यक्त्त्योः सम्बन्धम्
—सोऽपि नोपपद्यते । रूपशब्दः किं शुक्लादिवचनः ? आकारवचनः ?
स्वभाववचनो वा ?

[II.3.23]

शुक्लादिवचनत्वे नीरूपाणां पवनमनःप्रभृतीनां द्रव्याणां गुणकर्मणां
च सामान्यशून्यता स्यात् ॥

[II.3.24]

आकारवचनत्वेऽपि अवयवसन्निवेशरहितानां तेषामेव गुणादीनां
सामान्यवत्ता न प्राप्नोति ॥

[II.3.25]

‥भाववचनत्वे तु जातिजातिमतोरव्यतिरेक एव भवेत् ॥अवभाति हि भेदेन स्वभावो न स्वभाविनः ।शब्दातिरिक्ततैवेयं न तु वस्त्वतिरिक्तता ॥ ५ ॥स्वरूपस्य संबन्धरूपत्वासंभवः

[II.3.26]

किंचेदं रूपं नाम ? किं वस्त्वेव ? वस्तुधर्मः ? वस्त्वन्तरं वा ?
वस्त्वन्तरं तावन्न प्रतिभातीत्युक्तम् ॥

[II.3.27]

वस्तुधर्मोऽपि तद्व्यतिरिक्तया स्थितः न चकास्त्येव । अव्यतिरेके च सम्बन्धवाचोयुक्तिरनुपपन्नेत्युक्तम् ॥

[II.3.28]

न च रूपरूपित्वलक्षणः सम्बन्धः संयोगसमवायव्यतिरिक्तः कोऽपि
श्रोत्रियैः विविच्य व्याख्यातुं शक्यते—यथा ईदृगिति । तस्मात् वाचोयुक्तिनूतनतामात्रमिह कृतम्, न त्वर्थः कश्चिदुत्प्रेक्ष्यत इत्यलं प्रसङ्गेन ॥प्रकारान्तरेण वृत्त्यनुपपत्तिः

[II.3.29]

अपि चेयं जातिः—सर्वसर्वगता वा स्यात् पिण्डसर्वगताऽपि वा ।सर्वसर्वगतत्वे स्यात् कर्कादावपि गोमतिः ॥ ६ ॥अश्वधीः शाबलेयादौ उष्ट्रबुद्धिर्गजादिषु ।पदार्थसङ्करश्चैवं अत्यन्ताय प्रसज्यते ॥ ७ ॥जातेरतिरिक्तत्वे साङ्कर्यं दुर्वारम्अथापि व्यक्तिसामर्थ्यनियमान्नैष सङ्करः ।न हि कर्कादिपिण्डानां गोत्वादिव्यक्तिकौशलम् ॥ ८ ॥मैवं, खण्डाद्यभिव्यक्तमपि गोत्वमनंशकम् ।सर्वत्रैव प्रतीयेत न वा सर्वगतं भवेत् ॥ ९ ॥तद्देशग्रहणे तस्य न हि किञ्चिन्नियामकम् ।दीपवद्व्यंजकः पिण्डः न तु तत्पिण्डवृत्तितत् ॥ १० ॥सर्वत्रागृह्यमाणं च सर्वत्रास्तीति को नयः ?सर्वसर्वगतं तस्मात् न गोत्वमुपपद्यते ॥ ११ ॥पिण्डसर्वगतत्वे तु काममेतददूषणम् ।किन्तु नैवाद्य जातायां गवि गोप्रत्ययो भवेत् ॥ १२ ॥जातौ अनुपपत्त्यन्तराणिपिण्डे नासीदसंजाते जातिः, जाते च विद्यते ।संक्रामति न चान्यस्मात् पिण्डादन्यत्र निष्क्रिया ॥ १३ ॥आयात्यपि न तं पिण्डं अपोज्झति पुरातनम् ।न चांशैर्वर्तते तत्र कष्टा व्यसनसन्ततिः ॥ १४ ॥भट्टोक्तजातिवादः

[II.3.30]

भाट्टास्तु ब्रुवते—भिन्नाभिन्नमेकं वस्तु अनुयायि च व्यावृत्तं च ।
यत् तस्यानुगामि रूपं, तत् सामान्यम्; यत् व्यावृत्तं, स विशेषः । तथा
हि(श्लो. वा. 1-1-5-आकृति. 5)—"सर्ववस्तुषु बुद्धिश्च व्यावृत्त्यनुगमात्मिका ।जायते द्व्यात्मकत्वेन विना सा च न सिध्यति ॥"

[II.3.31]

केवलविशेषात्मकपदार्थपक्षे सामान्यप्रतीतेरनालम्बनत्वं, सामान्यमात्रवादे च विशेषबुद्धेरनुपपत्तिः ॥—(श्लो. वा. 1-1-5-आकृति. 7)"न चाप्यन्यतरा भ्रान्तिः उपचारेण वेष्यते ।दृढत्वात् सर्वदा बुद्धेः भान्तिः स्याद्भ्रान्तिवादिनाम् ॥"

[II.3.32]

न हि मिहिरमरीचिनिचयनीरप्रतीतिवत् सामान्यप्रत्ययोपमर्देनविशेषप्रतीतिः, विशेषप्रत्ययोपमर्देन वा सामान्यप्रतीतिरुदेति; किन्तु
अविरोधेनैव युगपदुभयावभासः । अत एव निर्विकल्पबोधेन द्व्यात्मकस्यापि वस्तुनो ग्रहणमुपेयते ॥भट्टोक्तजातिवादविनिरासः

[II.3.33]

तदेतदभिधीयमानमेव न मनोज्ञमिवाभाति ।नानारूपत्वमेकस्याविरुद्धं वदता स्वयम् ।दूषणाख्यानमौखर्यमस्माकमपवारितम् ॥

[II.3.34]

तदेव सामान्यं, स एव विशेषः, तदेवैकं, तदेव नाना, तदेव नित्यं,
तदेवानित्यं, तदेवास्ति, तदेव नास्तिं इति जैनोच्छिष्टमिदमुच्यते ।
उच्यमानमपि न शोभते—दृष्टत्वान्न विरोधश्चेत् न तथा तदवेदनात् ।उक्तं हि नानुवृत्तार्थग्राहिणी नेत्रधीरिति ॥

[II.3.35]

विचित्रविकल्पप्रबन्धविप्रलुब्धबुद्धयः खल्वेवं मन्यन्ते । भवन्तु ते ।
न त्वेकं वस्तु बहुरूपं भवितुमर्हति ॥वस्तूनामद्व्यात्मकत्वम्एकं हि वस्तुनो रूपं, इतरत् कल्पनामयम् ।नानुवृत्तविकल्पेषु विस्रंभ उचितः सताम् ॥द्रागितो ह्यन्यसंस्पर्शनैरपेक्ष्येण दृश्यते ।स्वलक्षणं, अतो भदः तात्त्विकोऽनुगमो मृषा ॥दृढादृढत्वमक्षुण्णमपरीक्ष्यैव संविदाम् ।द्वयप्रतीतिमात्रेण द्वयाऽभ्युपगमो भ्रमः ॥न नेति प्रत्ययादेव मिथ्यात्वं केवलं धियाम् ।किन्तु युक्तिपरीक्षापि कर्तव्या सूक्ष्मदर्शिभिः ॥निर्विकल्पकं न द्व्यात्मकंगोचरम्न चैकं शबलं वस्तु निर्विकल्पकगोचरः ।व्यक्त्यन्तरानुसन्धानाद्विनाऽनुगमधीः कुतः ॥

[II.3.36]

येष्वनुगतं, तेषु बुद्ध्याऽननुसन्धीयमानेषु तद्वृत्तिसामान्यग्रहणासंभवात् । न चानुसन्धानसामर्थ्यं बुद्धेरस्ति ॥अत एव न ते सम्यगध्यक्षजज्ञानवेदिनः ।अभेदवृत्ति प्रत्यक्षं आहुरद्वैतवाञ्छया ॥

[II.3.37]

तस्मात् भेदाविषयत्वात् प्रत्यक्षस्य न तद्गम्यं सामान्यम् ॥अनुवृत्तप्रतीतीनां विकल्परूपत्वम्

[II.3.38]

ननु ! एवमपह्नूयमाने सामान्ये गौगौरिति शाबलेयादिषु योऽयमनु
वृत्तः प्रत्ययः, स कथं समर्थयिष्यते ?

[II.3.39]

उक्तमत्र (पूर्वसंपुटे 240 पुटे)—विकल्पमात्रमेष प्रत्ययः । विकल्पाश्च
नार्थाधीनजन्मान इति । तथा च परपरिकल्पितेषु सत्तादिसामान्येष्वपिसामान्यमित्यनुवृत्तविकल्पाः प्रवर्तन्त एव । न च सामान्येषु सामान्यान्तराणि संभवन्ति; "निस्सामान्यानि सामान्यानि" इत्यभ्युपगमात् ॥

[II.3.40]

औपाधिक एष सामान्येष्वनुगतविकल्प इति चेत्—आयुप्मन् !
गवादिष्वपि कं चिदुपाधिविशेषमबलम्ब्य गौगौरित्यनुस्यूतबिकल्पो
भविष्यति ॥अनुवृत्तबुद्धेरौपाधिकत्वम्

[II.3.41]

कः पुनरसावुपाधिरिति चेत्—एकार्थक्रियाकारित्वमिति ब्रूमः ॥यदेव वाहदोहादि कार्यमेकेन ज न्यते ।गोपिण्डेन, तदेवान्यैः इति तेष्वनुवृत्तधीः ॥अननुगतस्याप्यनुगतप्रतीतिजनकत्वमस्त्यव

[II.3.42]

ननु ! प्रतिव्यक्ति कार्यं भिन्नमेव—सत्यम्—भेदबुध्यभावाच्च
तदेकमित्युपचर्यते ॥कर्कादिकार्यादन्यत्वं यथा ह्येतस्य दृश्यते ।न तथा खण्डकार्यस्य मुण्डकार्याद्विभिन्नता ॥

[II.3.43]

ननु ! तथा मा भूत् । न त्वभिन्नमेव खण्डमुण्डयोः कार्यम् ।बाढम् । दर्शनमेव तर्हि तयोरेकं भविष्यति; तच्चाभिन्नम् ॥एकाकारानुव्यवसायजनकत्वमेवानुगतव्यवहारनियामकम्

[II.3.44]

ननु ! दर्शनमपि प्रतिव्यक्ति भिन्नमेव । सत्यम् ! स्वपृष्ठभावि
प्रत्यवमर्शाख्यकार्यैक्यादेकमित्युच्यते । यथैव शाबलेयादिपिण्डदर्शने सति
गौरित्यनन्तरमवमर्शः, तथैव बाहुलेयपिण्डदर्शनेऽपि गौरित्येवावमर्श
इति तदेकत्वमुच्यते । तदुक्तम् (प्र. वा. 1-110)—"एकप्रत्यवमर्शस्य हेतुत्वाद्धीरभेदिनी ।एकधीहेतुभावेन व्यक्तीनामप्यभिन्नता इति ॥"

[II.3.45]

तस्मादौपाधिकत्वादनुवृत्तबुद्धेः न सामान्यं किंचिद्वास्तवमस्तीति ॥अतिरिक्तसामान्याभावेऽप्यनुमानशब्दयोः प्रवृत्तिर्युज्यते

[II.3.46]

तत्राह—अनिष्यमाणे सामान्ये ननु शब्दानुमानयोः ।कथं प्रवृत्तिः सम्बन्धग्रहणाधीनजन्मनोः ॥न हि व्यक्तिषु सम्बन्धः गृहीतुमिह शक्यते ।स हि व्यक्तिषु गृह्येत सर्वास्वेकत्र वा क्वचित् ॥

[II.3.47]

न सर्वासु; देशकालादिभेदेन तदानन्त्यादशक्यत्वात् । नैकस्यां;
व्यभिचारात् । ततोऽन्यत्रापि स शब्दः प्रवर्तमानो दृश्यते । अगृहीतःसम्बन्धे च न शब्दलिङ्गे प्रतीतिमुत्पादयितुमुत्सहेते ।—

[II.3.48]

—उच्यते—स्यादेतदेवं, यदि प्रत्यक्षविषये स्वसक्षणे शब्दलिङ्गयो
प्रवृत्तिः स्यात् ॥शब्दानुमानयोरवस्तुविषयत्वम्

[II.3.49]

ननु ! प्रत्यक्षविषये तयोर्वृत्तावनिष्यमाणायां अनवस्थादिदोषोपघातादप्रवृत्तिरेव स्यात्—मैवं वोचः—कथमसकृदभिहितमपि (पूर्वसंपुटे
88 पुटे) न बुद्ध्यसे ?विकल्पविषये वृत्तिरिष्टा शब्दानुमानयोः ।अवस्तुविषयाश्चैते विकल्पा इति वर्णितम् ॥अपोहेनव शब्दानुमाननिर्वाहः

[II.3.50]

ननु ! विकल्पानामपि विषयः यद्यनुगामी कश्चिन्नेष्यते, तदुत्सीदेतामेव शब्दानुमाने—बाढमस्ति विकल्पानामनुस्यूतो विषयः; स तु न
वास्तवः ।

[II.3.51]

कः पुनरसाविति चेत्; उच्यते—अतद्रूपपरावृत्तिस्वभावमबहिर्गतम् ।बहिस्स्थमिव सामान्यं आलम्बन्ते हि निश्चयाः ॥या च भूमिर्विकल्पानां स एव विषयो गिराम् ।अत एव हि शब्दार्थं अन्यापोहं प्रचक्षते ॥विकल्पानामन्यापाहविषयत्वम्

[II.3.52]

तथा हि—न विकल्पा वस्तु स्पृशन्ति । कुतः ?"एकस्यार्थस्वभावस्य प्रत्यक्षस्य सतः स्वयम् ।कोऽन्यो न दृष्टो भागः स्यात् यः प्रमाणैः परीक्ष्यते ॥"

[II.3.53]

(प्र. वा. 1-44)

[II.3.54]

तस्मात् भ्रमनिमित्तसमारीपिताकारान्तरनिषेधाय तेषां प्रवृत्तिः ।यथा रूपसाधर्म्यसमारोपितरजताकारनिबारणाय शुक्तौ प्रमाणान्तरं
प्रवर्तते "नेदं रजतम्" इति; तथेहापि शाबलेयादिस्वलक्षणे निर्विकल्पेन
सर्वात्मना परिच्छिन्ने कुतश्चिन्निमितादारोपितमगोरूपमिव व्यवच्छितिदं
विकल्पाः "अगौर्न भवति" इति; न तु गोः स्वलक्षणग्रहणे तेषां
व्यापारः, प्रागेव गृहीतत्वात् ॥विकल्पानामपूर्ववस्तुविषयकत्वं न संभवति

[II.3.55]

अथ ब्रूयात्—नानाविशेषनिकरकल्माषितवपुषस्तस्यार्थस्य किंचिद्विशेषणं प्रागगृहीतं विकल्पैर्गृह्यत इति—तदप्ययुक्त्तम्—नानाविशेषणनिकररूषितस्यापि वस्तुनः तद्विशेषणोपकारशक्तिव्यतिरिक्तात्मनीऽनुपलम्भात् । तदभेदे सति तद्विशेषणोपकार्यवस्तुस्वरूपग्रहणवेलायामेव
तत्खचितग्रहणसिद्धेः विकल्पान्तराणामानर्थक्यमेव । तदुक्त्तम्—"यस्यापि नानोपाधेर्धीर्ग्राहिकार्थस्य भेदिनः ।तस्यापि नानोपाध्यात्तशक्तिर्न ह्यतिरिच्यते ॥नानोपाध्युपकाराङ्गशक्त्यभिन्नात्मनो ग्रहे ।सर्वात्मनोपकार्यस्य को भेदः स्यादनिश्चितः इति ॥"

[II.3.56]

तस्मादपोहविषयाः शब्दाः विकल्पाश्चेति ॥भट्टोक्तं अन्यापोहदूषणम्

[II.3.57]

ननु ! अपोहवादविषये, महतीं दूषणवृष्टिमुत्ससर्ज भट्टः ।
तथाहि—अपोहो नाम व्यावृत्तिः—अभाव इष्यते । न चाभावःस्वतन्त्रतया घटवदवगम्यते । तदयमन्याश्रितो वक्तव्यः । कश्च
तस्याश्रय इति चिन्त्यम् ॥अपोहस्याश्रयानुपपत्तिः

[II.3.58]

न तावत् गोस्वलक्षणमाश्रयः, तस्य विकल्पभूमित्वाभावात् ।नाप्यवान्तरसामान्यं शाबलेयत्वादि तदाश्रयः, तस्यापि हि सामान्यात्मत्वेन अपोहस्वभावत्वात् । अभावस्य चाभावाश्रयत्वानुपपत्तेः । न
च शाबलेयसामान्यमगोनिवृत्तेराश्रयः, तद्धि अशाबलेयनिवृत्तेराश्रयतां
प्रतिपद्येत । न ह्येवमुपपद्यते, अशाबलेयो न भवतीति गौः, किन्तु
शाबलेयोऽशाबलेय इति । अशाबलेयव्यावृत्तिर्हि गोष्वपि बाहुलेयादिष्वस्ति ॥अपोहस्य स्वलक्षणावृत्तित्वम्

[II.3.59]

अथ शाबलेयादिस्वलक्षणसमुदायं अगोव्यावृत्तेराश्रयं ब्रूयुः;
सोऽप्यघटमान एव, समुदायिव्यतिरेकेण तस्यानुपलंभात् । समुदायिनां च
स्वलक्षणानां देशकालादिभेदेनानन्त्यात्वर्गीकरणं पुरुषायुषशतेनापि न
शक्यक्रियमिति समुदायोऽपि न तदाश्रयः । तस्मात् सर्वसाधारणं
प्रतिपिण्डं परिसमाप्तं किमपि नूतनं अगोव्यावृत्तेरधिकरणं अभिधातव्यम् ।
तच्च गोत्वमेव, तस्मिन्नङ्गीकृते वा किमगोव्यावृत्तिकल्पनायासेन !प्रतियोग्यग्रहाच्च अपोहग्रहणासंभवः

[II.3.60]

अपि च न केवलमाश्रयाभावात्तदग्रहणम्, किन्तु य एव ते केचिदपोह्या अगोरूपास्तुरगादयः तदग्रहणेऽपि तदपोहो दुर्ग्रह एव । न च
तेषामानन्त्यात् ग्रहणं संभवति । नापि वर्गीकरणनिमित्तमेषां किञ्चि
दस्ति । अश्वादयश्च विधिरूपतया भवन्मते न गृह्यन्ते, किन्त्वन्यव्यवच्छेदेनैवेति, तेषामपि व्यवच्छेदग्रहणे सैव वार्तेति नेदानीं विकल्पैः
क्वचिदपोहो विषयीकर्तुं शक्यते । निर्विकल्पेन च न कश्चिद्व्यवहार
इति सकलयात्रोत्सादप्रसङ्गः ॥अपोहवादे पदानां पर्यायत्वप्रसङ्गः

[II.3.61]

किंच य एते शाबलेयादिशब्दाः, ते सर्व एवापोहवाचित्वाविशेषात्
पर्यायाः स्युः । अपोह्यभेदाददोष इति चेत्—न—अपोहानां भेदाभावात् ।
भिद्यमानत्वे वा स्वलक्षणवदेषां वस्तुत्वप्रसक्तिः ॥जातिवादे नोक्तदोषः

[II.3.62]

भवत्पक्षेऽपि सामान्यमात्रवाचित्वाविशेषात् पर्यायत्वं समानो दोष
इति चेत्—न—सामान्यानां विधिरूपत्वात् परस्परविरहितस्वभावतया नानात्वावगमात् । अपोहस्तु अभावमात्ररूपाविशेषात् न परस्परं भिद्यते ॥अपोहानामनुगतत्वासंभवः

[II.3.63]

कर्कादिशाबलेयाद्याधारभेदादपोहभेद इति चेत्—न—तेषामाधारत्वस्य
निरस्तत्वात् । आधारभेदेन वा तद्भेदाभ्युपगमे प्रतिस्वलक्षणं अपोहभेदप्रसङ्गः । ततश्च सामान्यात्मताऽस्य हीयेत ॥अपोहभेदस्यौपाधिकत्वमेव स्यात्

[II.3.64]

अथ अपोह्यभेदेनापोहभेदमवधार्य पर्यायता पराणुद्यते—तदप्यसारम्—तदाप्यपोह्य-भेदाद्भेदो न पर्यायत्वमपहन्ति । भाक्तो ह्यसौ
न मुख्यः ॥अपोह्यभेदेनापोहभेदो दुरुपपादः

[II.3.65]

न चापोह्यभेदाद्भेदोऽपि अपोहस्यावकल्पते । यो हि संभाव्यमानसंसर्गैराधारैरपि न भेत्तुं पार्यते, स दूरवर्तिभिरलब्धसम्बन्धैरतिबाह्यैर
पोह्यैः कथंभिद्येत ?

[II.3.66]

अभ्युपगम्यापि ब्रूमः—यद्यपोह्यभेदात् अपोहभिन्नत्वं, अपोह्यैक्या
त्तर्हि तदैक्येनापि भवितव्यम् । अतश्च गवाश्वयोरन्यापोहेन व्यवस्थाप्यमानयोः अगावोऽनश्वाश्च हस्त्यादयः अपोह्यास्तुल्या भूयांसो भवन्ति ।
असाधारणस्तु एकः गौरश्वे, गवि चाश्वोऽतिरिच्यते । तत्रैकापोह्यभदात् गवाश्वयोर्भेदो भवतु ! भूयसामपोह्यानामभेदादभेदो वा भवतु !
इति विचारणायां, "विप्रतिषिद्धधर्मसमवाये भूयसां स्यात्सधर्मत्वं" इत्यभेद एव न्याय्यो भवेत् ॥अपोहानां सांकर्यं दुर्वारम्

[II.3.67]

अथासाधारण्यात् अश्वापोह एव गोऽपोह इष्यते, स तर्हि
सिंहादावप्यस्तीति सोऽपीदानीं गौर्भवेत् ॥

[II.3.68]

अथाश्वादिविशेषोद्धोषरहितमगोरूपं व्यवच्छेद्यमुच्यते, तत् प्रत्येकं
ग्रहीतुमशक्यं, आनन्त्यात् । वर्गीकरणकारणं च किञ्चिन्नास्त्येव । न हि
सर्वेषामगवामश्वादीनामेकदेशत्वं, एककालत्वं वा समस्ति ॥अपोहकल्पनावैय्यर्थ्यम्

[II.3.69]

अथ गोप्रतिषेध एव वर्गीकरणहेतुरिष्यते, हन्त तर्हि गौः पूर्वसिद्ध
एषितव्यः, यत्प्रतिषेधेनागावः प्रतीयेरन् । पूर्वसिद्धे च गवि लब्धे किमगोभिः, किं वा तदपोहेन प्रयोजनम् ?

[II.3.70]

पूर्वसिद्धं गोस्वलक्षणमस्त्येवेति चेत्—न—तेन व्यवहाराभावात् ।
गोसामान्ये तु पूर्वसिद्धे मुधाऽपोहप्रयत्न इत्युक्तम् ॥अपोहवादेऽन्योन्याश्रयः

[II.3.71]

अथ गोसामान्यमगोप्रतिषेधेन सिद्ध्यति, तदा दुस्तरमितरेतराश्रयम्
अगोनिषेधेन गोसिद्धिः, गोसिद्ध्या चागोनिषेधसिद्धिरिति । तस्मादपोह्यस्यैव निरूपयितुमशक्यत्वात् न तद्भेदादपोहभेदः सिद्ध्यति ॥अश्वादीनामपोह्यत्वमप्यसंभवि

[II.3.72]

अपि चाश्वादयः सामान्यरूपेण वाऽपोह्येरन् ? तद्विशेषात्मना वा ?

[II.3.73]

न विशेषात्मना; तदनन्तत्वात्, अशब्दवाच्यत्वाच्च ॥

[II.3.74]

सामान्यात्मना तु तेषामप्यपोहरूपत्वादभावरूपत्वम् । कथं चा
भावस्यैवाभावः क्रियेत । करणे वा प्रतिषेधद्वययोगात् विधिरवतिष्ठत इति विधिरूपः शब्दार्थः स्यात् ॥

[II.3.75]

अपोहात्मनश्च तुरगादेः योऽपोहः, स तस्माद्विलक्षणः ? अन्यथा
वा ? वैलक्षण्ये तस्य भावात्मता भक्ते । अवैलक्षण्ये तु, यादृश
एवापोह्यः तादृश एव तदपोह इति गौरप्यगौः स्यात् ॥अपोहवादे सामानाधिकरण्यानुपपत्तिः

[II.3.76]

किंच अपोहशब्दार्थपक्षे नीलमुत्पलमित्यादौ विशेषणविशेष्यभावसामानाधिकरण्यादिव्यवहारा विलुप्येरन् । न हि एकस्मिन्नर्थे द्वयोरपोहयोर्वृत्तिरुपपद्यते । न चैकः कश्चिदर्थोऽस्ति, यत्र तयोर्वृत्तिः; स्वलक्षणस्याशब्दार्थत्वात्, अन्यस्य चासंभवात् । न च वृत्तिरपि का
चिदस्ति ॥सदादिपदानामवाचकत्वप्रसङ्गः

[II.3.77]

सद्ज्ञेयादिशब्दानां अपोह्यनिरूपणासंभवात् नापोहवाचित्वम् ।
न ह्यसदज्ञेयं वा किंचिदवगतम्, यत् व्यवच्छिद्येत । ज्ञातं चेत्सदेव तत्,
ज्ञेयं चेति । अतः कथं सच्छब्देन सदेव, ज्ञेयशब्देन च ज्ञेयमेवापोह्यते ।
अज्ञातं तु न नितरामपोह्यम् । कत्पितं तु तत् वक्तुमशक्यम्, कल्पनयैव
सत्त्वात्, ज्ञेयत्वाच्च ॥अपोहपदस्यार्थो दुर्वचः

[II.3.78]

अपोहशब्दस्य किं वाच्यमिति चिन्त्यम् । अनपोहो न भवती
त्यपोहः । कश्चायमनपोहः ? कथं वाऽसौ न भवति ? अभवन् वा
किमवशिष्यते ? इति सर्वमवाचकम् ॥अपोहस्य पदार्थत्वासंभवः

[II.3.79]

प्रतिषेधवाचिनां च नञादिपदानां का वार्ता—अत्र न भवतीति ?
नेति कोऽर्थः ? उपसर्गनिपातानां च कथमपोहविषयत्वम् ? आख्यातशब्दानां च पचतीत्यादीनामपोहो दुरुपपादः ॥

[II.3.80]

नाम्नामेव जातिशब्दानां अपोहविषयत्वमिष्यते, येषां भवन्तो जातिवाचित्वं, तद्वद्वाचित्वं वा प्रतिपद्यन्त इति चेत्—ततोऽन्येषां तर्हि का
वार्ता ? बाह्यार्थवाचित्वे जातिशब्देषु को द्वेषः ? निरालम्बनत्वे,
ज्ञानांशाबलम्बनत्वे वा जातिशब्दानामपि तदेवास्तु, किमपोहवादप्रमादेन ?यथैव प्रतिभामात्रं वाक्यार्थ इति कल्पितः ।पदार्थोऽपि तथैवास्तु किमपोहाग्रहेण वः ॥इत्यादिदूषणौदार्यं अपोहे बहुदर्शितम् ।अतः शब्दार्थतामस्य वदेयुः सौगताः कथम् ? ॥—बौद्धैः भट्टोक्तदूषणोद्धारः—अपोहस्य विलक्षेणत्वम्

[II.3.81]

उच्यते—तदेतदविदितबौद्धसिद्धान्तानामभिधानम् ॥अपोहो यदि भावात्मा बहिरभ्युपगम्यते ।ततो भवति भावत्कं वाग्जालं, न त्वसौ तथा ॥

[II.3.82]

किन्तु खल्वयमान्तरो ज्ञानात्मा सौगतानामपोहः सम्मतः ॥

[II.3.83]

 तथाऽभ्युपगमे चेयमपोहवाचोयुक्तिः ? स्वांशविषयं पदार्थज्ञानानामित्येतावदेव वक्तुमुचितम् ॥

[II.3.84]

एतदपि नास्ति; नायमान्तरः, न बाह्योऽपोहः । किन्तु ज्ञानार्थाभ्यामन्य एव ॥शब्दार्थस्यावास्तवत्वम्ननु यद्विद्यते नान्तः न बहिः परमार्थतः ।तन्न विद्यत एवेति कथं शब्दार्थ उच्यते ॥पारमार्थिकशब्दार्थसमर्थनपिपासिताः ।नेहागताः स्मो येनैवं अनुयुज्येमहि त्वया ॥

[II.3.85]

यत एव तन्नान्तर्बहिरस्ति, तत एव मिथ्येति काल्पनिकमिति च
गीयते । किं पुनस्तत् ? आरोपितं किंचिदाकारमात्रं विकल्पोपरंजकम् ॥अपोहस्यावस्तुत्वम्

[II.3.86]

ननु ! बाह्यार्थव्यतिरेकेण किमीय आकारः आन्तरस्य ज्ञानस्यो
परंजक उच्यते—दृश्यच्छायैवानुरंजिका विकल्पानां, न दृश्योऽर्थः ।
व्यावृत्तं हि वस्तु दर्शनानां विषयः । तच्च स्प्रष्टुमक्षमा विकल्पा इत्युक्तम् (प्र. सं. 240) ॥ अथ तच्छायामबलम्बमाना विकल्पा व्यावृत्तस्याग्रहणात् व्यावृत्तिविषया उच्यन्ते ॥विकल्पविषयस्य व्यावृत्तेरवस्तुत्वम्

[II.3.87]

ननु ! व्यावृत्तितद्वतोरभेदात् या व्यावृत्तिः, यच्च व्यावृत्तं स्वलक्षणं तदेकमेवेति व्यावृत्तिग्राहिभिर्विकल्पैर्व्यावृत्तमपि गृहीतं स्यादितिदर्शनतुल्या एव ते भवेयुः—नैतदेवम्—न विकल्पैर्व्यावृत्तं वस्तु
गृह्यते । न च पारमार्थिकी व्यावृत्तिः; अपि तु कश्चिदारोपित आकारः ।
वास्तवत्वे हि व्यावृत्तेः, वस्तुसंस्पर्शिनएते दोषाः प्रादुष्युः । न त्वसौ
तथेत्युक्तम् ॥निर्विकल्पविषयस्य वस्तुत्वम्

[II.3.88]

अत एव यत् के चन पर्यचूचुदन् किल, व्यावृत्तग्रहणपक्षे त्रितयग्रहणं
प्राप्नोति—यत् व्यावृत्तं, येन च निमित्तेन व्यावृत्तं, यतश्च व्यावृत्तमिति ।
न च त्रितयग्रहणमस्तीत्यतः कथं व्यावृत्तग्रहणमिति—तदप्यपास्तं भवति
—यदि हि व्यावृत्तं गृह्णीम इत्येवमुल्लेखो भवेत् व्यवहर्तृजनस्य, तदैवमसौ पर्यनुयुज्येत, न त्वेवमस्तीत्यचोद्यमेतत् ॥विकल्पानामारोपिताकारविषयत्वम्

[II.3.89]

नन्वेवमारोपिताकारविषया एव विकल्पा उक्ता भवन्ति ।
व्यावृत्तिविषयत्ववाचोयुक्तिरनन्वितेत्युक्तम्—समाहितमेतत् (प्र—सं)—
दर्शनपृष्ठभाविभिः गौरित्यादिविकल्पैः अतत्कार्यपरावृत्ता आकारा
उल्लिख्यन्ते । न हि गोविकल्पैरतत्कार्याणामश्वादीनामुल्लेखः, स्वलक्षणं
च स्पृश्यते । सामान्यं च वास्तवं नास्ति । तस्मादतत्कार्यपरावृत्तिविषयत्वमेव विकल्पानामवतिष्ठते—इत्येवं युक्त्या तेषामपोहविषयत्वमुच्यते, न प्रतिपत्तितः ॥विकल्पनिर्विकल्पवैलक्षण्यम्

[II.3.90]

ननु ! अतत्कार्यपरावृत्तमिव सजातीयव्यावृत्तमपि दृश्यस्वरूपम् ।
तत्र सजातीय विजातीयव्यावृत्तमप्याकारमुल्लिखेयुः । न हि सजातीयविजातीयव्यावृत्ती, स्वलक्षणं चान्यत् । न चैकतराकारोल्लेखननियमन
हेतुमुत्पश्यामः ॥

[II.3.91]

धीमन् ! मैवं मंस्थाः । निश्चयात्मानो निर्विकल्पाः । सजातीयविजातीयव्यावृत्ताकारोल्लेखे च सर्वात्मना तन्निश्चयात् विकल्पान्तराणां
शब्दान्तराणां चाप्रवृत्तिः स्पात् । तथा च गौरिति शब्दादुत्पद्यमानो
विजातीयव्यावृत्ताकारोल्लेख्येव विकल्पः संवेद्यते, न सजातीयव्यावृत्तोल्लेखी । तुल्यविषयाश्च विकल्पैः शब्दा इत्यन्यापोहविषयास्त
उच्यन्ते ॥

[II.3.92]

सोऽयमारोपिताकारो न बहिः, आरोपितत्वादेव । नान्तः, अबोधरूपत्वात् । अतश्चासौ न किंचिदेव । न किंचिदपि भवन् अपोह इतिफलत उपचर्यते । अतश्च बाह्यमपोहमाश्रित्य दूषणोपन्यासे कण्ठ
शोषमनुभवन् अस्थाने क्लिष्टो देवानांपियः ॥बाह्यस्य विकल्पविषयस्य अवस्तुत्वम्

[II.3.93]

अपि च विकल्पभूमिः अर्थः विकल्पान्तरसन्निधापितभावाभावाक्षेपी
नियतरूपो बाह्यसदृशश्च प्रतीयते । न चेदं रूपत्रयमपि बाह्ये वस्तुनि
युज्यते । बाह्यस्य हि वस्तुनः स्वरूपेणावगतस्य न विकल्पान्तरोपनीतभावसम्बन्ध उपपद्यते, वैयर्थ्यात् । नाप्यभावसम्बन्धः, विप्रतिषेधात् ।
नियतरूपता च विकल्पविषयस्य "गौरेव, नाश्वः" इत्येवमवगम्यमाना
वस्त्वन्तरव्यवच्छेदमन्तरेण नावकल्पत इति बलात् व्यवच्छेदविषयत्वम् ।
अन्यथा नियमपरिच्छेदासंभवात् । सन्दिग्धं च वस्तु न गृह्यते ॥

[II.3.94]

एवं बाह्यवस्तुविषयत्वे च निरस्ते विकल्पानां "एकस्यार्थस्वभावस्य"
इति न्यायेन (पु. 14) पौनरुक्त्यादबाह्यविषयत्वं ख्याय्यम् । अबाह्यं
चारोपितं रूपम् । तच्च बाह्यवदवभासते । न च व्यावृत्तिच्छायमपहाय बाह्यारोपितयोः सादृश्यमन्यदस्तीति व्यावृत्तिविषया एव विकल्पाः
फलतो भवन्ति ॥विकल्पानां व्यावृत्तिविषयत्वम्

[II.3.95]

यद्यपि विधिरूपेण गौरश्व इति तेषां प्रवृत्तिः; तथापि नीतिविदोऽन्यापोहविषयानेव तान् व्यवस्थापयन्ति । यथोक्तं "व्याख्यातारः
खल्वेवं विवेचयन्ति, न व्यवहर्तारः" इति । सोऽयं नान्तरः, न बाह्यः;
अन्य एव कश्चिदारोपित आकारो व्यावृत्तिच्छायायोगादपोहशब्दर्थ उच्यते
—इतीयमसत्ख्यातिवादगर्भा सरणिः ॥अपोहस्य ज्ञानकारविशेषत्वपक्षः

[II.3.96]

अथवा विकल्पप्रतिबिम्बकं ज्ञानाकारमात्रकमेव तदबाह्यमपि विचित्रवासनाभेदोपाहितरूपभेदं बाह्यवदवभासमानं लोकयात्रां बिभर्ति । व्यावृत्तिच्छायायोगाच्च तदपोह इति व्यवहियते । सेयमात्मख्यातिगर्भा
सरणिः ॥विकल्पानामवस्तुविषयत्वेऽपि प्रवृत्त्युपपत्तिः

[II.3.97]

ननु ! उभयथाऽपि वस्तुविषयत्वाभावे विकल्पानां कथं वस्तुनिव्यवहर्तारः प्रवर्तन्ते ? दृष्टेऽपि क्वचिद्वस्तुनि तृणादौ प्रवृत्त्यभावात् ।
अर्थित्वं तु प्रवृत्तेः कारणम् ॥अपोहपक्षे प्रवृत्त्युपपादनम्

[II.3.98]

ननु ! अर्थितावत् दर्शनमपि कारणमेव । अर्थिनोऽप्यपश्यतस्तत्र
प्रवृत्त्यभावात् । अपोहपक्षे च प्रवृत्तस्य वस्तुप्राप्तिः कथमिति वक्तव्यम्
—उच्यते—प्रवृत्तिस्तावत् दृश्यविकल्प्ययोः एकीकरणनिबन्धना (प्र-सं.
69) । दृश्यदर्शनानन्तरमुत्पन्ने विकल्पे विकल्पतया न प्रतिपद्यते
प्रमाता । दर्शनानन्तर्यविप्रलब्धस्तु दृश्यमेव गृहीतं मन्यते । तदभिमानेन च प्रवर्तते । इदं तदेकीकरणमाहुः, दृश्यविकल्ययोर्भेदेन वस्तुनो
दृश्यात् विकल्पो यन्न गृह्यते; न पुनः भिन्नयोरभेदाध्यवसाय एकीकरण
मिष्यते । दृश्याद्विभिन्नस्य विकल्प्यस्य शुक्तेरिव रजतस्य निर्देष्टुमशक्यत्वात् । अभेदाध्यवसाये चोपायाभावात् । नाभेदाध्यवसाये
दर्शनमुपायः, विकल्पाविषयत्वात् । न विकल्पः, दृश्यविषयत्वात् ।
तस्मात् भेदानध्यवसायादेव प्रवृत्तिः ॥विकल्पस्य अर्थप्रापकत्वप्रकारः

[II.3.99]

प्राप्तिरपि दृश्यस्यैवार्थक्रियाकारिणो वस्तुनः, पारंपर्येण तन्मूलत्वात्कार्यप्रबन्धस्य । दृश्याद्दर्शनं, ततो विकल्पः, ततः प्रवृत्तिरिति ।
अर्थं हि मूलवर्तिनमुपलभ्य प्रवर्तमानस्तमाप्नोति । अपवरकनिहितमणिप्रसृतायां कुञ्चिकाविवरनिर्गतायामिव प्रभायां मणिबुध्या प्रवर्तमानः ।
यत्र तु मूलेऽप्यर्थो नास्ति, तत्र व्यामोहात् प्रवर्तमानः विप्रलभ्यत एव,
दीपप्रभायामिव तथैव मणिबुद्ध्या प्रवर्तमानः ॥अर्थप्राप्त्यादीनामाभिमानिकत्वम्

[II.3.100]

एवं च बाह्यवस्तुसंस्पर्शशून्येष्वपि विकल्पेषु समुल्लिखितेषु"बाह्योऽर्थो मया प्रतिपन्नः", "तत्र चाहं प्रवृत्तः", "स च मया प्राप्तः", इत्यभिमानो
भवति लौकिकानाम् । न त्वयमर्थाध्यवसायमूलः । तदुक्तं "यथाऽध्यवसायमतत्त्वात्, यथा तत्त्वं चानध्यवसायात्" इति । "स्वप्रतिभासेऽनर्थेऽर्थाध्यवसायात् प्रवृत्तिः" इत्यत्रापि ग्रन्थे अर्थाध्यवसायः भेदानध्यवसाय
एव व्याख्येयः । एवं दृश्यविकल्प्यावथौ एकीकृत्य प्रवर्तते, प्राप्नोति
चार्थमिति ॥तदेवमेव लोकस्य व्यवहारोऽबकल्पते ।विवेकिनापि बोढव्या लोकयात्रा च लोकवत् ॥अपोहवादोपसंहारःतस्माद्विकल्पप्रतिबिम्बकस्यशब्दार्थतामाहुरपोहनाम्नः ।प्रतीतिमार्गस्त्वविविच्यमानःजनस्य जातिभ्रममातनोति ॥यावांश्च कश्चिंन्नियमप्रकारःप्रवर्तते जातिषु वृत्त्यवृत्त्योः ।तावानपोहेष्वपि तुल्य एवभवत्यवस्तुत्वकृतस्तु भेदः ॥तुल्येऽपि भेदे, शमने ज्वरादेःकाश्चिद्यथैवौषधयः समर्थाः ।सामान्यशून्या अपि तद्वदेवस्युर्व्यक्तयः कार्यविशेषशक्ताः ॥विशेषणादिव्यवहारकॢप्तिःतुच्छेऽप्यपोहे न न युज्यते नः ।अतश्च मा कारि भवद्भिरेषाजात्याकृतिव्यक्तिपदार्थचिन्ता ॥

[II.3.101]

—सिद्धान्तः—अपोहस्याप्रामाणिकत्वम्

[II.3.102]

अत्राभिधीयते—किं जात्यादेर्बाह्यस्य शब्दार्थस्यासत्त्वात् अपोहपक्षपातः ? उत प्रतीतिबलादेव ? इति ॥

[II.3.103]

प्रतीतिस्तावत् अपोहविषया भवद्भिरेव नाङ्गीकृतेति किमत्र
कलहेन ॥जातेः प्रत्यक्षसिद्धत्वम्

[II.3.104]

नापि जात्यादेरसत्त्वम्, इन्द्रियार्थसन्निकर्षोत्पन्नबाधसन्देहरहितप्रत्य
यगम्यत्वात्, स्वलक्षणवत् ॥आद्यमेव हि विज्ञानं अर्थसंस्पर्शि चाक्षुषम् ।न तदुत्तरभावीति किमिदं राजशासनम् ॥जातेः निर्विकल्पकविषयत्वे अविरोधःतदेवास्तु प्रमाणं वा, तेनापि त्ववगम्यते ।व्यावृत्तं वस्तुनो रूपं नानुगामीति का प्रमा ?

[II.3.105]

तथाहि—निर्विकल्पककालस्यातिसूक्ष्मत्वात् किं प्रतिभासते ? किं
न प्रतिभासते ? इति कथमेष कलिरावयोरुपशाम्यतु ! भवान् ब्रूते—
व्यावृत्तमेव भातीति । अहं ब्रुवे—अनुवृत्तमपि प्रतिभातीति । एवं
कलहायमानयोरावयोः कः परिच्छेदः ? न खलु शपथस्य, क्रोशपातस्य
वैषविषयः । तस्मात् निर्विकल्पकानन्तरोत्पन्नस्थूलकालकार्यपर्यालोचनयातद्व्यवस्था कर्तव्या ॥निर्विकल्पस्य स्वलक्षणविषयत्वासंभवः

[II.3.106]

तत्र च—भवेद्यदि विशेषैकविषयं निर्विकल्पकम् ।सामान्याध्यवसायोऽयं अकस्मात्कथमुद्भवेत् ॥

[II.3.107]

शाब्द एष विकल्प इति चेत्—मैवम्—पश्यत्यनुगतं रूपं अविज्ञातेऽपि वाचके ।दाक्षिणात्य इवाकस्मात् पश्यन्नुष्ट्रपरंपराम् ॥

[II.3.108]

अनवगतशब्दार्थसम्बन्धोऽप्यभिनवानेकपदार्थसन्निधाने तेषामनुगतं
च व्यावृत्तं च पश्यत्येव रूपम् ॥निर्विकल्पकस्य विशेषमात्रविषयकत्वमनुभवविरुद्धम्

[II.3.109]

अपि च प्रथमाक्षिसन्निपात एवाङ्गुलिचतुष्टयमवलोक्यमानं अन्यो
न्यगामिना च रूपेणावगम्यते । तत्कथं केवलविशेषाबलम्बी चाक्षुषः
प्रत्ययः ?निर्विकल्पकस्य जात्यादिविषयत्वे अनुभवः प्रमाणम्

[II.3.110]

अपि च पुराणशाबलेयपिण्डमवलोकयतः कालान्तरे बाहुलेयं पिण्डं
पश्यतः पूर्ददृष्टशाबलेयपिण्डविषयं स्मरणमुत्पद्यमानं संवेद्यते । तस्मात्
सामान्यानवगमो नोपपद्यते । अन्यस्मिन्नसाधारणे स्वलक्षणे दृष्टेऽन्यस्मारणस्य किं वर्तते ? अस्ति च तत् । तेन मन्यामहे दृष्टमुभयानुगत
रूपमिति ॥अनुवृत्तप्रत्ययोऽपि प्रत्यक्षस्य जात्यादिविषयत्वे प्रमाणम्

[II.3.111]

किंच व्यक्त्यन्तरदर्शनेऽपि स एवायं गौरिति प्रत्यभिज्ञायते ।
तस्याश्च प्रामाण्यं दर्शितम्; दर्शयिष्यते च विस्तरतः क्षणभङ्गभङ्गे ।
तस्मात् अनुगतरूपविषयैव सा प्रत्यभिज्ञा, व्यक्तिभेदस्य विस्पष्टसिद्धत्वात् ॥राश्यादिदर्शनानां सामान्यविषयकत्वमेव स्वरसम्

[II.3.112]

यत्र च लघुतरपरिमाणतिलमुद्गादिप्रचयसन्निधाने विच्छिन्नसिक्थस्वलक्षणं नास्ति, तत्रानुवृत्तमेव रूपमिन्द्रियेण गृह्यते । अतः
निर्विकल्पकवेलायामेव व्यावृत्तवत् अनुगतरूपावभासान्न सामान्यापह्नवो
युक्तः । प्रथमाक्षसन्निपातेऽपि तुल्यत्वमवगम्यते नानात्वं चेति सामान्य
भेदौ द्वावपि वास्तवौ ॥सामान्यग्रहणे तदाश्रयनिखिलव्यक्तिग्रहणमपेक्षितम्सामान्यमिदमित्येवं कुतस्तत्रानुपग्रहः ?व्यावृत्तमिदमित्येवं किं वा बुद्धिः स्वलक्षणे ?समानवृत्तिसापेक्षं न च सामान्यवेदनम् ।तत्र सन्निहितत्वात्तु व्यक्तिवन्नानुपग्रहः ॥समानवृत्त्यपेक्षत्वात् सामान्यस्यानुपग्रहे ।विशेषोऽपि हि मा ग्राहि व्यावृत्तिं स ह्यपेक्षते ॥अनुवृत्तिर्हि येष्वस्य का तेषां ग्रहणे गतिः ?व्यावृत्तिरपि येभ्योऽस्य या तेषां ग्रहणे गतिः ॥व्यावृत्त्यनुवृत्त्यो रुभयोरपि ग्राह्यत्वम्अथानुवृत्तिव्यावृत्तिनैरपेक्ष्येण केवलम् ।वस्त्वेव गृह्यते कामं, कीदृक् तदिति कथ्यताम् ॥निर्विकल्पकवेलायां निर्देष्टुं तन्न शक्यते ।तदुत्थास्तूभयत्रापि साक्ष्यं ददति निश्चयाः ॥वस्तुनोऽङ्गीकृता प्राज्ञैः अत एवोभयात्मता ।यौ ब्रूतस्त्वेकरूपत्वं तावुभावपि बालिशौ ॥एकत्र सामान्यविशेषयोस्समावेशे विरोधाभावः

[II.3.113]

यदप्यभिहितम्—इतरेतरविरुद्धरूपसमावेश एकत्र वस्तुनि नोपपद्यत
इति—तदपि न सम्यक् ॥परस्परविरोधोऽपि नास्तीह तदवेदनात् ।एकबाधेन नान्यत्र धीः शुक्तिरजतादिवत् ॥

[II.3.114]

यत्र हि विरोधो भवति, तत्रैकतररूपोपमर्देन रूपान्तरमुपलभ्यते ।
प्रकृते तु नैवमिति को विरोधार्थः ?

[II.3.115]

छायातपावपि यद्येकत्र दृश्येते, किं केन विरुद्धमभिधीयेत ? अदर्शनात्तु तद्विरुद्धमुक्तम् । न चैवमिहादर्शनमित्यविरोधः ॥सामान्यविशेषयोस्सत्यत्वम्अत एवेह मिथ्यात्वं एति नान्यतरा मतिः ।न ह्यन्योन्योपमर्देन बुद्धिद्वितयसंभवः ॥

[II.3.116]

तथा चाह—(श्लो. वा. 1-1-5, आकृतिवादे, श्लो. 57)"यथा कल्माषवर्णस्य यथेष्ट वर्णनिश्चयः ।चित्रत्वात्, वस्तुनोऽप्येवं भेदाभेदावधारणा इति ॥"इत्येवमविरोधेन भेदाभेदावधारणात् ।उभयात्मकतैवास्तु वस्तूनां भट्टपक्षवत् ॥

[II.3.117]

एतत्तु वृत्तिविकल्पादिभ्यः बिभ्यतेवाभ्युपरतं तत्रभवतेति तिष्ठतु
तावत्, किमत्र विमर्देन !भाट्टवत् न वस्तूनामुभयात्मकत्वम्

[II.3.118]

व्यक्तिव्यतिरिक्तैव जातिः व्यक्तिषु वर्तत इति ब्रुमः ॥यच्च वृत्तिविकल्पादिदूषणं तत्र वर्णितम् ।तत् प्रत्यक्षमहिम्नैव सर्वं प्रतिहतं भवेत् ॥विशेषातिरिक्तसामान्यग्रहणसम्भवः

[II.3.119]

यत्तावदवादि—भेदेन कुवलयामलकादिवत् अनवभासनादिति—तत्र
प्रतीतिभेदो दर्शित (p. 7) एव ॥सामान्यविशेषयोस्समानदेशत्वं नान्यतरापलापकम्

[II.3.120]

यत्तु देशभेदेनाग्रहणात्, तदग्रहे तद्ब्रध्यभावादिति(p. 7) तत्र तदाश्रितत्वं कारणं जातेः, न त्वसत्त्वम् । व्यक्तिवृत्तित्वाज्जातेः पृथग्देशतयाऽनुपलम्भः, तदग्रहे तदग्रहो वा; न पुनस्तवतिरिक्ताया अभावादेवेति ॥जातेर्वृत्त्यनुपपत्तिपरिहारः

[II.3.121]

यदप्युक्तं (p. 7) वृत्त्यनुपपत्तेरिति, तत्राप्युच्यते—प्रतिपिण्डं कार्त्स्न्येन
जातिर्वर्तत इति । पिण्डान्तरे तदुपलम्भो न स्यादिति चेत्, किं कुर्मः ?
कमुपलभामहे ? पिण्डान्तरेऽपि तदुपलम्भोऽस्त्येव । कथं च भवन्तमेनं
निह्नुमहे ? एकदेशास्तु जातेर्न सन्त्येव, यैरस्या वर्तनं ब्रूमः ॥क्वेदमन्यत्र दृष्टं चेत्, अहो निपुणता तव !दृष्टान्तं याचसे यस्त्वं प्रत्यक्षेऽप्यनुमानवत् ॥सामान्यविषयक"वृत्ति"व्यवहारप्रदर्शनम्

[II.3.122]

किंनामधेयैषा वृत्तिरिति चेत्, न नामधेयं अस्या जानीमः ।
पिण्डसमवेता जातिरित्येतावदेव प्रचक्ष्महे ॥समवायस्य दुरपह्नवत्वम्

[II.3.123]

ननु ! अयुतसिद्धयोः सम्बन्धः समवायः । स च विप्रतिषेधादेव
निरस्तः (p. 8)—न शक्यते निरसितुम्—प्रतीतिभेदाद्भेदोऽस्ति देशभेदस्तु नेष्यते ।तेनात्र कल्प्यते वृत्तिः समवायः स उच्यते ॥

[II.3.124]

अवयवावयविनोः, गुणगुणिनोश्चेयमेव वृत्तिः । तयोरर्थान्तरत्वमुपरिष्टाद्दर्शयिष्यते । दर्शितं च अमुनैव मार्गेण देशभेदश्च तयोर्नास्तीति
विस्पष्टमयुतसिद्धत्वम् ॥जातिव्यक्त्योस्सम्बन्धोपपादनम्

[II.3.125]

यदप्युच्यते (p.-8a)—"नानिष्पन्नस्य सम्बन्धः, निष्पत्तौ युतसिद्धता"
इति—तदपि परिहृतमाचार्यैः"जातं च सम्बद्धं चेत्येकः कालः" इति
वदद्भिः । सर्वं चैतदबाधितप्रतीतिबलात् कल्प्यते, न स्वशास्त्रपरिभाषया ॥विभुद्वयसम्बन्धासम्भवः

[II.3.126]

विभूनामपि सम्बन्धः परस्परमसंभवादेव नेष्यते, न स्वशास्त्र
परिभाषणात् । न संयोगः, तेषामप्राप्तेरभावात् । अप्राप्तिपूर्विका
हि प्राप्तिः संयोगः । न समवायः, तदाश्रितस्य तस्यानुपलंभादित्यलं
प्रसङ्गेन !जातिव्यक्त्योस्सम्बन्धस्य विलक्षणत्वम्ये चेह वृत्ती स्रक्सूत्रभूतकण्ठगुणादिषु ।जात्यादीनामनंशत्वात् ताभ्यां वृत्तिर्विलक्षणा ॥

[II.3.127]

तस्मात् वृत्त्यनुपपत्तेरित्यदूषणम् ॥जातेराश्रयविकल्पानुपपत्तिपरिहारः

[II.3.128]

यदपि सर्वगतत्वं पिण्डगतत्वं च विकल्प्य दूषितम् (p. 8b) तदपि
यत्किञ्चित् । यथा प्रतीतिरादिशति भगवती, तथा वयमभ्युपगच्छामः ॥सर्वसर्वगता जातिरिति ताबदुपेयते ।सर्वत्राग्रहणं तस्याः व्यंजकव्यक्त्यसन्निधेः ॥व्यक्तिर्व्यजकतामेति जातेर्दृष्ट्यैव नान्यथा ।दृष्टिर्यत्र यदा व्यक्तेः तदा तत्रैव तन्मतिः ॥सर्वत्र विद्यते जातिः न तु सर्वत्र दृश्यते ।तदभिव्यंजिका यत्र व्यक्तिस्तत्रैव दृश्यते ॥जातेस्सर्वसर्वगतत्वे प्रमाणम्व्यक्तेरन्यत्र सत्त्वे ऽस्य किं प्रमाणं ? तदुच्यते ।इहाप्यानीयमानायां गवि गोत्वोपलम्भनम् ॥गोपिण्डेन सहैतस्याः न चागमनसंभवः ।देहेनेवात्मनस्तस्मात् इहाप्यस्तित्वमिष्यताम् ॥जातेस्सर्वगतत्वेऽपि न सर्वत्र सर्वदा तत्प्रतीतिःअभिव्यक्तिस्तु तत्काला यत्कालं व्यक्तिदर्शनम् ।तस्मात् सकृदभिव्यक्ता नान्यदाऽपि प्रतीयते ॥अभिव्यक्तिश्च तद्देशा यद्देशा व्यक्तिरीक्ष्यते ।तस्मात्तस्मादभिव्यक्ता न देशेऽन्यत्र दृश्यते ॥व्यक्तिसर्वगतत्वेऽपि स्वयूथ्यैः कैश्चिदाश्रिते ।भविष्यत्यद्य जातायां गवि गोधीस्तथा ग्रहात् ॥जायमानैव हि व्यक्तिः जायते प्रतियोगिनी ।एक एव हि कालोऽस्याः जातेः सम्बन्धजन्मनोः ॥नेह जातेः पुरोऽस्तित्वं न च संक्रान्तिरन्यतः ।किन्तु स्वहेतोः सा व्यक्तिः तादृश्येवोपजायते ॥वस्तूनां स्वरूपस्वभावविशेषाः प्रश्नातीताःकथमेतदितीदं च ये वा पर्यनुयुंजते ।इदमप्यपरं, हन्त ! तेन पर्यनुयुज्यताम् ॥वृषः पिशङ्गो गौः कृष्णा सा च नीलतृणाशिनी ।ताभ्यायुत्पादितो वत्सः कथं भवति पाण्डरः ?यथा रूपादिसम्बद्धासा व्यक्तिरुपलभ्यते ।तथैव जातियुक्तेति का ते व्यसनसन्ततिः ?अगोव्यावृत्ततायां वा नैष प्रश्नो निवर्तते ।कस्मादगोनिवृत्तं तत् अद्य जातं स्वलक्षणम् ॥तस्माद्वस्तुस्वभावस्य विदित्वाऽननुयोज्यताम् ।चोद्यचुन्चुत्वमुत्सृज्य प्रतिपत्तिर्निरूप्यताम् ॥

[II.3.129]

प्रतिपत्तिश्च विशेषेष्विव सामान्येषु च निरपवादा दर्शितैव ।
तस्मात् विशेषवत् अप्रत्याख्येयं सामान्यम् ॥व्यक्तिभिरेवानुवृत्तिज्ञानानिर्वाहः

[II.3.130]

तत्रैतत्स्यात्—विशेषात्मन एव वस्तुनः सामान्यज्ञानजननशक्तियुक्तत्वात् किं सामान्यकल्पनयेति—तदयुक्तम्—विशेषवत् प्रत्यक्षत्वात्
सामान्यस्य कः कल्पनार्थः ? यदि हि कार्यानुमेयं सामान्यं कल्पयेम, तत
एवमनुयुज्येमहि; कार्यस्याप्यन्यथासिद्धेः किं तत्कल्पनयेति । प्रत्यक्षे तु
सामान्ये कोऽयमनुयोगः ?

[II.3.131]

का चेयमनुवृत्तिज्ञानोत्पादिका शक्तिः ? विशेषेभ्योऽव्यतिरिक्ता;
व्यतिरिक्ता वा ? नित्या; अनित्या वा ? इति विकल्प्यमाना वाचोयुक्त्य
न्तरेण जातिरेव कथिता भवति, न वा किंचिदिति यत्किंचिदेतत् ॥व्यक्तिग्रहणवेलायामेव जातेरपि ग्रहणमावश्यकम्

[II.3.132]

ननु ! यथा गोत्वादिजातिः नियतास्वेव व्यक्तिषु वर्तते, नासामंजस्येन, तथा काभिश्चिदेव व्यक्तिभिः काचिद्गवादिबुद्धिर्जन्यते इति—
नैतदेवम्—विषयातिशयव्यतिरेकेण प्रत्ययातिशयानुपपत्तेः । उपायातिशये तु प्रत्ययातिशयकारिणीष्यमाणे विषयातिशयं प्रति को द्वेषः ? सिद्धे
च विषयातिशये दुरपह्नवं सामान्यम् ॥गवादिप्रत्ययानां सेनावनादिप्रत्ययवैलक्षण्यम्

[II.3.133]

ननु च ! अनुवृत्तिबुद्धिः विनाऽपि सामान्यान्तरेण सामान्यान्तरेषु दृश्यत एवेति (p. 10) कोऽत्र विस्रंभः ? उच्यते—न चाशेषेण
पंचाशद्भवितुमर्हति । यदि हि सेनावनादिप्रत्ययाः करितुरगधवखदिरादिव्यतिरिक्तमर्थमनपेक्ष्य जायमाना मिथ्या भवन्ति, किमेतावता घटादि
प्रत्ययैरपि मिथ्याभवितव्यम् । बाधकसदसद्भावनिबन्धना हि वैतथ्या
वैतथ्यस्थितिः प्रत्ययानाम् । तत्र सत्तादौ सामान्यान्तरविरहान्मिथ्या
प्रत्ययाः, उपाधिना केन चित्प्रवर्तन्ते, न त्वेवं गवादाविति यत्किञ्चिदेतत् ।तदुक्तम्(श्लो-वा-1-1-5-आकृ-24)—"तस्मादेकस्य भिन्नेषु या वृत्तिस्तन्निबन्धनः ।सामान्यशब्दस्सत्तादौ एकधीकरणेन वा इति ॥"अनुगतबुद्धीनामौपाधिकत्वासंभवः

[II.3.134]

ननु ! इहाप्येकार्थक्रियाकारित्वोपाधिनिबन्धन एकाकारप्रत्ययः
सेत्स्यतीत्युक्तम् (p. 11)—सत्यमुक्तम्—अयुक्तं तु, एकार्थक्रियाकारित्वस्यैवासिद्धेः ॥प्रतीतीनां सादृश्यमपि सामान्याधीनम्

[II.3.135]

यत्तूक्तं—"एकप्रत्यवमर्शस्य हेतुत्वाद्धीरभेदिनी (p. 12)"

[II.3.136]

इति—तदप्यसांप्रतम्; प्रत्यवमर्शस्याप्येकत्वानुपपत्तेः । न हि
बहुभिर्दर्शनैरेको विकल्पः संभूय साध्यते, अपि तु नानादर्शनानन्तरं तत्सामर्थ्यलब्धजन्मानो विकल्पा अपि भेदेनैवोल्लसन्ति । न च तेषां किमपि
कार्यान्तरमस्ति, येन ते एकतामधिगच्छेयुः ॥

[II.3.137]

केन च विकल्पानामेकत्वं गृह्यते ? न दर्शनेन, तस्य दृश्यविषयत्वात् । न विकल्पान्तरेण, सर्वविकल्पानामारोपितार्थपर्यवसितत्वेन,
स्वाकारविषयत्वेन वा परस्परभेदाभेदपरिच्छेदसामर्थ्यासंभवात् ॥ज्ञानव्यक्तीनां भेदादेकत्वमप्यसंभवि

[II.3.138]

ब्रूयात्—विकल्पोल्लिख्यमानाकारभेदानवगमाद्विकल्पानामैक्यम् ।
यादृश एव एकशाबलेयादिस्वलक्षणदर्शनान्तरभुवाऽपि विकल्पेनोल्लिखित
आकारः गौरिति, तादृश एव गोपिण्डान्तरदर्शनान्तरजन्मनापीतिविषयाभेदात्तदैक्यमुच्यते । तदुल्लिख्यमाने हि विषये भेदो न प्रति
भासते इत्यत एष विकल्पो भिन्नान्यपि दर्शनानि मिश्रीकरोति, दर्शनोपा
रूढस्य भेदस्याग्रहणादिति—

[II.3.139]

तदेतदपि न हृदयंगममभिधीयते । विकल्पास्तावद्विज्ञानक्षणस्वभावत्वादन्योन्यं भिन्ना एव भवन्ति ॥ज्ञानस्य तदकारस्य च भेदः, उताभेदः ?

[II.3.140]

यस्तु विकल्पोल्लिखित आकारोऽनुपलभ्यमानभेदः, स तेभ्यो
व्यतिरिक्तः ? अव्यतिरिक्तो वा ? व्यतिरिक्तश्चेत्, सामान्यमेवेदं
नामान्तरेणोक्तं भवति । अवास्तवत्वकृतो विशेष इति चेत्—न—अवास्त
वत्वे युक्त्यभावात् ॥

[II.3.141]

अव्यतिरिक्तश्चेत् स आकारः, तर्हि विकल्पस्वरूपवद्भिद्यत एवेति
कथं तदैक्यम् ? कथं वा तदैक्येन भिन्नानामपि दर्शनानां मिश्रीकरणमव
कल्पते ?एकाकारावमर्शहेतुत्वादपि विकल्पैक्यं दुर्वचम्

[II.3.142]

अपि च रे मूढ ! सामान्यानभ्युपगमे कुतस्त्य एकाकारविकल्पोत्पादः ? इति पर्यनुयुक्तेन त्वया, यदि विकल्पैक्यादित्युच्यते—तदेतरेतराश्रयं भवति—कार्यैक्याच्च विकल्पैक्यं, विकल्पैक्याच्च कार्यैक्य
मिति ॥

[II.3.143]

विकल्पैक्यं कार्यैक्यमिति तु सुतरां, अनन्तरं विकल्पैक्यं
विकल्पैक्यादेवेत्युक्तं भवति । कथं चैवमनुन्मत्तो ब्रूयात् ! तस्मात्—"एकप्रत्यवमर्शस्य हेतुत्वाद्धीरभेदिनी"
ति व्यामूढभाषितम् ॥विकल्पानामपूर्वविषयकत्वाभावेऽपि प्रामाण्यम्

[II.3.144]

यदपि विकल्पानां शब्दानां चान्यापोहविषयत्वसिद्धये प्रलपितम्"एकस्यार्थस्वभावस्य" इत्यादि (p. 13)—तदपि यत्किंचिदेतत्—सर्वात्मना हि दृष्टोऽर्थः पुनर्न हि न दृश्यते ।प्रदर्शितं हि प्रामाण्यं गृहीतग्राहिणामपि ॥क्षणभङ्गे निरस्ते च देशकालादिभेदतः ।गृहितस्यापि भावस्य ग्रहणं न न युज्यते ॥विकल्पानामपूर्वविषयकत्वसंभवःअपि चास्मन्मते भिन्नैः धर्मैर्युक्तस्य धर्मिणः ।धर्मोऽस्य केन चित्कश्चित् प्रत्ययेन ग्रहीष्यते ॥विचित्रसहकार्यादिशक्तिभेदश्च धर्मिणः ।नानोपाध्युपकाराङ्गशक्त्यभिन्नात्मता कुतः ?प्रामाण्यं न प्रयोजनाधीनम्

[II.3.145]

यदि च नाम निर्विकल्पकेन सर्वात्मना परिच्छिन्नं वस्तु पुनः परिच्छिन्दन्ति विकल्पान्तराणि वैफल्यमश्नुवीरन्, किमेतावता तेषामप्रतीयमानार्थग्राहिता कल्पयितुं शक्यते ? न हि विरतपिपासस्य हिमकर
पटलमफलमिति, तदेव रजतमिति कल्पयितुं पार्यताम् । तस्मात्
दुराशामात्रमेतत् ॥

[II.3.146]

इत्थं चान्यापोहनिषेधात्मनि बाह्ये विकल्पानां शब्दानां च विषय
इष्यमाणे भट्टकुमारिलोपन्यस्तदुस्तरदूषणासारवारणकारणं न हि
किंचिदुत्पश्यामः ॥विकल्पानामारोपितविषयकत्वनिरासः

[II.3.147]

यदपि तद्दूषणापनिनीषया विकल्पप्रतिबिम्बकमारोपिताकारमात्रव्यावृत्तिच्छायोपरक्तं किमपि परिकल्पितं (p. 32)—तदपि न व्यवहार्
पदवीमवतरितुमुत्सहते ॥विकल्पो नाम बोधात्मा स च स्वच्छः स्वभावतः ।नासावितरसंपर्कादृते कलुषतामियात् ॥नूनमभ्युपगन्तव्यं किंचिदस्योपरंजकम् ।आन्तरं वासनारूपं बाह्यं वा विषयात्मकम् ॥अपोहस्य बाह्यान्तरोभयरूपत्वाभावनिरासःयत्पुनर्विद्यते नान्तः न बहिः, तेन रज्यते ।विज्ञानमिति (p. 23) मायैषा महती धूर्तनिर्मिता ॥विषया एव बुद्धीनां आंजस्येनोपरंजकाः ।वासनाविषयज्ञानजन्यत्वान्न तथोदिताः ॥सामान्यस्य वस्तुत्वमावश्यकम्

[II.3.148]

तस्मात् तत्र देशान्तरादौ वसता केनचिदर्थेन बुद्धयो रज्यन्ताम् !
एकान्तासता तु केनचिदारोपितेन तदुपरंजनमघटमानं मनोरथप्रायम् ।
न चैकान्तासन्नाकार आरोपयितुमपि शक्यते ॥विकल्पानां वस्तुसंस्पर्शित्वम्

[II.3.149]

अपि च दर्शनपृष्ठभाविनो विकल्पाः तद्व्यापारकारिणः, व्यावृत्तं
स्प्रष्टुमसमर्था व्यावृत्तिमात्रमबलम्बन्त इति यदुच्यते—तत्र दृश्यस्य सजातीयविजातीयव्यावृत्तत्वात् उभयव्यावृत्तिरस्तीति, तां स्पृशन्तो
विकल्पाः कथं विजातीयव्यावृत्तिमेव स्पृशेयुः ?

[II.3.150]

उभयावमर्शे सत्येषां पौनरुक्त्यादानर्थक्यमिति चेत्—नानर्थक्यम्—
प्रमाणवर्गे निपतन्तःकाममनर्थका भवन्तु, अर्थान्तरं वाऽऽलम्बन्ताम् !
व्यावृत्तिं त्वबलम्बमाना अंशतो नेति न श्रद्दध्महे ॥विकल्पे सामान्यविषययकत्वमावश्यकम्सजातीयविजातियव्यावृत्त्योर्न च भिन्नता ।यतोऽन्यतरसंस्पर्शो विकल्पे नप्रकल्पते ॥

[II.3.151]

सजातीयविजातीयव्यावृत्त्यवमर्शे तु दर्शनवदसाधारणग्राहिण एव
विकल्पाः स्युरिति सामान्यनिबन्धनसंबन्धग्रहणादिव्यवदाराभावात् शब्दानुमाने प्रलयं प्रतिपद्येयाताम् ॥अपोहस्य बाह्यत्वमान्तरत्वं वाऽऽवश्यकम्

[II.3.152]

व्यावृत्तिरपि बाह्या चेत्; तदवस्था कौमारिलदूषणाशनिः ।
आन्तरत्वे तु न तया विकल्पोपरागः कर्तुं शक्यः । नान्तः, न बहिरिति
तु भणितिभङ्गीमात्रम् ॥व्यावृत्तेर्वस्तुत्वमावश्यकम्

[II.3.153]

तत्तादृशं किंचित् ? न किंचिद्वा ? न किंचिच्चेत् न—तेन विकल्पा
नामनुरंजनस्योपपादयितुमशक्यत्वात् । अत्यन्तमसतश्च खरविषाणादेः
व्यवहारविषयत्वाभावात्, असत्ख्यातिनिरसननीतिमेवात्रोत्तरं करिष्यामः ॥

[II.3.154]

किंचिच्चेत्, नूनमन्तः, बहिर्वा तेन भवितव्यमेव । अतः कुमारिलादिष्टदूषणापनिनीषया योऽयमुत्प्रेक्षितः पन्था नूतनः—सोऽपि सङ्कटः ।
तस्मात् यथाऽध्यवसायमेव तत्त्वमिति युक्तम् ॥सामान्यस्य पदार्थान्तरसंसर्गित्वोपपत्तिः

[II.3.155]

बाह्ये च वस्तुनि शब्दान्तरोपनीयमानभावाभावसम्बन्धाद्यपि न
न युज्यते । सर्वस्य गौरित्यादिशब्दजनितस्य ज्ञानस्यास्तित्वाद्यनपेक्ष्य
सामान्यमात्रविषयत्वात् । आकाङ्क्षानिराकरणाय अस्तिनास्तिपदान्तरं प्रयुज्यमानं सम्बन्ध्यते । नियतरूपता निश्चितनिजरूपे वस्तुनि
वस्त्वन्तरस्य व्यवच्छेदनिबन्धना सिध्यत्येव; घटो घट एव, न पट
इति । नैतावता तदपोह एवप्रत्याय्यो भवतीत्यलमतिक्षोदेन !जातिसमर्थनोपसंहारःबाह्यार्थविषय एवं व्यवहारो घटत इत्ययं कस्मात् ?दृश्यविकल्प्यावर्थावेकीकृत्य प्रवर्तते पुरुषः ॥एकीकारश्च कीदृक् ? यदि पृथगपतिः, तर्हि मूर्छाद्यवस्था-साम्यं, तत्र प्रवृत्तिः कथमथ किमपि प्रस्फुरत्यर्थरूपम् ।तत् दृश्यं चेत्, अपोहव्यवहृतिरफलाऽथ द्वितीयं चकास्तिस्वेनाकारेण तस्मिन् सति सुनिपतिते चेष्टते कः सचेताः ?स्फुरति यदि विकल्प्यं दृश्यरूपेण कामंस भवति विपरीतप्रत्ययो नाविवेकः ।न वितथमतिबीजं विद्यते चेह किंचित्न च रविकरनीरज्ञप्तिबद्वाधिका धीः ॥अर्थप्राप्तिरतः सदर्थविषयज्ञानप्रबन्धोद्गतासाक्षादेव मणिप्रभामणिमतिन्यायेन किं कथ्यते ।प्रामाण्ये सविकल्पकस्य कथिते बाह्यार्थसिद्धिः स्थितातद्व्यक्त्याकृतिजातिवाच्यकलने तावत्प्रवर्तामहे ॥

[II.3.156]

—इत जातिवादः—पदशक्तिः कुत्र

[II.3.157]

एवं सिद्धे बाह्येऽर्थे, निरस्तेषु तदपहारिषु तथागततस्करेषु अधुनाविचार्यते गोशब्दः किमाकृतेर्वाचकः ? उत व्यक्तेः ? अथ जातेः ? इति ॥आकृतिपदस्यार्थःतत्राकृतिपदेनेह संस्थानमभिधीयते ।सूत्रे पृथगुपादानात् न जातिर्जैमिनीयवत् ॥

[II.3.158]

जैमिनिर्हि "आकृतिस्तु क्रियार्थत्वात्"(जै. सू. 9-3-33) इत्याकृतिं
जातिमुपदिशति । भाष्यकारोऽपि "सास्नादिविशिष्टाऽऽकृतिरिति ब्रूमः"(शा. भा. 1-1-5) इति ब्रुवाणः तथैव व्यवहरति । वार्तिककृताऽपि
व्याख्यातम् (श्लो. वा. 1-1-5, आकृति-वाद 3)—"जातिमेवाकृतिं प्राहुः व्यक्तिराक्रियते यया ।सामान्यं तच्च पिण्डानां एकबुद्धिनिबन्धनम् इति ॥"जात्याकृत्योभदः

[II.3.159]

इह तु "व्यक्त्याकृतिजातयस्तु पदार्थः"(गौ. सू. 2-2-68) इति सूत्रकारः पृथगाकृतिं जातेरवोचदिति संस्थानमेवाकृतिं मन्यते ।
लोकोऽपि अवयवसन्निवेशात्मिकामाकृतिं व्यपदिशति—"यत्राकृतिस्तत्र गुणा
वसन्ति" इति । तस्मादवयवसन्निवेश एव आकृतिरुच्यते ॥

[II.3.160]

तस्याश्च शब्दार्थतोपपद्यते, न वा ? इति परीक्षार्हत्वमस्त्येव, न
जैमिनीयवदुपेक्षितुं सा युक्तेति । तद्व्यक्त्याकृतिजातिसन्निधौ प्रयोगात्
गोशब्दस्य कोऽर्थ इति विचार्यते ॥आकृतिशक्तिवादोपक्षेपः

[II.3.161]

तत्राकृतिवादिनस्तावदाहुः—प्रयोगप्रतिपत्तिभ्यां किल शब्दार्थनिश्चयः । वृद्धाः स्वार्थे तद्व्यवहरन्तः यस्मिन्नर्थे गोशब्दं प्रयुंजते,
श्रोतारश्च यमर्थं ततः प्रतिपद्यन्ते, स तस्यार्थः ॥

[II.3.162]

तत्र, यदि गोशब्दः केसरादिमति न प्रयुज्यते, सास्नादिमति च
प्रयुज्यते, तदसाधारणसन्निवेशविषय एवावगम्यते । प्रत्यक्षविषये गौरित्यादिपदं प्रयुज्यते । प्रत्यक्षं चाकृतिविषयम् । अश्वपिण्डसन्निवेशाद्विलक्षणो हि गोपिण्डसन्निवेश इन्द्रियेण प्रतीयते । तत्कृतमेव वस्तूनामितरेतरवैलक्षण्यम् । अतः प्रत्यक्षविषये पदं प्रवर्तमानं आकृतामेव वर्तितुमर्हति । प्रेषणादिक्रियायोगश्च व्यक्तिद्वारक आकृतेर्भविष्यतीतियदुक्तं—आकृतिशक्तिवादनिरासःतदयुक्तं प्रतिव्यक्ति भिन्नसंस्थानदर्शनात् ।आनन्त्यव्यभिचाराभ्यां सम्बन्धज्ञप्त्यसंभवात् ॥

[II.3.163]

न नियतस्य शाबलेयसन्निवेशस्य गोशब्दो वाचकः, तदभावेऽपि
बाहुलेयसन्निवेशदर्शनात् । न च त्रैलोक्यान्तर्गतसकलगोपिण्डगतसन्निवेशवचनत्वमवगन्तुं शक्यम्, आनन्त्यात् । ततश्च नाकृतिः शब्दार्थः,
तस्यां क्रियाऽनुपपत्तेः । न हि प्रेषणादिक्रियासाधनं सन्निवेशः, अपि तु
व्यक्तिः ॥न च गामानयेत्युक्तः सत्यामपि तदाकृतौ ।चित्रप्रस्थमयं किंचित् गामानयति बुद्धिमान् ॥आकृतेश्शब्दार्थत्वेऽतिप्रसङ्गः

[II.3.164]

ननु ! जातिवाच्यत्वपक्षेऽपि गोत्वजातेः सर्वगतत्वात् किमिति मृद्गवानयनं नानुष्ठीयते ?—उच्यते—हस्ती तर्हि कथं नानीयते ? सर्वगतत्वाज्जातेः । अथ सर्वत्रास्तित्वेऽपि व्यंजकव्यक्तिनियमेनापह्नूयते—
हन्त ! तर्हि सास्नादिमत्प्राणी गोत्वजातेरभिव्यंजकः, न मृद्गव इति
नातिप्रसङ्गः । सन्निवेशस्य च तत्र भावात् तद्वाच्यत्ववादिनः नैनमतिप्रसङ्गमतिक्रामन्ति ॥शब्दानामाकृतिवाचकत्वे शुक्लादिशब्दसामानाधिकरण्यासंभवः

[II.3.165]

किंचाकृतिवचनत्वे गोशब्दस्य शुक्लादिगुणवाचिभिः पदान्तरैः सामा
नाधिकस्ण्यं न प्राप्नोति । न हि शुक्लादिगुणा आकृतिवृत्तयः, अपि तु
व्यक्तिवृत्तयः । तत्सामानाधिकरण्यादिबलवत्तया वरं व्यक्तिः शब्दार्थ
इष्यताम् ॥आकृतेश्शब्दार्थत्वं निरर्थकम्व्यक्तौ तावत् क्रियायोगः जातौ सम्बन्धसौष्टवम् ।नाकृतौ द्वयमप्येतत् इति तद्वाच्यता कुतः ?जातिव्यक्त्योरतः कार्या वाच्यत्वे संप्रधारणा ।तत्र व्यक्त्यभिधेयत्ववादिभिस्तावदुच्यते ॥व्यक्तेश्शब्दार्थत्वे सौलभ्यम्

[II.3.166]

प्रयोगचोदनासामंजस्यात् व्यक्तिः शब्दार्थः । आलंभनविंशनप्रोक्षणादिचोदनाः जातौ न संगता भवन्ति । न हि जातिरालभ्यते
विशस्यते, प्रोक्ष्यते वा ॥

[II.3.167]

अपि च षट् देयाः, द्वादश देयाः, चतुर्विशतिर्देया इति न जातिः,
षडादिसंख्याभिर्युज्यते; अपि तु व्यक्तिः । तस्मात् सैव शब्दार्थः ॥जातेश्शब्दार्थत्वेऽनुपपत्तिः

[II.3.168]

अपि च "यदि पशुरुपाकृतः पलायेत, अन्यं तद्वण तद्वयसमालभेत"
इति यदि जातिः शब्दार्थः स्यात्, अन्यस्यालंभो नावकल्पेत, अन्यस्यानीय
मानस्य पशुद्रव्यस्य सैव जातिः । तत्रान्यत्वसम्बन्धो व्यक्तेरवकल्पते, न
जातेरित्यतोऽपि व्यक्तिः शब्दार्थः ॥व्यक्तेश्शब्दार्थत्वं स्वरसम्चयापचयसङ्घातस्वस्वामित्वादिकल्पनाः ।यान्ति व्यक्त्यभिधेयत्वपक्षे झडिति सङ्गतिम् ॥न व्यक्तिर्लक्षणाद्वारं इयत्कार्यं च युज्यते ।वक्रः पन्था न गन्तव्यः प्रष्ठे वहति वर्त्मनि ॥उपलक्षणमाश्रित्य जातिसम्बधवेदनम् ।प्रसेत्स्यतीति नानन्त्यव्यभिचारकृतो ज्वरः ॥किंच प्रत्यक्षविषये वृत्तिः पदस्येष्टा परैरपि ।निष्कृष्टं न च सामान्यमात्रं प्रत्यक्षगोचरः ॥व्यक्तेरेव पदार्थत्वं तस्मादभ्युपगम्यताम् ।तथाच बुद्धिस्तत्रैव श्रुतशब्दस्य जायते ॥व्यक्तेश्शब्दार्थत्वे मीमांसकाक्षेपः

[II.3.169]

तदेतज्जैमिनीयैर्न क्षम्यते । तथाहि—व्यक्तिमात्रं वा शब्दार्थ
इष्यते ? विशिष्टा वा व्यक्तिः ? न तावत् व्यक्तिमात्रम्; न हि यस्यां
कस्यांचिद्व्यक्तौ गोशब्दं वक्तारः प्रयुँजते । न च यां कांचिद्व्यक्तिं
गोशब्दात् श्रोतारः प्रतिपद्यन्ते ॥

[II.3.170]

अथ गोत्वविशिष्टव्यक्तिः शब्दार्थ इत्युच्यत, गोत्वमेव हि तर्हि
गोशब्दार्थः, न व्यक्तिः । कथम् ? श्रूयताम—यदि हि व्यक्तिः शब्दार्थो
भवेत्, व्यक्त्यन्तरेषु न प्रयुज्येत । अथ व्यक्त्यन्तरेऽपि प्रयुज्यते,
सर्वव्यक्तिसाधारणस्तर्हि तस्यार्थः, न व्यक्तिः ॥जातेरनुगमकत्वमात्रान्न निर्वाहः

[II.3.171]

ननु ! व्यक्त्यन्तरमपि व्यक्तिरेव । सोऽयं व्यक्तौ गोशब्दः प्रयुक्तः,
न सामान्ये—मैवम्—व्यक्तौ चेत् गोशब्दः प्रयुज्यते, कर्कादिव्यक्तावपि
प्रयुज्येत । यत्र प्रयोगोऽस्य दृष्टः, तत्र प्रयुज्यत इति चेत्; अद्य
जातायां गवि मा प्रयोजि, न हि तत्र प्रयोगोऽस्य दृष्ट इति । तस्माद्दर्शनमकारणम्, प्रतिव्यक्ति तस्यासंभवात् ॥

[II.3.172]

व्यक्तौ शब्दार्थे "इयं वा गौः, इयं वा गौः" इति प्रतिपत्तिः स्यात्, न
तु "इयमपि गौः" इति । भवति चैवं प्रतीतिः । न चायमविद्यमाननियन्तृक
एव यदृच्छाशब्दप्रयोगः प्रवर्तत इति नियामकमस्य चिन्त्यम् ॥

[II.3.173]

गोत्वमेव नियामकमिति चेत्, आयुष्मन् ! साधु बुध्यसे । किन्तु
तद्गोत्वमवगतमनवगतं वेति वक्तुमर्हसि । नानवगतम्, अतिप्रसङ्गात् ।
अवगतं चेत्, कुतस्तदवगच्छामः ? शब्दात्, अन्यतो वा ? नान्यतः;
प्रमाणान्तरासन्निधानात् । शब्दाच्चेत्, तर्हि शब्दः प्रथमतरं गोत्वे
वर्तितुमर्हति, "नागृहीतविशेषणा विशिष्टे बुद्धिः" इति न्यायात् ॥जातेर्व्यक्तिविशेषणतया शब्दार्थत्वासंभवः

[II.3.174]

ननु ! जातिं विशेषणत्वेन, व्यक्तिं च विश्येष्यत्वेन वक्ष्यति
गोशब्दः;

[II.3.175]

न शक्नोति वक्तुं, अतिभारप्रसङ्गात् । न च व्यक्त्यवगतौ गतिरन्या नास्ति, यत इयन्तं शब्दे भारमारोपयेम । न हि वयं व्यक्तिप्रतिपतिं भवन्तमपह्नुमहे । नापि भवन्तीं जातिप्रतिपत्तिमपह्नुमहे, उभयप्रतीतेः प्रत्यात्मवेदनीयत्वात् । उभयत्र चाभिधात्री शक्तिरतिभारा
शब्दस्य, अन्यतरप्रतीत्या चान्यतरप्रतीतिसिद्धेः । तत्र किं जातौ वर्तमानः शब्दः व्यक्तिं, आहोस्विद्व्यक्तौ वर्तमानः जातिमाक्षिपत्विति
विचारणायां—जातेर्विशेषणत्वात्पूर्वतरं प्रतिपत्तिरिति सैव शब्दस्यार्थो
भवितुमर्हति । तस्यां च शब्दादवगतायां तत एव व्यक्त्यवगमः सेत्स्यतीति नोभयत्र शाब्दो व्यापारः ॥गवादिपदानां दण्ड्यदिपदवैलक्षण्यम्

[II.3.176]

ननु ! दण्डिशब्दादिव विशेषणं च जातिं, विशेष्यां च व्यक्तिं
गोशब्दादेव प्रतिपत्स्यामहे । कोऽस्यातिभारः ?

[II.3.177]

विषमोऽयं दृष्टान्तः । तत्र हि प्रकृतिप्रत्ययविभागेन द्वयप्रतीतिरवकल्पते । दण्डशब्दः प्रकृतिर्विशेषणमभिवदति । मत्वर्थीयप्रत्ययश्च
विशेष्यमिति । गोशब्दे तु नैष न्यायः संभवति । तत्र न विशेषणे
दण्डिशब्दो वर्तते, न च विशेष्ये दण्डशब्दः । इह तु गोशब्द एक एव
विशेषणे विशेष्ये वा वर्तते । विशेष्ये वर्तमानो विशेषणे प्रमाणान्तरमपेक्षते । विशेषणे तु वर्तमानः तदवगमय्य, विशेष्यमप्याक्षिपतीति न
कश्चिद्दोषः ॥शब्दाद्व्यक्तिबोधानुभवः अन्यथासिद्धः

[II.3.178]

तदिदमात्मप्रत्यक्षं, यत् शब्दे उच्चरिते व्यक्तिरवगम्यत इति ।सा किं शब्दात्, उत जातेः ? इति विवेको न प्रत्यक्षः । स युक्त्याऽवगम्यते । शब्दस्य द्वयाभिधाने यत्नगौरवात्, विरम्यव्यापारस्य चासंवेदानात्, अन्तरेणापि च शब्दंजात्यवगमे व्यक्तिप्रतीतिदर्शनात् जातित
एवैषा व्यक्तिप्रतीतिः; जातिप्रतीतिश्च शब्दादिति निश्चीयते । भवद्भिरपि च विशेषणज्ञानपूर्विका विशेष्यावगरतिरङ्गीकृतैव । यथाऽऽह
कणव्रतः—"समवायिनः श्वैत्याच्छवैत्यबुद्धेश्च श्वेते बुद्धिस्ते कार्यकारणभूते"(वै. सू. 8-1-9) इति ॥शब्दात् व्यक्तिबोधनैयत्यं नास्ति

[II.3.179]

यत्पुनरभिहितम्—आलंभनविशसनप्रोक्षणादिक्रियायोगात् व्यक्तिः
शब्दार्थ इति—तदप्यनैकान्तिकम्—जातावपि क्वचित् क्रियायोगदर्शनात्—"श्येनचितं चिन्वीत" इति ॥व्यक्तेः कुत्रचित् क्रियान्वयायोगः

[II.3.180]

ननु ! अत्रापि व्यक्तेरेव कार्याङ्गता, नामूर्ताया जातेः—
मैवम्—न ह्यत्र श्येनः साधनत्वेन निर्दिश्यते "पशुना यजेत"
इतिवत् । "कर्मण्यग्न्याख्यायाम्"(पा-सू-3-2-92) इति त्वभियुक्तस्मरणात् चयननिर्वर्त्यः श्येन इति शब्दार्थोऽवगम्यते । न च येनव्यक्तिः
चयनेन निर्वर्तयितुं पार्यते । "अग्न्याख्यायां" इति हि स्मर्यते । न
हीष्टकानिचयेन पतत्री अभिनिर्वर्तते । तदाकारस्त्वग्निरभिनिर्वर्त्यत
इति अत्र जातेः क्रियाङ्गत्वं न व्यक्तेः ॥सादृश्यं जातिमूलकमेव, न व्यक्तिमूलकम्

[II.3.181]

ननु ! व्यक्त्या सादृश्यं संपादयिष्यते—न शक्यते संपादयितुम्,
व्यक्त्यन्तरवैसादृश्यस्यापि संभवात् । यो ह्येकया व्यक्त्या सदृशः,
सोऽन्यैर्विसद्शोऽपि भवति ॥अमूर्तानामपि साधनत्वसंभवः

[II.3.182]

यत्तु अमूर्ताया जातेर्नं क्रियाङ्गत्वमिति—नैष दोषः । अमूर्तानामपि
गणकर्मणां साधनभावोपपत्तेः—"अरुणया क्रीणाति""अभिक्रामं जुहोति"
इति । व्यक्त्याक्षेपद्वारेण चालंभनविशसनप्रोयोगचोदनासु साधनत्वं जातेरुपपत्स्यते ॥लक्षितव्यक्तिसाध्यं तु तत्साध्यं कार्यमिष्यते ।यथा भूतेन्द्रियोत्पाद्यं आत्मकर्तृकमुच्यते ॥

[II.3.183]

आत्मा तावत् सर्वकर्मस्वधिकृतः, कर्ता च । स चामूर्तत्वात् देहेन्द्रियद्वारेण औदुम्बरीसंमार्जनाज्यावेक्षणादीनि कार्याणि निर्वर्तयन् कर्ता
तेषु भवति । एवं जातिरपि व्यक्तिवर्त्मना तन्निर्वर्तयन्ती साधनतां
लप्स्यते ॥जात्यादीनां क्रियाङ्गत्वं सद्वारकम्अतश्च जातिरेवाङ्गं इति मीमांसका जगुः ।तस्याश्चेदं क्रियाङ्त्वं अन्यद्वारकमात्मवत् ॥

[II.3.184]

एवं "षड्देयाः"इति, "अन्यं तद्वर्णमालभेत"(p. 50) इति च
तद्वारकमेव योज्यम् । एतेनोपचयापचयसंघाताद्यपि व्याख्यातम् ॥

[II.3.185]

सम्बन्धग्रहणादिकार्यं च जातिपक्ष एव सूपपादम्, आनन्त्यव्यभिचारादिचोद्यानवकाशात् ॥प्रत्यक्षस्य व्यक्तिविषयकत्वेऽपि न तत्र शब्दशक्त्यावश्यकता

[II.3.186]

यत्पुनरभ्यधायि (p. 53)—प्रत्यक्षविषये पदं वर्तते । न च प्रत्यक्षस्य
सामान्यमात्रं विषय इति—परिहृतं तत् वार्तिककृता । प्रत्यक्षस्य हि
चित्रात्मकं वस्तु विषयः ॥"न च तत्तादृशं किंचित् शब्दः शक्नोति भाषितुम् ।सामान्यांशानपोद्धृत्य पदं सर्वं प्रवर्तते"

[II.3.187]

(श्लो. वा. आकृ. 62) इति ॥

[II.3.188]

न हि नानाधर्मनिचयखचितचित्राकारवस्तुसमर्पणनिपुणमेकं
किमपि पदमुपपद्यते । न च तत्र सम्बन्धग्रहणं सुकरमिति सामान्यांशनिष्ठमेव पदं युक्तम् । तस्माज्जातिरेव शब्दार्थ इति ॥व्यक्तेः शब्दवाच्यत्वसिद्धान्तः

[II.3.189]

अत्राभिधीयते—न जातिः पदस्यार्थो भवितुमर्हति । पदं हि
विभक्त्यन्तो वर्णसमुदायः, न प्रातिपदिकमात्रम् । तत्र च प्रकृतिप्रत्यया
वितरेतरान्वितमर्थमभिदधाते इति स्थितम् । द्वितीयादिश्च विभक्तिः
प्रातिपदिकादुच्चरन्ती प्रातिपदिकार्थगतत्वेन स्वार्थमाचष्टे । युगपच्च
त्रितयं विभक्त्यर्थः—कारकं, लिङ्गं, सङ्ख्या च । न चैतत्त्रितयं
प्रातिपदिकार्थे जातावन्वेति । न जातिः कारकम् । न च जातेः स्त्रीपुंनपुंसकविभागः । न चास्या द्वित्वादियोग इति ॥लक्षणया न व्यक्तिबोधनिर्वाहः

[II.3.190]

ननु ! व्यक्तिलक्षणया सर्वमुपपत्स्यते इत्युक्तम्—न च युक्तमुक्तम्
—सकृत्प्रयुक्तं पदमंशेन कंचिदर्थमभिवदति । ततोऽर्थान्तरं लक्षयति ।
तद्गतत्वेन पुनः लिङ्गसङ्ख्याद्यभिधत्ते इति न प्रातीतिकोऽयं क्रमः ॥साक्षात्तदन्वितत्वेन कथ्यमानं त्वसङ्गतम् ।तद्भवेदग्निना सिंचेत् इत्यादिविधिसन्निभम् ॥प्रत्ययार्थस्य सद्वारकान्वयनिरासः

[II.3.191]

ननु ! पुंसीव सामान्ये कारकत्वं भविष्यति (p. 62) ।

[II.3.192]

कक्ष्यान्तरितमित्येषः युक्तो वैभक्तिकोऽन्वयः ॥

[II.3.193]

प्रातिपदिकार्थसामान्यगतत्वेनैव विभक्त्या स्वार्थोऽभिधीयते, न
लक्षितव्यक्तिवृत्तित्वेन; यतोऽभिधानवैषम्यं स्यात् । स तु विभक्त्यर्थो
जातौ साक्षादसंभवत् कक्ष्यान्तरितो भविष्यति—नैतत्—आत्मनो
ज्ञानप्रयत्नादियोगित्वेन कारकत्वोपपत्तेः । जातेस्तु साक्षान्न मनागपि
व्यापारलेशसंस्पर्श इति स्वतो दुर्लभं तस्याः कारकत्वम् । अतः कथं तत्र
विभक्त्यर्थान्वयः ?संख्यादेर्व्यक्तिगतत्वेनैव लोकानुभवःयदन्वितं च सङ्ख्यादि, तत्स्थत्वेन न कथ्यते ।कथ्यते यद्गतत्वेन, न तत्तेन समन्वितम् ॥न च व्यवहितव्यक्तिप्रतीतिं मन्यते जनः ।नान्यथाऽनुपपत्त्याऽपि क्रमसंवेदनं क्वचित् ॥जनयन्तीं च पश्यामः व्यक्तिं जात्यनुरंजिताम् ।सङ्ख्यादियोगिनीं चेति सा वै धत्ते पदर्थताम् ॥आकृतेरपि शब्दवाच्यत्वम्जातेः कार्यान्वयः श्येनचितमित्यभ्यधायि यत् ।तत्र संस्थाननिर्देशात् न जातेः काचिदङ्गता ॥

[II.3.194]

श्येनव्यक्त्या चेत् सादृश्यमिष्टकाकूटस्य नास्ति, व्यक्त्यन्तरेण
व्यभिचारात् (p. 55); न तराममूर्तया जात्या सादृश्यमाकाशेनेवतस्यावकल्पत इति स्पर्धोदाहरणमात्रमेतत् ॥जात्याश्रयव्यक्तेः पदवाच्यत्ववर्णनम्अन्येषु तु प्रयोगेषु गां देहीत्येवमादिषु ।तद्वतोऽर्थक्रियायोगात् तस्यैवाहुः पदार्थताम् ॥पदं तद्वन्तमेवार्थं आंजस्येनाभिजल्पति ।न च व्यवहिता बुद्धिः, न च भारस्य गौरवम् ॥सामानाधिकरण्यादिव्यवहारोऽपि मुख्यया ।वृत्त्योपपाद्यमानः सन् नान्यथा योजयिष्यते ॥

[II.3.195]

तस्मात् तद्वानेव पदार्थः ॥जात्याश्रयनिरूपणम्

[II.3.196]

ननु ! कोऽयं तद्वान्नाम ? तत् अस्यास्तीति तद्वान् इति विशेष एव
सामान्यवानुच्यते ॥

[II.3.197]

विशेषवाच्यत्वे चानन्त्यव्यभिचारौ तदवस्थौ । सामान्यं तु शब्दे
नानुच्यमानं नोपलक्ष्यमाणं भवति । उभयाभिधाने च शब्दस्यातिभार
इत्युक्तम्—उच्यते—नेदन्तानिर्दिश्यमानः शाबलेयादिविशेषः तद्वान् ।
न च सर्वस्त्रैलोक्यवर्ती व्यक्तिव्रातस्तद्वान् । किन्तु सामान्याश्रयः कश्चिदनुल्लिखितशाबलेयादिविशेषः तद्वानित्युच्यते । सामान्याश्रयत्वाच्च
नानन्त्यव्यभिचारयोस्तत्रावसरः ॥व्यक्तिवाचकत्वेऽपि गौरवाभावः

[II.3.198]

न च विशेषणमनभिधाय विशेष्यमभिदधाति शब्द इत्यभ्युपगच्छामः, येनैनमतिभारेण पीडयेमहि । सामान्याश्रयमात्रे सङ्केतग्रहणात् तावन्मात्रं वदतः शब्दस्य कोऽतिभारः ?

[II.3.199]

एवं—"तद्वतो नास्वतन्त्रत्वात्" इत्यादिदूषणं परिहृतं भवति ॥
किंच—प्रत्यक्षं न हि निष्कृष्टजात्यंशपरिवेष्टितम् ।तद्गोचरप्रवृत्तश्च शब्दस्तं कथयेत् कथम् ?

[II.3.200]

तस्मात् प्रत्यक्षविषये प्रवर्तमानं तत्समानविषयमेव भवितुमर्हति
पदम्, न सामान्यमात्रनिष्ठम् ॥सामान्यविशेषयोः युगपद्ग्रहणाक्षेपःयुगपन्ननु संवित्तिः विशेषणविशेष्ययोः ।प्रत्यक्षेऽपि न दृष्टैव न च युष्माभिरिष्यते ॥कार्यकारणभावो हि तद्धियोर्भवतां मते ।तस्माद्विशेषणे जातौ पूर्वमिन्द्रियजा मतिः ॥पदादपि तदायत्तसम्बन्धज्ञप्त्यपेक्षिणः ।तत्रैव बुद्धिरित्येव न व्यक्तेरपि वाच्यता ॥प्रत्यक्षस्येव शब्दस्यापि विशिष्टनिष्ठत्वम्

[II.3.201]

उच्यते—प्रत्यक्षे तावत् द्वयोरपि विशेषणविशेष्ययोः इन्द्रियविषयत्वम् । सामान्येऽपि संयुक्तसमवायादिन्द्रियं प्रवर्तमानं विशेषणवत्
विशेष्यमपि विषयीकरोति । न हि सामान्यं प्रत्यक्षं, विशेषोऽनुमेय
इति व्यवहारः । एवं गुणमात्रग्राहिणीन्द्रिये गुणिनोऽनुमेयत्वं
स्यात् । न चैवमस्ति । तस्माद्विशेष्यपर्यन्तं प्रत्यक्षम् । तथा पदमपि
तत्तुल्यविषयं, न तु सामान्यमात्रनिष्ठमिति युक्तम् ॥व्यक्तिवाचकत्वे आनन्त्यादिपरिहारः

[II.3.202]

यत्तु—"सामान्यांशानपोद्धृत्य पदं सर्वं प्रवर्तते"(p. 56) इति—
तत् केवलव्यक्त्यभिधाने सति आनन्त्यव्यभिचारभयादुच्यते । तद्वदभिधाने तु तद्भयं नास्तीति न शुद्धजात्यभिधायितया शब्दः संकोचनीयः ॥शब्दप्रत्यक्षयोर्वैलक्षण्योपपादनम्

[II.3.203]

ननु ! न सर्वात्मना प्रत्यक्षतुल्यविषयः शब्दः, प्रतिपत्तिसाम्यप्रसङ्गात् । न च शब्दात् इन्द्रियाच्च तुल्ये प्रतिपत्ती भवतः । तदुक्तं—

[II.3.204]

"अन्यथैवाग्निसम्बन्धात् दाहं दग्धोऽभिमन्यते" प्र. सं (p. 82)

[II.3.205]

इत्यादि—उच्यते—पूर्वमेवैतत्परिहृतम् । सकलविशेषग्रहणाग्रहणाभ्यां
प्रतिपत्तिविशेषसिद्धेः । धर्म्यभिप्रायेण च संप्लवस्योक्तत्वात् । नैतावता
सामान्यमात्रे निष्ठः शब्दो भवति ॥शब्दस्य जातिमात्रवाचकत्वानुपपत्तिः

[II.3.206]

अपि च निष्कृष्टसामान्यांशवचनत्वे पदस्येष्यमाणे गोशब्दात् गोत्वशब्दाच्च तुल्ये प्रतिपत्ती स्याताम् । "गौः शुक्लः" इतिवच्च "गोत्वं शुक्लं"
इति बुद्धिः स्यात् । चातुर्वर्ण्यादिवच्च स्वार्थं एव गोशब्दात् भावप्रत्ययः
त्वतलादिः स्यात् ॥

[II.3.207]

अथ मन्येथाः—आक्षिप्तव्यक्तिकां जातिं गोशब्दो वक्ति । भावप्रत्ययान्तस्तु निष्कृष्टस्वरूपमात्रनिष्ठामिति—तदनुपपन्नम्—अनाक्षिप्तव्यक्तिकाया जातेः कदाचिदप्यदर्शनात् ॥गो—गोत्वपदयोर्वैलक्षण्यम्

[II.3.208]

अथ गोशब्दश्रवणवेलायां व्यक्तिसंस्पर्शवती जातिरवगम्यते ।
भावप्रत्ययान्ते तु गोशब्दे श्रुते तच्छून्याऽसौ प्रतीयत इति—यद्यवं
आगतोऽसि मदीयं पन्थानम्—आश्रयवती चेज्जातिरुच्यते शब्देन जात्याश्रय उक्त एव भवति । नान्यथा हि साश्रयवत्युक्ता स्यात् । तदाश्रय
परिहारेणाश्रयिसामान्यमात्रविवक्षायां त्वतलादयः प्रयुज्यन्ते । तथा
चाहुः—"यस्य गुणस्य हि भावात् द्रव्ये शब्दनिवेशः, तदभिधाने त्वतलादयः"(म-भा-5-1-2-119) इति । "गुणस्य हि भावात् द्रव्ये शब्द
निवेशः" इति तद्वद्वाच्यत्वपक्षसाक्षीण्यक्षराणि । सामानाधिकरण्यं च
तत्रैवोपपद्यत इत्युक्तमेतत् । तस्मात्—यथा विध्यन्तपर्यन्तो वाक्यव्यापार इष्यते ।तथैव व्यक्तिपर्यन्तः शब्दव्यापार इष्यताम् ॥

[II.3.209]

अनुपरतव्यापारे शब्दे तदवगमात् ॥अन्विताभिधानवादे व्यक्तिबोधावश्यकतायेनान्विताभिधानं च पदानामभ्युपेयते ।सुतरां तेन वक्तव्या व्यक्त्यन्ता पदतो मतिः ॥न हि व्यक्त्यनपेक्षाणां जातीनामितरेतरम् ।अन्वयोऽनन्वितानां च नाभिधानमिति स्थितिः ॥गङ्गायां घोष इत्यादौ यथा सामीप्यलक्षणा ।नैवं गौः शुक्ल इत्यादौ गम्यते व्यक्तिलक्षणा ॥प्रयोगप्रतिपत्तिभ्यां वृद्धेभ्योऽध्यवसीयते ।तस्मात् गवादिशब्दानां तद्वानर्थ इति स्थितम् ॥जात्याकृतिव्यक्तिषु शक्तिवादोपसंहारः

[II.3.210]

तदिदमुक्तं सूत्रकृता—"व्याक्त्याकृतिजातयस्तु पदार्थः"(p. 47)
इति । "तु"शब्दो विशेषणार्थः । किं विशेष्यते ? गुणप्रधानभावस्या
नियमेन शब्दार्थत्वम् । स्थितेऽपि तद्वतो वाच्यत्वे क्वचित्प्रयोगे जातेः
प्राधान्यं, व्यक्तेरङ्गभावः—यथा "गौर्न पदा स्प्रष्टव्या" इति सर्वगवीषुप्रतिषेधोऽवगम्यते । क्वचिद्व्यक्तेः प्राधान्यं, जातेरङ्गभावः—यथा"गां मुंच""गां बधान" इति नियतां कांचिव्द्यक्तिमुद्दिश्य प्रयुज्यते ।
क्यचिदाकृतेः प्राधान्यं, व्यक्तेरङ्गभावः, जातिर्नास्त्येव—यथा "पिष्टमय्यो गावः क्रियन्ताम्" इति सन्निवेशचिकीर्षया प्रयोग इति । सर्वसर्वगतत्वेऽपि जातेर्न मृदगवादौ विशिष्टा वृत्तिरित्युक्तम् । तदेवं गवाश्वादिशब्दानां तावत् तद्वानर्थ इति सिद्धम् ॥जातिरहितपदार्थस्थले गतिप्रदर्शनम्येषामर्थेषु सामान्यं न संभवति, तैः पुनः ।उच्यते केवला व्यक्तिराकाशादिपदैरिव ॥एवं डित्थादिशब्दानां संज्ञात्वविदितात्मनाम् ।अभिधेयस्य सामान्यशून्यत्वाद्व्यक्तिवाचिता ॥

[II.3.211]

एव हि द्रव्यशब्दा इत्युच्यन्ते ॥ये पुनः कल्पितानेकभेदवृत्तिं प्रचक्षते ।वाच्यं तत्रापि सामान्यं अतीव ग्राहिकास्तु ते ॥न हि डित्थत्वसामान्यं दृश्यते गगनत्ववत् ।कल्पनायास्तु नो भूमिः काचिदस्ति विपश्चिताम् ॥गुणवाचिशब्देषु विशेषः

[II.3.212]

गुणशब्दास्तु केचित् स्वजात्यवच्छिन्नं गुणमभिधाय तावत्येव विरमन्ति । केचित्तु गुणमभिधाय द्रव्यमप्याक्षिपन्ति, तत्सामानाधिकरण्य
प्रयोगदर्शनात् ॥गुणैकनियतास्तावत् गन्धरूपरसादयः ।गन्धत्वादिव्यवच्छिन्नगन्धादिगुणवाचिनः ॥तेषां न द्रव्यपर्यन्ता वृत्तिः क्वचन दृश्यते ।न गन्धः पद्मं इत्यस्ति सामानाधिकरण्यधीः ॥

[II.3.213]

न ह्येवं वक्तारो भवन्ति "चन्दनं गन्धः""आम्रं रसः" इति ॥गुणं शुक्लादिशब्दास्तु कथयन्तस्तदाश्रयम् ।द्रव्यमप्याक्षिपन्त्येव शुक्लोंऽशुरिति दर्शनात् ॥

[II.3.214]

शुक्लादयोऽपि शब्दाः गुणपदोपबन्धसंकोचितशक्तयः भावप्रत्ययान्तपदवत् गुणमात्राभिधान एव पर्यवस्यन्ति—"शुक्लो गुणोऽश्वः""शौक्ल्यमश्वः" इति सामानाधिकण्यप्रयोगादर्शनात् ॥क्रियावाचिशब्दानां शक्तिप्रकारः

[II.3.215]

क्रियाशब्दाश्च द्विविधा भवन्ति—केचित् कर्तरि कर्मणि करणे वा
प्रयुज्यन्ते, केचिद्भावमात्रवचना एव । कर्त्रादिवाचिनस्तावन्निमित्तीकृत्य
कांचन क्रियां तद्योगिद्रव्ये वर्तन्ते, पाचकादयः ॥यत्रापि तत्क्रियायोगः तदानीं नोपलभ्यते ।तत्रापि योप्यतां दृष्टवा शब्दं तज्ज्ञाः प्रयुंजते ॥

[II.3.216]

न हि "पाचकः""लावकः" इति प्रवृत्तक्रिय एवोच्यते, अन्यदाऽपि
तथा तथा व्यवहारात् ॥अन्ये पूर्वापरीभूतस्वभावपरिहारतः ।सिद्धरूपतया प्राहुः शब्दाः पाकादयः क्रियाम् ॥

[II.3.217]

तदुक्तम्—"कृदभिहितो भावः द्रव्यवद्भवति, क्रियावच्च" इति ।
न चैकान्तेन परिहृतसाध्यमानावस्थैव तैः क्रियोच्यते; यत आह"क्रियावच्च" इति ॥प्रवृत्तिनिमित्ताभिधेययोर्भेदःअन्यत्प्रवृत्तौ शब्दस्य निमित्तमवगम्यते ।अभिधेयं तु तस्यान्यत् इत्ययं प्रथमः क्रमः ॥

[II.3.218]

पाचकादिब्शदानां हि प्रवृत्तौ निमित्तं क्रिया । अभिधेयास्तु
कर्त्रादयः ॥क्वचित्पुनर्यदेवास्य स्यात् प्रवृत्तिनिबन्धनम् ।तस्यैव वाच्यता भावप्रत्ययान्तपदेष्विव ॥इत्येवं लेशतस्तावत् नाम्नां वृत्तिरुदाहृता ।आख्यातानां तु वाच्योऽर्थः पुरस्ताच्चर्चयिष्यते ॥उपसर्गादीनां वाच्यार्थनिर्णयःउपसर्गानिपातानां नाम्नामिव विभागतः ।प्रयोगप्रतिपत्तिभ्यां अनेकार्थोऽवगम्यते ॥

[II.3.219]

उपसर्गाः प्राचुर्येण क्रियायोगे वर्तन्ते—"उपसर्गाः क्रियायोगे"(पा-सू.
9-8-59) इति स्मारणात् ॥

[II.3.220]

केचित्तु नामभिरभिसम्बध्यते—यथा ईषदर्थवाचिनः "आपिङ्गः"
इत्यादयः । अन्ये क्रियागर्भतया नाम्ना सम्बध्यन्ते । यथा—प्रगतं वयः
यस्य सः प्रवया इति ॥

[II.3.221]

अन्ये धातोर्विचित्रार्थतामापादयन्तः तद्विशेशणत्वेन सम्बध्यन्ते ।
यथोक्तम्—"उपसर्गवशाद्धातुरर्थान्तरविलासकृत् ।प्रहाराहारसंहारविहारपरिहारवत् ॥"उपसर्गाणां क्वचिद्विरुद्धार्थाभिधायित्वम्

[II.3.222]

ननु च ! क्वचिदुपसर्गो धात्वर्थमेव बाधमानो दृश्यते । यथा"प्रस्थितः" इति गतिनिवृत्तिवाची धातुः प्रवृत्तगतिवचनतां नीतः
प्रशब्देन । न चेदृशं विशेषणं भवितुमर्हति ॥येन स्वार्थाविरोधेन विशेष उपजन्यते ।विशेषणं तदेवेष्टं न तु यत् स्वार्थनाशनम् ॥ इति ॥

[II.3.223]

नैष दोषः—अर्थान्तराभिधानसामर्थ्यापादनमेव धातोर्विदधदुपसर्गो
विशेषणं भवितुमर्हति । अनेकार्थामिधानशक्तिश्च धातुरुपसर्गेण
नियतेऽर्थेऽवस्थाप्यत इति तस्य तद्विशेषणता ॥उपसर्गाणां वाचकत्वम् ? उत द्योतकत्वम् ?उपसर्गाः किमर्थस्य वाचका द्योतका इति ।प्रकृतानुपयोगित्वात् इहैतन्न विचार्यते ॥अन्वयव्यतिरेकाभ्यां तदर्थो ह्यवधार्यते ।तदागमे तत्प्रतीतेः तदभावे तदग्रहात् ॥

[II.3.224]

ते तु किं वाचकास्सन्तः तदवगतिमुपदधति ? किं वा द्योतकाः ?
इति किमनेन ॥

[II.3.225]

एवं समुच्चयादिवाचिनां चादिनिपातानां, "वृक्षं प्रति द्योतते" इति
कर्मप्रवचनीयानां च अर्थः प्रयोगप्रतिपत्तिभ्यामवधारणीय इत्यलं
प्रसङ्गेन ॥पदशक्तिविचारोपसंहारःअयमस्य पदस्यार्थ इति किं चिन्तितेत वा ।योऽर्थः प्रतीयते यस्मात् स तस्यार्थ इति स्थितिः ॥स्पष्टामपि तु ये बुद्धिं निरूपयितुमक्षमाः ।तान् बोधयितुमस्माभिः दिङ्मात्रमुपदर्शितम् ॥इति प्रमाणत्वसमर्थनायशब्दस्य किंचिद्वयमुक्तवन्तः ।पदाभिधेयार्थनिरूपणं तुशास्त्रान्तरे विस्तरतः प्रणीतम् ॥तत्क्षोदनेन न नः प्रयोजनमतिद्राधीयसी सा हि भूःअन्यामेव दिशं परीक्षितुमतोऽस्माभिर्गृहीतः क्षणः ।जात्याद्यर्थसमर्थनेन कथिता बाह्यार्थसंस्पर्शिताशब्दानामियतैव नन्ववसरेऽमुष्मिन् कृतार्था वयम् ॥वाक्यार्थविचारोपक्षेपःएवं पदार्थे निर्णीते वाक्यार्थश्चिन्त्यतेऽधुना ।तत्र विप्रतिपत्तिश्च बहुरूपा विपश्चिताम् ॥

[II.3.226]

केचिदाचक्षते—बाह्यस्य वाक्यार्थस्यासंभवात् पदार्थसंसर्गनिर्भासं
ज्ञानमेव वाक्यार्थ इति ॥

[II.3.227]

अन्ये तु—वास्तवः पदार्थानां परस्परसंसर्गो बाह्य एव वाक्यार्थ
इत्याहुः ॥

[II.3.228]

अन्यव्यवच्छेदो वाक्यार्थ इत्यपरे, शुक्लादिपदान्तरोच्चारणे
कृष्णादिनिवृत्तेरवगमात् ॥

[II.3.229]

अपरे संगिरन्ते—संसर्गस्य दुरपह्नवत्वात् तस्य च गुणप्रधानभावगर्भत्वात् गुणीभूतकारकनिकरनिर्वर्त्या प्रधानभूता क्रिया वाक्यार्थ इति ॥

[II.3.230]

अन्ये मन्यन्ते—भाव्यनिष्ठः पुरुषव्यापारः करोत्यर्थो भावनाशब्दवाच्यो वाक्यार्थः । लिङादिशब्दव्यापारवाच्यस्तु शब्दभावनाख्यः
पुरुषस्यार्थभावनानुष्ठाने प्रवर्तकः स विधिरुच्यत इति ॥

[II.3.231]

अन्ये ब्रुवते—द्वयाभिधाने लिडादेः प्रत्ययस्य भारगौरवत् विधिरेव
वाक्यार्थः, स एवानुष्ठेयः प्रवर्तकश्चेति ॥

[II.3.232]

तत्रापि द्वयी विमतिः—कैश्चित् प्रेषणात्मकत्वं शब्दस्याभ्युपगतम्,
लिडादिशब्देभ्यस्तथा तदवगमात्, कार्यान्तरानवगमात्, भावार्थमात्रकार्यत्वपक्षस्य चातिदौर्बल्याद्विधिरेवानुष्ठेय इत्यर्थात् तस्य कार्यत्वम् ॥

[II.3.233]

अन्यैस्तु—कार्यत्वेन नियोगप्रतीतेः अर्थात्तस्य प्रेरकत्वमिति संश्रितम् ।
कार्यमवगतं स्वसिद्धये पुरुषं नियुङ्क्ते—"ममेदं कार्यं" इत्यवगते हि
तत्सिद्धये पुरुषः प्रवर्तत इति ॥

[II.3.234]

अपरे पुनः—अभिनवं वाक्यार्थं उद्योगं नाम वर्णयांबभूवुः—इत्य
नेकशाखा विप्रतिपत्तिः । तदत्र किं तत्त्वमिति ॥वाक्यार्थस्याबाह्यत्वं, ज्ञानस्यैव वाक्यार्थत्वं इति बौद्धपक्षः

[II.3.235]

अत्रैके तावदाहुः—वाक्यार्थो नाम पारमार्थिको बहिर्नास्त्येव ।
स हि पदार्थेभ्यो व्यतिरिक्तो वा स्यात् ? अव्यतिरिक्तो वा ? न व्यति
रिक्तः—भेदानुपलम्भात् । "गौः शुक्ला आनीयतां" इत्यत्र पदग्रामे जातिगुणक्रियादिपदार्थव्यतिरेकेण कोऽसौ वाक्यार्थः ? स न दर्शयितुं शक्यते ।
अव्यतिरेके तु पदार्था एव वाक्यार्थः प्रत्येकं वा स्यात् ? सामस्त्येन
वा ? न प्रत्येकं, तथाऽनवगमात्; न हि गौरिति पदार्थ एव वाक्यार्थो
भवति ॥

[II.3.236]

सामस्त्यं तु न तेषामस्ति । तद्धि सत्तया भवेत् प्रतीत्या वा ? सत्तया
न सामस्त्यमशेषपदार्थराशेरस्तीति न नियतः कश्चन वाक्यार्थोऽवधार्यते ।
प्रतीत्या तु सामस्त्यमधटमानम्, युगपद्भावित्वेन ज्ञानानां एकपदार्थप्रतीतिसमये पदार्थान्तरप्रतीत्यसंभवात् । पदार्थप्रतित्युपायाश्च वर्णाः । तऽपि
न युगपद्भाविनः । कुतः प्रतीतिकृतं सामस्त्यम् ?

[II.3.237]

अपि च पदार्थसमुदायः किमितरेतरसंस्ष्टो वाक्यार्थः ? अन्यथा
वा ? न तावदन्यथा—"गौरश्वः पुरुषो हस्ती" इत्येवमादावदर्शनात् ।
संसर्गस्तु दुरुपपादः । स ह्यपेक्षा गतो भवति । न चार्थोऽर्थान्तरमाकाङ्क्षति, अचेतनत्वात् । बुद्धीनामपि क्षणिकत्वात् अन्योन्यं नाकाङ्क्षा ।
न च तत्कृतः सम्बन्धः ॥पदार्थसंसर्गस्यापि वाक्यार्थत्वासंभवः

[II.3.238]

अत एव न संसर्गो वाक्यार्थः । न ह्यसौ अर्थानां ज्ञानानां वा
यथोक्तनीत्याऽवकल्पते ॥

[II.3.239]

व्यवच्छेदोऽप्येवमेव निराकार्यः । सोऽपि हि न ज्ञानानामुपपद्यते ।
तदुक्तम्—(श्लो. वा. वाक्या-14)"यदि ध्रियेत गोबुद्धिः शुक्लबुद्धिजनिक्षणे ।ततोऽन्याभ्यो निवर्तेत संसृज्येताथवा तया इति ॥"

[II.3.240]

न चापेक्षायां सत्यामपि सम्बन्धः कश्चिदुपलभ्यते । यथोक्तम्—(श्लो. वा. वाक्या-22)"अपेक्षणेऽपि सम्बन्धो नैव कश्चित् प्रतीयते ।कार्यकारणसंयोगसमवायादिलक्षणः ॥"एकार्थवृत्तिप्रायस्तु सम्बन्धोऽतिप्रसज्यते इति ॥

[II.3.241]

अर्थानां तु कचिदपि भवन् सम्बन्धः शब्दैरनभिधीयमानत्वात्
असत्कल्प एव, न च भेदसंसर्गयोर्वाचकं किंचित्पदमस्ति, अश्रवणात् ।
असति च तद्वाचिनि पदे न तयोः पदार्थत्वम् । अपदार्थस्य च न
वाक्यार्थत्वम् ॥

[II.3.242]

श्रुतेऽपि तद्वाचिनि पदे सुतरामसङ्गतिः—"गौः शुक्ल आनीयतां
संसर्गः" इति कोऽर्थः । तस्मात् बाह्यस्य वाक्यार्थस्य सर्वप्रकारमसंभवात्
पदार्थसर्गनिर्भासं ज्ञानगात्रं वाक्यार्थः, तेनैव लोकव्यवहार इति ॥बाह्यार्थस्यैव वाक्यार्थत्वं, ज्ञानस्य तत्त्वनिरासश्च

[II.3.243]

तदिदमनुपपन्नम्—बाह्यार्थस्यानन्तरमेव विस्तरेण प्रसाधितत्वात् ।
न च संसर्गनिर्भासं ज्ञानं वाक्यार्थो भवितुमर्हति । स्थापयित्वा हि
बाह्यमर्थं वाक्यार्थचिन्तामुपक्र न्तोवन्तो वयम् । अतः कोऽवसरो विज्ञानमांत्रवाक्यार्थत्ववर्णनस्य ॥पदार्थवाक्यार्थयोर्वैलक्षण्यम्

[II.3.244]

न च पदार्थव्यतिरिक्तो नास्ति वाक्यार्थः । इदं तावद्भवान् पृष्टो
व्याचष्टाम् । किं "गौः" इति पदाद्यादृशी प्रतिपत्तिः, तादृश्येव "गौः" शुक्ल
आनीयताम्" इति वाक्यात् ? उत भिन्ने एते प्रतिपत्ती ? इति ॥

[II.3.245]

तत्र तुल्यत्वं तावत्प्रतिपत्त्योरनुभवविरुद्धम् । वैलक्षण्ये तु प्रतीत्योः
वषयवैलक्षण्यमपि बलादुपनतम्, असति विषयभेदे प्रतीतिभेदानुपपत्तेः ।
यश्च तदतिरिक्तो विषयः, स वाक्यार्थः । एवं केवलगुणक्रियापदोच्चारणेऽपि योजनीयम् । तदुक्तं—यदाधिक्यं स वाक्यार्थः इति ॥

[II.3.246]

संसर्गोऽपि पदानां न न प्रतीयते । न हि "गौरश्वः पुरुषो हस्ती"
इत्यसंसृष्टपदार्थप्रतीतिवत् "गौः शुक्ल आनीयताम्" इति प्रतीतिः । यथा
च संसर्गः प्रतीयते, यश्च प्रतीत्युपायः, तत्सर्वं विस्तरतो निर्णेष्यते ।
तस्मात् बाह्य एव वाक्यार्थः ॥व्यवच्छेदस्य वाक्यार्थत्वनिराकरणम्

[II.3.247]

बाह्य एव भवन् न व्यवच्छेदो वाक्यार्थः, विधिरूपत्वेनावगमात् ।
संसर्गमन्तरेण चान्यव्यवच्छेदस्यापि दुरुपपादत्वात् । न हि शुक्लपदेनासंसृष्टः गोपदार्थ कृष्णादिभ्यो व्यावृत्त इत्यवगम्यते ॥

[II.3.248]

गोशब्दात् सर्वगवीषु बुद्धिरुपसर्पन्ती पदजनिता शुक्लपदसन्निधानात् अन्यतः कृष्णादेरपसर्पतीति व्यवच्छेदो वाक्यार्थ इति चेत्—मैवम्
—तत्सम्बन्धावगमपूर्वकत्वात् तदितरव्यावृत्तेः । तत्सम्बन्धावबोधेनैव
सिद्धे वाक्यस्यार्थवत्त्वे पाश्चात्यः कृष्णादिव्यवच्छेदावगमो यदि भवति,
भवतु कामं, न त्वसौ वाक्यार्थ इति ॥क्रियायाः वाक्यार्थत्वपक्षः

[II.3.249]

तदेवं विधिरूपे बाह्ये च शब्दार्थेऽवस्थिते सति क्रियामेव केचिद्वाक्यार्थं वर्णयन्ति । अयमेषामाशयः—पदार्थाः किल वाक्यार्थभावमायान्ति संहताः ।अपेक्षानुगुणान्योन्यव्यतिषङ्गविशेषतः ॥

[II.3.250]

न च गुणप्रधानभावमन्तरेण संसर्गः पदार्थानामवकल्पते । न
चाख्यातरहितं वाक्यं किंचत्प्रयोगयोग्यम् । अनुच्चारिते तस्मिन् आकाङ्क्षाया अनिवृत्तेः । श्रोत्राकाङ्क्षानिवृत्तये च वाक्यानां लोके प्रयोगः ।
लोकवच्च वेदादप्यर्थोऽवसीयते । आख्याताच्च पूर्वापरीभूतः साध्यरूपोऽर्थोऽवगम्यते, न सिद्धरूपः । सिद्धसाध्यसमुच्चारणे कस्य किंतन्त्रतेति
चिन्तायां साध्यसिद्धये सिद्धमुपात्तमिति प्रतीयते ॥साध्यं च साध्यमानत्वात् प्रधानमवगम्यते ।तस्मात्तदेव वाक्यार्थः क्रियातो नापरं च यत् ॥सर्वेषां क्रियाप्रधान्ये निदर्शनानि

[II.3.251]

क्रिया हि प्रतीयमाना स्वनिष्पत्तये साधनान्याक्षिपति, तैश्च योग्यैः
संबध्यते । तानि च कानिचित् पदान्तरोपात्तानि भवन्ति । कानिचित्
वाक्यान्तरोपनीतानि । कानिचित् प्रकरणान्तरपाठलभ्यानि । कानिचिदारादुपकारकाणि । कानिचित्सन्निपत्योपकारकाणि, कानिचिदन्तिकोपनिपतितान्यपि योग्यताविरहात् परिहरति । कानिचिदतिदूर
वर्तीन्यपि योग्यानि स्वसंपत्त्यर्थमाहरति । इत्येवं दृष्टादृष्टोपकारकानेक
कारककलापसंपाद्यमानस्वरूपा क्रियैव वाक्यार्थः ॥यजेत दद्याज्जुहुयात् अधीयीतेति चोदितः ।क्रियां साध्यतया वेत्ति तां च लोकोऽनुतिष्ठति ॥कतुरपि क्रियाशेषत्वमेव

[II.3.252]

अधिकारिपदमपि क्रियापेक्षितकर्तृसमर्पणेन तदुपयोगितामेवावलम्बते—अस्यां क्रियायामयं कर्ता, अनेनेयं क्रिया संपद्यते—इति । तत्र चन क्रिया स्वप्राधान्यमुज्झति । न हि क्रिया कर्त्रर्था, कर्ता तु क्रियार्थः ।
स हि तां निर्वर्तयन्नुपलभ्यते । शब्दोऽपि तथैवोपदिशति "एष इदं
कुर्यात्" इति ॥कर्तुरप्राधान्येऽपि प्रवृत्त्युपपत्तिः

[II.3.253]

किमथ पुनरसौ क्रियामनुतिष्ठतीति चेत्, शब्दप्रामाण्यादेवेति
ब्रूमः । शब्देन हि चोदितः "त्वयेदं कर्तव्यम्" इति । स चेन्नियुक्तो
नानुतिष्ठन् चोदनामतिक्रामेत् । शास्त्रप्रत्ययाच्च क्रियामनुतिष्ठति ।
विरतफलाभिलाषः कर्मसंस्कारादेव परिपक्वकषायः स्तोकस्तोकप्रपंचप्रविलापनद्वारेणोत्तमाधिकारमारूढः तत एव ज्ञातास्वादः तमेव परमपुरुषार्थमासादयतीति दीर्घा सा कथा; तिष्ठतु ! किमनया ? सर्वथा
क्रियाप्राधान्यात् सैव वाक्यार्थ इति । तदुक्तम् "द्रव्यगुणसंस्कारेषु
बादरिः"(जै-सू. 3-1-3) इति ॥

[II.3.254]

एतदुक्तं भवति—द्रव्यादीनामेव क्रियां प्रति शेषत्वमनुगम्यते, न
क्रियाया अन्यशेषत्वमिति ॥फलस्यैव वाक्यार्थत्वं युक्तम्

[II.3.255]

अत्रोच्यते—कुत इदं क्रियायाः प्राधान्यमुपेयते ? वस्तुवृत्तेन वा ?
शब्दप्रत्ययमहिम्ना वा ?फलस्य वस्तुतस्तावत् प्राधान्यमवगम्यते ।न सचेताः क्रियां कांचित् अनुतिष्ठति निष्फलाम् ॥वेदाद्गुरुनियोगाद्वा शासनाद्वा महीभुजः ।न वै फलमपश्यन्तः क्रियां विदधते जनाः ॥बालो माणवकोऽप्येषः चपेटामात्रहानये ।मोदकाद्याप्तये वाऽपि करोति गुरुशासनम् ॥क्रियायां शब्दप्राधान्यस्याप्यसंभवः

[II.3.256]

अथोच्यते—नवस्तुतः प्राधान्यमिहाश्रीयते, अपि तु शब्दतः ।
शब्दप्रमाणका वयम् । यत् शब्द आह, तदेवास्माकं प्रमाणम् । तद्यथा"राजपुरुषः" इति । वस्तुवृत्ते राजा जगतामीशिता प्रधानम्, पुरुषस्तपस्वी तदिच्छानुवर्तनेन जीवति । शब्दस्तु पुरुषप्राधान्यमाचष्टे,
उत्तरपदार्थप्रधानत्वात् तत्पुरुषस्येति । एवमिहापि "यजेत""दद्यात्""जुहुयात्" इति क्रियां प्राधान्येनोपदिशति शब्दः । "स्वर्गकामः" इत्यपि
क्रियां प्रति कर्तुरुपदेशः । वस्तुवृत्तेन तु कर्मणि क्रियमाणे कर्मस्वाभाव्यात फलं चेद्भवति, भवतु तत् ! पुरुषोऽपि प्रीयतां नाम
फलेन, न तु शब्दः फलोपदेशनिष्ठ । आह च "तस्मिंस्तु कृते स्वयमेव
तद्भवति"(शा-भा-3-1-3) इति । स्वयमेवेति कोऽर्थः ? न शब्दः फलपारतन्त्र्यं क्रियायाः प्रतिपादयतीति ॥

[II.3.257]

तदेतदयुक्तं—एवं वर्ण्यमाने "स्वर्गकामो यजेत" इति स्वर्गकामपदस्यान्वयो दुरुपपादः ॥फलस्य वाक्यार्थत्वे आक्षेपः

[II.3.258]

ननु ! कर्तृपदमेतत् । कर्ता च क्रियार्थः, न कर्त्रर्था क्रियेत्युक्तम्—

[II.3.259]

न कर्तृपदं स्वर्गकाम इति, किन्त्वधिकारिपदमेतत् । न हि जात्यैव
कश्चित् स्वर्गकामो नाम कुत्रचित् पुरुषोऽवगम्यते, योऽत्र कर्तृत्वेन
नियुज्येत । स्वर्गे कामो यस्यासौ स्वर्गकामः, स्वर्गं वा कामयति स्वर्गकामः । उभयथाऽपि स्वर्गकामनाविशिष्टः पुरुषस्तस्मात्पदादवगम्यते ।
तदत्र काम्यमानः स्वर्गः कथं यागक्रियया संबध्यते ? दृष्टेन, अदृष्टेन
वोपकारेण ? यदि हि चन्दनं स्वर्गः, षोडशवर्षदेशीया अङ्गनाः स्वर्गः
इति चन्दनाङ्गनादि द्रव्यसामानादिकरण्यप्रयोगात् द्रव्यवचनः स्वर्गशब्दः, तदा "द्रव्याणां कर्मसंयोगे गुणत्वेनाभिसंबन्धः"(जै-सू-6-1-1)
इति दध्यादिवत् साधनत्वेन स्वर्ग उपकरोति क्रियायाः । कामनाऽपि
द्रव्याहरणाङ्गत्वादुपकारिणी, यत् तया द्रव्यमानेतुं यतत इति दृष्टोपकारित्वम् ॥फलस्य वाक्यार्थत्वसमर्थनम्, स्वर्गपदार्थश्च

[II.3.260]

तच्चैतदसारम्—स्वर्गशब्दस्य द्रव्यवाचित्वाभावात् । प्रीतिवचनोह्येष स्वर्गशब्दः, न द्रव्यवचनः । तदेव चन्दनं शीतातुरेण, अग्रीष्मोपहतेन
वा न स्वर्ग इति व्यपदिश्यते । सैवाङ्गना विरतायां सुरततृषि न
स्वर्ग इत्युच्यते । तदेवमेष स्वर्गशब्दः प्रीतिं न व्यभिचरति, द्रव्यं तु
व्यभिचरति । एवमद्रव्यत्वात् स्वर्गस्य न क्रियाङ्गत्वम् ॥

[II.3.261]

अथापि निरतिशयसुखप्रतीत्यन्यथाऽनुपपत्तितः परिकल्पितः कनकगिरिशिखरादिर्देशः स्वर्गः; सुतरां तस्य न क्रियासाधनत्वमवकल्पते,दध्यादिवदुपादातुमशक्यत्वात् ॥

[II.3.262]

अथापि अदृष्टेनैव द्वारेण "समुद्रं मनसा ध्यायेते" इतिवत् स्वर्गकामना तत्रोपकारिणी—तदपि क्लिष्टकल्पनामात्रम्—प्रीतिर्हि निरतिशया
स्वर्गः । प्रीतेश्चानन्यार्थत्वं युक्तम् । प्रीत्यर्थमन्यत्, नान्यार्था प्रीतिः ।
तस्मान्न यागाय स्वर्गः, अपितु स्वर्गाय यागः । इत्थं च क्रियासाधनानुपदेशात् न कर्तृसमर्पकत्वेन स्वर्गकामपदं समन्वेति ॥स्वर्गकामादिपदानां अन्वयक्रमः

[II.3.263]

कथं तर्ह्यस्यान्वयः ? अधिकारिवाचित्वेन ब्रूमः । कोऽयमधिकारी नाम ? कर्मणः स्वामी । ईस्वरवचनो ह्यधिकृतशब्दः ॥

[II.3.264]

ननु कर्तैव कर्मणः स्वामी, नान्यः—मैवम्—स्वामी सन् कर्ता, न
कर्ता सन् स्वामीति ॥

[II.3.265]

ननु क्रियाकारकसम्बन्धव्य तिरिक्तः कोऽन्यः कर्मणः पुरुषस्य च
सम्बन्धः ? उच्यते—"ममेदं कर्तव्यम्""अहमत्र स्वामी" इति स्वस्वामिभावमवगत्य पाश्चात्यः क्रियाकारकसम्बन्धोऽवगम्यते ॥अधिकारिणः कर्तुश्च विशेषः

[II.3.266]

ननु त्वयाऽपि क्रियाकारकसम्बन्धौ नापह्नूयत एव, जातिवादिनेव
व्यक्तिप्रतीतिः । स तु पाश्चात्य इन्यत्र किं प्रमाणम् ? उक्तमत्र अनुपादेयविशेषण विशिष्टस्य पुंसः निर्देशादिति । कारकत्वानुगुणविशेषणयोगिनो ह्यस्य कर्तृतया योग्यः संबन्धः । तद्विपर्यये त्वधिकारित्वेनेति ।
तस्मादधिकृतस्य कर्तृत्वम्, न कर्तुरधिकारः ॥

[II.3.267]

इत्थं च स्वर्गकामस्याधिकृतत्वं निर्वहति । "यदि हि तत्कर्म स्वर्गाय
स्यात्, स्वर्गो मे भोग्यो भवेत् । कथमहं स्वर्गं प्राप्नुयाम्" इत्येवं साध्यत्वेन स्वर्गमिच्छन् स्वर्गकाम इत्युच्यते । यदि च न स्वर्गसाधनं तत्कर्म,
तद्विरुद्धमेवेदमापतति—स्वर्गं कामयते, यागं करोतीति—अन्यदिच्छति,
अन्यत् करोतीति हि स्यात् । अतः कर्मणः काम्यमानसाधनतामप्रतिपद्यमानः स्वर्गकामः तत्र नैवाधिक्रियते; न चानधिक्रियमाणस्तत्र संबध्यते ॥

[II.3.268]

तदेवमधिकृतत्वेन स्वर्गकामस्य कर्मणि संबन्धात् स्वर्गयागयोश्च
साध्यसाधनभावावगममन्तरेण तस्याधिकारनिर्वाहासंभवात् अवश्यंक्रियायाः साधनत्वं, स्वर्गस्य च साध्यत्वमभ्युपगन्तव्यम् । अतश्च
क्रियायाः फलं प्रति गुणभावान्न प्राधान्यम् । अप्राधान्याच्च न वाक्यार्थत्वम् । तदुक्तम्—"कर्मण्यपि जैमिनिः फलार्थत्वात् (जै-सू-३-१-४) इति ॥क्रियाया अपि फलशेषत्वमेव

[II.3.269]

का चेयं क्रिया वाक्यार्थ इत्युच्यते ? य एष यागादिः भावार्थें धातुवाच्यः ? उत प्रत्ययार्थः कश्चित्तदतिरिक्तः ? इति ॥

[II.3.270]

तत्र भावार्थस्य काम्यमानसाधनत्वात् अप्राधान्यमुक्तमेव । प्रत्ययार्थेऽपि काम्यमानभावार्थगतसाधनभावापरित्यागैनैव प्रतीयमानो
वाक्यार्थतामेति, नान्यथेति । स चायं परेषामपि पक्षः । तस्मान्न
क्रियामात्रपर्यवसायी वाक्यार्थ इति सिद्धम् ॥फलस्यापि वाक्यार्थत्वासंभवः, पुरुषस्य वाक्यार्थत्वविमर्शश्च

[II.3.271]

किमिदानीं फलस्यैव वाक्यार्थत्वं प्रचक्ष्महे ? तद्धि प्रधानं साध्यम् ।
एतदर्थो ह्यखिलः श्रमः—एतदपि नास्ति—क्रियार्थ एव तावद्वाक्यार्थत्वं
कथमुत्सृष्टम् ? अप्राधान्यादिति चेत्—फलेऽपि समानम् । फलमपि
पुरुषार्थत्वादप्रधानम् । न हि "स्वर्गः स्वतन्त्र एव सत्तां लभतां" इति
यतते पुरुषः, किन्तु स्वोपभोग्यतयैव सर्वमभिलषतीत्यतस्तस्यापि तदर्थत्वान्न प्राधान्यम् । आह च "फलं च पुरुषार्थत्वात्"(जै-सू-3-1-5)
इति ॥

[II.3.272]

हन्त ! तर्हि पुरुष एव वाक्यार्थो भवतु । स ह्यनन्यनिष्ठः,
स्वतन्त्रत्वात्—उच्यते—पुरुषोऽप्यौदुम्बरीसंभारादिषु विनियुज्यत एव ।"यजमानसंमिता औदुम्बरी भवति" इति तस्यापि तदर्थत्वम् । उक्तं च"पुरुषश्च कर्मार्थत्वात्"(जै-सू-3-1-6) इति ॥

[II.3.273]

यद्येवं, संकटे पतिताः स्मः । न विद्मः किं विदध्महे । क्रिया हि
फलार्था, फलं च पुरुषश्च क्रियार्थ इति परिवर्तमाने चक्रे कस्य प्राधान्यं
शिष्मः ? कस्य वाक्यार्थत्वम् ?पुरुषस्यापि वाक्यर्थत्वासंभवः

[II.3.274]

उच्यते—पुरुषस्तावन्न वाक्यार्थः; आख्यातवाच्यत्व एव तस्यविवदन्ते, का कथा वाक्यार्थत्वस्य ?

[II.3.275]

ननु "कर्तरि लकारः" इति स्मरणात् कथं नाख्यातवाच्यः कर्ता ?
कोऽयं लकारो नाम ? स हि "वर्तमाने लट्—"इति विधाय, "कर्तरि शप्"
—"युष्मदि मध्यमः—""अस्मद्युत्तमः—""शेषे प्रथमः—""तिप्तस्झि—"इति,"बहुषु बहुवचनम्—""द्व्येकयोर्द्विवचनैकवचने—"इति वाक्यान्तरैर्विभज्य
विवृतः । तदेतानि कारकसंख्याविभक्तिविधायीनि सूत्राणि एकवाक्यतया
व्याख्येयानि, एकार्थविषयत्वात् । एको हि "पचति" इत्यादिः शब्दः
तैर्व्याक्रियते । तदेवमेष वाक्यार्थो भवति—कर्तुबहुत्वे बहुवचनं झि इति ।
सेयं कर्तृसंख्याऽऽख्यातवाच्या भवति, न कर्ता—इति कुतस्तस्य वाक्यार्थत्वम् ? अलं चानया शास्त्रान्तरगर्भया द्राधीयस्या कथया । पुरुषस्तावन्न
वाक्यार्थः ॥भावनाया वाक्यार्थत्वपक्षः

[II.3.276]

फलमपि न वाक्यार्थः, सिद्धासिद्धविकल्पानुपपत्तेः । सिद्धस्य
तावत् फलस्याभिधानमेव नास्ति, साध्यमानत्वेन निर्देशात् ॥साध्यमानत्वपक्षे तु साक्षात्तत्सिद्धिवेदनात् ।व्यापार एव तन्निष्ठः तद्धि वाक्यार्थ उच्यताम् ॥अत एव हि वाक्यार्थं भावनां प्रतिजानते ।यथोचितफलाढ्यां च त्रयसम्बन्धबन्धुराम् ॥भावनास्वरूपविवरणम्

[II.3.277]

केवं भावना नाम ? भाव्यनिष्ठो (p. 75) भावकव्यापारो भावना ।
भाव्यं हि स्वर्गादि फलं, साध्यमानत्वात् । साध्यत्वं चास्य भवनक्रियाकर्तृत्वात् । भवनक्रियायां च कर्तृत्वं उत्पत्तिधर्मकस्य वस्तुनो दृष्टम्;
न नित्यं भूतस्य, नापि नित्यमभूतस्य । यथाऽऽह—(तं. वा. 2-1-1)"नित्यं न भवनं यस्य यस्य वा नित्यभूतता ।न तस्य क्रियमाणत्वं खपुष्पाकाशयोरिव इति ॥"

[II.3.278]

स्वर्गादिश्च काम्यरूपोऽर्थः खतत्पुष्पाभ्यां विलक्षण इति भाव्यो
भवति । तन्निष्ठस्तदुत्पादकश्च पुरुषव्यापारो यः, स भावना । सा ण्यन्तेन
भवतिनोच्यते । प्रकृत्यर्थस्य भवतेः कर्ता यः स्वर्गादिः, स एव ण्यन्तस्य
तस्य कर्मतां प्रतिपद्यते । कर्ता त्वस्य प्रयोजकः पुरुषः । णेश्चार्थः
प्रयोजकव्यापारः । पुरुषो हि भवन्तं स्वर्गादिमर्थं स्वव्यापारेण भावयति—
संपादयति । स तत्संपादको व्यापारो भावनेत्युच्यते ॥भावना न क्रियारूपा

[II.3.279]

ननु व्यापारः क्रियैव, तदतिरिक्तस्य व्यापारस्यासंभवात् । क्रियावाक्यार्थपक्षश्च प्रतिक्षिप्तः—उच्यते—न क्रियामात्रं भावना । अपि
तु परिदृश्यमानपूर्वापरीभूतयज्यादिभावस्वरूपातिरिक्तः पुरुषव्यापारःप्रत्ययात् प्रतीयमानो भावना । यथाऽऽह—"न सा केनचिदुत्पाद्या जनिका सा न कस्यचित् ।केवलं जननी ह्येषा जन्यस्य जनकस्य च इति ॥"

[II.3.280]

क्रियाकारकादिविलक्षणैव हि सा शब्दात् प्रतीयत इत्यर्थः ॥भावनायाः आख्यातवाच्यत्वम्

[II.3.281]

ननु च "यजत" इत्यत्र प्रकृत्यर्थो यागादिः किया । प्रत्ययार्थस्तु
प्रेरणारूपो विधिः, कर्तृसंख्यादिश्च; न तु धात्वभिधीयमानव्यापारव्यतिरिक्तो भावनाख्यः पुरुषव्यापारः प्रत्ययात् प्रतीयते । न हि भावनावाचिनीं कांचिद्विभक्तिं स्मरति पाणिनिः, लिङादिमिव विध्यादौ । तस्मान्न
भावना वाक्यार्थः—उच्यते—भावनाऽपि प्रतीयत एवाख्यातात् यदि नैपुण्येन शाब्दी प्रमितिरवमृश्यते ॥आस्तां विधिपदं तावद्वर्तमानापदेशिनः ।शब्दात् यजत इत्यादेः भावना न न गम्यते ॥

[II.3.282]

"पचति""गच्छति" इत्यतो यथा पाकादिर्धात्वर्थः प्रतीयते, तथा
सर्वानुगतः कर्तृव्यापारोऽपि, पाकाद्युपजननापायेऽपि व्यापारप्रतीतेरन
पायात् । यथा हि "औपगवः""कापटवः""औपमन्यवः" इत्युपगुप्रभृतीनामुद्धारे च निक्षेपे च प्रत्ययार्थोऽनुवर्तते तद्धितान्तेषु, तथाऽऽख्यातेष्वपि
सोऽनुवर्तमानो दृश्यते ॥

[II.3.283]

अपि च "पचति" इत्याख्यातपदस्य यदाऽर्थो व्याचिख्यासितो
भवति, तदा "पाकं करोति" इति वाक्यं व्याख्यातारः प्रयुंजते—"पचति"
इति कोऽर्थः ?—"पाकं करोति" इति पाकशब्देत द्वितीयान्तेन साध्यं
धात्वर्थं व्याचक्षते । कर्तृव्यापारात्मकं प्रत्ययार्थं "करोति" इतिपदेन ॥

[II.3.284]

किं च "किं करोति देवदत्तः ?" इति पृष्टास्सन्तः द्वये वक्तारो
भवन्ति "करोति पाकं" इति, पचतीतिवत् । तदिदमुभयरूपमप्युत्तरमेकार्थम्; अन्यथा न तेन प्रष्टा प्रत्याय्येत । तस्मात् पाकं करोतीति
पदद्वयस्य योऽर्थः, स एवार्थः एकस्य पचतीति पदस्य । अत्रापि पचत्यर्थादन्यः करोत्यर्थः प्रतीयत एव । योऽसावन्यः करोत्यर्थः, सा
भावना ॥भावनायाः अतिरिक्तत्वानतिरिक्तत्वे

[II.3.285]

आह—न कर्तृसंख्यादिव्यतिरेकेण प्रत्ययात् धात्वर्थातिरिक्तं व्यापारं
प्रतिपद्यन्ते । प्रतिपद्येरंश्चेत् करोतीत्यतोऽपि शब्दात् प्रतिपद्येरन् । न
च करोतीत्यत्र प्रकृतिप्रत्ययवाच्ये क्रिये विभज्य दर्शयितुं शक्येते—उच्यते
—नेदं साधु बुध्यसे ॥यश्च पाकं करोतीति व्यवहारो विभागतः ।स एव समुदायेन प्रोक्तः पचतिना यथा ॥तथा कार्यं करोतीति प्रतीतिर्नास्ति लौकिकी ।प्रत्ययार्थः करोत्यर्थे पचत्यादौ तु वर्तते ॥कर्तृसंख्याप्रतीतौ च न विवादोऽस्ति कस्यचित् ।तावता निह्नवः कार्यो न तु व्यापारसंविदः ॥

[II.3.286]

करोतीत्यादिशब्देभ्यश्च यथा न भवितव्यविशिष्टेभ्यः तत्प्रतीतिरिष्यते, न तथा सर्वेभ्यः ॥

[II.3.287]

के पुनस्ते विशिष्टाः शब्दाः, ये भावनामभिदधति ? उच्यते—भावार्थाः कर्मशब्दा ये तेभ्यो गम्येत भावना ।यजेतेत्येवमादिभ्यः स एवार्थो विधीयते ॥

[II.3.288]

"भवन्ति केचित् भावार्थाः, न कर्मशब्दाः—"यथा—"भावः""भवनं""भूतिः" इति । भवन्ति केचित् कर्मशब्दाः, न भावार्थाः—यथा—श्येनैकत्रिकादयः कर्मनामधेयतया प्राक् समर्थिताः । ये तु भावार्थाः सन्तः
कर्मशब्दाः "यजते""ददाति""जुहोति" इत्येवमादयः, तेभ्यः भावनाख्या
क्रिया गम्यते । तैरेव लिङादिविभक्त्यन्तैः सोऽर्थोऽभिधीयते "यजेत""दद्यात्""जुहुयात्" इति । तदुक्तं—"यज्याद्यर्थश्चातोऽवगम्यते भावयेदिति च" इति (शा. भा-2-1-1) ॥

[II.3.289]

करोतिशब्दादपि केवलात् कर्तृव्यापारो न नासाववगम्यते; यत्र
यागादिकर्मणाऽननुरक्तेन प्रयोगयोग्यतां प्रतिपद्यत इति विशिष्टेभ्य एव
यजत्यादिशब्देभ्यो भावनाख्योऽनुष्ठेयः पुरुषव्यापारः प्रतीयत इति
सिद्धम् ॥अख्यातार्थवस्तुस्वरूपे पक्षभेदाःक्रियाविशेष एवायं व्यापारो ज्ञातुरान्तरः ।स्पन्दात्मकबहिर्भूतक्रियाक्षणविचक्षणः ॥

[II.3.290]

इत्येवं केचित् ॥पुरुषस्य प्रयत्नो वा भावनेत्यभिधीयते ।औदासीन्यदशापायं पुमान् येन प्रपद्यते ॥स यत्नो यागहोमादिक्रियानिर्वृत्तिकारणम् ।तस्य तद्व्यतिरिक्तत्वं प्रायः सर्वेऽनुमन्यते ॥स चायमात्मधर्मोऽपि न विभुत्वादिसन्निभः ।साध्यरूपाभिसम्बन्धात् धत्ते विषयतां विधेः ॥

[II.3.291]

इत्यपरे ॥भावनायाः धात्वर्थानुगतत्वपक्षःअन्ये धात्वर्थसामान्यं भावनामभ्युपागमन् ।यागदानाद्यनुस्यूतं रूपं गोत्वादिजातिवत् ॥

[II.3.292]

यथा हि शाबलेयादिष्वनुगतं च गोरूपमवभासते, व्यावृत्तं च
शाबलेयादिरूपं, एवमिहापि यागादिकर्मणामनुगतं च व्यापाररूपं प्रतिभासते परस्परविभक्तं च यागादिरूपम् । यत् तदनुगतं व्यापाररूपं,
सा भावना । यथा च शाबलेयाद्यननुरक्तं पृथक्त्वेन गोत्वं दर्शयितुमशक्यम् । तदुपरक्तत्वेन तस्य सर्वदाऽवगमात् । न चैतावता तस्य
नास्तित्वम्, सुख-दुःखाद्यवस्थानुगतस्येवात्मनः ॥

[II.3.293]

तथा च किं करोति, इत्यनवगतविशेषव्यापारसामान्यप्रश्ने सति,"पचति""पठति" इति तद्विशेषोत्तरवचनं अनुगुणं भवतीति । तच्च
सामान्यरूपमपि न गोत्वादिवत्, क्रियात्ववद्वा सिद्धतयाऽवभासते, येन
विधेरविषयः स्यात् ॥

[II.3.294]

अपि च "यजते""दद्यात्""जुहुयात्" इति सर्वत्रापरित्यक्तपूर्वापरी
भूतस्वभावं तद्व्यापारसामान्यमवगम्यते । तेन विधेश्च विषयतां प्रतिपद्यते । तदिदं सकलधात्वर्थसाधारणं साध्यमानावस्थं व्यापारसामान्यं
भावनेत्युच्यते । तस्मिंश्च पक्षे धातुवाच्यत्वमपि भावनाया वक्तुं
शक्यते ॥

[II.3.295]

पाकादिशब्देभ्यो धातौ सत्यपि तदप्रतीतेः न धातुवाच्यत्वं भावनाया
इति चेत्, भवत्यादौ तर्हि सत्यति प्रत्यये तदप्रतीतेः प्रत्ययवाच्यत्वमपि
न स्यात् । तदलमनेन निर्धारणप्रयत्नेत । सर्वथा धातोर्वा प्रत्ययाद्वा
भावनाऽवगम्यत इति सिद्धम् ॥भावनाया अंशत्रयविशिष्टत्वम्सा धातोः प्रत्ययाद्वाऽपि भावनाऽवगता सती ।अपेक्षर्तेऽशत्रितयं किं केन कथमित्यदः ॥

[II.3.296]

"भावयेत्" इत्यवगते नूनमपेक्षात्रयं भवति—किं भावयेत् ? केन
भावयेत् ? कथं भावयेत् ? इति ॥

[II.3.297]

तत्र किमित्यपेक्षा स्वर्गकामपदेन पूर्यते—किं भावयेत् ? "स्वर्गं"
इति ॥

[II.3.298]

ननु ! "स्वर्गकामः" इति पुरुषनिर्देशोऽयं, न फलनिर्देशः—सत्यम्,
स्वर्गपरस्त्वयं निर्देशः । उक्तं हि निरतिशयप्रीतिवचनः स्वर्गशब्दः ।
प्रीतिश्च यान्नार्थेत्यप्युक्तम् । साध्यत्वेन च स्वर्गः काम्यत इति स एव
हि किमित्यंशे निपतति "स्वर्गं भावयेत्" इति । "स्वर्गं कामयते" इति च
व्यत्पत्तौ विस्पष्टमेव तस्य साध्यत्वम् । बहुव्रीहावपि तस्यैव साध्यत्वं
विधिवृत्तपर्यालोचनयाऽवधार्यते ॥करणाकाङ्क्षाविवरणम्

[II.3.299]

एवं "स्वर्गं भावयेत्"इत्यवगते"केन भावयेत्" इत्यपेक्षायां, यागेनेति सम्बध्यते ॥

[II.3.300]

ननु ! "यागेन" इति न श्रूयते, किन्तु "यजेत" इति । तच्चाख्यातपदं
प्रकृतिप्रत्ययात्मकसमुदायरूपम् । तत्र ङिप्रत्ययस्य भावना वाच्येत्युक्तम् । "यज्" इति धातुमात्रमवशिष्टम् । तस्य कृदन्तस्य तृतीयान्तस्य
यागेनेति योऽर्थः स कथमेकाकिना तेन प्रत्याय्येत—उच्यते—भावना चेत्
प्रत्ययार्थ इति सोढमायुष्मता, यागेनेत्यभिसम्बन्धः सोढव्य एव । यो
हि तस्यां यथा सम्बद्धुं योग्यः तमसौ तथा प्रत्येष्यति, नान्यथेति करणाकाङ्क्षापरिपूरणेन सम्बन्धयोग्यो यजिरिति तथैवैष भावनयाऽभि
सम्बध्यते ॥यागस्य करणत्वं शब्दसामर्थ्यलभ्यम्अप्रातिपदिकत्वाद्धि तृतीया तत्र मा स्म भूत् ।शब्दसामर्थ्यलभ्या तु नूनं कारणता यजेः ॥

[II.3.301]

कस्य पुनश्शब्दस्य सामर्थ्यमेतत् ? भावनावाचिन इति—ब्रूमः—
तृतीययैव कारणत्वमभिधानीयमिति नेयं राजाज्ञा । ततस्तदवगतेस्तु
तथाऽभ्युपगम्यते । एवमिहापि "स्वर्गकामो यजेत" इति तथाऽवगतिर्भवन्ती किमिति न मृष्यते ?आख्यातात् साध्यता या च धात्वर्थस्यावगम्यते ।द्वितीया श्रूयते तत्र किं वा तदभिधायिनी ?यागस्य करणत्वौचित्यम्

[II.3.302]

ननु एवं तर्हि धात्वर्थस्य साध्यताऽवगतेः किमित्यंशे यजिना पतितव्यम्—"किं भावयेत्" ?; "यागम्" । केनेत्यपेक्षिते वाक्यान्तरसमर्पितं"ब्रीहिभिः" इत्यादि सम्बध्यताम्; न पुनर्यजेः साध्यरूपव्यापाराभिधायिप्रत्ययोपसर्जनीभूतकर्मतां अतिप्रत्यासन्नामनारुह्य दूरवर्तिनीं करणतामधिरोढुमर्हति—उच्यते—स्यादेतदेवं, यदि हि "स्वर्गकामः" इति न
श्रूयेत । तस्मिंस्तु श्रुते नैवं भवितुमर्हति । कुतः ?स्वर्गादिसाध्यसंबन्धादलब्ध्वा साध्यताऽन्वयम् ।यजिस्तदानुगुण्येन करणांशेऽवतिष्ठते ॥

[II.3.303]

स्वर्गस्य हि काम्यमानत्वेन प्रीत्यात्मकत्वेन चानन्यार्थत्वात्
साध्यतायां, योग्यत्वात् किमित्यंशोपनिपाते सिद्धे तत्रालब्धनिवेशो
यजिः तदपेक्षितां करणतामेव योग्यत्वादबलम्बते ॥सामानाधिकरण्यं च ज्योतिष्टोमादिभिः पदैः ।एवं सत्युपपद्येत करणत्वानुवादिभिः ॥

[II.3.304]

कर्मनामधेयत्वं च ज्योतिष्टोमादीनां शब्दानामुक्तम् ॥साध्यस्य भागस्य करणत्वसंभवः

[II.3.305]

ननु साध्यत्वपक्षसाक्षितामपि कर्मनामधेयानि भजन्ते—"अग्निहोत्रं
जुहोति" इति—नैषदोषः—साध्य एव भवन् भावार्थः साधनतामबलम्बते ।
तत्रापि हि स्वर्गभावनायामग्निहोत्राख्यो होमः करणमेव, अन्यथा स्वर्गकामपदानन्वयप्रसङ्गात् इत्युक्तम् । नामधेयपदं तु कर्मतामनुवदति
किंचित् करणताम्; "अग्निहोत्रं" इत्यादि, "ज्योतिष्टोमेन" इति । तस्मात्
यजेः करणत्वेनैवान्वय इति सिद्धम् ॥

[II.3.306]

यत्तु प्रत्यासन्नत्वात् साध्यांशोपनिपातितेत्युच्यते—तदयुक्तम्—
योग्यत्वविरोधिनी प्रत्यासत्तिः संबन्धकारणम्, न तद्विपरिता । योग्यत्वं च स्वर्गस्यैव साध्यतायां, यजेश्च करणतायामित्युक्तम् ॥कर्थभावाकाङ्क्षाविवरणम्

[II.3.307]

एवं "यागेन भावयेत्" इत्यवगते, "कथम् ?" इत्यपेक्षायां इति कर्तव्यत
तद्वाक्यपठिता, वाक्यान्तरनिवेदिता वा संबध्यते ॥

[II.3.308]

तद्वाक्योपात्ता तावत्—यथा "एतस्यैव रेवतीषु वारवन्तीयमग्नि
ष्टोम साम कृत्वा पशुकामो ह्येतेन यजेत" इति ॥

[II.3.309]

वाक्यान्तरोपात्ता—"ब्रीहीनबहन्ति""तण्डुलान् पिनष्टि""समिधोयजति""बर्हिर्यजति""तनूनपातं यजति" इति ॥इतिकर्तव्यता हीष्टा दृष्टादृष्टप्रयोजना ।प्रायः सर्वत्र भावार्थे कथमंशोपपादिनी ॥दृष्टोपकारद्वारेण सम्बद्धा पेषणादिका ।इतिकर्तव्यता ज्ञेया सन्निपत्योपकारिणी ॥भावार्थमनुगृह्णाति या त्वदृष्टेन वर्त्मना ।समिदाद्यात्मिकामाहुः तामारादुपकारिणीम् ॥एवमंशत्रयाश्लेषलब्धानुष्ठानयोग्यताम् ।भावनामीदृशीं प्राप्य वृत्तिविधिनिषेधयोः ॥

[II.3.310]

"दर्शपूर्णमासाभ्यां यजेत स्वर्गकामः""ज्योतिष्टोमेन स्वर्गकामो यजेत"
इत्यत्र अनन्तरोक्तरीत्या एष वाक्यार्थो जातः—दर्शपूर्णमासेन यागेन स्वर्गं‥ववेत् अनयाऽग्न्याधानादिकयेतिकर्तव्यतयेति ॥विधिप्रत्ययस्यावश्यकता

[II.3.311]

किमर्थं पुनर्विधिराश्रीयते ? वर्तमानापदेशिष्वप्याख्यातेषु—भावना
प्रतीयत इति दर्शितवान् भवान् । अतः किं विधिना ? तस्य ह्यीश्चयणं
स्वर्गयागयोः साध्यसाधनभावबोधनाय; प्रवृत्तिनिवृत्तिलिद्धये वा ?
साध्यसाधनसम्बन्धस्तावत् आकाङ्क्षा-सन्निधि-योग्यता-पर्यालोचनयावर्तमानापदेशिनोऽप्याख्यातात् भावनावगमे सति भवत्येवान्तरेणापि
वधिम् ॥

[II.3.312]

प्रवृत्तिरपि पुरुषेच्छानिबन्धना स्वर्गस्य साध्यत्वे, यागस्य साधनत्वेऽवधारिते, यः स्वर्गमिच्छेत् स तत्सिद्धये प्रवर्तेतैव । यस्तु नेच्छेत् तस्य
विधिरपि किंकुर्यात् ? न ह्यप्रवर्तमानस्य पुंसः विधिर्गले पाशं निदधातिः
रज्वा वा बाहू बध्नाति । निषेधाधिकारेऽपि सुरापानब्राह्मणहननादे,
प्रत्यवायसाधनत्वावधारणात् तत्परिजिहीर्षया निवृत्तिर्भवति, न विधितः ।
यस्तु प्रत्यवायान्न बिभेति, स विधावपि श्रुते न निवर्तत एवेति । तस्मात्
प्रवृत्तिनिवृत्त्योर्न कारणं विधिरिति तदर्थमपि तदाश्रयणमसांप्रतम् ॥विधिस्वरूपविमर्शः

[II.3.313]

कश्चायं विधिर्नामेत्येतदपि न विद्मः । ननु चाहुः—विधेर्लक्षणमेतावदप्रवृत्तप्रवर्तनम् ।अतिप्रसङ्गदोषेण नाज्ञातज्ञापनं विधिः ॥

[II.3.314]

बाढं श्रुतोऽयं श्लोकः । किन्तु कोऽसावप्रवृत्तप्रवर्तक इति न
जानीमः; प्रवर्तकस्वरूपे हि संशेरते प्रवादुका इति ॥प्रवर्तकत्वं कस्येति विमर्शः

[II.3.315]

किं लिङादिः शब्द एव प्रवर्तकः ? तद्व्यपारो वा ? तदर्थो ‥
नियोगः ? फलं वा स्वर्गादिः ? श्रेयस्साधनत्वं वा ? रागादिर्वा ? प्रवर्तकस्वरूपानवधारणाद्विधेरप्यनधारणमिति ॥

[II.3.316]

यत्तावदुक्तं किं विध्याश्रयणेनेति—तत्रोच्यते—यदयं साधनत्वेन यजेरभिहितोऽन्वयः ।स्वर्गस्य च फलत्वेन स एव महिमा विधेः ॥

[II.3.317]

विधिवचनमन्तरेण हि "स्वर्गकामो यजेत" इति पुरुषलक्षणार्थस्वर्गकामशब्दः, शुक्लो होतेतिवत् स्यात् । तदा चैकपदोपादानलक्षण
प्रत्यासत्तिसम्बन्धनिसर्गघटितपूर्वापरीभूतस्वभावधात्वर्थसाध्यतातिक्रमेण
दूरात् स्वर्गस्य साध्यत्वं अन्यत्रोपसर्जनीभूतस्य कथं कल्पयितुं शक्यते ?
तस्मादेष विशिष्टः साध्यसाधनसम्बन्धः विधिप्रसादलभ्य एव भवति,
नान्यथेति विधिराश्रयणीयः ॥विधेरावश्यकता

[II.3.318]

कथं पुनर्विधिरप्यमुं साध्यसाधनभावं बोधयति ? इत्थं बोधयति
—स हि सप्रत्ययप्रवर्तकस्वभावः । न चापुरुषार्थरूपे व्यापारेपुरुषः प्रयत्नशतप्रेर्यमाणोऽपि सप्रत्ययः प्रवर्तते । प्रवर्तमानेऽपि पुंसि
प्रवर्तकत्वाख्यनिजस्वरूपसंकोचमाशङ्कमानः विधिः पुरुषार्थस्वभावं स्वर्गं
साध्यतया व्यवस्थापयति, यागं चास्य साधनतयेति । एवं ह्यवबोधयतोऽस्य प्रवर्तकत्वं निर्वहति ॥फलोपदेशमात्रान्न प्रवृत्तिः

[II.3.319]

यत्तु दर्शितेऽपि स्वर्गादौ फले न प्रवर्तते चेत्पुरुषः किं विधिः कुर्यादिति—तदप्युक्तम्—न हि वाय्वादिवत् पुरुषस्य प्रवर्तको विधिः ।
वाय्वादिः खलु सप्रत्ययमपि तदितरमपि प्रवर्तयति । विधिस्तु
सप्रत्ययस्यैव प्रवर्तकः । सप्रत्ययस्य चैतावत् प्रवर्तनं, यत्
प्रवर्तितोऽहमिति ज्ञानजननम् । न च फलमदर्शयता विधिनासप्रत्ययस्येदृशं ज्ञानं जनयितुं शक्यम् । फले तु दर्शिते सति
तदस्य ज्ञानं जनितमेव । अनेन जनितं चेत् ज्ञानं प्रमाणवृत्तेन
प्रवर्तित एवासौ विधिना पुरुषः । आलस्यादिनाऽनर्थित्वेन वा बहिःप्रवृत्तिपर्यन्ततया चेन्न प्रवर्तेत—मा प्रवर्तिष्ट ! विधिना तु स्वकर्तव्यं
कृतम्, प्रवर्तितोऽहमिति ज्ञानजननात् । अन्यो हि प्रवर्तनावगमः,
अन्यश्च बाह्यो व्यापारः ॥विधेरेव साध्यसाधनभावावगमःएवं विधिवशादेव साध्यसाधनभावधीः ।सा हि प्रथमनिर्वृत्तप्रेरणाज्ञानपूर्विका ॥

[II.3.320]

"यजेत" इति प्रेरणा प्रतीयमाना साध्यसाधनसम्बन्धमनवबोधयति
विधौ न निर्वहतीति तत्कृतस्तदवबोध उच्यते । निषेधे च "न हन्यात्"
इति निषेध्यमानस्य भावार्थस्यानर्थतामनवबोधयन् विधिः न रागतःप्रवर्तमानं पुमांसं निरोद्धुमुत्सहत इति विधेयवन्निषेध्येऽपि तस्यैव व्यापार
इत्यवश्याश्रयणीयो विधिः ॥

[II.3.321]

यश्चैष पर्यनुयोगः—किमर्थं विधिराश्रित इति—स तु खलु सरलमतिकृत इव लक्ष्यते । न हि वयमद्यकृतविधिमाश्रयेम, जहीमो वा ।
प्रतिपत्तारो हि वयं वेदस्य, न कर्तारः । तत्र च सविधिकानि "यजेत
स्वर्गकामः" इति प्रभृतीनि श्रूयन्ते । तेषां मीमांस्यमानोऽर्थ ईदृगवतिष्ठते । स्वर्गः साध्यः, यागः साधनमिति । स चायं विधिसामर्थ्यलभ्य
इति युक्तं विधेराश्रयणम् ॥कस्य प्रवर्तकत्वं युक्तम्, फलस्य, तद्ज्ञानस्य वा ?

[II.3.322]

यत्तु प्रवर्तकस्वरूपानिश्चयाद्विधेरनिश्चय इति—तत्राप्युच्यते—फलं
तावन्न प्रवर्तकम्, सिद्ध्यसिद्धिविकल्पानुपपत्तेः । सिद्धस्य फलस्याप्रवर्तकत्वं सिद्धत्वादेव । न हि यत् यस्यास्ति, स तदर्थं यतते । नाप्यसिद्धस्य
खरविषाणप्रख्यस्य फलस्य प्रवर्तकत्वं युक्तम्, अदृष्टत्वात् ॥

[II.3.323]

अथ कामनाविषयीकृतं फलं प्रवर्तकमिष्यते—सेयं कामनैव प्रवर्तिका
भवति, न फलम् । तस्माद्रागादिः प्रवर्तक इत्याहुः ॥श्रेयस्साधनत्वस्य प्रवर्तकत्वपक्षः

[II.3.324]

एतदपि न पेशलम् । उपजातप्रवृद्धतररागस्या पिकाम्यमनोपायपरिच्छेदमन्तरेण प्रवृत्त्यनुपपत्तेः न हि स्वर्गकामः सांग्रहिणीमनुतिष्ठति ।
तद्वरं श्रेयस्साधनत्वं प्रवर्तकम् । लोकेऽपि चैवमेव व्यवहारो दृश्यते ।
हरीतक्यादीनामारोग्यसाधनतां वैद्याचार्यचोदनातोऽवगत्य तदुपयोगादा
वातुरजनः प्रवर्तते । तृप्तिसाधनतामोदनस्य मन्यमानः तद्भक्षणाय
बुभुक्षितः प्रवर्तते—इति श्रेयस्साधनत्वमेव प्रवर्तकम् ॥विधिप्रत्ययादेः प्रवर्तकत्वपक्षः

[II.3.325]

एतदपि न चतुरस्रम्—श्रेयस्साधनत्वं ह्यनवगतमवगतं वा प्रवर्तकं
भवेत् ? नानवगतम्, अव्युत्पन्नस्य प्रवृत्तेरदर्शनात् । यो हि हरीतकीनामारोग्यहेतुतां न कुतश्चिदधिगतवान्, नासौ तदर्थ्यपि तामुपयुङ्क्ते ।
तस्मात् तद्बोधहेतुः प्रवर्तकः । स च दृष्टे विषयेऽन्वयव्यतिरेकादेरपिसंभवति, किं तेन ? अदृष्टे तु विषये श्रेयस्साधनाधिगमः शब्दैकनिबन्धन
इति तदधिगमोपायः शब्द एव प्रवर्तकः । अत एव शब्दोऽपि न
स्वरूपमात्रेण प्रवर्तकः, वाय्वादितुल्यत्वप्रसङ्गात् । यदि हि पवन इव,
पिशाच इव, कुनृप इव शब्दः प्रवर्तको भवेत्, अनवगतशब्दार्थसम्बन्धोऽपि
श्रवणपरवशः प्रवर्तेत, न चैवमस्ति । तस्मादर्थप्रतीतिमुपजनयतः
शब्दस्य प्रवर्तकत्वम् ॥लिङादेः प्रवर्तकत्वप्रकारः

[II.3.326]

न च नाम पदप्रतीतौ वर्तमानापदेशकाख्यातात्पदार्थप्रतीतौ च सत्यां
सप्रत्ययोऽप्रवर्तमानः कश्चित् दृश्यत इति लिङादिरेव शब्दः प्रवर्तकाभिधानद्वारेण प्रवर्तको भवितुमर्हति । शब्दस्य च ज्ञापकत्वात् चक्षुरादि
कारकवैलक्षण्ये सत्यपि प्रतीतिजन्मनि करणत्वमपरिहार्यम् । करणं च
कारकं च न निर्व्यापारं स्वकार्यनिर्वृत्तिक्षममिति व्यापारस्तस्यावश्यंभावी । लिङादेश्च शब्दस्य न प्रतीतिजन्ममात्रे व्यापारः, किन्तु पुरुषप्रवृत्तावपि, तथाऽवगमात् । लिङा अर्थावगमे सति प्रवृत्तिर्दृश्यत इति
तत्रापि लिङव्यापारः प्रभवति । स चायं लिङादिव्यापारः शब्दभावनानामधेयो विधिरित्युच्यते । स एव प्रवर्तकः ॥भावनाया द्वैविध्यम्

[II.3.327]

इह हि लिङादियुक्तेषु वाक्येषु द्वे भावने प्रतीयेते—शब्दभावना,
अर्थभावना चेति ॥

[II.3.328]

तत्र अर्थभावना तावत् धात्वर्थातिरिक्तप्रयोजकव्यापारात्मिका
दर्शितैव । यो भवनक्रियाकर्तृविषयः प्रयोजकव्यापारः पुरुषस्थः, यत्र
भवनक्रियायाः कर्ता स्वर्गादिः कर्मतामापद्यते, सोऽर्थभावनाशब्देनोच्यते ।
व्याख्यातश्चासौ ॥भावनाद्वयस्वरूपम्

[II.3.329]

यस्तु शब्दगतः प्रयोजकव्यापारः, यत्र पुरुषप्रवृत्तिः साध्यतां प्रतिपद्यते, सा शब्दभावना । तथा ह्युक्तम्—"अभिधां भावनामाहुरन्यामेव लिङादयः इति ॥"

[II.3.330]

लिङन्तशब्दश्रवणे हि यथा यज्याद्यवच्छिन्नं स्वव्यापारं पुरुषोऽधिगच्छति, तथा "तदनुष्ठाने प्रेरितोऽहम्" इत्यपि प्रतिपद्यते । तेनानुष्ठेयार्थप्रतिपादन इव प्रेरणायामपि शब्दस्य सामर्थ्यात् भावनाद्वयप्रतिपादकं
लिङादियुक्तं वाक्यमिष्यते । ततः पुरुषव्यापारश्चार्थभावना, शब्दव्यापारश्च शब्दभावनाऽवगम्यते । शब्दव्यापारात्मकत्वाच्च शब्दभावनाशब्देनाभिधीयते । अनवगता च सती न कार्याङ्गमिति शब्देन साऽभि
धीयतेऽपि । तदुक्तं "अभिधत्ते करोति च" इति ॥शब्दभावनाया अंशत्रयवर्णनम्

[II.3.331]

ननु ! शब्दभावनाऽपि भावनात्मकत्वादर्थभावनावदंशत्रयमेपक्षत
एवेति तदस्या दर्शयितव्यम्—उच्यते—भाव्यांशे तावदस्याः पुरुषप्रवृत्तिरुपनिपतीति उक्तमेव । पुरुषप्रेरणात्मको हि विधिः शब्दभावनेति
तत्साध्या पुरुषप्रवृत्तिरेव तत्र भाव्यतां प्रतिपद्यते । करणांशे तु तस्याः
नियोज्यविषयसमर्पकपदव्यापारो निविशते । यथा हि यज्यादिना
स्वर्गादिर्भाव्यः संपद्यत इत्यर्थभावनायामसौ तत्करणतामबलम्बते, एवमिहापि नियोज्यपुरुषप्रवृत्तिविषयाद्यवगमात् संपद्यत इति तदभिधायकशब्दव्यापारस्तत्र करणतां प्रतिपद्यते । इतिकर्तव्यांशे तु अर्थवादपदव्यापारोऽस्या अवतिष्ठते । केवलं विधिपदश्रवणे हि सति न तथा प्रवर्तयितुमुत्सहन्ते श्रोतारः, यथा अर्थवादजनितबहुप्रकारकर्मप्राशस्त्यज्ञानपरिपोषित
हृदयाः सन्तः—इति अर्थवादाः प्रवृत्त्यतिशयहेतवः । तेन तद्व्यापार
इतिकर्तव्यतांशमस्याः पूरयतीति ॥

[II.3.332]

एवं नियोज्यव्यापारो भाव्यः, विषयादिसमर्पकपदव्यापारः करणं,
अर्थवादपदव्यापारः इतिकर्तव्यतेति सेयं त्र्यंशा शब्दभावना । सैव च
विधिः ॥विधेः भावनायाश्च सम्बन्धवर्णनम्

[II.3.333]

न च विधेर्वाक्यार्थानन्वयलक्षणो दोष आशङ्कनीयः; एकप्रत्ययो
पादानलक्षणया प्रत्यासत्या तदन्वितत्वावगमात् । आहुश्च—(श्लो-वा-वाक्य-79)"विधिभावनयोस्त्वेकप्रत्ययग्राह्यताकृतः ।धात्वर्थात् प्रथमं तावत् संबन्धो व्यवसीयते इति ॥"

[II.3.334]

विधिर्भावनायां पुरुषं नियुङ्क्ते । यथाऽऽह—"स्वव्यापारे हि पुरुषः कर्तृत्वेन नियुज्यते (तं-वा-2-2-9) इति ॥"

[II.3.335]

तयोः कथमन्वयः स्यात् ?विधेः प्रेरकत्वप्रकारः

[II.3.336]

ननु च त्वयैवोक्तं धात्वर्थात् पूर्वतरं तद्भावनाया विधेश्च संबधोऽव
गम्यते । एकपदोपादानेऽपि धात्वर्थस्तावत् प्रकृत्यंशाभिधेयः । विधिभावने तु द्वे अपि प्रत्ययांशेनाभिधीयेते इति । अतश्च स्वच्छैव भावना
विधिना स्पृश्यते, न विषयाद्यनुरक्ता । स्वच्छा च न प्रयोगयोग्या भवति ।
यथा च फलकरणेतिकर्तव्यतांशपरिपूर्तिप्रस्थिता प्रयोगयोग्या, न तां
विधिः स्पृष्टवान् । अविधिस्पृष्टेषु च धात्वर्थकारकादिषु किमिति सचेताः
पुरुषः प्रवर्तेतेति—उच्यते—यद्यपि विधिः अनधिगतधात्वर्थानुरागतया
स्वच्छामेव भावनां एकाभिधानत्वात् प्रथममाक्रामति; तथापि तादृशि
तस्यां सप्रत्ययप्रवर्तनात्मकनिजस्वरूपनिर्वहणमलभमानो न तावत्येव
विरमति, किन्तु परिणीतबालकन्यको वर इव तावद्विलम्बमानः प्रसारितहस्त आस्ते—यावत् सर्वाङ्गसुन्दरी प्रयोगयोग्या भावना भवति ।
आह च—(श्लो. वा. वाक्य-171)"यद्यप्यंशैरसंस्पृष्टां विधिः स्पृशति भावनाम् ।तथाप्यशक्तितो नासौ तन्मात्रे पर्यवस्यति ॥अनुष्ठेये हि विषये विधिः पुंसां प्रवर्तकः ।अंशत्रयेण चापूर्णां नानुतिष्ठति भावनाम् ॥तस्मात् प्रक्रान्तरूपोऽपि विधिस्तावत् प्रतीक्षते ।यावद्योग्यत्वमापन्ना भावनाऽन्यानपेक्षिणी ॥ इति"भावनायाः वाक्यार्थे अन्वयप्रकारः

[II.3.337]

सा हि वाक्यान्तरोपात्तमप्यपेक्षते, प्रकरणान्तराधीतमपि वांछति ।
प्रकृतिवद्भावलभ्यमपि याचते । अर्थसामर्थ्यगम्यं प्रमाणमपि
स्पृहयति—इत्येवंविध एष शब्दप्रमाणमहिमेति ॥

[II.3.338]

स चायं व्युत्पादनक्रम ईदृशो व्याख्यातृभिरुपदिश्यते—इत्थमस्यान्वयः, इत्थमस्येति । वाक्यार्थः पुनर्भावनात्माऽवगम्यमानः एकयैव
बुद्ध्याऽनेकजातिगुणद्रव्यक्रियाद्यङ्गकलापकल्माषिततनुरवगम्यते तादृश्येकैवेयं वाक्याद्वाक्यार्थबुद्धिः । यथाह—(श्लो-वा-वाक्य-327)"भावनैव हि वाक्यार्थः सर्वत्राख्यातवत्तया ।अनेकगुणजात्यादिकारकार्थानुरंजिता ॥एकयैव च बुद्ध्याऽसौ गृह्यते चित्ररूपया ।पदार्थाहितसंस्कारचित्रपिण्डप्रस्तया इति ॥"भावनायाः पूर्णस्वरूपम्

[II.3.339]

एक एवायमतिदीर्धः क्रमविकस्वरः सकलाङ्गपरिपूरितभावनातत्त्व
विषयः प्रतिभासः । यथा हि स्थाल्यधिश्रयणात् प्रभृति आनिराकाङ्क्षौदननिष्पत्तेरेकैवेयं पाकक्रिया—सलिलावसेकतण्डुलावपनदर्वीविघट्टनास्रावणाद्यनेकक्षणसमुदायस्वभावा, तथा प्रथमपदज्ञानात् प्रभृति
आनिराकाङ्क्षवाक्यार्थपरिच्छेदादेकैवेयं शाब्दी प्रमितिः । आह च—"पदात् प्रभृति या चैषा प्रज्ञा ज्ञातुर्विजृम्भते ।पुष्पिता सा पदार्थेषु वाक्यार्थेषु फलिष्यति"

[II.3.340]

इति कृतमतिविस्तरेण ॥

[II.3.341]

सोऽयं वाक्यार्थः भावनानामधेय कर्तृव्यापारः स्वर्गयागादिरर्थः
यस्तु व्यापारः प्रैषरूपो लिङादेर्वाच्यः कार्ये वा, तं विधिं सङ्गिरन्ते ॥शब्दभावनायाः वाक्यार्थत्वविचारः

[II.3.342]

तदेतदननुमन्यमाना अन्ये प्रचक्षते—योऽसौ शब्दभावनाख्यः शब्दव्यापारः शब्दस्य कार्योऽभिधेयश्च, तमभिदधतः कुर्वतो वा शब्दस्य
व्यापारान्तरमस्ति, न वा ?

[II.3.343]

यदि तावन्नास्ति, तदेष व्यापारान्तरनिरपेक्षस्वव्यापारमिवार्थमपि
वदतु, विश्राम्यतु व्यापारकल्पना । अस्ति चेदस्य तदभिधाने व्यापारान्तरं, तदाऽनवस्थाप्रतीकारः कश्चिदन्वेषणीयः । न जासौ दूरादपि
लभ्यते । भूतपरिस्पन्दव्यतिरिक्तव्यापारनिरासश्च प्रमाणसामान्यलक्षणे
विस्तरेण कृतः इत्यसौ मार्गः इहाप्यनुसरणीयः ॥

[II.3.344]

यश्चासौ व्यापारः क्रियते चाभिधीयते च, स किं पूर्वमभिधीयते,
ततः क्रियते ? पूर्वं वा क्रियते, पश्चादभिधीयते ? युगपदेव वा करणाभिधाने इति ॥

[II.3.345]

न तावत् पूर्वमभिधीयते ततः क्रियते—अनुत्पन्नस्याभिधानानुपपत्तेः । न ह्यजाते पुत्रे नामधेयकरणम् । अर्थासंस्पर्शी च तथा सति
शब्दः स्यात् ॥

[II.3.346]

अत एव न युगपदुभयम्, अनुत्पन्नत्वानपायात् प्रयत्नगौरवप्रसङ्गाच्च । नापि कृत्वाऽभिधानम्, विरम्यव्यापारासंवेदनात् ॥लिङादिभिः शब्दभावनाप्रतीत्यसंभवः

[II.3.347]

अपि चायं तपस्वी लिङादिः प्रत्ययः सत्यपि गोबृन्दारकत्वे कथममुमतिबृहन्तं भारं वक्ष्यति ? कर्तारं च तत्संख्यां चाख्यास्यति ?
भावनामभिधास्यते ? शब्दभावनां च करिष्यति ? तां च वदिष्यति ?
इति दुर्वहोऽयं भारः ॥शब्दभावनायाः वाक्यार्थे अन्वयासंभवः

[II.3.348]

कश्चायं शब्दभावनानामधेयस्य विधेर्वाक्यार्थे भावनायामन्वय इति
वक्तव्यम् ॥

[II.3.349]

ननु उक्त एव एकप्रत्ययाभिधेयत्वलक्षणः संबन्ध इति—न ब्रूम
आभिधानिकः संबन्धो नोक्त इति । किन्तु पुरुषव्यापारात्मिकाया अर्थभावनायाः प्रधानत्वेन वाक्यार्थत्वात्, तदपेक्ष्यमाणफलकरणेतिकर्तव्यतांशपूरणेन स्वर्गकामादिपदान्तराभिधेयोऽर्थः समन्वेति, गुणत्वेन । शब्दव्यापारस्तु तदपेक्षितमन्यतममपि नांशं पूरयितुमलमिति तत्र न गुणतामबलम्बते । न च द्वयोः प्रधानयोः घटः पट इतिवद्वा, पचति पठतीतिवद्वा संबन्ध उपलभ्यते ॥भावनयोः गुणप्रधानभावसंभवः

[II.3.350]

अथार्थभावना शब्दभावनाख्यविधेर्विषयसमर्पणेन गुणतामबलम्बते;
विधिस्तर्हि वाक्यार्थः, न भावना, तस्या अप्राधान्यात् । अतो भावनाद्वयं प्रत्ययार्थ इति न हृदयंगममेतत् ॥

[II.3.351]

एकाभिधानाभिधेयत्वं च न भावनयोरन्योन्यसमन्वये कारणम्;
अक्षाः—पादाः—माषा इत्यादावदर्शनात् ॥भावनाद्वयसद्भावे न प्रमाणमस्ति

[II.3.352]

किंच कस्यानुरोधेन द्वे भावने प्रत्ययवाच्ये इष्येते ?—उच्यते—
लिङादिशब्दश्रवणे सति कार्ये च, प्रेरणायां च बुद्धिरुत्पद्यत इति ॥

[II.3.353]

यद्येवं एक एव तादृशोऽसौ लिङर्थो भवतु । तदेकत्वाच्च न
परस्परसमन्वयः चिन्तयिष्यते । न च प्रत्ययेऽप्यतिभार आरोपयिष्यते ॥नियोगवाक्यार्थविचारः

[II.3.354]

ननु ! एकस्यापि लिङर्थस्य यदि शब्दः कार्यत्वं, प्रेरणां च ब्रवीति,
ततस्तदवस्थ एवातिभारः । कश्चासावेकः कार्यात्मा, प्रेरणात्मा च
तस्यार्थः ? उच्यते—यो लिङादिप्रत्ययादवगम्यते, यमभिवदतो न
तस्यातिभारः, यत्र न तद्व्यतिरेकेण प्रमाणान्तरं क्रमते, स नियोगो
नामावाक्यार्थः । तथा हि—वृद्धव्यवहारतः शब्दानामर्थे व्युत्पत्तिरित्यत्र तावदविवाद एव । व्यवहारे च वाक्यार्थे वाक्यस्य व्युत्पत्तिः,
वाक्येन सर्वत्र व्यवहारात् । तत्र "यजेत" इत्यादितिङन्तपदयुक्तेषु पदान्तराणामर्थस्तावदास्ताम् । आख्यातार्थे ह्यवगते तदानुगुण्येनासौ
स्थास्यति । आख्यातस्य च "यजेत" इत्येवमादेरर्थः परीक्ष्यमाणः प्रेरणात्मक एवावतिष्ठते; यतः पदान्तरसन्निधाने सत्यपि न प्रेरणाबुद्धिरुपजायते । आख्यातपदश्रवणे च सति सा जायते । तस्मात् तस्यैव
प्रेरणात्मकोऽर्थः । तत्रापि तु जुहोत्यादिधात्वन्तरोपजननापायपर्यालोचनया धातोस्तत्प्रतीतौ व्यभिचारात्, प्रत्ययस्य चाव्यभिचारात् तस्यैव
सोऽर्थ इति गम्यते ॥विधिरूपनियोगस्य लिङर्थत्वम्

[II.3.355]

कः पुनरसावर्थः ? यस्मिन् सति "नियुक्तोऽहमत्र" इति प्रतिपद्यते
पुरुषः, सोऽसावर्थः । स एव विधिरित्युच्यते । विधौ हि लिङादिप्रत्ययं
स्मरति पाणिनिः, न धात्वर्थे यागादौ, न कर्तृव्यापारे भावनायाम् ।
विधिश्च नाम प्रेरणात्मक एव । अत एव वर्तमानापदेशिकाख्यातजनितप्रतीतिविलक्षणेयं प्रतीतिः "यजेत" इति । अत्र हि प्रैषप्रैष्ययोः संबन्धोऽवगम्यते । अन्य एवायं क्रियाकर्तृसंबन्धात् प्रैषप्रैष्यसंबन्धः ॥अख्यातेन प्रेरणायाः प्राधान्येनोपस्थितिः

[II.3.356]

ननु "यजेत" इति क्रियाकर्तृसंबन्धोऽवगम्यते ?—न ब्रूमः नावगम्यत इति; किन्तु प्रैषप्रैष्यलक्षणोऽपि संबन्धः प्रथममवगम्यते । प्रेषितो
हि क्रियां कर्तुमुद्यच्छतीति ॥

[II.3.357]

ननु ! क्रियासंबन्धितयैवासौ प्रेष्यते "यजतां भवान्" इति—सत्यम्
—क्रियासंबन्धितयैव प्रेष्यते । प्रेष्यते तु सः । प्रेष्यते चेदयमन्यं
तर्हि संबन्धः । क्रियासंबन्धात्तु उभयसंबन्धितामस्य राजगवीक्षीरवत् अवगमिष्यामः । यथा गौः राज्ञा च संबध्यते, क्षीरेण च—या राजसंबन्धिनी, सा क्षीरसंबन्धिनी, या क्षीरसंबन्धिनी; सा राजसंबन्धिनीति । एवमिहापि पुरुषः प्रेषितेन च संभन्त्स्यते, क्रियया च । यः
प्रेष्यते स करोति; अथ यः करोति, प्रेष्यते स इति ॥प्रेरणाया अतिरिक्तत्वम्

[II.3.358]

ननु ! नेदमुभयं भवति—प्रैषोऽपि क्रियैव । प्रवर्तनं हि कुर्वन्"प्रवर्तयति" इत्युच्यते । सोऽयं क्रियासम्बन्ध एव भवति । न ततोऽन्यःप्रैषप्रैष्यसंबन्ध इति—स्यादेतदेवम्, यदि वाय्वादिवत् प्रवर्तने कर्ता
लिङादिः स्यात् । "प्रेरितोऽहमत्रः" इति तु ज्ञानजनकत्वं विधेः प्रवर्तकत्वम् ।
स एष प्रवर्तनं ज्ञापयति, न करोतीति अन्य एवायं क्रियाकर्तृसंबन्धात्
प्रैषप्रैष्यसंबन्धः ॥ज्ञानस्य क्रियाविलक्षणत्वम्

[II.3.359]

ननु ! ज्ञानमपि क्रियैव । तत्करणे च पुनरयि स एवायं क्रियाकर्तृसंबन्धः—मैवम्—कारकज्ञापकयोर्भेदस्य सुप्रसिद्धत्वात् । इह च
योऽयं यागपुरुषयोः क्रियाकर्तृसंबन्धः, ततोऽन्यं प्रैषप्रैष्यसंबन्धमुपदर्शयितुं
प्रवृत्ताः स्मः । स ततो विलक्षणः प्रदर्शित एव । वैलक्षण्येऽपि तस्य
यथाकथंचित् नाम क्रियमाणं न वारयामः ॥प्रेरणायाः प्रथमं प्रतीतिः

[II.3.360]

भवत्वयमन्यः प्रैषप्रैष्यसंबन्धः । स तु प्रथममवगम्यत इत्येष कुतो
निश्चयः ? उक्तमत्र—"प्रेषितोऽहम्" इति हि विदित्वा क्रियायां प्रवर्तते ।"आचार्यचोदितः करोमि" इति हि दृश्यते । "यजेत" इति श्रुते "नियुक्तोऽहम्" इति प्रथममवगच्छति । ततो यजते । तेनायमाद्यः संबन्धः ।
पाश्चात्यस्तु क्रियाकर्तृसंबन्धः । तत् योऽयं लिङर्थः प्रथममवगम्यते, प्रैषो
नाम, सा प्रेरणा, स नियोगः, स वाक्यार्थः ॥विधिनिमन्त्रणादीनां वैलक्षण्यम्

[II.3.361]

ननु ! विधाविव निमन्त्रणादिषु लिङलोटावपि स्मर्येते एव—सत्यम्
—ते तु प्रेरणाया एवौपाधिका अवान्तरभेदाः । सम-हीन-ज्यायोविषय
एव प्रयोगोपाधिनिबन्धन एष प्रेषणा ध्येषणादिभेदव्यवहारः । प्रेषणा
तु सर्वत्रानुस्यूताऽवगम्यते । तदुक्तम् "प्रवर्तकत्वं तु शब्दार्थः, सर्वत्रापरित्यागात्" इति । स चायं लिङादीनामर्थः प्रैषो णिजर्थविलक्षणः
प्रतीयते ॥णिजर्थवैलक्षण्यं लिङर्थस्य

[II.3.362]

ननु ! प्रयोजकव्यापारे णिच् विधीयते । प्रयोजकव्यापारश्च प्रैषः ।
प्रैषे च लोडादयो विधीयन्ते इति णिजर्थ एव लोडर्थः । तथा च "कुरु, कुरु"
इति यो ब्रूते, स कारयतीत्युच्यते—न—प्रतीतिभेदात् । अन्या हि "करोतु""कुर्यात्" इतिप्रतीतिः, अन्या च "करोति""कारयति" इति प्रतीतिः ।
प्रयोजकव्यापारो हि णिजर्थः, ज्ञापकव्यापारस्तु लिङर्थः । प्रवृत्तक्रियाविषयश्च प्रयोजकव्यापारो णिजर्थः, इहतु तद्विपरीतः । तत्र हि कार्यंपश्यतः प्रवर्तनम्, इह तु प्रवतितस्य कार्यदर्शनं इति महान् भेदः ॥

[II.3.363]

तत्र यथा कुर्वन्तं कारयति, तथैवेहापि प्रैषः प्रवर्तमानं प्रेरयति, नाप्रवर्तमानं स्थावरमिति । न हि वनस्पतिरुच्यते "यजस्व" इति—न—स्थावरादेरयोग्यत्वात् । ब्राह्मणादिस्तु यः प्रेर्यते, असा, वप्रवृत्तक्रिय एव ।
न हि यजमान एव "यजेत" इति चोद्यते, किन्तु अप्रवृत्तक्रिय एवेति
सर्वथा णिजर्थाद्विलक्षणो लिङर्थः ॥नियोगे व्युत्पत्तिप्रदर्शनम्

[II.3.364]

आह—भवत्वयं विलक्षणोऽर्थः । स तु प्रमाणान्तरावगम्यश्चेत्,
तदुपदर्श्यताम् अयमसावेवंरूप इति । प्रमाणान्तरानवगम्यश्चेत्, कथं
शब्दैकगोचरे तत्र संबन्धव्युत्पत्तिः—उच्यते—शब्दैकगोचरस्तु नियोगः,
व्युत्पत्तिश्च तत्र सूपपादैव । यो हि "यजेत""दद्यात्""जुहुयात्" इति लिङादिभ्यो विधिः प्रतीयते, कथमसौ लिङादीनामगम्य इष्येत ? व्युत्पत्तिश्चास्य व्यवहरादवकल्पते । "गच्छ""अधीष्व" इति श्रृण्वन् वृद्धः चेष्टमानो दृश्यते । चेष्टा च स्वात्मनि प्रवर्तिकाऽवगमपूर्विका दृष्टा ।
प्रत्यक्षदृष्टे चाम्रादौ सुखसाधनतयाऽन्वयव्यतिरेकाभ्यामवगते, तदनुस्मरणात् प्रवर्तमानः कस्मिंश्चिदात्माकूते समुपजाते सति भौतिकं व्यापार
मारभते । स चात्मधर्मः आत्मेव स्वसंवेद्यः ॥आत्मनः स्वप्रकाशत्वम्

[II.3.365]

अहंप्रत्यगम्यो ह्यात्मा; नासौ परस्मै दर्शयितुं शक्यते । न च
न चर्चयितुं शक्यते । एतावता नानुभूयत इति न शक्यते वक्तुम् ।
परोऽपि ह्येनमहंप्रत्ययेनानुभवत्येव । तथाऽयमपि भौतिकव्यापारहेतुरात्माकूतविशेषो न प्रमाणान्तरवेद्यो भवति । न च न वेद्यते, तत्संवेदने
सति चेष्टाया दृष्टत्वात् । तस्मात्परमपि "गच्छ""अधीष्व" इति शब्दश्रवणे सति चेष्टापन्नं दृष्ट्वा तस्यापि तादृक्प्रेरणावगमोऽनुमीयते ।
स च शब्दान्तरश्रवणे सत्यप्यदृश्यमानः, लिङादिश्रवणे च सति दृश्य
मानः तदर्थ एवेत्यन्वयव्यतिरेकाभ्यामवगम्यते इतीयतीयं व्युत्पत्तिः ॥

[II.3.366]

तदेतदात्मप्रत्यक्षम् । लिङादिश्रवणे सति प्रेरणावगतिः भवति, प्रथमश्रुताच्च लिङादेरसौ न भवति । न च प्रमाणान्तरेण सोऽर्थो दर्शयितुं
शक्यते, "कुर्यात्" इत्यस्यार्थः कुर्यादित्यनेनैव प्रतिपाद्यते, न प्रकारान्तरेणेत्येवं व्युत्पत्तौ संभवन्त्यामपि यैरगृहीतसम्बन्ध एव लिङादिः स्वरूपसामर्थ्येनैव प्रेरक इष्यते, तेऽत्यन्तभीरव इत्युपेक्षणीयाः ॥लिङादिनैव नियोगप्रतीतिः

[II.3.367]

ननु ! यदि लिङादिव्यतिरेकेण नान्यतो नियोगोऽवगम्यते, कथमसौनियोगशब्दात् प्रतीयते ? कथं वा नियोशब्दस्य नाम्नोऽप्यर्थः प्रमाणान्तरगोचरः स्यात् ?

[II.3.368]

अयि साधो ! न नियोगः निपूर्वेण युजिना घञतेन बोधयितुं शक्यते ।
व्यवहारमात्रमेतत्स्वरूपमाख्यातुमाश्रीयते; यथा तु "यजेत" इत्येवमादिभ्यः शब्देभ्यः सोऽवगम्यते, तथा नान्यत इत्यत एव न प्रमाणान्तर
गोचरो धर्म इत्याहुः ॥

[II.3.369]

लिङर्थो हि नियोगो वाक्यार्थः । स एव धर्मः । स च न
प्रमाणान्तरगम्य इति ॥नियोगस्यैव प्रेरकत्वं, कार्यत्वं च

[II.3.370]

ननु ! लिङर्थः प्रेरणात्मकोऽयं व्याख्यातः कार्यात्मा चायमनुष्ठेयो धर्मः । स एव च वाक्यार्थो युक्तः । कार्येऽर्थे वेदस्य प्रामाण्य
मिति हि मीमांसकाः । तस्मात् पुनरपि भाट्टपक्षवत् द्वयमापतति—
प्रेरकश्च विधिः, कार्यरूपश्चानुष्ठेयोऽर्थ इति—सुखैधितो निरनुसन्धान
इवायुष्मानेवं व्यवहरति । न ह्यन्यः प्रेरकः, अन्यश्चानुष्ठेय इत्युक्तम् ।
नियोग एव प्रेरकः, नियोग एव चानुष्ठेयः ॥प्रेरकत्वकार्यत्वयोरविरोधः

[II.3.371]

कथं द्वैरूप्यमस्य शब्दो वदतीति चेत्—मैवम्—प्रेरकत्वमेवशब्दार्थः; आर्थं तु कार्यत्वम् । यतो विधिरेवानुष्ठेयतयाऽवगम्यते"आचार्याज्ञां करोमि""राजाज्ञां करोमि" इति ॥

[II.3.372]

किमर्थं तर्हि विषयानुष्ठानमिति चेत्—न ह्याज्ञा घटादिवत् स्वरूपेण कर्तुं शक्या, अपि तु विषयद्वारकं तत्संपादनम् । "कमण्डुलं बिभृहि"
इत्याचार्येणाज्ञप्तः कमण्डुलं भृत्वाऽऽचार्याज्ञां कृतां मन्यते । "कटकं गच्छ"
इति राज्ञाऽऽप्तः कटकं गत्वा राजाज्ञां कृतां मन्यते । "सोऽयं नियोग"
एवानुष्ठेयः ॥

[II.3.373]

ननु ! "राजाज्ञया करोमि" इत्यपि व्यपदेशो दृश्यते । स चाननुष्ठेयामेवाज्ञां दर्शयति—मैवम्—तत्राप्याज्ञैवानुष्ठेया । प्रेषाणाभिप्रायेण
तृतीयानिर्देश इत्येवं केचित् ॥नियोगस्यैव शाब्दत्वम्

[II.3.374]

अन्ये तु शाब्दं कार्यत्वं नियोगस्य, प्रेरकत्वं त्वर्थादित्याचक्षते ॥

[II.3.375]

अनुष्ठेयता हि तस्य निजं रूपम् । स्वसिद्धये स तु नियोज्यं नियुंजानः प्रेरक इत्युच्यते । तदिदं कार्यत्वं अपरित्यक्तप्रेरकभावमस्याव
गम्यते । प्रेरकत्वं चापरित्यक्तकार्यभावमित्यन्यतरदत्र शाब्दं रूपं, अन्यतरच्चार्थं रूपमिति न भाट्टैरिवास्माभिः प्रत्यये गुरुर्भार आरोपितः ॥नियोगस्य विषयाधिकारादिकथनम्

[II.3.376]

स चायं नियोगः प्रतीयमानः "यजेत स्वर्गकामः" इत्यनुबन्धद्वयावच्छिन्नः प्रतीयते । यज्यादिनास्य विषयानुबन्धो धातुनोच्यते ।"स्वर्गकामः" इत्यधिकारानुबन्धः पदान्तरेणार्प्यते । तत्र च स्वर्गकामस्यैवाधिकारो निर्वहति । यदि भावार्थस्य स्वर्गं प्रति साधनत्वमवगम्यते;
एवं तर्हि स्वर्गकामेनैवासौ कृतो भवतीति स्वर्गकामपदान्वये प्राक्तन
एव मार्गोऽनुमन्तव्यः, न पुनः स्वर्गादिफलप्रदर्शनपूर्वकं विधेः प्रवर्तकत्वम्,अस्वातन्त्र्यप्रसङ्गात् । न हीदृशं शास्त्रस्य दैन्यम्—यत् फलं विना पुंसः
प्रवर्तयितुं न शक्नोतीति । अन्यथा "यावज्जीवं यजेत" इत्यादावप्रवर्तकं शास्त्रं स्यात् ॥नियोगस्य फलशेषत्वाभावः

[II.3.377]

किं "यावज्जीवं" इत्यादिचोदनाः फलशून्या एव ? ओमित्युच्यते ।
न हि विधिः फलमाकाङ्क्षति, अपि तु नियोज्यं, विषयं च—कस्य
नियोगः ? कुत्र नियोगः ? इति । ते एते उभे अप्याकाङ्क्षे परिपूर्णे ।
तत्र—जीवतो नियोगः, यागे च नियोग इति । अतः परं फलकल्पनं
पुरुषबुद्धिप्रभवं भवति, न शास्त्रीयम् । कामाधिकारे तु नियोज्यतैव
अन्यथा स्वर्गकामस्य नोपपद्यत इति स्वर्गस्य साध्यत्वमभ्युपगतम्, न
पुनर्विधेः फलार्थत्वात् । अत एव न तत्र वैधी प्रवृत्तिः, लिप्सयैव प्रवृत्तत्वात् । आह च "तस्य लिप्साऽर्थंलक्षणा"(जै. सू. 4-1-2) इति ।
साध्यसाधनभावप्रतिपादनपर्यवसितो हि तत्र विधिव्यापारः, न प्रयोगपर्यवसित इति ॥श्येनादेरधर्मत्वे कारणम्

[II.3.378]

अत एव श्येनादेरधर्मत्वम् । तत्र हि "अभिचरन्" इति शत्रा
शत्रुं वैदिकेनोपायेन जिघांसुरधिकारी दर्शितः तस्य । न तत्र शास्त्रं
प्रवर्तकम् । जानात्येवासौ "मयैतत् कर्तव्यम्, उपायं तु न वेद"
इत्येवम् । उपायमात्रमस्योपदिश्यते श्येनः । "श्यनं कुरु" इति तु न
विधिः प्रभवति, जिघांसाया एव तत्र प्रवर्तकत्वात् । अतः श्येनादेरधर्मत्वात् तद्व्युदासार्थपदोपादानं "चोदनालक्षणोऽर्थो धर्मः"(जै-सू-1-1-2)
इति ॥

[II.3.379]

कामाधिकारेषु हीतिकर्तव्यतांशे शास्त्रीया प्रवृत्तिः । यथोक्तं—"क्रत्वर्थो हि शास्त्रादवगम्यते"(शा-भा-4-1-2) इति । भावार्थमात्रस्य
हि करणत्वमवगतम् । इतिकर्तव्यतांशस्तु न करणत्वावगतिबेलायामुपनिपतित इति तत्र लिप्साया अभावात् शास्त्रमेव प्रवर्तकम् ॥अग्नीषोमीयादिर्हिसाया अधर्मत्वाभावः

[II.3.380]

अत एव अग्नीषोमीयहिंसाया नाधर्मत्वम् । "न हिंस्यात् सर्वा भूतानि"
इति निषेधः सामान्यशास्त्रम् । सामान्यशास्त्रं च विशेषशास्त्रक्रोडीकृतविषयपरिहारेण प्रवर्तत इति अग्नीषोमीयहिंसायाः शास्त्रीयत्वात् न
निषेधविधिः अनर्थतां बोधयेदिति ॥

[II.3.381]

ननु ! श्येनेऽपि शास्त्रीया प्रवृत्तिः । प्रवर्तकत्वं हि विधेः स्वरूपं
प्रमाणान्तरविलक्षणम् । नान्वयव्यतिरेकवत्साध्यसाधनप्रतीतिमात्रपर्यन्तो हि विधिव्यापारो भवितुमर्हतीति सर्वत्र विधेः प्रयोक्तृत्वानपायात् ।
एव मेवचेयं प्रवृत्तिः श्येनेन यजेतेति ॥

[II.3.382]

उच्यते—"प्रवर्तितोऽहं" इति ज्ञानजननं विधेः प्रेरकत्वम् । तत
सत्यं सर्वत्र तुल्यं करणे च श्येने, इतिकर्तव्यतायां अग्नीषोमीये ।
बाह्ये तु प्रवृत्तिलक्षणे भौतिके व्यापारे यत्र लिप्सादि प्रकारान्तरमस्ति,
तत्र भवग्त्यपि विधेः प्रयौक्तृशक्तिरुदास्ते, पशुपुरोडाशप्रयाजवत् ।
तत्रोदासीने विधौ निषेधशास्त्रमवतरति"न हिंस्यात्" इति ॥श्येनज्योतिष्टोमादेर्वैलक्षण्यम्

[II.3.383]

यदि तु सर्वत्रैव प्रयोक्तृशक्तिरुदासीना भवेत्, तदा ज्योतिष्टोमान्न
विशिष्येत श्येनः; शास्त्रीयायां प्रवृत्तौ अग्नीषोमीय इव निषेधशास्त्रस्यानवकाशात् ॥

[II.3.384]

ज्योतिष्टोमेऽनुल्लंघितनिषेधोऽधिकारी, स्वर्गस्यानिषिद्धत्वात् ।
श्येने तु हिंसायाः प्रतिषिद्धत्वात् उत्क्रान्तनिषेधोऽधिकारीति चेत्—
मैवम्—अधिकारिदशायामपि भवन्मते विधेः प्रयोक्तृत्वानपायात् न
निषेधशास्त्रमवकाशं लभत इति श्येनेऽपि नावधीरितनिषेधोऽधिकारी
स्यात् ॥

[II.3.385]

ननु ! न विधिः फले प्रयोज्यं प्रेरयति "फलं कुरु" इति । कर्मणि
त्वेनं प्रवर्तयति "यजस्व" इति । तेनाधिकारिदशायामप्रतिहतो निषेधशास्त्रावकाशः—आयुष्मन् ! अस्मत्पक्षमेवाश्रितोऽसि । फले चेन्न
प्रवर्तयति विधिः पुरुषं, फलार्थित्वादेवैनमुपाये प्रवर्तमानं तत्रापि न
प्रेरयेत् । उपायानभिज्ञस्य तु उपायमेव दर्शयेत् । यावदप्राप्तं हि विधेर्विषयः । तदुक्तं—"जानात्येवासौ मयैतत् कर्तव्यं, उपायं तु न वेद"
इति । प्रतीतिरपीयमीदृशी "अभिचरन् यजेत्" इति । "यदि त्वं शास्त्रीयेनोपायेन वैरिणं हन्तुमुद्यतः, श्येनेन जहि, श्येनस्तवोपायः" इत्यर्थः ।
तदलमतिप्रसङ्गेन ॥

[II.3.386]

कामाधिकारेषु तावत् न फलाकाङ्क्षी विधिः । फलं त्वधिकारे
हेतुरिति स्थितम् ॥निषेधस्थले विध्यर्थःप्रतिषेधाधिकारेऽपि प्रत्यवायो न कल्पते ।निषेध्याद्विषयादेव लब्धत्वादधिकारिणः ॥तत्रासौ कल्प्यमानोऽपि नरकादिफलोदयः ।अवैधत्वं प्रपद्येत न ह्याकाङ्क्षेदृशी विधेः ॥विधेरपेक्षे द्वे एव नियोज्यविषयौ प्रति ।तत्पूरणेन तृप्तस्तु न वांछति ततोऽधिकम् ॥नियोज्यस्तावदेतावान् क्रुद्धोऽरिहननोद्यतः ।विषयस्तन्निवृत्तिश्च नियोगो यत्र गम्यते ॥निषेधस्थले निर्वाहक्रमः

[II.3.387]

ननु ! एतावन्न विबुध्यामहे निषेधविधेः को विषय इति । "भावार्थाः
कर्मशब्दास्तेभ्यः क्रिया प्रतीयेत"(जै-सू-2-1-1) इति स्थिते नञर्थस्तावत्पूर्वापरीभूतत्वाभावात् न विधेर्विषयः, अनन्विताभिधानाच्च ।
न हि नञोऽनन्तरं लिङविभक्तिः श्रूयते, अपि तु हन्तेः । हननमपि न विधेर्विषयः, तस्य धर्मत्वप्रसङ्गात्, नञ्प्रयोगस्य वैयर्थ्यप्रसक्तेः । हनने च
पुरुषस्य स्वतः प्रवृत्तेश्च । नञ्विशिष्टोऽपि न हन्त्यर्थोऽस्य विषयः,
तयोर्विशेषणविशेष्यभावाभावात् ॥युक्तं दध्ना जुहोतीति होमे दध्यनुरक्तता ।हन्तेः स्वरूपनाशात्तु न नञर्थानुरक्तता ॥

[II.3.388]

पुरुषप्रयत्नोऽपि न केवलो विधेर्विषयः, स्वतास्सिद्धत्वात् । नापि
नञर्थानुरक्तः, कुत्रापि नञर्थस्य विशेषणत्वानुपपत्तेः ॥न हिंस्यादित्यस्य पर्युदासत्वासंभवः

[II.3.389]

अथायमब्राह्मणादिन्यायेन हन्तौ पर्युदस्ते भावार्थान्तरे नियोगः
कल्प्यते—"न हन्यात्" इति कोऽर्थः ? अन्यत् किमपि कुर्यादिति; तर्हि
किं तद्भावान्तरमिति न विचारयितुं शक्यम् । यत्किंचिदिति चेत्—
न—तस्य स्वतस्सिद्धत्वेन विध्यनर्हत्वात् । अवश्यं जीवन् पुमान्
किंचित् करोति, पठति, गच्छति, भङ्क्ते च ॥

[II.3.390]

अथ विषयांशं परिहृत्य प्रमाणांशे नञ् निविशते, सा हि प्रवर्तमान
पुमांसं रुणद्धि, यद्धन्यात् तन्नेति—तदप्यनुपपन्नम्—अन्विताभिधानेन
विधिविभक्तेर्हन्तिनाऽवरुद्धत्वात् । प्रेरणशक्तिस्वभावो विधिः स्थितः ।
यस्तु निषेधात्मा नञ् पार्श्वें स्थितः, तत्र न विधिः संक्रामति । संक्रान्तावपि नञश्च संबन्धे सति विधेः स्वरूपनाशोऽवगम्यते । स्वभानो ह्येष
नञः, यदयं येन येन संबध्यते तस्य तस्याभावं बोधयतीति । अतो
विधिसंबन्धे नञ इष्यमाणे एतावान् वाक्यार्थोऽवतिष्ठते हननविधिर्नास्तीति । ततश्च हननस्य विधित्वं च स्यात् ॥निषेधवाक्यार्थसिद्धान्तः

[II.3.391]

अत्रोच्यते—"दध्ना जुहोति" इति होमस्य वचनान्तरचोदितत्वात्विधिविभक्तिशक्तिरुपपदं संकामतीति यथा वर्णितं, एवमिहापि हनने
स्वतः प्रवृत्तत्वेन विधिवैफल्यात् नञश्च श्रूयमाणस्यानर्थक्यप्रसङ्गात्
विधायिका शक्तिः नञर्थमेव स्पृशतीति किं नेष्यते ?

[II.3.392]

ननु ! उक्तमत्प्र "भावार्थाः कर्मशब्दाः" इति । तत्र दध्यनुरक्तो
होम एव विधीयत इति फलतो दधि विहितं भवति, न प्रमाणतः । इह
तु नञस्तदुपमर्दस्वभावत्वात् संसर्गो दध्यादेरिव कल्पते ॥

[II.3.393]

मैवम्—निवृत्तिमेव कुर्वन् विशेषणीभवति । सेयं नञुपहिते हन्तौ
श्रुते हनननिवृत्तिर्गम्यते । यथा सिद्धरूपदध्यनुप्रवेशेऽपि न होमस्य
साध्यमानाऽवस्था निवर्तते, तथा नञनुविद्धहन्त्यर्थावगतौ न पूर्वापरीभावबुद्धिर्निवर्तते । न ह्यब्राह्मणवत् "न हन्यात्" इति सिद्धरूपबुद्धिः ।
सोऽयं हनननिवृत्तिरूपः पूर्वापरीभूतोऽर्थो विधिविषयो भवति ॥प्रकारान्तरेण निषेधवाक्यार्थः

[II.3.394]

अथवा विभक्त्यर्थेन नञ्, संभन्त्स्यति । शुद्धस्य लिङादेरर्थः
प्रवर्तकः, नञुपहितस्य तस्यार्थो निवर्तक इति शब्दशक्तिरेवैषा वाऽपर्यनुयोज्येति ॥

[II.3.395]

यत्तु साक्षात् नञोऽनन्तरं विधिविभक्तिर्नोत्पद्यते, तत् तस्याधातुत्वात् धातोः परे तिङादयः प्रत्यया भवन्ति, नान्यस्मादिति । योग्यतया
तु नञर्थेन तस्य संबन्धः । न च तत्रायमर्थोऽवतिष्ठते हननविधिर्नास्तीति । किन्तु नञुपहितो विधिरौदासीन्ये पुरुषं नियुङ्क्ते । तदवच्छेदकश्च हन्तिः, अन्यथा सर्वक्रियौदासीन्यं प्रतीयेतेत्यलमतिविमर्देन ।
निषेधविधेरपि सिद्धोऽनुबन्धद्वययोगः ॥निषेधस्थले फलविमर्शःएवं नियोगव्यापारे समाप्ते फलकल्पना ।नृबुद्धिप्रभवैव स्यात् अतः सापेक्षता भवेत् ॥कथं नरो निवर्तेत प्रत्यवायभयाद्विना ।मा निवर्तिष्ट विधिना तावदुक्तं निवर्तनम् ॥प्रवृद्धतररागान्धः प्रत्यवायेऽपि कल्पिते ।न निवर्तेत इत्येवं किं विधेरप्रमाणता ॥फलं भवतु मा वा भूत् पुरुषोऽपि प्रवर्तताम् ।मा प्रवर्तिष्ट वा स्वे तु नास्त्यर्थे खण्डना विधेः ॥

[II.3.396]

प्रवर्तनावगामजनने हि विधिव्यापार इत्यसकृदुक्तम् । तत्र चास्य
न किंचिद्वैकल्यम् ॥फलाभावेऽपि विधिसंभवः

[II.3.397]

ननु ! विधेः फलापेक्षा नास्ति चेत्, किं तर्हि अश्रूयमाणफलेषु
विश्वजिदादिषु स्वर्गादिफलं कल्प्यते ? अनभिज्ञो देवानांप्रियः—न तत्र
विधेः फलापेक्षा । न च फलं तत्र कल्प्यते । किन्तु अश्रूयमाणत्वा
दधिकारानुबन्धस्य, निरधिकारस्य च विधेर्विधित्वानिर्वाहात् अधिकारानुबन्धः कल्प्यते । तत्र सर्वान् प्रत्यविशिष्टत्वात् स्वर्गकामः चोदनाशेषभावेन नियोज्यः कल्प्यते । न चेयं पौरुषी कल्पना, श्रुत्येकदेशः स इति
हि तद्विदः । तदियमधिकारानुबन्धकल्पना, न फलकल्पना इति सोऽयमनुबन्धद्वयावच्छिन्नो नियोगो वाक्यार्थः ॥नियोगस्यैव प्राधान्यम्

[II.3.398]

वाक्यार्थत्वं चास्य प्रधानत्वात् । अन्यो हि यज्यादिरर्थोऽवगम्यमानः तदनुप्रवेशेन प्रतीयत इति गुणो भवति । नियोगस्तु स्वमहिमाक्षिप्तदृष्टोपकारानेकक्रियाकारककलापोपबृंहितस्वरूपः प्रतीयत इति
प्राधान्यमबलम्बते । कार्यं चेत् प्रधानमुच्यते नियोग एव कार्यम् ।
फलं चेत् प्रधानमुयते, तदपि न सिद्धम्, अपि तु साध्यम् । साध्यत्वं
चास्य नियोगाधीनमिति नियोग एव प्रधानम् । पुरुषस्तु नियोज्यमानत्वादप्रधानमिति ॥नियोगस्य चतुर्विधत्वम्

[II.3.399]

एवं नियोग एव प्रधानत्वात् वाक्यार्थः । स च प्रतीतिभेदपर्यालोचनया चतुरवस्थ उच्यते । उत्पत्तिविधिः, विनियोगविधिः, प्रयोग
विधिः, अधिकारिविधिरिति ॥

[II.3.400]

उत्पत्तिविधिः"अग्निहोत्रं जुहोति" इति; अग्निहोत्राख्यकर्मस्वरूपोत्पादव्यतिरेकेणार्थान्तरानवगमात् ॥

[II.3.401]

विनियोगविधिः "दध्ना जुहोति" इति, उत्पत्तिविधितः प्रतिपन्नेभावार्थे तत्र दध्यादिगुणविनियोगावगमात् ॥

[II.3.402]

अधिकारिविधिः "अग्निहोत्रं जुहुयात् स्वर्गकामः" इति; निर्ज्ञाते
कर्मणि तत्राधिकृतस्य पुंसस्ततोऽवगमात् ॥

[II.3.403]

प्रयोगविधिस्तु यः क्रमपर्यन्तं प्रयोगे पदार्थानवगमयति । अयं
चाधिकारविधेरेव व्यापारविशेष इति तदेवास्योदाहरणम् "अग्निहोत्रं
जुहुयात् स्वर्गकामः" इति ॥

[II.3.404]

क्वचिदेकस्मिन्नेव वाक्ये रूपचतुष्टयं विधेरवगम्यते, न तत्र पृथगुदाहरणमपेक्ष्यते । यथा "एतस्यैव रेवतीषु वारवन्तीयमग्निष्टोम साम कृत्वा
पशुकामो ह्येतेन यजेत" इति ॥नियोगस्य रूपान्तराणि

[II.3.405]

अन्यान्यपि नियोगस्य रूपाणि व्यापारभेदादवगम्यन्ते । स हि भावार्थसिध्यर्थं तत्समर्थमर्थमाक्षिपतीति तत्प्रयोजक उच्यते । यथा माणवकस्थस्याध्ययनस्याचार्यकरणविधिः ॥

[II.3.406]

क्वचिदन्याक्षिप्ते वस्तुनि लब्धे सति तत्राप्रयोजको विधिर्भवति—
यथा क्रयनियुक्तैकहायिन्या लाभे सति, न पादपांसुग्रहणार्थं अन्यामेकहायनीमाक्षिपति विधिरिति । प्रकरणपठितपदार्थपटलपरिग्रहाच्च
ग्राहक इति विधिरुच्यते ॥

[II.3.407]

क्वचित् प्रकरणपठितस्यापि तेनागृहीतस्य द्वादशोपसदादेः प्रकरणादुत्कर्षदर्शनात् अत एव नियोगगर्भो विनियोग इत्याचक्षते ॥

[II.3.408]

क्वचिद्विनियोजकश्रुत्यादिप्रमाणविरहेऽपि पश्वेकत्वाद्युपादानं शेषीकुर्वन्नुपादायक इत्युच्यते । "पशुना यजेत" इति विभक्या हि प्रातिपदिकार्थो विनियुक्तः । तत्स्थं त्वेकत्वं उक्तमेव, न विनियुक्तं, "एकेन"
इत्यश्रवणात् पशुरुपादीयमानो न संख्यारहित उपादातुं शक्यते । श्रुतसंख्यापरित्यागकारणाभावाच्च एकत्वविशिष्टः पशुरुपादीयत इत्युपादानतशेषीकृतमेकत्वम् ॥नियोगवादोपसंहारः

[II.3.409]

वैकृतस्तु सौर्यादिविधिः प्राकृतमितिकर्तव्याताजातमाकर्षश्चो दक
इत्युच्यते । तदिदमेकस्यैव भगवतो लिङर्थस्य प्रयोक्तृशवित—खचितात्मनः प्रचुरव्यापारवैचित्र्यमुपदर्शितमिति अलमनया महामतिमानसवत्या मीमांसार्थकथया । सोऽयमीदृशो नियोगो वाक्यार्थः ॥तस्य द्वादशलक्षण्यां तत्तद्रूपं प्रकाशितम् ।तन्नेह लिख्यतेऽस्माभिः ग्रन्थगौरवभीरुभिः ॥दिङमात्रं त्वेतदाख्यायि नियोगस्य यथाऽऽगमम् ।अमुष्मन्नपि वाक्यार्थे विवदन्ते मनीषिणः ॥नियोगवाक्यार्थनिरासः

[II.3.410]

लिङादेरवगम्यमानः कार्यरूपः प्रेरणात्मा च वाक्यार्थो नियोग
इत्युक्तम् । न चासावेवंरूपोऽपि परिदृश्यमानभावार्थादिव्यतिरिक्तोऽवगम्यते ॥क्रियैव तावत् कार्यात्मा, प्रेरणात्मा फलार्थिता ।प्रतीयते ततोऽन्यस्तु नियोगो नोभयात्मकः ॥

[II.3.411]

ननु ! अन्य एव क्रियाकर्तृसंबन्धात् प्रैषप्रैष्यसम्बन्धो हि दर्शितः ।
न युक्तोऽसौ ॥कुर्यादित्यादिशब्देभ्यः क्रियादिव्यतिरेकिणः ।नार्थान्तरस्य संवित्तिः कस्य चित् प्रेरणात्मनः ॥नियोगस्यातिरिक्तत्वनिरासः

[II.3.412]

किमिदानीं "करोति""कुर्यात्" इत्यादि च तुल्ये एते प्रतिपत्ती ?
अभिनवमिदं शब्दज्ञत्वमायुष्मतः । न ब्रूमो न भिन्ने एते प्रतिपत्ती इति ।"करोति" इति प्रवृत्तक्रिय उच्यते, वर्तमानकालावच्छिन्नश्च । किं त्वसौ
प्रैषः ततोऽवगम्यमानोऽपि प्रेरको न भवति, न च कार्य इति ब्रूमः ॥

[II.3.413]

ननु ! प्रेरकत्वेनैवावगम्यमानः कथं प्रेरको न भवेत् । एतदेवास्य
प्रैषत्वम्, यत् प्रेरकत्वम्—सत्यम्—प्रेरकत्वेनैवासौ गम्यते । न त्वसौ
तथा भवति । व्यवहारमात्रमेतत् "राजाज्ञया करोमि" इति । कार्यत्वमप्यस्य प्रक्रियामात्रं "राजाज्ञां करोमि" इति ॥फलस्यैव प्रेरकत्वं, न नियोगस्यआज्ञा हि नाम नैवान्या संपाद्यत्वेन गम्यते ।नानुष्ठातुरियं बुद्धिः आज्ञा संपाद्यतामिति ॥एवं हि यस्य कस्यापि प्रवर्तेत स आज्ञया ।न चेह वालोन्मत्तादिवचनात् फलवर्जितात् ॥सत्यपि प्रेरणाज्ञाने प्रवर्तन्ते सचेतसः ।भयं नाशङ्क्यते यस्मात् फलं वाऽपि समीहितम् ॥तथाविधस्य राज्ञोऽपि नाज्ञाऽनुष्ठीयते जनैः ।वर्तमानापदेशेऽपि फलं यत्रावगम्यते ॥तत्र प्रवर्तते लोकः लिङादिष्वश्रुतेष्वपि ।भवत्यारोग्यसंपत्तिः भुंजानस्य हरीतकीम् ॥तत्कामो भक्षयेच्चेति को विशेषः प्रवर्तने ?अन्वयव्यतिरेकाभ्यां तदेवमनुमन्यते ।प्रेरकत्वं फलस्यैव न नियोगात्मनः पुनः ॥वेदे फलस्य प्रवर्तकत्वासंभवशंका

[II.3.414]

तत्रैतत् स्मात्—लोके भवतु फलार्थित्वात् प्रवर्तनं, आरिराधयिषते, प्रेरकातिशयानुवर्तने वा तस्य पारंपर्येण फलहेतुत्वात् । वेदे तु
वक्तुरभावात् प्रेरणावगमादेव प्रवृत्तिः ॥

[II.3.415]

उन्मत्तवाक्यादपि लिङादियुक्तात् न प्रेरणावगमो नास्ति ? भवन्नपिदोषदर्शनात् उपेक्ष्यते, उन्मत्त एवं प्रलपतीति । वेदे पुनः "यजेत"
इत्यत्र प्रेरणावगमात् परित्यागकारणाभावात् तत एव प्रवर्तनम् । प्रवर्त
नाभावेऽपि न वेदस्याप्रामाण्यम्, प्रमाणव्यापारस्य तेन निर्वर्तितत्वादित्युक्तम् ॥वेदेऽपि फलस्यैव प्रवर्तकत्वम्

[II.3.416]

उच्यते—वेदेऽपि वक्ताऽस्ति । तदाशयवशेन तत्रापि फलार्थिनां
प्रवर्तनमिति संभवदपीदमुत्तरं नाचक्ष्महे, कथान्तरप्रसङ्गात् । कित्विदंब्रूमः-प्रेषणावगमादेव प्रवृत्तिसिद्धौ स्वर्गकामपदं बादरिवदन्यथाव्याख्याय
ताम् । अधिकारानुबन्धाभिधाने पुरुषविशेषणमात्रमेतत् भवतु, किं स्वर्गसाध्यकत्वकल्पनया । विशेषणत्वमेवान्यथा न निर्वहतीति चेत्; आयातं
तर्हि फलस्य साध्यत्वम् । तच्चेत् साध्यत्वेनावगम्यते, तस्यैव सामर्थ्यसिद्धं लोकानुगुणमव्यभिचारि च प्रवर्तकत्वमुत्सृज्य न प्रेरणावगमस्य
तद्वक्तुमर्हसीति ॥नियोगादथनिष्पत्तिः फलस्येत्यभिधीयते ।फलं प्रत्यङ्गभूतत्वात् अवाक्यार्थत्वमापतेत् ॥विध्यर्थस्य फलार्थत्वात्, वाक्यार्थद्वयापत्तिः

[II.3.417]

ननु ! विध्यर्थो न भावार्थवत् फले करणं, येनास्य तदङ्गत्वं स्यात् ।
आक्षेपकत्वात्तु तस्य फलार्थत्वमुच्यते । प्रयोक्तृत्वं हि तस्य निजं रूपम्—
यद्येवं भावार्थ एव साध्यो भवतु । विध्यर्थस्य तु किमनुष्ठयेत्वमुच्यते ?

[II.3.418]

सोऽपि भावार्थसिद्ध्या संपद्यते, "कृतो मया स्वामिनियोगः" इति
व्यवहारादिति चेत्—भावार्थात्तर्हि निष्पत्तिः नियोगस्य फलस्य च ।इत्येकत्र पदग्रामे वाक्यार्थद्वयमापतेत् ॥नियोगस्यापि फलशेषत्वम्किंचान्विताभिधानेन विषयत्वावधारणात् ।नियोगस्यैव भावार्थनिष्पाद्यत्वं प्रतीयते ॥स तु भावार्थतः सिद्धः फलाय यदि कल्प्यते ।परार्थत्वादवाक्यार्थो भवेदित्युपवर्णितम् ॥भावार्थस्तु द्वयं कुर्यात् युगपद्वा क्रमेण वा ।युगपन्नास्य सामर्थ्यं समत्वं च द्वयोर्भवेत् ॥नियोगसिद्ध्यसंभवः

[II.3.419]

नियोगश्च शब्दैकगोचरत्वात् मा दर्शि; फलं तु स्वर्गपश्वादि तेन
सह निष्पद्यमानं किमिति न गृह्यते ? क्रमपक्षे पूर्वं वा नियोगः, पश्चात्
फलम्; पूर्वं वा फलं पश्चाद्वा विनियोगः सिद्ध्येदिति । यदि पूर्वं
नियोगः, तदा नियोगस्यासंपाद्यत्वात् तद्विषयलिप्साया अनुपपत्तेः
करणांशेऽपि वैधी प्रवृत्तिस्स्यात् ॥यथा नियोगनिष्पत्तिः प्रयाजादिकृतेन तु ।ततः प्रवृत्तिः शास्त्रीया भावार्थेऽपि तथा भवेत् ॥

[II.3.420]

इष्यत एवेति चेत्—नन्वेवं तस्य लिप्सार्थलक्षणेत्यभ्यधायि यत् ।श्येनादीनामधर्मत्वं वर्णितं तद्विरुद्ध्यते ॥

[II.3.421]

अथ पूर्वं फलसिद्धिः, ततो नियोगसिद्धिः; तर्हि फलस्य तदानीं
दर्शनं भवेत्, सिद्धत्वात् ॥न च भावार्थवेलायां पुत्रपश्वादि दृश्यते ।अदृश्यमानमप्येतत् सिद्धविमितिविस्मयः ॥फलस्य नियोगशेषत्वनिरासः

[II.3.422]

अतश्च यत् कैश्चिदुच्चते—स्वर्गसिद्धिमवान्तरव्यापारीकृत्य नियो
गमेव भावार्थः संपादयतीति—तदप्यपास्तम्—अवान्तरव्यापारस्य ज्वलनादेरिव प्रधानव्यापारात् पूर्वं दर्शनप्रसङ्गादिति ॥

[II.3.423]

अथोच्यते—स्वर्गकामस्य स्वर्गं साधयितुमुद्यच्छतो यागे
नियोगः यः संपाद्यः श्रूयते, स चेत् संपन्नः शब्दवृत्तेन फलमपि संपन्नमेव ।
आनुभाविकी तु स्वर्गादिसिद्धिः कालान्तरे भविष्यतीति—एतदयक्तम्—
सिद्धिद्व्यानुपलंभात् । न ह्येका शाब्दी सिद्धिः, अन्या चानभाविक्रीफलसिद्धिः कुतस्त्येति चिन्त्यम् ॥कालान्तरे च भावार्थः क्षणिकत्वान्न विद्यते ।शक्त्यादिरूपं चापूर्वं न भवद्भिरुपेयते ॥

[II.3.424]

भवन्तो ह्यपूर्वशब्देन धर्मशब्देन च नियोगमेवोपचरन्ति । न च
नियोगः शक्तिवत् आत्मसंस्कारवद्वा कालान्तरस्थायी भवती । स हि
प्रेरणात्मकः, कार्यरूपो वा, नोभयथाऽपि स्थैर्यमबलम्बते ॥नियोगस्य फलाक्षेपकत्वं न संभवति

[II.3.425]

तत्रैतत् स्यात्—नियोगसिद्धिः आक्षित्तफलसिद्धिर्भवति । विषयाद्यनुबन्धावच्छिन्नो ह्यसावेवानुष्ठेयः । तत्र यथा तेन तेन कारकचक्रेण
क्रियाकलापेन विना संपत्तिमलभमानः तत्तदाक्षिपति, तथाऽधिकारानुबन्धबन्ध्योऽपि नासौ संपत्तिमधिगच्छतीति तमप्याक्षिपति । यश्चायमधिकारानुबन्धाक्षेपः, स एवायं फलाक्षेपेण तु विधेः फलाक्षेपि
तेत्युक्तम् । एतदयुक्तम्—यो हि येन दिना कामं न सिद्ध्येत् स तमाक्षिपेत् ।नियोज्यमात्राक्षेपे तु नियोगो न फलात्मकः ॥

[II.3.426]

नियोज्यः चण्डालस्पर्शनेनेव स्वर्गकामनोत्पादमात्रेण नियोज्यतां
प्रतिपन्न इति कथं नियोज्याक्षेप एव फलाक्षेपः ॥ननु च स्वर्गकामोऽत्र नियोज्यो नान्यथा भवेत् ।यदि स्वर्गस्य संपत्तिं नाधिगच्छेत् स्वकर्मणः ॥

[II.3.427]

नैतदेवम्—नरेच्छामात्रमेवेदं न शब्दस्त्वियति क्षमः ।नियोज्यः स्वर्गकामो हि भवेज्जीवनवानिव ॥यागस्वर्गयोः साध्यसाधनभावः कथमवगम्यते ?

[II.3.428]

ननु ! लोके काम्यमानस्य साध्यत्वं दृष्टम् "हरीतकीं भक्षयेदारोग्यकामः" इति । तेन वेदेऽपि "यजेत स्वर्गकामः" इति स्वर्गस्य साध्यत्वमव
भोत्स्यामहे । साधो ! लोकेऽपि कथमेतदवगतम् आयुष्मता ? नियोज्यसमर्पकपदवाच्यपर्यालोचनेन ? विधिवृत्तपरीक्षया वा ?पदार्थस्तावदेतावान् ? एवंचातो ह्यसाविति ।इदं तु सिद्ध्यत्येतस्मादिति तस्य न गोचरः ॥विधेरेष स्वभावश्चेत्, आयुष्मन् ! साधु बुद्ध्यसे ।भाट्टैः किमपराद्धं ते नित्येऽपि फलवादिभिः ॥नित्येष्वपि फलसद्भावःअधिकार्यनुपादेयविशेषणविशेषितः ।जीवन् वा स्वर्गकामोऽपित्समानः काम्यनित्ययोः ॥विधिवीर्यप्रभावस्तु द्वयोरपि तथाविधः ।सप्रत्ययप्रेरकतां विधिर्नोपैति निष्फलः ॥

[II.3.429]

ननु ! कामनाधिकारे स्वर्गः श्रूयते, नित्याधिकारे त्वसौ न श्रूयते ।
आश्रूयमाणः कस्यानुरोधेन कल्प्यते ? विधेरेवेति ब्रूमः । स्वर्गेण
श्रुतेनापि किं करिष्यति, यद्यसौ विधिना नापेक्ष्यत, "घृतकुल्या अस्य
भवन्ति" इत्यादिवत् अश्रुतोऽपि चासौ विधिनाऽऽकृष्यत एव । तस्मात्
विधिरेवात्र प्रमाणं, न श्रवणाश्रवणे इति काम्यवन्नित्येऽपि फलमभ्युपगन्तव्यम्; न वा क्वचिदपीति ॥निषेधस्थलेऽपि फलसद्भावःप्रतिषेधाधिकारेऽपि विधिवृत्तपरीक्षया ।एवं नरकपातादिफलयोगो न दुर्भणः ॥

[II.3.430]

येन हि दुर्विषहक्लेशद्वेषकलुषितमनसा ब्राह्मणहननं सुखसाधनमिति
कर्तव्यमिति गृहीतम्, निरर्गलरागरसिकेन सुरापानं सुखसाधनमिति गृहीतम्, स ततो विधिना वार्येत, यदि तदसुखसाधनमिति
ज्ञाप्यते । तस्मान्नित्येषु प्रत्यवायपरिहार इव, उपात्तदुरितक्षव इव वा
प्रतिषिध्यमानेषु कर्मसु नरकपातः फलमित्यभ्युपगमनीयम् । इतरथा
ह्यर्थानर्थविवेको न सिद्ध्यति ॥एवं च ब्रह्महत्यादेरपि नैवास्त्यधर्मता ।किं पुनः श्येनवज्रादेरित्यर्थग्रहणं वृथा ॥करणेतिकर्तव्यतयोरविशेषःकरणांशेऽपि लिप्सातः प्रवृत्तिर्यद्युपेयते ।इतिकतव्यतांशे तु शास्त्राद्यदि तदप्यसत् ॥न हि तत्करणं शुद्धं स्वफलायोपकल्पते ।सेतिकर्तव्यताकं हि करणं करणं विदुः ॥

[II.3.431]

अवान्तरविभाग एवैषः करणेतिकर्तव्यतालक्षणः । सकलाङ्गो
बृंहितस्वरूपस्तु भावार्थः काम्यमानोपायतां प्रतिपद्यते, नैकेनाप्यंशेन
न्यूनाः । अत एव काम्यानां कर्मणां सर्वाङ्गोपसंहारेण प्रयोगमिच्छन्ति ।
तस्मात् करणवदितिकर्तव्यतायामपि लिप्सात एव प्रवृत्तिः स्यात् ॥उभयत्रापि लिप्सातः सति चैवं प्रवर्तने ।अग्नीषोमीयहिंसादेः श्येनादिवदधर्मता ॥कामाधिकारे विध्यर्थः

[II.3.432]

यदप्युक्तं—कामाधिकारेषु काम्यमानभावार्थयोरुपायोपेयभावमात्रप्रतिपा‥पर्य‥सितो विधिव्यापार इति—तदपि न सम्यक्—विधिपुरुषयोर्हिं प्रेर्यप्रेरकभावलक्षणः संबन्धः । तत्र यागादयो विषयत्वेन प्रतीयन्ते,
नेष्यमाणोपायत्वेन । साध्यसाधनमात्रप्रतिपादनपर्यवसितव्यापारस्तु
विधिः विनियोगपर एव स्यात् । ततश्चाप्रवृत्तप्रवर्तकं नाम निजं
रूपं जह्यात् ॥विधेश्चतुरवस्थत्वं फलतः किल कथ्यते ।प्रेरकत्वं च तद्रूपं सर्वावस्थानुगामि यत् ॥कार्यात्मताऽपि विध्यर्थे प्रेरणाज्ञप्तिपूर्विका ।प्रेर्येणैव सता पुंसा तत्कार्यमवधार्यते ॥लिङादिश्रुतितश्चादौ प्रेरणैव प्रतीयते ।साध्यसाधनसंबन्धबुद्धिस्तद्बुद्धिपूर्विका ॥

[II.3.433]

नन्वेवं काम्येषु विधितः प्रवृत्ताविष्यमाणायां अप्रवर्तमानः प्रत्यवेयात्, विध्यतिक्रमात्—मैवम्—स्वर्गं सिषाधयिषोः तत्राधिकारात् ।
अन्यस्त्वनधिकृत एव, क्षत्रियादिरिव वैश्यस्तोमे । नासावकुर्वन् प्रत्यवायमर्हति । स्वर्गार्थी तु विधितः प्रवर्तत एव । लिप्सया तु करणांशे
प्रवृत्तिरिष्यमाणा क्रत्वर्थमितिकर्तव्यतांशमपि मैवं स्पृशेत् । क्रतूपकारकामो हि तत्र प्रवर्तते इत्येवं सर्वत्र विधिरुत्सीदेदेवेत्यलं प्रसङ्गेन ॥नियोगे व्युत्पत्त्यसंभवः

[II.3.434]

अपि च—प्रमाणान्तरसंपर्कविकले भवतः कथम् ।नियोगात्मनि वाक्यार्थे व्युत्पत्तिर्व्यवहारतः ? ॥

[II.3.435]

ननु उक्तमाकूतविशेषपूर्विकां चेष्टामात्मनिष्ठां दृष्ट्वा परत्रापि
तथाऽनुमानमिति—अयुक्तमिदम्—स्वात्मन्यपि प्रेरणावगमनिमित्ताभावात् । न ह्यात्मेव, संविदिव प्रेरणावगमनिमित्ताभावात् प्रेरणा
स्वप्रकाशा । प्रेरणासंवित् स्वप्रकाशेति चेत्—तदुत्पादे तर्हि निमित्तंतावत् मृग्यम् । न तावच्छब्दः, तदानीं व्युत्पत्त्यभावात् । स्वात्मनि
प्रेरणावगमपूर्विकां हि चेष्टामुपलब्धवतः ते परत्र चेष्टादर्शनात् तदनुमानं
सेत्स्यति । तन्निमित्तं लिङादिश्शब्द इति भोत्स्यते, स पुनर्व्युत्पत्तिकाले
स्वात्मन्येव प्रेरणावगमश्चिन्त्यो वर्तते । प्रमाणान्तरात्तु तदवगम इति
चेत्—उत्तिष्ठ, असिद्धं शब्दैकगोचरत्वम् ॥

[II.3.436]

या चेयं पूर्वावधारितसुखसाधनभावे कपित्थादौ स्वात्मनि प्रवृत्ति
रुपलब्धा, तत्र प्रेरकत्वेन फलार्थिता निर्ज्ञाता, नान्या कचित् प्रेरणा ।
तदुक्तम् (प्र-वा-भा-2-4-183) ।"स्मरणादभिलाषेण व्यवहारः प्रवर्तते"

[II.3.437]

इति । फलविषया हीच्छा तत्र स्वसंवेद्या ॥अतश्च प्रेरकज्ञानं शब्दादपि परस्य यत् ।कल्प्यते कल्प्यतां तत्र प्रेरिका सैव सुन्दरी ॥चपेटापरिहाराय मोदकप्राप्तयेऽपि वा ।प्रवर्तते वटुर्नासौ जुहुधीति नियोगतः ॥

[II.3.438]

कथं तर्ह्येवमाचष्टे "आचार्यचोदितोऽहं जुहोमि" इति ? अस्त्वयं
व्यपदेशः । आचार्यचोदना तु न तत्र कारणम्; अपि तु हिताहितप्राप्ति
परिहारार्थित्वमेवेत्यतः फलं प्रवर्तकं युक्तम्, अनुभवसाक्षिकत्वात् ॥शब्दप्रयोक्त्राशयस्यापि प्रेरकत्वं न युक्तम्

[II.3.439]

येऽप्याहुः—प्रयोक्त्राशयस्य प्रवर्तकत्वम्, यतोऽननुविधेयस्य वचनात्
न प्रवर्तमानः कश्चिद्दृश्यते । अनुविधेयस्य पुंसः किंचिदब्रुवतोऽपि
भ्रूभङ्गादिनाऽऽशयमवगम्य प्रवर्तत इति—एतदप्ययुक्तम्—यतः प्रयोक्त्राशयानुमानेन स्वार्थसंभावनया लोकः प्रवर्तते । न पुनः प्रयोक्तैव प्रीयतामिति । तत्प्रीतिरपि स्वप्रीतिहेतुत्वेनार्थ्यते, न तत्प्रीतित्वेन । बुद्धोऽपि
हि नाम सकलसत्त्वहितंप्रतिपन्नः परार्थं स्वप्रयोजनतयैव संपादयति ।
परार्थसंपादनद्वारकं तु तत् । तस्मात् स्वप्रीतिरेव प्रवर्तिका । प्रयोक्त्रा
शयस्य च प्रवर्तकत्वे वेदार्थप्रयोक्त्राशयानवधारणात् अप्रवृत्तिरेव प्राप्नोति ।
तस्मात् फलमेव प्रवर्तकम् ॥

[II.3.440]

यत्पुनः फलस्य प्रेरकत्वे दूषणमभ्यधायि—सिद्ध्यसिद्धविकल्पानुपपत्तेरिति—तदप्ययुक्तम्—इच्छाविषयीकृतस्य प्रवर्तकत्वाभ्युपगमात् ।
असिद्धे कथं कामनेति चेत्—असिद्धत्वादेव । इदानीं च तदसिद्धं;
नैकान्तासिद्धस्वरूपमेव, खपुष्पवत् ॥सुखे दुःखनिवृत्तौ वा पुंसां भवति कामना ।न पुनर्व्योमपुष्पादि कश्चित् कामयते नरः ॥रागादेः प्रवर्तकत्वनिरासः

[II.3.441]

येऽपि रागादेः प्रवर्तकत्वमभ्युपगतवन्तः, तैरपि कामनाविषयीकृतं
फलमेव प्रवर्तकमभ्युपगतम् । इच्छाविशेषा एव हि रागादयः ॥

[II.3.442]

यदपि श्रेयस्साधकत्वं प्रवर्तकमुच्यते, तदपि न चारु; सत्यामपि
श्रेयस्साधनतायां अनर्थित्वेन प्रवृत्त्यभावात् ॥

[II.3.443]

ननु ! अर्थिनोऽपि नानियतविषया प्रवृत्तिः, अपितु निर्ज्ञातश्रेयस्सा
धनभावे भावार्थे । तस्मात् तत्साधनतावगमः प्रवर्तकः—सत्यम्—द्वये
सत्यपीच्छैव प्रवर्तिका वक्तुं युक्ता, तस्यां सत्यामेव प्रवृत्तिदर्शनात् ।
प्रवृत्तिर्हि नाम प्रयत्नः । प्रयत्नश्चेच्छाकार्य इति काणादाः । विषयनियमे तु श्रेयस्साधनत्वं कारणं, न प्रवृत्त्युत्पादे ॥

[II.3.444]

किंच भावनावगतं श्रेयस्साधनत्वं प्रतर्तकमिष्यते तैः । तच्च न
पृथगभिधातुं युक्तम् । भवनायाः त्र्यंशत्वेन तत्स्वरूपानगमसमये एतदंशयोः स्वर्गयागयोः साध्यसाधनभावावगतिसिद्धेः । न चांशद्वयावच्छिन्नस्य व्यापारस्य श्रेयस्साधनत्वं रूपं वक्तुमुचितम्, अनिष्पन्नस्य तस्य
ताद्रूप्याभावात् । न ह्यनिष्पन्ने, गवि तदेकदेशसास्नादौ गोत्वरूपं
सामान्यं निविशते । न चांशत्रयपूरणमन्तरेण भावनाख्यव्यापारनिष्पत्तिरिति ॥शब्दस्यापि प्रेरकत्वासंभवः

[II.3.445]

यत्तु लिङादेश्शब्दस्य तद्व्यापारस्य वा प्रेरकत्वमुच्यते—तत् प्रागेव
प्रतिक्षिप्तम् । विधिरपि स्वमहिम्ना वा प्रेरकः स्यात् ? साध्यसाधनभावसंबन्धावबोधनेन वा ? स्वमहिम्ना प्रेरकत्वमस्य पूर्वमेव निरस्तम् ।
साध्यसाधनभावसंबन्धावबोधनपुरस्सरे तु तस्य प्रवर्तकत्वे फलस्यैव
प्रवर्तकत्वमिदमनक्षरमभिहितं भवति ॥यस्त्वाह प्रेरकत्वं चेत् फलं दर्शयतो विधेः ।प्रत्यक्षादिसमानत्वात् स्वातन्त्र्यं तस्य हीयते ॥स वाच्यः फलशून्यत्वे सुतरामस्वतन्त्रता ।यद्रिक्तमर्थं मूढोऽपि न कश्चिदनुतिष्ठति ॥

[II.3.446]

को हि नाम निष्फलमर्थं प्रेक्षावाननुतिष्ठेत् ?

[II.3.447]

ननु फलेऽपि दर्शिते केचित्तत्र न प्रवर्तन्त एव । किंचातः ? काम
मा प्रवर्तिषत । न हि कारको विधिः, अपितु ज्ञापक इत्युक्तम् ॥

[II.3.448]

ननु फलमप्रदर्शयन्नपि ज्ञापयेत्—न ज्ञापयितुमुत्सहते, प्रेक्षावान्
हि ज्ञाप्यते, न च फलं विनाऽसौ तथा ज्ञापितो भवति इत्यलं बहुभाषिकया ॥फलस्यैव प्रवर्तकत्वोपसंहारःफलस्यैवेष्यमाणस्य पश्यन् प्रेरकतामतः ।यमर्थमधिकृत्येति सूत्रं व्यधित सूत्रकृत् ॥तस्मात् पुंसः प्रवृत्तौ प्रभवति न विधिः नापि शब्दो लिङादिःव्यापारोऽप्येतदीयो न हि पटुरभिधा भावनानामधेया ।न श्रेयस्साधनत्वं विधिविषयगतं नापि रागादिरेवंतेनाख्यत् काम्यमानं फलममलमतिः प्रेरकं सूत्रकारः ॥

[II.3.449]

—इति वाक्यार्थविमर्शः—वाक्यार्थस्वरूपवर्णनम्

[II.3.450]

आह—परपक्षान् प्रतिक्षिप्य प्रेरकं कथितं फलम् ।एवं परमतद्विष्टैः वाक्यार्थः स्वयमुच्यताम् ॥

[II.3.451]

उच्यते—"यमर्थमधिकृत्य पुरुषः प्रवर्तते तत् प्रयोजनम्"(न्या-सू-1-1-24) इति वदता सूत्रकृता फलं प्रवर्तकमिति प्रदर्शितम् ।"प्रमाणेन खल्वयं ज्ञाताऽर्थमुपलभ्य तमीप्सति, जिहासति वा । तस्येप्साजिहासाप्रयुक्तस्य समीहा प्रवृत्तिरुच्यते । सामर्थ्यं पुनरस्याः फलेनाभिसंबन्धः" इति च ब्रुवाणो भाष्यकारोऽपि फलेप्सां प्रवर्तिकां प्रादीदृशदिति
तदीयां सरणिमनुसरद्भिरस्माभिरपि तथैव तत्कथितम् ॥विद्यास्थानानां विविक्तविषयकत्वम्

[II.3.452]

वाक्यार्थस्तु न क्वचिदपि सूत्रकारभाष्यकाराभ्यां सूचित इति कुतः
शिक्षित्वा वाक्यार्थस्वरूपं वयमाचक्ष्महे । किमिति ताभ्यामसौ न सूचितः
इति चेत्, पृथक्प्रस्थाना हीमा विद्याः । प्रमाणविद्या चेयमान्वीक्षकी,
न वाक्यार्थविद्येति ॥

[II.3.453]

यद्येवं पदार्थोऽपि कस्मादिह दर्शितः "व्यक्त्याकृतिजातयस्तु पदार्थः"
इति—स्थाने प्रश्नः—स तु शब्दानामर्थासंस्पर्शितां, वदन्तं रुदन्तं च
शमयितुं शब्दप्रामाण्यसिद्धये सूत्रकृता यत्नः कृतः ॥पदार्थानामेव वाक्यार्थत्वम्

[II.3.454]

यद्येवं वाक्यार्थमपि बाह्यं वास्तवमन्तरेण शस्त्रस्य प्रमाणता न
प्रतिष्ठां लभत इति तत्रापि प्रयत्नः कर्तव्य एव—सत्यम्—पदार्थप्रतिपादनयत्नेनैव तु कृतेन तत्र यत्नं कृतं मन्यते सूत्रकारः, यदयं पृथक्पदार्थेभ्यो
न वाक्यार्थमुपदिशति स्म । तस्मादयमस्याशयः—पदार्थ एव वाक्यार्थः
इति ॥

[II.3.455]

तत्किममुमेव पक्षं अनुमोदामहे पदार्थ एव वाक्यार्थ इति । बाढं
ब्रुमः । किंतु नैकः पदार्थो वाक्यार्थः, अनेकस्तु पदार्थो वाक्यार्थः ॥पदार्थवाक्यार्थयोः विशेषः

[II.3.456]

ननु ! अनेकोऽपि भवन् पदार्थ एवासौ । न च पदार्थो वाक्यार्थो
भवितुमर्हति । सामान्ये हि पदं वर्तते, विशेषे वाक्यम् । अन्यच्च
सामान्यम्, अन्यो विशेषः । अन्यत्राप्युक्तम्—"यदत्राधिक्यं स
वाक्यार्थः" इति । तस्मादन्यः पदार्थः, अन्यश्च वाक्यार्थः—उच्यते—
यदेतदुक्तमस्माभिः "अनेकः पदार्थो वाक्यार्थः, न पुनरेकः" इति, तन्न
बृहीतमायुष्मता ॥वाक्यार्थस्यापूर्वत्वम्

[II.3.457]

एतदुक्तं भवति—परस्परसंस्पृष्टपदार्थसमुदायो वाक्यार्थ इति संसर्ग
एवाधिक इति "यदत्राधिक्यं" इत्युच्यते । न चानाक्षिप्तविशेषत्वेन
संसर्ग उपपद्यते इति विशेषो वाक्यार्थ इत्युच्यते । संसर्गस्तु स्वरूपतो न
वाक्यार्थः, अपदार्थत्वात् । "गौः शुक्ल आनीयताम्" इति पदग्रामे संसर्गवादिनः पदस्याश्रवणात् । श्रवणेऽपि सुतरामनन्वयात् । "गौः शुक्ल
अनीयतां संसर्गः" इति कोऽस्यार्थः ? तस्मात् संसृष्टो वाक्यार्थः, न
संसर्गः । तदुक्तं—"व्यतिषक्ततोऽवगतेर्व्यतिषङ्गस्य" इति । न च
तन्तुभिरिव पटः, वीरणैरिव कटः तदतिरिक्तोऽवयविस्थानीयः पदार्थो
निर्वर्त्यमानो वाक्यार्थ उपलभ्यते । जातिगुणक्रियावगमेऽपि अवयविबुद्धेरभावात् । न च पदार्थावयवी वाक्यार्थः । तेन पृथग्वाक्यार्थं नोपदिष्टवानाचार्यः ॥वाक्यार्थः न पदार्थातिरिक्तः

[II.3.458]

ननु ! गुणप्रधानभावमन्तरेण न संसर्गोऽवकल्पते । न चैकस्मिन्
वाक्ये बहूनि प्रधानानि भवन्ति; प्राधान्यमेव हि तथा सति न स्यात् ।
गुणास्तु बहवो भवन्ति । यदिदमनेकगुणोपरक्तं एकं किंचित्प्रधानं, स
वाक्यार्थ इति तद्विषयेयमेकस्वभावा बुद्धिः—सत्यम्—तथापि त एव
संसृष्टाः पदार्था अवभासन्ते, न तदारब्धः कश्चिदेकः । संसर्गसिद्धिकृतस्तु
गुणप्रधानभावोऽभ्युपेयते ॥

[II.3.459]

स च गुणप्रधानभावो न नियतः, येन एकमेवेदं प्रधानमिति व्यवस्थाप्येत । क्वचित् कारकं प्रधानम्, क्रिया गुण; द्रव्यस्य चिकीर्षितत्वेनावगमात्—"व्रीहीन् प्रोक्षति" इति ॥सिद्धतन्त्रं क्वचित् साध्यं तत्तन्त्रमितरत् क्वचित् ।शब्दप्रयोगतात्पर्यपर्यालोचनया भवेत् ॥संसर्गविशिष्टपदार्थानां वाक्यार्थत्वम्

[II.3.460]

तस्मात् गुणप्रधानभावानियमात् अन्योन्यसंसृष्टः पदार्थसमुदायो वाक्यार्थ इति एतावदेव श्रेयः । संसर्गावगमे च सर्ववादिनाम
विवादः ॥वाक्यार्थं मन्वते येऽपि नियोगं भावनां क्रियाम् ।तैरप्यन्योन्यसंसृष्टः पदार्थग्राम इष्यते ॥अन्यव्यवच्छेदः न वाक्यार्थः

[II.3.461]

ननु संसर्गवदन्यव्यवच्छेदोऽपि गम्यते । "गौः शुक्ल आनीयताम्"
इति श्रुते कृष्णाश्वादिव्यवच्छेदप्रतीतिदर्शनात्—सत्यम्—संसर्गपूर्वकस्तु
व्यवच्छेदः । शुक्लगुणसंसृष्टो हि गौः कृष्णादिभ्यो व्यवच्छिद्यते ।
अन्यापोहस्तु न पदार्थ इत्युक्तम् । तस्मान्न भेदो वाक्यार्थः ॥संसर्गस्य अशब्दार्थत्वम्

[II.3.462]

ननु ! संसर्गोऽपि न शब्दार्थः—सत्यम्—स हि शब्दस्याभिधेयो न
भवति, न तु ततो न प्रतीयते । अनभिधेयः कथं प्रतीयत इति चेत्—एतदग्रे निर्णेष्यते । व्यवच्छेदे तु न सा गतिः । तस्मात् संसृष्टाः
पदार्थाः वाक्यार्थ इति स्थितम् ॥फलरूपप्रधानार्थस्यैव वाक्यार्थत्वम्

[II.3.463]

अथवा गुणीभूतेतरपदार्थानुगृहितः एक एव प्रधानभूतः पदार्थो
वाक्यार्थ इत्येकाकारप्रतीतिबलादुपेयताम् । एकस्त्वयमसावर्थ इति न
निर्णेतुं शक्यते । यदि त्ववश्यमेकस्य कस्यचिदभिषेककलशो दातव्यः,
तत् फलस्यैव दीयताम् । न हि निष्प्रयोजनं किंचिद्वाक्यमुच्चर्यते ॥क्वचित् साक्षात्पदोपात्तं क्वचित् प्रकरणागतम् ।क्वचिदालोचनालभ्यं फलं सर्वत्र गम्यते ॥

[II.3.464]

सकलेन च कारककलापेन क्रिया निर्वर्त्यते । क्रियया च फलम् ।
न तु फलेनान्यत् किमपि निर्वर्त्यत इति प्रधानत्वात् फलमेव वाक्यार्थः ॥फलस्यैव प्राधान्यपक्षः

[II.3.465]

ननु ! फलमपि पुरुषार्थमिति पुरुषः प्रधानं स्यात्—नैतदेवम्—फलं
सुखात्मकत्वात् पुरुषाश्रितं भवति, सुखादीनामात्मगुणत्वात् । न चैतावता पुरुषः प्रधानम् । सोऽपि हि फलार्थमेव यतते । भावना तावत्
फलनिष्ठ एव व्यापारः । नियोगस्यापि फलं विना न प्रवर्तकत्वमित्युक्तम् । क्रियाया अपि केवलाया वाक्यार्थंत्वमपास्तम् ॥तस्मात् फलस्य साध्यत्वात् सर्वत्र तदवर्जनात् ।क्रियादीनां च तादर्थ्यात् तस्य वाक्यार्थतेष्यते ॥क्रयाया अपि फलशेषत्वम्

[II.3.466]

ननु ! फलस्य स्वर्गादेः निसर्गतः सिद्धरूपत्वात् कारकैस्सह संबन्धो
प‥प्राप्नोति । सिद्धस्य च कः संबन्धः ? क्रियागर्भ इति चेत्—तर्हि
फलमपि, कारकाण्यपि—क्रियया संबध्यन्ते, को विशेषः ? सत्यम्—परं तु
कारकाणि साधनत्वेन, फलं तु साध्यत्वेन । "क्रियया हि फलं साध्यते"
न फलेन क्रियेत्यतः फलस्यैव प्राधान्यमिति सिद्धम् ॥अन्योन्यसंगतिविशेषित एव यस्मात्वाक्यार्थभावमुपयाति पदार्थपुंजः ।एतच्च चेतसि निधाय ततो न भिन्नंवाक्यार्थमभ्यकधित च कश्चन सूत्रकारः ॥प्राधान्ययोगादथवा फलस्यवाक्यार्थता तत्र सतां हि यत्नः ।प्रयोजनं सूत्रकृता तदेवप्रवर्तकत्वेन किलोपदिष्टम् ॥उद्योगस्य वाक्यार्थत्वपक्षः

[II.3.467]

अपरे पुनः लिङादिशब्दश्रवणे सति समुपजायमानमात्मस्पन्दविशेषं
उद्योगं नाम वाक्यार्थमाचक्षते । तत्स्वरूपं तु वयं न जानीमः, कोऽयमात्म
स्पन्दो नामेति । बुद्धिसुखदुःखेच्छाद्वेषप्रयत्नधर्माधर्मसंस्कारा हि नव
आत्मनो गुणा विशेषगुणा भवन्ति, नान्ये । तत्रायमात्मस्पन्दः बुद्धिर्वा
स्यात्, प्रयत्नो वा, इच्छाद्वेषयोरन्यतरो वा ? अन्ये तु विकल्पयितुमपि न युक्ताः । तत्र यदि बुद्धिरात्मस्पन्द उच्यते—तर्हि प्रतिभा
वाक्यार्थ इत्युक्तं भवति; न नूतनं किंचिदुत्प्रेक्षितमेतत् ॥

[II.3.468]

अथ प्रयत्न आत्मस्पन्दः, तर्हि भावनाया नामान्तरकरणमुद्योगैति ॥

[II.3.469]

अथ इच्छाद्वेषयोरन्यतरोऽसौ—तर्हि सुखेच्छा, दुःखजिहासा वा
वाक्यार्थ इति अक्षपादपक्ष एवायं, नापूर्वं किचित् ॥

[II.3.470]

अथापि भाट्टपरिकल्पितो व्यापार आत्मास्पन्दः,—सोऽपि भावनैव,
नार्थान्तरम् ॥

[II.3.471]

अथानुष्ठेयः प्रेरकः कश्चिदर्थ उद्योगः—स तर्हि नियोग एव;उपसर्गान्यत्वमिदं, न वस्त्वन्यत् ॥तस्मादश्रुतपूर्वेण कृतमुद्योगपर्वणा ।स भारतमनुष्याणां गोचरो न तु मादृशाम् ॥वाक्यपदीयोक्तः प्रतिभाया वाक्यार्थत्वपक्षः

[II.3.472]

अन्यैस्तु प्रतिभा वाक्यार्थ इष्यते । तत्पक्षस्तु संसर्गनिर्भासज्ञाननिराकरणेन प्रागेव प्रतिक्षिप्पः ॥प्रतिभा खलु विज्ञानं तच्च शब्देन जन्यते ।न तु शब्दस्य विषयः रूपधीरिव चक्षुषः ॥

[II.3.473]

बाह्यस्य विषयस्याभावात् सैव विषय इति चेत्, न तस्य
समर्थितत्वात् ॥प्रकृतविचारस्य शब्दप्रामाण्योपयोगित्वम्

[II.3.474]

योऽपि "व्याघ्र आयातः" इत्युक्ते शूरकातरनराधिकरणनानाकारकार्योत्पादः—स बाह्येऽर्थे व्याघ्रागमानादौ प्रतिपन्ने वासनानुसारेण भवन्
न प्रतिभामात्रहेतुको भवति । तस्य हि ज्ञायमानोऽर्थः करणम्,
न तद्ज्ञानमात्रम् । अर्थस्तदानीं नास्तीति चेत्—विप्रलम्भवाक्यमिदं
असत्यार्थं भविष्यति, न त्वबाह्यविषयं तत् । यथाऽवस्थिते वनितात्मनि
बाह्येऽर्थे वासनानुसारेण कुणप इति, कामिनीति, भक्ष्यमिति प्रतिभा
भवन्ति—तथाशब्दार्थेऽपि व्याघ्रागमनेऽवगते शूराणामुत्साहः, कातराण
भयमित्यादि कार्यं भवति । न त्वेतावता प्रतिभा शब्दार्थो भवितुमर्हति ।
तस्मात् वाक्यप्रयोजनत्वेन वा यदि प्रतिभा वाक्यार्थः कय्यते; कथ्यतां
नाम, न त्वसौ शब्दस्याभिधेया । अनभिधेयाऽपि संसर्गवत् वाक्यार्थ
इति चेत्—तत्राप्युक्तम् । संसृष्टा वाक्यार्थः, न संसर्गः । एवमिहापि
प्रतिभावन्तोऽर्था वाक्यार्थः, न प्रतिभेति ॥

[II.3.475]

शब्दस्य च प्रत्यक्षवत् वर्तमानार्थनिष्ठत्वाभावात् अनागताद्यर्थाभिधायिनोऽर्थासन्निधानेन प्रतिभापरत्वं यदुच्यते—तदप्ययुक्तम्—अनागतादिविषयत्वेऽपि तस्यार्थविषयत्वं प्रसाधितमिति कृतं विस्तरेण ॥वाक्यार्थः परमार्थ एव तदयं नो कल्पनानिर्मितःतद्वानप्युदितः पदस्य विषयस्तेनार्थसंस्पर्शिना ।अप्रामाण्यमतश्च बाह्यविषयाभावेन यद्वर्ण्यतेतत्, शब्दस्य निरस्तमित्यकलुषं प्रामाण्यमस्य स्थितम् ॥इति श्रीजयन्तभट्टकृतौ न्यायमञ्जर्यां पञ्चममाह्निकम्

[2.6]



{षष्ठमाह्निकम्—शब्दपरीक्षा}



{पदवाक्यस्वरूपविमर्शः}



[II.143.0]

ननु नाद्यापि शब्दस्य निरणायि प्रमाणता ।बीजं पदार्थवाक्यार्थबुद्धेर्न हि निरूपितम् ॥

[II.143.1]

उच्यते—किमत्र निरूपणीयम् ? यदनन्तरं हि यद्भवति तत्तस्य
निमित्तम् । पदवाक्यश्रवणे सति पदार्थवाक्यार्थसंप्रत्ययो भवतीति ते
एव तत्र निमित्तम् ॥

[II.143.2]

किं पुनरिदं पदं नाम ? किंच वाक्यमिति । उक्तमत्र वर्णसमूहः
पदम्, पदसमूहो वाक्यमिति ॥स्फोटवादोपक्षेपः

[II.143.3]

ननु ! एतदेव न क्षमन्ते । न हि वर्णानां समूहः कश्चिदस्ति
वास्तवः । तेन कुतस्तत्समूहः पदं भविष्यति ? तदभावाच्च न तरां
पदसमूहो वाक्यमवकल्पते । न च वर्णानां व्यस्तसमस्तविकल्पोपहतत्वेन
वाचकत्वमुपपद्यते । तस्मादन्य एव स्फोटात्मा शब्दोऽर्थप्रतिपादक इति
प्रतिजानते ॥स्फोटवादस्य नैयायिकप्रतिकूलत्वम्

[II.143.4]

ननु ! एवमस्तु । स्फोटोऽन्य एवार्थप्रतिपादको भवतु । का
क्षतिर्नैयायिकानाम् ? कथं न क्षतिः ! आप्तप्रणीतत्वेन हि शब्दस्य प्रमाण्यं
तैरुक्तम् । स्फोटस्य च नित्यत्वेन नाप्तप्रणीतत्वम् । अतश्च यस्यानित्यत्वं वर्णात्मनः शब्दस्य साधितम्, नासावर्थप्रतीतिहेतुः । अतो न
प्रमाणम् । यश्चार्थप्रतीतिहेतुः स्फोटात्मा शब्दः, तस्य नानित्यत्वम्, नचाप्तप्रणीतत्वमिति अस्थाने नैयायिकाः क्लिष्टा भवेयुः । तस्मादनित्यानां वर्णानामेव वाचकत्वं प्रतिष्ठापनीयम् । पराकरणीयश्च स्फोट
इति ॥वर्णा एवार्थप्रत्यायका इति प्रतिज्ञा

[II.143.5]

तदुच्यते—गकारादिवर्णावगमे सत्यर्थप्रतीतेर्भावात्, तदभावे
चाभावात् तेषामेवार्थप्रत्यायनसामर्थ्यम् । त एव च श्रवणकरणकावगमगोचरतया शब्दव्यपदेशभाज इति न प्रतीत्यनुपारूढः स्फोटो नाम शब्दः
कश्चित् प्रत्यक्षानुमानातीतः परिकल्पनीयः ॥अनित्यानां वर्णानामर्थप्रत्यायकत्वाक्षेपः

[II.143.6]

आह—कथमेवं भविष्यति ? दूरापेता इमे मनोरथाः । कुतो
वर्णानामर्थप्रत्यायकत्वम् ? ते हि वर्णा गकारादयः अर्थं प्रतिपादयन्तः
समस्ताः प्रतिपादयेयुः ? व्यस्ता वा ? न तावद्व्यस्ताः; एकैकवर्णाकर्णने
सत्यप्यर्थप्रतीतेरनुत्पादात् । सामस्त्यं वर्णानां नास्त्येव । तद्धि सत्ता
मात्रेण वा स्यात् ? प्रतीयमानत्वेन वा ? नैयायिकपक्षे तावत् सत्तया
यौगपद्यमविद्यमानम्, आशुविनाशिनः शब्दस्य दर्शितत्वात् ॥वर्णानां नित्यत्वेऽपि अर्थप्रत्यायकत्वासंभवः

[II.143.7]

अथापि मीमांसकमतेन नित्यः शब्द इष्यते, तत्रापि सत्तया यौगपद्यस्य सकलवर्णसाधारणत्वात् केन वर्णसमुदायेन कोऽर्थः प्रत्याय्येतेति
नावधार्यते ॥

[II.143.8]

अर्थोच्यते—न चक्षुरादीनामिव वर्णानां कारकत्वम्, येनागृही
तानामेव सतां यौगपद्यमात्रमर्थप्रत्यायनाङ्गं स्यात् । ज्ञापकत्वात्तेषां
गृहीतानां सतां धूमादिवत् प्रत्यायकत्वमिति प्रतीतावेव सामस्त्यमुपयुज्यते
इति ॥

[II.143.9]

एतदप्यघटमानम् । प्रतीतिसामस्त्यं हि किमेकवक्तृप्रयुक्तानां
वर्णानाम् ? उत नानापुरुषभाषितानाम् ? तत्र—एकदा अनेकपुरुषभाषितानां कोलाहलस्वभावत्वेन स्वरूपभेद एव दुरवगम इति कस्य सामस्त्यमसामस्त्यं वा चिन्त्येत ? सत्यपि वा तथाविधे सामस्त्ये नास्त्येवार्थप्रतीतिः ॥

[II.143.10]

एकवक्तृप्रयुक्तानां तु प्रयत्नस्थानकरणक्रमापरित्यागात् अवश्यंभावी
क्रमः । क्रमे च सत्येकैकवर्णकरणिकार्थप्रतीतिः प्राप्नोति । न चासौ
दृश्यत इति व्यस्तसमस्तविकल्पानुपपत्तेः न वर्णा वाचकाः ॥

[II.143.11]

वर्णविषया अपि बुद्धयस्तथैव विकल्पनीयाः । ता अपि न युगपत्संभवन्ति । क्रमे च सति एकैकवर्णबुद्धेरर्थसंप्रत्ययः प्रसज्येतेति ॥अन्तिमवर्णस्याप्यर्थप्रत्यायकत्वासंभवः

[II.143.12]

यदप्युच्यते—पूर्वपूर्ववर्णजनितसंस्कारसहितः—अन्त्यवर्णः प्रत्यायक
इति—तदप्ययुक्तम्—संस्कारो हि नाम यदनुभवजनितः, तद्विषयमेव
स्मरणमुपजनयति, न पुनरर्थान्तरविषयं ज्ञानमिति । स्मृतिद्वारेणासौ
तर्ह्यर्थप्रत्यायकोऽसौ भविष्यतीति चेत्—एतदपि नास्ति, ज्ञानयौगपद्यप्रसङ्गात् । अन्त्यवर्णज्ञानानन्तरं हि पूर्ववर्णस्मरणमिव समयस्मरणमपि
तदैवापतति । ततश्च ज्ञानयौगपद्यम् ॥

[II.143.13]

न च क्रमोत्पादे किंचित्कारणमुत्पश्यामः । अथापि तेन क्रमेण
भवेताम्, तथापि तदानीमन्त्यवर्णज्ञानमुपरतमिति कस्य साहाय्यकं पूर्वं
वर्णस्मृतिर्विदधातीति ॥

[II.143.14]

एतच्चानेकपूर्ववर्णविषयामेकां स्मृतिममभ्युपगम्योक्तम् । न पुन
रेका सर्ववर्णगोचरा स्मृतिः । कुतः ?भिन्नोपलंभसंभूत वासनाभेदनिर्मिताः ।भवेयुः स्मृतयो भिन्नाः न त्वेकाऽनेकगोचराः ॥वर्णसंकलनाज्ञानमप्यर्थप्रत्यायकं न

[II.143.15]

अथ वदेत्—संकलनाज्ञानमेकं सदसद्वर्णगोचरं भविष्यति ।
तद्रूपारूढाश्च वर्णाः अर्थं प्रत्याययिष्यन्तीति—तदपि दुराशामात्रम्—तथा
विधज्ञानोत्पत्तौ कारणाभावात् । न चेन्द्रियमतीतवर्णग्रहणसमर्थम् । न
संस्कारो वर्तमानग्राही भवति । न च युगपदिन्द्रियं संस्कारश्चेमां बुद्धिं
जनयतः; संस्कारस्य सहचारदर्शनाद्याहितप्रबोधस्य सतः, स्मरणमात्रजन्मनि निर्ज्ञातसामर्थ्यस्येन्द्रियेण सह व्यापाराभावात् । तस्मात्
न वर्णा वाचकाः ॥

[II.143.16]

अतश्चैवम्—यदि ते वाचका भवेयुः, विपरीतक्रमप्रयुक्ता अप्यर्थं
गमयेयुः । क्रमश्चेदपेक्ष्यते, स व्यतिरिक्ताव्यतिरिक्ततया चिन्तनीयः ।
अव्यतिरेके त एव ते वर्ण इति कथं न बोधकाः ? व्यतिरेके तु किमप्यधिकं वाचकं अभ्युपगतं भवतीति मत्पक्षमाजिगमिषति भवान् ॥व्युत्पत्तेरर्थप्रत्यायकत्वोपक्षेपः

[II.143.17]

ननु ? व्युत्पत्तिवशेन शब्दः अर्थप्रत्यायकतामुपयाति । व्युत्पत्तौ
च यावन्तो यत्क्रमावर्णा यदर्थमभिवदन्तो दृष्टाः, ते तावन्तः तत्क्रमकास्तमर्थमभिवदिष्यन्तीति किं विकल्पमालया । तदुक्तम् (श्लो. वा.
1-1-5 स्फोटवाद श्लो 69)—"यावन्तो यादृशा ये च यदर्थप्रतिपादने ।वर्णाः प्रज्ञा‥सामर्थ्यः ते तथैवावबोधकाः इति ॥"व्युत्पत्तिपदार्थः

[II.143.18]

तदुच्यते—व्युत्पत्तिरेवेयं विचारणीया वर्तते । परावगतिपूर्विका
हि शब्दात् स्वयमवगतिः । परावगतौ च के कियन्तः कथं कमर्थं
प्रतिपादयन्तोऽनेन दृष्टाः येभ्यस्तथैव तमर्थं प्रतीयादिति दुरधिगमा
हि वर्णवर्तनी ॥यावन्तो यादृशा ये चेत्येवं तावत्प्रभाषसे ।कियन्तः कीदृशाः केचेत्येवं यावन्न पृच्छयसे ॥
तस्मात् सर्वप्रकारमवाचका वर्णाः ॥स्फोटवादः

[II.143.19]

अस्ति चेयं शब्दादुच्चरितात् तदर्थावगतिः । न चेयमकरणिकैव
भवितुमर्हति । तदस्याः करणं स्फोट इति कार्यानुमानमिदमस्तु, परि
शेषानुमानं वा, अर्थापत्तिर्वा । सर्वथाऽर्थप्रतीतिलक्षणकार्यवशात् कल्प्य
मानं तत् करणं स्फोट इत्युच्यते । स च निरवयवः, नित्यः, एकः,
निष्कारणक इति न वर्णपक्षक्षेपणदक्षदूषणपात्रतां प्रतिपद्यते । अतश्च
स्फोटोऽर्थप्रतिपादकः, शब्दादर्थं प्रतिपद्यामह इति व्यवहारात् । भवतो
हि वर्णजनितस्संस्कारोऽर्थप्रतिपादकः । तत्र"शब्दात्" इति प्रातिपदिकार्थीऽनुपपन्नः ॥

[II.143.20]

अथ वर्णाः शब्दशब्देनोच्यन्ते । ते चार्थप्रतिपादकाः इति—इदमन्यथासिद्धम्—तथापि शब्दात्" इत्येकत्वं विभक्त्यर्थो न संगच्छते ।
शब्देभ्यः प्रतिपद्यामह इति व्यवहारः स्यात् । स्फोटात्मनि तु शब्देऽर्थ
प्रतिपादके इष्यमाणे "शब्दात्" इति प्रातिपादिकार्थः, विभक्त्यर्थश्च
द्वयमप्युपपन्नम् ॥वर्णानामर्थबोधकत्वासंभवः

[II.143.21]

ननु ! न स्फोटः शब्दशब्देनोच्यते, किन्तु वर्णा एव । श्रोत्रग्रहणे
ह्यर्थे शब्दाशब्दः प्रसिद्धः । त एव च श्रोत्रग्रहणा इति—नैतदेवम्—
शब्दत्वस्यापि श्रोत्रग्रहणात्मनो भावात् । निर्झर झाङ्काररवप्रभृतीनां
च सत्यपि श्रोत्रग्रहणत्वे शब्दकार्यनिर्वर्तकत्वानुपपत्तेः । तस्मात्
यतोऽर्थप्रतिपत्तिः, स शब्दः । अर्थप्रतिपत्तिश्च स्फोटादेव, न वर्णेभ्य
इति स्फोट एव शब्दः ॥स्फोटस्य शब्दात्मकत्वम्

[II.143.22]

ननु ! एवं सति धूमादीनामप्यथप्रतीतिहेतुत्वात् शब्दत्वं प्राप्नोति
—मैवं वादीः—"अथ गौः"इत्यत्र श्रोत्रजप्रतिभासे बहवोऽर्थाः प्रतिभासन्ते,
तत्र कस्तेषां शब्दः—इत्युपक्रम्य, यतोऽर्थप्रतिपत्तिः स शब्द इयुपसंहृते
कुतो धूमादीनां शब्दत्वशङ्कावकाशः ॥

[II.143.23]

ननु चेयमर्थप्रतीतिः वर्णेषु भवत्सु भवन्ती, तेष्वभवत्सु चाभवन्ती
तानुत्सृज्य कथं स्फोटकार्यतामुपयायात्—उच्यते—अनन्यथासिद्धं तद्भावभावित्वं तत्कार्यतामवगमयति, नान्यथासिद्धम् । इदं त्वन्यथासिद्धम् ।
का पुनरन्यथासिद्धिः ! स्फोटव्यंजकत्वात् वर्णानां तदानन्तर्यमर्थप्रतीतेरुपप्लवते । वर्णाभिव्यक्तः स्फोटोऽर्थप्रतीतिमादधाति । भ्राम्यति
जनः वर्णैरियमर्थप्रतीतिरुत्पादितेति ॥स्फोटवादे पूर्वोक्तदोषानवकाशः

[II.143.24]

ननु स्फोटव्यक्तावप्रीदानीं वर्णानां क्व गतास्ते व्यस्तसमस्तविकल्पाः । आह च भट्टः (श्लो-वा-11-5-स्फोट-84)"यस्यानवयवः स्फोटः व्यज्यते वर्णबुद्धिभिः ।सोऽपि पर्यनुयोगेन नैवानेन विमुच्यते इति ॥"

[II.143.25]

भाष्यकृताऽपि—"ननु संस्कारकल्पनायामदृष्टकल्पना" इत्याशंक्य
प्रतिविहितं "शब्दकल्पनायां सा च शब्दकल्पना च"(शा-भा-1-1-5)
इति—नैषदोषः—न स्फोटव्यक्तौ विकल्पाः प्रभवन्ति । कुतः ?

[II.143.26]

एके तावदाचक्षते प्रथमवर्णश्रवणवेलायामेव स्फोटोऽभिव्यक्तो
भवति । न च द्वितीयादिवर्णवैफल्यम्; तदवगतेरेवातिशयकरणात् ।
यथा रत्नपरीक्षकाणां प्रथमदर्शने रत्नरूपममलमप्रकाशमानमपि पुनः
पुनः परीक्षमाणानां चरमे चेतसि चकास्ति निरवद्यं रत्नतत्त्वम्—एवमिहापि प्रथमवर्णश्रुत्या व्यक्तेऽपि स्फोटे स्फुटतरप्रतीत्यै वर्णान्तराणि प्रयोक्ष्यन्त इति ॥ध्वनेः स्फोटव्यञ्जकत्ववर्णांसत्यत्वपक्षः

[II.143.27]

अपरे तु वदन्ति—ध्वनय एव स्फोटस्य च व्यंजकाः । तैश्च
मरुद्भिः अनवयव एव एष स्फोटोऽभिव्यज्यमानः ताल्वादिस्थानकरणसंयोगोपाधिवशोपप्लवमाननानाकारगकारादिभागयोगीव प्रतिभासते ।
मरुतां चंचलत्वादुच्चारितप्रध्वंसिनस्ते तं काल्पनिकाकारमवभासयन्ते ।
दृष्टं चोपाधिवशादसत्यमपि रूपमवभासमानम् । यथा—कृपाणमणिदर्पणादिव्यंजकभेदेन श्यामदीर्घादिरूपं वदनस्य । नादात्मको हि शब्दः
वीणावेणुमृदङ्गपटहादिव्यंजकर्भदेन नानात्वमुपगच्छन् दृश्यते । तस्मान्न
पारमार्थिका एव ते वर्णाः, न च स्फोटस्य व्यंजका इति क्व समस्त
व्यस्तविकल्पाः प्रभवेयुः ॥

[II.143.28]

उपाधिभेदेन प्रतिभासमाना असत्याकाराश्च तेऽर्थप्रत्ययान्वयव्यति
रेकानुविधायिनो दृश्यन्ते ॥

[II.143.29]

तेन यदुच्यते शब्दकल्पनायां कल्पनाद्वैगण्यमिति—तत्रैकगुणाऽपि
कल्पना नास्ति । का कथा द्वैगुण्यस्येति । तस्मात् स्फोटात्मकादेव शब्दादर्थप्रत्ययः । वर्णानुविधायित्वं तु तस्यान्यथासिद्धमिति
सिद्धम् ॥

[II.143.30]

अपि च तार्किकाणामनुमानप्रियत्वात् तत्परितोषायेदमनुमानमभ्यधायि, न परमार्थतः । परमार्थतस्तु श्रौत्रे प्रत्यये प्रतिभासमानः प्रत्यक्ष
एव स्फोटः ॥स्फोटस्य प्रत्यक्षत्वसाधनम्

[II.143.31]

आह—किमिदमपूर्वं तस्कराचरितं वर्तते—वर्णाः प्रत्यक्षमुपलभ्यमाना अपि दुर्भगाः न प्रत्यक्षाः, स्फोटः पुनरनवभासमानोऽपि सुभगः
प्रत्यक्ष इति—उच्यते—न ब्रूमः वर्णा न प्रत्यक्षा इति । ते पुनरसन्तोऽपि
उपाधिवशाद्वदनदैर्ध्यादिवदवभासन्ते । शब्दस्त्वेको निरवयवः प्रतीयते ।
तथा च पदमिति वाक्यमिति एकाकारा प्रतीतिरस्ति । न च भिन्ना
वर्णास्तस्यामालम्बनीभवन्ति । न हि सामान्यप्रत्ययः व्यक्त्यालम्बनः,
अवयविप्रत्ययो वाऽवयबालम्बनः । न च सेनावनादिबुद्धिवदयथार्था
पदवाक्यबुद्धिः, बाधकाभावात् ॥पद वाक्यार्थबुद्धीनामैक्यं नौपाधिकम्

[II.143.32]

एकार्थप्रत्ययवत्त्वोपाधिकृतेयमेकाकारा बुद्धिरिति चेत्—एका-र्थ
प्रतीतिरिदानीं कुतस्त्या ? पदवाक्यप्रतीतिपूर्विका हि पदार्थवाक्यार्थप्रतीतिः, पदार्थवाक्यार्थप्रतीत्याख्यकार्यैक्याच्च पदवाक्यबुद्धिरेकाकारेति
दुरुत्तरमितरेतराश्रयत्वम् ॥

[II.143.33]

औपाधिकत्वं च सामान्यावयविबुद्धेरपि सुवचम् । बाधसंदेहरहित
प्रतीतिदार्ढ्यात् तत्र परिहार इति चेत्—तदितरत्रापि समानम् ।
तस्मात् पदबुद्धेः पदस्फोटः, वाक्यबुद्धेश्च वाक्यस्फोटो विषय इति प्रत्यक्ष
एव स्फोटः । तत्र पदस्फोटात् पदार्थप्रतिपत्तिः, वाक्यस्फोटाच्च वाक्यार्थ
प्रतिपत्तिः ॥वाक्यस्फोटनिरूपणम्

[II.143.34]

आह—यदि निरवयवः स्फोटात्मा शब्दो भवति, वाक्यमपि शब्द
एव । तस्य पदात्मकास्त्वयवा मा भूवन् । तस्य चेत् पदात्मानोऽवयवा
भवन्ति, पदस्यापि तर्हि वर्णात्मानोऽवयवा भवन्तु—उच्यते—किंचिदुच्छवसितमिव मे हृदयम् । मन्ये भविष्यत्यायुष्मतो विवेकालोकः ।
बोध्यमानो भोत्स्यसे किंचित् । ध्वन्युपाधिभेदप्रवृत्तवर्णभेदावभासविप्रलब्धबुद्धिं भवद्विधं बोधयितुं पदस्फोट एष निरवयवोऽस्माभिर्दर्शितः ।
परमार्थतस्तु पदस्फोटो वाक्यावयवभूतो नास्त्येव । निरवयवमेव वाक्यं
निरवयवस्यैव वाक्यार्थस्य बोधकम् । यथा पदस्यावयवा न सन्ति, तथा
वाक्यस्यावयवाः पदानीति । तथा चाहुः—वाक्ये पदानामसत्त्वात्
तदर्थे पदार्थानां निरवयवौ वाक्यवाक्यार्थाविति ॥

[II.143.35]

अवयवकल्पनायां हि यथा वाक्यस्यावयवाः पदानि, पदानामवयवा
वर्णाः, एवं वर्णानावप्यवयवैर्भवितव्यम् । तदवयवानामप्यवयवान्तरैरित्यानन्त्यात् का व्यवस्था स्यात् । वर्णान् प्राप्य तु यद्यवयवकल्पनातो
विरन्तव्यं, तद्वाक्य एव विरम्यताम् ॥वाक्यस्याखण्डत्वम्

[II.143.36]

एकघटनाकारा हि वाक्यार्थबुद्धिः तथाविधादेव वाक्यादुत्पत्तुमर्हति
वृद्धव्यवहाराद्धि शब्दार्थे व्युत्पद्यन्ते व्यवहर्तारः । तत्रास्य पदस्य
प्रयोग एव न केवलस्य दृश्यते, व्यवहारानङ्गत्वात् । वाक्यं तु
प्रयोगार्हमिति तत्रैव व्युत्पत्तिः । तत एवार्थसंप्रत्ययः । अवयवप्रतिभासस्तु भ्रममात्रम् । अर्थोऽपि वाक्यस्य एक एव नरसिंहाकारः ।
जात्यन्तरं हि नरसिंहो नाम । तत्र न नरार्थः, नापि सिंहार्थः ॥वाक्यार्थस्याप्यखण्डत्वम्

[II.143.37]

एवं पदार्थेभ्योऽन्य एव वाक्यार्थः, पानकादिवत् । यथा पानकः
शर्करानागकेसरमरीच्यादिभ्योऽर्थान्तरमेव, यथा च सिन्दूरहरिताललाक्षादिभ्योऽर्थान्तरमेव चित्रम्, यथा वा षड्जर्षभगान्धारधैवतादिभ्योऽर्थान्तरमेव ग्रामरागः; तथा पदेभ्यो वाक्यम्, पदार्थेभ्यो वाक्यार्थः ॥

[II.143.38]

कथं तर्हि तदंशावगम इति चेत्; कल्पनामात्रं तत्, नासौ
परमार्थः । तच्छब्दानुगमे तदर्थानुगमदर्शनात् पारमार्थिकत्वं भागानामिति चेत्—न—कूपसूपयूपानामेकाक्षरानुगमेऽप्यर्थानुगमाभावात् ॥

[II.143.39]

न च केवलानुगममात्रेण तत्कारणभावो वक्तुं शक्यः, रेणुपटलानुगामितया करितुरगादिवत् पिपीलिकापङ्क्तेरपि दृश्यमानायास्तत्कारणत्वप्रसङ्गात् । तस्मात् प्रकृतिप्रत्ययांशवत् असत्पदार्थपरिकल्पनं वाक्यार्था
वगमोपायतयाऽऽश्रीयते, न त्वर्थस्तदीयः तत्राश्वकर्णादिवदुपलभ्यते ॥असत्यानामपि सत्यप्रत्यायकत्वम्

[II.143.40]

असत्यमपि सत्योपायतां प्रतिपद्यमानं दृश्यते । अलीकाहिदंशादयः
सत्यमरणकारणं भवन्ति । लिप्यक्षराणि चासत्यान्येव सत्यार्थप्रतिपत्तिमादधति ॥

[II.143.41]

स्वरूपसत्यानि तानीति चेत्—न—रेखारूपतया तेषामर्थाप्रति
पादकत्वात् । गकारोऽयमित्येवंगृह्यमाणा रेखा अर्थप्रत्ययहेतवः । तायेन रूपेण सत्याः, तेन नार्थप्रदिपादकाः; येन चार्थप्रतिपादकाः, तेन
न सत्या इति ॥प्रकृतिप्रत्ययादिविभागानामपारमार्थिकत्वम्

[II.143.42]

ननु प्रकृतिप्रत्ययाद्यंशा अपि परमार्थसन्त एव; तथा प्रतिभासात्,
अर्थप्रत्ययहेतुत्वाच्च—नैतदेवम्—अन्वाख्यानभेदेन तेषां स्वरूपेणेयत्तानिश्चयानुपपत्तेः । भवतीत्यत्र भूशब्दः प्रकृतिः क्वचिदन्वाख्यायते,
क्वचिद्भवशब्दः । प्रत्ययादेशागमगुणवृद्धिवर्णलोपाद्यन्वाख्यानविसंवादात् कः पारमार्थिकः प्रकृतिप्रत्ययविभागः ? कल्पनामात्रं त्वेतत् इयं
प्रकृतिः, एष प्रत्यय इति । एवं पदार्थानामपि वाक्यार्थपरिकल्पनयैवापोद्धारः । तदुक्तम् (वाक्य-3-1)—"पदं कैश्चिद्विधा भिन्नं चतुर्धा पंचधाऽपि वा ।अपोद्धृत्यैव वाक्येभ्यः प्रकृतिप्रत्ययादिवत् इति ॥"पदानामपि अपारमार्थिकत्वम्

[II.143.43]

अपि च पारमार्थिकत्वे पदानां नियतमविसंवादिरूपं प्रतीयेत
विसंवादि तु तत् । नामाख्यातसाधारणवर्णसन्निवेशदर्शनात् न नियत
तेषां रूपम् । अतः काल्पनिकमेव तत, न वास्तवम् । न च निश्चेतुमपि तत् पार्यते । "कालेनदन्तिनागाः" इत्यत्र कीदृशः पदविभागः ? अर्थ
द्वयोपपत्तेः । उभयत्र च वर्णतुल्यत्वात् । किं कालेन—कृष्णेन दन्तिना
—हस्तिना अगाः—त्वं गतः—इत्मेवमेतानि पदानि व्यवस्थाप्यन्ताम्,
अथ काले—समये, नदन्ति—शब्दायन्ते—नागा—करिणः फणिनो वेति ।
तस्मादनियमात् न पदतदर्थविभागः पारमार्थिकः ॥

[II.143.44]

अथ प्रथमप्रतिपन्नवाक्यार्थानुसारेण पदतदर्थविभागो व्यवस्थाप्यते,
तर्हि किं तेन तदानीं व्यवस्थापितेन ? वाक्यार्थस्य प्रथममेव प्रतिपन्नत्वात् ॥

[II.143.45]

किंच दध्यत्र मध्वत्रेति दधिमधुपदयोरिकारोकारयोरदर्शनेऽपि
तदर्थसंप्रत्ययो दृश्यते । तस्मादपि न पारमार्थिकः पदवर्णविभागः ।
निरस्तावयवं वाक्यं तथाविधस्यैव वाक्यार्थस्य वाचकमिति सिद्धम् ॥स्फोटस्य परमतत्त्वरूपत्वम्

[II.143.46]

ननु यथा पदेषु वर्णा न सन्ति, वाक्येषु पदानि न सन्ति, तथा महावाक्येष्ववान्तरवक्यान्यपि न स्युः । ततः किम् ? महावाक्यान्यपि प्रकरणापेक्षया न तात्त्विकानि स्युः । ततः किम् ? प्रकरणान्यपि शास्त्रापेक्षया न स्युः । ततोऽपि किम् ? एकमेवेदं शास्त्रतत्त्वमविभागमद्वयमापतति ॥

[II.143.47]

उच्यते—यदि तत्त्वं पृच्छसि, बुद्ध्यसे वा—तदा एवमेवैतत्
साधो ! शब्दब्रह्मैवेदमद्वयमनाद्यविद्यावासनोपप्लवमानभदमर्थभावेन
विवर्तते । न तु वाचकाद्विभक्तं वाच्यमपि नाम किंचिदस्ति । तस्मात्
काल्पनिक एव वाच्यवाचकविभागोऽयमविद्यैव विद्योपाय इत्याश्रीयते । वाग्रूपता तत्त्वम्, सर्वत्र प्रत्यये तदनपायात् । यथोक्तम(वाक्य-1-125)—"वाग्र्पता चेदुत्क्रामेदवबोधस्य शाश्वती ।न प्रकाशः प्रकाशेत सा हि प्रत्यवमर्शिनी इति ॥"वाक्तत्त्वप्रभेदः

[II.143.48]

सा चेयं वाक् त्रैविध्येन व्यवस्थितैवावभासते—वैखरी, मध्यमा,
पश्यन्तीति । तत्रेयं स्थानकरणप्रयत्नक्रमव्यज्यमानगकारादिवर्णसमुदायात्मिका या वाक्, सा वैखरीत्युच्यते । विखर इति देहेन्द्रियसङ्घात
उच्यते । तत्र भवा वैखरी । तदुक्तम्—"स्थानेषु विवृते वायौ कृतवर्णपरिग्रहा ।वैखरी वाक् प्रयोक्तॄणां प्राणवृत्तिनिबन्धना इति ॥"

[II.143.49]

या पुनरन्तस्संकल्प्यमानक्रमवती श्रोत्रग्राह्यवर्णरूपाभिव्यक्तिरहिता
वाक् सा मध्यमोच्यते । तदुक्तम्—"केवलं बुद्ध्युपादाना क्रमरूपानुपातिनी ।प्राणवृत्तिमतिक्रम्य मध्यमा वाक् प्रवर्तते इति ॥"

[II.143.50]

या तु ग्राह्यभेदक्रमादिरहिता स्वप्रकाशसंविद्रूपा वाक्, सा पश्यन्तीत्युच्यते । तदुक्तम्—"अविभागात्तु पश्यन्ती सर्वतः संहृतक्रमा ।स्वरूपज्योतिरेवान्तः सूक्ष्मा वागनपायिनी इति ॥"

[II.143.51]

तदलमतिप्रसक्तानुप्रसक्त्या । द्राधीयसी चर्चेयं प्रकृतान्तरायकारिणीति न प्रतन्यते ॥सर्वं व्यवहारमात्रम्

[II.143.52]

इह त्वेतावतैव पुनः प्रयोजनं—वर्णपदपूर्वको व्यवहारः न भवतीति ।
वाक्येन लोके व्यवहारात्, तस्य चावयवावयविव्यवस्थाऽनुपपत्तेः निर्भागमेव तत् वाचकं, निर्भागश्च तस्य वाच्यो ऽर्थ इति । अवान्तरवाक्यमपि
प्रयोगयोग्यं व्यवहारकारणमिति तन्न निह्नूयते । अविद्यावस्थेयं वर्तते ।
तत्रेयं व्यवहारवर्तनी यथादृश्यमानैवास्तु । विद्यायां सर्वमेवेदमसारमिति ॥

[II.143.53]

पदेन तु वर्णेन वा व्यवहाराभावात्, तस्य केवलस्याप्रयोगात्
तत्स्वरूपमस्यामपि दशायां न वास्तवमिष्यत इति ॥स्फोटवादोपसंहारःतस्मादेकक्रमविरहितः कल्पितासद्विभागःवाक्यस्फोटो जनयति मतिं तादृशीं स्वाभिधेये ।वर्णास्त्वेते प्रकृतिलघवः कल्पनैकप्रतिष्ठाःतस्मिन्नर्थे विदधति धियं नेत्यलं तत्कथाभिः ॥

[II.143.54]

—स्फोटवादोपसंहारः—स्फोटवादनिराकरणम्

[II.143.55]

अत्राभिधीयते—किमयमनुमानमहिम्ना स्फोटाभ्युपगमः, प्रत्यक्षप्रतीतिबलवत्तया वा ?

[II.143.56]

न तावदनुमानतः स्फोटस्वरूपमुपपादयितुं पार्यते । परिदृश्यमानविशिष्टानुपूर्वीकवर्णकलापकरणेन अर्थप्रतीतेर्घटमानत्वात् ॥वर्णानां वाचकत्वसमर्थनम्

[II.143.57]

ननु व्यस्तसमस्तादिविकल्पैरुत्सादितं वर्णानां वाचकत्वम्—नैतत्;
दुर्विकल्पास्ते—व्यस्तानां तावद्वाचकत्वं नेष्यत एव वर्णानाम् । समस्ता
एव ते वाचकाः ॥

[II.143.58]

यत्तु—तत्सामस्त्यं नास्ति, क्रमभावित्वादिति (पुट ‥)—तदसत्—
क्रमभाविनामपि समस्तानां कार्यकारिणां अनेकशो दर्शनात् । यथा
युगपद्भाविनः समस्तास्त्रयो ग्रावाणः एकां नासां धारयन्तो दृश्यन्ते ॥

[II.143.59]

तथा क्रमभाविनोऽपि समस्ता ग्रासा एकां तृप्तिमुत्पादयन्तो दृश्यन्ते ।
एकस्मिन्नपि हि ग्रासे हीयमाने न भवति तादृशी तृप्तिः । अतः समस्ता
एव ते ग्रासाः तृप्तेः कारणम् । न च समस्ता अपि ते ग्रासा युगपत्प्रयोक्तुं शक्याः ॥

[II.143.60]

तथा एकानुवाकग्रहणे संस्थानां क्रमभाविनीनामपि सामस्त्ये सति
सामर्थ्यम् । एकया संस्थया तदामुखीकरणासंभवात् । एवं तावल्लोके
सामस्त्यं क्रमभाविनां दृष्टम् ॥

[II.143.61]

वेदेऽपि "दर्शपूर्णमासाभ्यां" इतीतरेतरयोगशंसिना द्वन्द्वेन समर्पितसाहित्यानां आग्नेयादियागानां पक्षद्वये प्रयोज्यत्वेन चापरिहार्यक्रमाणा
मेकाधिकारसंपादकत्वं दृष्टम् । तथा "ऐन्द्रवायवं गृह्णाति""आश्विनं
गृह्णाति" इति सोमग्रहणाभ्यासानां समस्तानां क्रमभाविनां च एकप्रधान
निर्वर्तकत्वं दृष्टमिति । अतश्च नायं विरोधः—सामस्त्यं क्रमभावित्वं
चेति ॥

[II.143.62]

एवं क्रमवर्तिनोऽपि वर्णा एवार्थाभिधायिनो भविष्यन्ति ॥वर्णानां क्रमेणार्थप्रत्यायकत्वेऽविरोधः

[II.143.63]

ननु ग्राससंस्थादीनां युक्तं समस्तानां क्रमभावित्वम् । यतः कार्यमपि
तदीयं तृप्त्यादि क्रमेण निर्वर्त्यमानं दृश्यते । वर्णेभ्यस्तु क्रमेण श्रूयमाणेभ्यः
न यावती, तावती अर्थावगतिमात्रा निर्वर्त्यमाना दृश्यते ॥

[II.143.64]

यद्येवमाग्नेयादिभ्यस्तर्हि क्रमेण निर्वर्त्यमानं किं कार्यमुपलभ्यते ?
अवान्तरापूर्वमिति ब्रूमः, शब्दप्रामाण्यात् । परमापूर्वनिर्वृत्तिस्तु तेषां
सामस्त्ये सति सेस्यतीति—उच्यते । अवान्तरापूर्वनिर्वृत्ताविदानीं क्रमभाविनामाग्नेयावयवभूतक्रियाक्षणानां किमवान्तरं कार्यं, का वा तस्य
निर्वृत्तिरुपलभ्यते ?वर्णानां क्रमेणार्थबोधनसमर्थनम्

[II.143.65]

अपि च यथाभिमतं यत् कार्यं, तदभिसन्धानेन प्रवृत्तिः ।
तत् सामस्त्यात्पूर्वं न क्वचिदुपलभ्यते । न ह्यवान्तरापूर्वेणस्वर्गमात्रा काचिदभिनिर्वर्त्यते, शास्त्रार्थस्य तदानीमनिष्पन्नत्वात् ।
अतः किमवान्तरापूर्वेण कृतेनापि । यत्किंचित्ववान्तरापूर्वप्रायं कार्यं
वर्णेष्वपि न न दर्शयितुं शक्यते । किं तदिति चेत्—स्वरूपग्रहणं
संस्कारो वा भविष्यति ॥

[II.143.66]

तयोः प्रधानकार्यावयवत्वं नास्तीति चेत्—मा भूदनयवत्वम्, तदुपयोगिता तु विद्यत एव । अवयवावयविव्यवहारस्तु अवान्तरपरमापूर्वयोरपि दुरुपपादः । पदानां तु वाक्यार्थप्रितिपत्तिलक्षणप्रधानकार्यावयवभूतपदार्थज्ञानाख्यकार्यनिर्वर्तकत्वमतिस्पष्टमस्त्येवेति न तेष्वेष दोषः
प्रादुष्यात् ॥

[II.143.67]

वर्णानामपि, गमनक्रियाक्षणानामिव ग्रामप्राप्तौ, ग्रासानामिव तृप्तौ
संस्थानामिवामुखीकरणे यद्यपि क्रमोपचीयमानतत्कार्यमात्रसमुत्मेषो
नास्ति; तथापि तदौपयिकस्योपलब्धिसंस्कारादिकार्यस्य करणात्
तत्कार्यावयवस्तावत्कृतो भवतीति न समस्तानां क्रमकारित्वमपहीयते ।
तत्र पूर्वे वर्णा अतीता अप्युपकरिष्यन्ति, चरमवर्णस्तु वर्तमान इतीदृश
एवायं काल्पनिकः क्रियाक्षणसमूह इव वर्णसमूहोऽर्थप्रत्यायकः ॥संकलनाज्ञानस्यापि संभवोपपादनम्

[II.143.68]

अथवा क्रमोपलब्धेष्वपि वर्णेषु मानसमनुव्यवसायरूपमखिलवर्ण
विषयं संकलनाज्ञानं यदुपजायते, तत् अर्थप्रत्यायनाङ्गं भविष्यति ।
दृश्यते च विनश्वरेष्वपि पदार्थान्तरेषु क्रमानुभूतेषु युगपदनुव्यवसायो
मानसः "शतमाम्राणि भक्षितवान् देवदत्तः" इति । न चायं प्रत्ययोनास्ति, सन्दिग्धः, बाध्यते वा । अनभ्युपगम्यमाने चेदृशि समुच्चयज्ञाने
तन्निबन्धना भूयांसो व्यवहारा उत्सीदेयुः ॥

[II.143.69]

स चायं संकलनाप्रत्ययः स्मर्यमाणानुभूयमानप्राक्तनान्त्यवर्णविषय
तया सदसद्वर्णगोचरश्चित्ररूप उपेयते । यदि वाऽन्त्यवर्णेऽपि तिरोहिते
भवन् असद्वर्णगोचर एव चित्राकारः सोऽर्थप्रतीतिहेतुरेक एवेति निरवकाशा व्यस्तसमस्तविकल्पाः ॥क्रमविशिष्टतावद्वर्णविषयकं सङ्कलनाज्ञानम्

[II.143.70]

ननु ! संकलनाप्रत्ययेऽपि यदि ते वर्णाः क्रमेणावभासन्ते, तदसावपि पूर्वोत्पन्नैकैकवर्णबुद्धिर्निर्विशेष एव स्यादिति तदुपारूढा अपि वर्णा
नार्थप्रतीतिहेतवो भवेयुः । यदि त्वेकसुमनस्तबकाकारवती स प्रत्ययः,
तदा तस्मिन् क्रमानवगमात् विपरीतक्रमा अपि ते वर्णा अर्थप्रतीतिकारिणः स्युः—उच्यते—विशिष्टानुपूर्वीकवर्णमालाऽनुभवसमनन्तरभावी
हि संकलनाप्रत्ययोऽर्थप्रतीतेर्हतुः, न स्तबकाकारपरिच्छेदमात्रम् । विपरीतक्रमाशङ्कनं च तदानीं कुतस्त्यम् ? स्तबकावभासे तावत् क्रम एव
नास्ति । कस्य वैपरीत्यमवैपरीत्यं वा, यदनन्तरजन्माऽयं समुच्चयप्रत्ययः । ताश्च विशिष्टक्रमावभासिन्य एव पूर्वभाविन्यो वर्णबुद्धय
इति कुतो वैपरीत्यविकल्पः ? तस्मात् प्रथमपरिपठननियतानुपूर्वीकास्ते
तदनन्तरभाविसमस्तावभासिसंकलनाप्रत्ययोपारूढा वर्णा अर्थप्रतीतिकारिणः स्युरिति न दोषः ॥

[II.143.71]

यथा वा पूर्ववर्णजनितसंस्कारसहितोऽन्त्यवर्ण इति तत्रभवता मीमांसाभाष्यकृतावर्णितं (शा-भा-1-1-5), तथा वर्णानामर्थप्रत्यायकत्वमस्तु ॥संस्कारस्य गुणत्वं, अर्थप्रतीतिहेतुत्वं च

[II.143.72]

ननु ! अत्रोक्तं संस्कारस्यार्थप्रतीतिजनकत्वं न दृष्टपूर्वं, स्मृतावेव
तस्य व्यापार इति—किमियं राजाज्ञा—स्मृतिरेव संस्कारेण कर्तव्येति ॥

[II.143.73]

नेयं राजाज्ञा, नयाज्ञात्वेषा । न हि संस्कारो नाम स्वतन्त्रः कोऽपि
धर्मी । किन्तु पट्वभ्यासादरप्रत्ययगृहीतेष्वर्थेषु यत् आत्मनः स्मरण
कारणं, स संस्कारः । सा च स्मृत्यैव कार्येण कल्प्यमाना शक्तिः । न
च शक्तिरूपस्य संस्कारस्य शक्त्यन्तरमर्थप्रतीतिजन्मनि संभवति ।
येनैव कार्येण सा शक्तिः कल्पिता, तदपहाय किं कार्यान्तरं कुर्यात् ?
स्मरणहेतोश्च संस्कारस्य प्रसवकारणतनुभवः । अनुभवहेतोस्त्वस्य
नूतनचरितस्य संस्कारस्य जन्मनिमित्तमेव नोत्पश्यामः । तस्मान्नासावर्थ
प्रतीतिहेतुर्भवति ॥

[II.143.74]

नैतत्सारम्—वर्णानुभवसंस्कृतमतेः पुंसः अर्थप्रतीतिदर्शनात् । न
हि स्मरणशक्तिः संस्कारः । किन्त्वात्मगुणो वासनाख्यः । स च
स्मृतिमिवार्थप्रतीतिमपि जनयितुमुत्सहते । सर्वत्र नो दर्शनं प्रमाणम् ।
स्मरणजननकौशलमपि तस्य तथा दर्शनादवगम्यते । तदिदमनुभवजननमपि ततो दृश्यत एव । वर्णाश्च तदनुभवाश्च व्यतीताः अन्यच्च शब्दतत्त्वं नानुभूयत इति वक्ष्यामः । अस्ति चार्थप्रतीतिः । नासौ निष्करणिका स्यात् । करणव्यतिरेकेण हि साऽनुद्भवन्ती करणमाक्षिपति ।
यदस्याः करणं, स संस्कार इति स्मृतिरिवार्थप्रतीतिरपि तत्कार्यत्वात्तदनुमापिका भवत्येव ॥संस्कारस्यानुभवजनकत्वेऽविरोधः

[II.143.75]

यत्तु कुतस्तादृशः संस्कार उदेतीति—जडप्रश्नोऽयम्, अनुभवहेतुकस्य सुप्रसिद्धत्वात् । तथा चाहुः—"वस्तुधर्मो ह्येषः, यदनुभवः
पटीयान् स्मृतिबीजमाधत्ते" इति ॥

[II.143.76]

ननु स्मृतिबीजमिति यदुच्यते, तत् कथमनुभवबीजं स्यात् ?—नैष
नियमः—स्मृतेरेव बीजमिति । अनुभवस्तावत् तथाविधमात्मधर्ममाधत्ते ।
स कार्यभेदोऽपि नोत्पत्तौ कारणान्तरं मृगयते । कार्यभेदश्चास्य तथा
दशैनादवगम्यत इत्युक्तम् ॥संस्कारस्य स्मृतिमात्रजनकत्वेऽप्यदोषः

[II.143.77]

अथवा किमनेन निर्बन्धेन । न साक्षादर्थप्रतीतिकारी संस्कारः ।
स्मृतिद्वारेण तां करिष्यति । पूर्ववर्णेषु संस्कारात् स्मरणम्, अन्त्यवर्णे
श्रोत्रेन्द्रियादनुभव इत्येवं स्मर्यमाणानुभूयमानवर्णकरणकोऽर्थप्रत्ययः—
स्यात् । को दोषः ?

[II.143.78]

ननु अनुभवक्रमाहितसंस्कारसामर्थ्यमनुरुध्यमानाः स्मृतयोऽपि क्रमेणोत्पत्तुमर्हन्ति, न युगपदिति । ततश्च प्राक्तन एव दोषः, सामस्त्याभावादिति—नैष दोषः—नानावर्णविषयैः क्रमभाविभिरनुभवैः क्रमोपचेयात्मा, पुटपाकैरिव कार्तस्वरस्य, एक एवात्मनः संस्कारः तादृगुपाधीयते,
येन सर्वानेव पूर्वदृष्टान् वर्णानसौ सकृत् स्मरतीति ॥

[II.143.79]

संस्कारात् संस्कारोत्पत्तिरलौकिकीति चेत्—नालौकिकी, स्वाध्यायाध्ययने सिद्धत्वात् । उच्चारणक्रियायाः क्षणिकत्वात् तदार्हिते संस्कारान्तरकारिणि संस्कारेऽनिष्यमाणेऽन्त्यमुच्चारणं प्रथमोच्चारणान्न विशिष्येतेति । ततः किम् ? पुरुषायुषेणापि नानुवाक एवामुखीक्रियेत ॥सिद्धान्त एव कल्पनालाघवम्

[II.143.80]

ननु ! अयमीदृशः प्रकारः एकस्मरणसिद्धये कल्पनीयः, अर्थप्रतीतिहेतुता वा संस्कारस्य कल्पनीयेति सर्वथा चेयमदृष्टकल्पना । अतो न
पश्यामहे तत्र कः संस्कारं प्रति पक्षपातः ? कश्च स्फोटं प्रति विद्वेषः ?
यदेष कल्प्यते, नैष इति—उक्तमत्र (पुट-129) तेनैव सुगृहीतनाम्ना
भाष्यकारेण "शब्दकल्पनायां सा च, शब्दकल्पना च" इति ॥स्फोटवादे कल्पनागौरववर्णनम्

[II.143.81]

ननु नास्ति कल्पनाद्वैगुण्यम् । संस्कारो हि यथाप्रसिद्धि स्थित एव ।
का तत्र कल्पना ? न हि वयं स्मरणैककारणत्वं संस्कारधर्ममतिलङ्घितवन्तः, भवन्त इव ॥

[II.143.82]

कथं न लङ्घितवन्तो भवन्तः ? सर्ववर्णविषयैकस्मरणकारिता
भवद्भिरपि कल्पितैव । यैव हि वर्तनी वर्णानामर्थप्रतीतौ, सैव स्फोटव्यक्तावपि । तां च कल्पयित्वा शब्दोऽन्यः कल्पित एवम् । अतश्चसंस्कारस्योभयवादिविदितस्य स्मरणकारित्वमुल्लङ्घ्य अर्थप्रत्ययकारित्वं केवलमस्माभिरभिहितम् । भवद्भिस्तु मूलत एवारभ्याभिनवं
विश्वमुत्थापितम्—अपूर्वस्य शब्दस्य तावदस्तित्वं, पुनर्वर्णव्यतिरिक्तत्वं,
पुनरवयवशहित्यं कल्पितमिति कथं न कल्पनागुरुत्वम् ? तदुक्तम्—(श्लो-वा-स्फोट 90)"सद्भावव्यतिरेकौ च तथाऽवयववर्जनम् ।तवाधिकं भवेत्तस्मात् यत्नोऽसावर्थबुद्धिष इति ॥"स्फोटवादे अर्थप्रतीत्यनुपपत्तिः

[II.143.83]

यत्पुनरवादि—प्रथमवर्णबुद्धिवेलायामेव व्यक्तं स्फोटतत्त्वं उत्तरोत्तरबुद्धिभिरतिशयिततरप्रत्ययविषयतां नीयते, रत्नतत्त्ववदिति—स एष
विषम उपन्यासः—रत्नस्य हि सावयवत्वात् प्रथमप्रत्ययाविषयीकृतसूक्ष्म
तरावयवविशेषग्राहिणां उत्तरोत्तरप्रत्ययानामस्ति तत्रावकाशः । स्फोटस्तु
वर्णस्वरुपवदनंश इति तत्स्वरूपसर्वस्वमाद्येनैव वर्णेन व्यक्तम् । किमिदानीमन्ये वर्णाः करिष्यन्ति । एकदेशव्यक्तिस्तु निरवयवस्य, वर्णस्येवन संभवति । यथोक्तम्—(श्लो-वा-स्फोट-10)"अल्पीयसाऽपि यत्नेन शब्दमुच्चारितं मतिः ।यदि वा नैव गृह्णाति वर्णं वा सकलं स्फुटम् इति ॥"

[II.143.84]

योऽपि द्वितीयो दृष्टान्त उदाहारि—यथा अनुवाकः श्लोको वा
प्रथमसंस्थया गृहीतोऽपि संस्थान्तराभ्यासैः स्फुटतरं परिच्छिन्नो भवति
तथा स्फोटोऽपि प्रथमवर्णांन्तरैरर्तिशयिताभिव्यक्तिः भविष्यतीति—सोऽपि
न सदृशो दृष्टान्तः, श्लोकानुवाकयोरनंशत्वानुपपत्तेः । केचिदवयवा
वर्णात्मानः पदात्मानो वा प्रथमायां बुद्धावपरिस्फुरन्तः संस्थाभ्यासलब्धा
तिशयायां तस्यां प्रकटीभविष्यन्ति । स्फोटस्तु एकवर्ण इव निरंश इति
तत्र को बुद्धेरतिशययोगः तस्मादयमपि न संगतो दृष्टान्तः ॥स्फोटस्य ध्वनिव्यङ्ग्यत्वपक्षनिरासः

[II.143.85]

येऽपि च मन्वते—ध्वनिव्यङ्ग्यत्वात् स्फोटस्य न तत्र वर्णविकल्पावसर इति—तेऽपि न सम्यग्दर्शिनः—पराणुद्य वर्णप्रतीतिं ध्वनिभ्यः
शब्दप्रतीतेरनुत्पादात् । अतिद्रुतोच्चि चारयिषयाऽनुपलभ्यमानवर्णविभागाच्च शब्दादर्थप्रत्ययाभावात् ॥वर्णनामसत्यत्वनिरासः

[II.143.86]

अथ ध्वनयः शब्दव्यक्तिमादधानाः स्थानकरणानुरोधेनासत्यमेव
वर्णभेदमुपदर्शयन्ति, श्यामादिरूपमिव मुखस्य खङ्गादृय इत्युच्यते—तदप्य
सत्—असत्यत्वे निमित्ताभावात् । प्रतीयन्ते हि निर्बाधया बुद्ध्या वर्णाः ।
तदतिरिक्तस्तु शब्दो न प्रतीयते । यश्च न प्रतीयते, सोऽस्ति; ये च
प्रतीयन्ते, ते न सन्तौत्युच्यमाने—शशो नास्ति, विषाणमस्तीति स्यात् ।
तस्मादयमपि न कल्पनागौरवपरिहारक्षमः पन्थाः । अतः सुष्टूक्तं
शब्दकल्पनायां सा च, "शब्दकल्पना च" इति ॥

[II.143.87]

तस्मात् स्फोटप्रतिपत्तौ यः क्रम आस्थेयः, सः अर्थप्रतीतावेवास्थीयतामिति किं तेन स्फोटेन ॥वर्णनां बुद्धिकल्पितत्वपक्षनिरासः

[II.143.88]

अन्ये तु—उपलब्ध्यनन्तरसत्ताकानां वर्णानामर्थप्रत्यायकत्वमाचक्षते
—तदिह नेष्यते, क्षणिकत्वाद्वर्णानां उपलब्धेरूर्ध्वं सत्ताऽनुपपत्तेः ।
सर्वथा व्युत्पत्त्यनुसारेण वर्णानामर्थप्रत्यायकत्वं तद्यथा पुरा दृष्टं, तथाऽभ्थुपगम्यत इति । तदुक्तं—"यावन्तो यादृशाः" इति ॥वर्णानां प्रत्यायकत्वं अनुभवसिद्धम्

[II.143.89]

यत्त्वत्र प्रतीपमुक्तं—"कियन्तः कीदृशाः" इति—तत्र प्रतीतयः
प्रष्टव्याः, न तपस्विनो वयमिति यत्किंचिदेतत् ॥

[II.143.90]

यत्पुनरभ्यधायि (पु. ‥)—क्रमव्यत्यासप्रयुक्ता अपि वर्णा प्रत्यायका
भवेयुः । क्रम एव वा स्फोटः स्यात्—इति—तदपि न पेशलम्—क्रमो हि
नाम कालभेदः । न च काल एव स्फोटो भवितुमर्हति ॥स्फोटकल्पकस्यान्यथासिद्धिः

[II.143.91]

क्रमोऽपि च न स्वतन्त्रः प्रतिपादकः, पदार्थान्तरवृत्तिर्वा; किन्तु
वर्णाश्रित एव । तत्र चोक्तम् (श्लो. वा-1-1-8-श्लो-265-266)—द्वये सत्यपि तेनात्र विज्ञेयोऽर्थस्य वाचकः ।वर्णाः किन्नु क्रमोपेताः किन्नु वर्णाश्रयः क्रमः ?क्रमः क्रमवतामङ्गमिति किं युक्तिसाध्यता ?धर्ममात्रमसौ तेषां न वस्त्वन्तरमिष्यते ॥

[II.143.92]

तस्मात् ये यावत्क्रमका यमर्थं प्रत्यायन्तो दृष्टा वर्णाः, ते तत्क्रमका
वर्णास्तमर्थं प्रत्याययिष्यन्तीति न स्फोटादर्थावगतिः । तदेवं कार्यानुमानं,
अर्थापत्तिर्वा न स्फोटसिद्धये प्रभवतीति सिद्धम् ॥

[II.143.93]

यदप्यभाणि—"शब्दादथ प्रतिपद्यामहे" इति व्यवहारः स्फोटपक्षसाक्षितामालम्बत इति—तदप्यसारम्—वर्णानां वाचकत्वे यथोक्तनीत्या
साधिते तत्पक्षेऽपि तथा व्यवहारोपपत्तेः ॥वर्णानां वाचकत्वाक्षेपः

[II.143.94]

ननु ! कथमुपपत्तिः ? संस्कारस्तावत् न शब्दशब्देनोच्यते । न
हि तथा लोके प्रसिद्धिः । संस्कारे च वाचके व्युत्पत्तिरपि दुरुपपादा ।
परावगतिपूर्विका हि शब्दात् स्वावगतिः । न च परस्थः संस्कारः परस्य
प्रतीतिमुपजनयन् ग्रहीतुं शक्यः, परोक्षत्वात् ॥

[II.143.95]

वर्णेष्वपि शब्दशब्दो वर्तमानः प्रतिवर्णं वा वर्तेत, वर्णसमुदाये वा ?
प्रतिवर्णं वर्तमाने च शब्दशब्दे न शब्दादर्थप्रतिपत्तिः स्यात्; एकस्य
वर्णस्य वाचकत्वायोगात् । समुदाये तु न वर्तितुमर्हति शब्दशब्दः, जातिशब्दत्वात् । द्विवचनबहुवचनान्तव्यक्तिशब्दप्रयोगे हि तस्मात्सामानाधिकरण्येन न जातिशब्द एकवचनान्तः प्रयुज्यते । न हि भवति "देवदत्तयज्ञदत्तौ पुरुषः" इति, "धवखदिरपलाशा वृक्षः" इति—तथा "गकारौकार
विसर्जनीयाः शब्दः" इत्यपि न ॥

[II.143.96]

"वनं वृक्षाः" इति वनशब्दवत् तर्हि समुदायवाची भविष्यति शब्दशब्दः, न जातिशब्दवत्—इति चेत्—न—तत्र समुदायव्यतिरेकनिर्देशदर्शनात्—"आम्राणां वनम्""कपित्थानां वनम्" इति । न चैवमिह
व्यतिरेकनिर्देशोऽस्ति—"गकारादीनां शब्दः" इत्यदर्शनात् ॥

[II.143.97]

अथ ब्रूयात्—"आम्रादयो वनम्" इत्यभेदेनापि वनशब्दः प्रयुज्यते ।
तथेहापि "गकारादयः शब्दः" इति प्रयोक्ष्यते—एतदपि नास्ति—वनादौ
भेदव्यपदेशवशेन प्रतिव्यक्ति चाप्रयोगे, सिद्धे समुदायशब्दत्वे, समुदायसमुदायिनोरभेदोपचारात् "आम्रादयो वनम्" इति युज्यते प्रयोक्तुम् ।
इह तु "गकारादीनां शब्दः" इति न कदाचिदपि व्यतिरेकनिर्देशो दृश्यत
इति समुदायशब्दत्वमघटमानम् । तत्सर्वथा वर्णशब्दवादिनामनुपपन्नोऽयं
व्यपदेशः "शब्दादर्थं प्रतिपद्यामहे" इति ॥वर्णानां वाचकत्वसमर्थनम्

[II.143.98]

उच्यते—किमनेनोपपन्नेनानुपपन्नेन वा कृत्यम् । यद्ययमुपपद्यते,
ततः किम् ? अथापि नोपपद्यते, ततोऽपि किम् ? न हि लोकव्यपदेशनिबन्धना वस्तुस्थितिर्भवति ॥

[II.143.99]

ननु ! शास्त्रकारा अप्येवमेव व्यवहरन्ति—"भावमाख्यातेनाचष्टे"इति—न शास्त्रकारव्यवहारादप्यप्रामाणिकोऽर्थः शक्यतेऽभ्युपगन्तुम् ।
कतरच्चेदं प्रमाणं—लोकव्यपदेशो नाम । अनुमानं तावत् प्रतिक्षिप्तम् ।
प्रत्यक्षमपि प्रतिक्षेप्स्यते । न चान्यत् स्फोटसिद्धौ प्रमाणं क्रमतेतदस्थानेऽयं लोकव्यपदेशनिरूपणेन स्फोटाटोपः ॥वर्णानामेव अर्थप्रत्यायकत्वं अनुभवानुगुणम्

[II.143.100]

न चात्यन्तमसङ्गतोऽयं वर्णपक्षे लौकिको व्यपदेशः । पूर्ववर्णजनितसंस्कारसहिते तावदन्त्यवर्णे वाचके सुसङ्गत एवायं व्यपदेशः,
तस्य शब्दत्वात्, एकत्वाच्च ॥

[II.143.101]

संकलनाप्रत्ययोपारूढवर्णवाचकत्वपक्षेऽपि न दोषः । न हि भेदशब्दसहित एष शब्दशब्दः प्रयुज्यते—"गकारादिभ्यश्शब्दादर्थं प्रतिपद्यामहे"
इति । केवलस्तु जातिशब्द एकवचनान्तो बहुष्वपि वर्णेषु न विरुद्धः ॥

[II.143.102]

किंच स्फोटपक्षे सुतरामनुपपन्नोऽयं व्यपदेशः "शब्दात्" इति, प्रातिपदिकार्थस्याभावात् । न हि वर्णवत् स्फोटे शब्दशब्दं प्रयुंजानो दृश्यते
व्यवहर्तृजनः ॥स्फोटस्य शब्दरूपत्वमपि न प्रामाणिकम्

[II.143.103]

अर्थप्रतिपत्तिहेतुत्वं शब्दलक्षणमसाधुः; धूमादिभिर्व्यभिचारात् ।
अथापि प्रक्रमपर्यालोचनया श्रौत्रग्राह्यत्वविशिष्टमर्थप्रतिपत्तिहेतुत्वं शब्दलक्षणमभिधीयते; तदिदं स्फोटं प्रति न सिद्धम्; तस्य श्रौत्रप्रत्ययविषयत्वाभावात् । श्रोत्रग्राह्यत्वमेव च तदितरव्ययवच्छेदक्षममिति तदेव युक्तं
किमुभयोपादानेन ? श्रोत्रग्राह्यत्वं च वर्णेष्वेव नार्थान्तरस्येति वर्णा एव
शब्दाः । तदुक्तम्—(श्लो-वा-स्फोट-9)"परस्परानपेक्षाश्च श्रौत्रबुद्ध्या स्वरूपतः ।वर्णा एवावसीयन्ते न पूर्वापरवस्तुनी इति ॥"शब्दलक्षणपरिष्कारः

[II.143.104]

श्रोत्रग्राह्यत्वं शब्दलक्षणं सत्तादावप्यस्तीति चेत्—न—श्रोत्रेणैवेत्यवधारणस्य विवक्षितत्वात् ॥

[II.143.105]

श्रोत्रमनोभ्यां ग्रहणादसिद्धमवधारणमिति चेत्—न—समानजातीयव्यवच्छेदार्थत्वादवधारणस्य चक्षुरादीन्येव तेन व्यवच्छेद्यन्ते,
न मनः ॥

[II.143.106]

तथापि शब्दत्वे व्यभिचार इति चेत्—न—जातिमत्त्वे सतीति प्रक्रमलभ्यविशेषणापेक्षणात् । स्तनयित्नुनादप्रभृतिभिरपि न व्यभिचारः,
तेषां शब्दत्वाभ्युपगमात् । तदुक्तं भाष्यकृता—"द्विविधश्चायं शब्दः—
वर्णात्मा ध्वनिमात्रश्च"(ल्य-भा-2-2-40) इति ॥परोक्तं शब्दलक्षणं न सुष्टु

[II.143.107]

अर्थप्रत्यायकत्वं तु न लक्षणमित्युक्तम्, अगृहीतसंबन्ध वर्णात्म
न्यपि शब्दे तदभावेनाशब्दत्वप्रसङ्गात् । कालान्तरेण संबन्धबुद्धौ सत्यां
च तस्यैव शब्दत्वमिति अव्यवस्थितमिदं लक्षणम् ॥

[II.143.108]

यदपि शब्दस्वरूपनिरूपणप्रसङ्गेन तदभिधेयानां जातिगुणक्रियादीनां
शब्दताऽऽशङ्कनं, तत्परिहरणं च—तदपि किमाशयमिति न विद्मः—
तेषामतिविभक्तरूपग्रहणात् ॥

[II.143.109]

अतः श्रोत्रग्राह्यस्य शब्दत्वात् स्फोटस्य च श्रोत्रग्राह्यत्वाभावात् वर्णवादिनामेव—"शब्दादर्थं प्रतिपद्यामहे" इत्यनुकूलो लोकव्यपदेशः, न
स्फोटवादिनामिति स्थितम् ॥स्फोटस्य श्रोत्रग्राह्यत्वाभावः

[II.143.110]

कथं पुनः श्रोत्रग्रहणत्वं स्फोटस्य न मृष्यते ? यावता पदं, वाक्यमिति श्रोत्प्रकरणकमेकाकारं ज्ञानं प्रत्यात्मवेदनीयमस्तिः न‥चास्य वर्णा
आलम्बनीभवेयुरित्युक्तम् । न युक्तमुक्तम्—इह हि शाबलेयादौ प्रतिपिण्डं गौरिति बुद्धिरुपजायमाना सकलपिण्डसाधारणं रूपं विपयीकरोतीति
गोत्वसामान्यं तदिष्यते । एवं यदि प्रतिवर्णं पदं पदंमिति, वाक्यं
वाक्यमिति मतिरुपजायेत, जातिवत्, तर्हि पदं वाक्यं च सर्ववर्णवृत्ति
किमपि रूपमवगच्छेम, न त्वेवमस्ति प्रतीतिः । यथा च तन्त्वाद्यवयवपरिघट्टितपटादिकार्यविषयमाद्यनयनसन्निपातसमय एव भेदग्रहरहितमवयविज्ञानमुदेति, तथा क्रमसमुच्चरदेकैकवर्णस्वरूपोपग्रहनिरपेक्षं यदि
पदमिति, वाक्यमिति ज्ञानं भवेत्, तत् पदादिकमवयविनमिव पदं वाक्य
मेकैकरूपमनुमन्येमहि, न त्वेवमस्ति । न हि तन्तुभिरिव पटः, वीरणरिव कटः, वर्णैः पदमारभ्यते ॥वर्णानां स्वत एव भिन्नत्वम्

[II.143.111]

यत्तु गौगौरित्येवंज्ञानमभेदग्राहि दृश्यते—तदेकाजुपाधेः । भिन्नाजुपश्लेषे तु देवदत्त इत्यादौ नानाक्षरग्रहणमेव विलम्बितमनुभूयते । न
चैवं पटादिबुद्धिषु तदवयवाः कदाचित् विच्छेदेनावभासन्ते । तस्मान्नावयवीव, जातिरिव वा पदं वाक्यमभिन्नमवभासते ॥स्फोटस्य सामान्यरूपत्वनिरासःननु च याऽसौ शब्दशब्दात् बुद्धिः, सैवेयं स्फोटबुद्धिः ॥किमिदानीम् ?, यदेव शब्दत्वसामान्यं, स एव स्फोटः ?

[II.143.112]

मैवम्—स्फोट एवासौ न शब्दत्वं सामान्यं तत् । सामान्यं हि
तदुच्यते, यत्रैकव्यक्तिदर्शने व्यक्त्यन्तरानुसन्धानम्, शाबलेयग्रहणे बाहुलेयस्येव । इहतु न गकारग्रहणे न वकारानुसन्धानमिति नेदं सामान्यम् ।
एकरूपस्त्वयं प्रतिभासः शब्दतत्त्वविषय एव । शब्दतत्त्वं च स्फोट
इत्युच्यते ॥शब्दत्वं न स्फोटरूपम्

[II.143.113]

आ ! ज्ञातम्—अमुनैव हि भयेन कैश्चित् स्फोटशङ्किभिः शब्दत्वसामान्यमपह्नुतम् । अस्थान एव त्वयं सं‥सः । न हि शब्दत्वं
स्फोटः । प्रतिवर्णं हि शब्दः शब्द इति बुद्धिरस्ति, न च वर्णस्फोटः ।
तदिदं शब्दत्वसामान्यमेव शब्दबुद्धेरालम्बनम्, न स्फोटः ॥

[II.143.114]

सामान्यसिद्धौ तु व्यक्त्यन्तरानुसन्धानमकारणमिति प्रागेव
निर्णीतम् । तस्मान्नशब्दबुद्धावपि स्फोटोऽवभासते, पदवाक्यबुद्धा
विवेति ॥

[II.143.115]

एकश्च सत्यमाह यदियमेककार्यकारित्वनिबन्धना, वनपृतनादिबुद्धिसमानयोगक्षेमैव पदवाक्यबुद्धिरिति । न च जात्यादिबुद्धिष्वसमाश्वासः, वैलक्षण्यस्य दर्शितत्वात् ॥पदवाक्यादिष्वेकत्वबुद्धेरुपपादनम्

[II.143.116]

यदपि—एककार्यकारित्वनिबन्धनायामभेदबुद्धौ इतरेतराश्रयपरिचोदनं—एकार्थप्रतीतिपूर्विका पदवाक्यबुद्धिः, पदवाक्यबुद्धिपूर्विका चैकार्थ
प्रतीतिरिति (पु. 140) तदपि न सम्यक्—स्मर्यमाणानुभूयमानवर्णजनितै
वेयमर्थप्रतीतिरित्यवोचाम, नाभिन्नपदपरिच्छेदपूर्विकेति कुत इतरेतराश्रयत्वम् ?बुद्धेरेकत्वानेकत्वनिदानम्

[II.143.117]

ब्रूयात्—पदवाक्ययोरेकत्वमन्तरेण कथं पदवाक्यार्थप्रतोतिरेकरूपा
भवेदिति—सोऽयमतीव मुग्धालापः—प्रतीतिभेदाभेदौ हि विषयभेदाभेदावनुरुध्येते, नोपायभेदाभेदौ । भिन्नैरपि लोचनालोकान्तःकरणप्रभृतिभिरुपायैरभिन्नार्थग्राहिणी बुद्धिरुपजन्यत एव । तदिह पदार्थबुद्धेरेकात्वार्त पदार्थ एको भवतु, योऽस्या विषयः । न त्वेकं पदं, यत् कारणमिति । वाक्यार्थबुद्धेरप्येकत्वात् एको वाक्यार्थो भवतु, न त्वेकं वाक्यम् ।
वर्गीकरणकारणं क्रमभाविनां बहूनां वर्णानामेतत् भवति, यत् एकार्थप्रतिपादकत्वं, न त्वभेदमेव पदवाक्ययोर्गमयतीति ॥शब्दार्थयोरभेदासंभवः

[II.143.118]

विप्रलब्धा एव च वैयाकरणाः पदवाक्ययोरप्यभेदं मन्यन्ते किलशब्दादनन्यभूत एव शब्दार्थं इति—स पुनरेषां व्यामोह एव, तद्भेदस्य
दृढप्रमाणसिद्धत्वात् । शब्दाध्यासस्तु प्रतीतिविरुद्धत्वेन नेष्यते—इत्यलं
तत्कथया । तस्मात् प्रत्यक्षगम्योऽपि न स्फोट इति सिद्धम् ॥बुद्धेरैक्येऽपि पदादेः नैक्यम्

[II.143.119]

ननु ! अभिन्नत्वाद्वाक्यार्थबुद्धेः विषयभेदाभेदानुवृत्तित्वाच्च बुद्धिभेदाभेदयोः अभिन्नो वाक्यार्थः स्यात्—बाढम्—अभिन्नः, न त्वनवयवः;
घटादेरभिन्नस्यापि सावयत्वात् ॥शब्दानां सांशत्वनिरूपणम्

[II.143.120]

यत्तु निरवयत्वमुच्यते—तदतीव संवित्परामर्शकैशलशून्यं व्याहृतम्—अंशास्सन्ति न सन्तीति चिन्ताऽत्यन्तमसङ्गता ।निरंशस्त्वस्ति नास्तीति युक्तं चिन्तयितुं सताम् ॥

[II.143.121]

पदतदर्थभेदस्य प्रतिवाक्यं विस्पष्टमाभासमानत्वात् अनुपगृह्यमाणावयवविभागयोश्च वाक्यवाक्यार्थयोरनवभासमानत्वात् ॥पदवाक्ययोस्सांशत्वं न भ्रमसिद्धम्

[II.143.122]

अस्त्ववयवप्रतीतिः सा तु भ्रान्तेति चेत्—न—बाधकाभावात् ।
भान्तेश्च बीजं किमपि वक्तव्यम् । सादृश्यमिति चेत्; कस्य केनेति न
विद्मः । यदि हि क्वचिन्मुख्या अवयवाः प्रसिद्धा भवेयुः, तत्सादृश्यात्
इतरत्र तदभावेऽपि भ्रम इति गम्येत—न त्वेवमस्ति—सर्ववाक्यानामप्यभागत्वात् । नरसिंहेऽपि नरावयवाः सिंहावयवाश्च पृथक्पृथक् प्रत्यभिज्ञायन्ते । तद्वदिहाप्यभ्युपगम्यमाने नूनं क्वचिद्वाक्ये सत्यत्वमवयवानामेषितव्यम् ॥चित्रादीनामपि सांशत्वम्

[II.143.123]

चित्रेऽपि हरितालसिन्दूरादिरूपं, पानके त्वगेलादिरसः, ग्रामरागेऽपि
षड्जर्षभगान्धारादिस्वरजातं पृथगवगतमिति न ते निर्भागदृष्टान्ताः ।
चित्रादिबुद्धयस्तर्हि दृष्टान्ता इति चेत्—बाढम्—वाक्यार्थबुद्धिरपि
निर्भागेष्यत एवास्माभिः, बुद्धीनां निरंशत्वेन सर्वासामनवयवत्वात् ।
बुद्धिविषयीकृतस्त्वर्थो दृष्टान्तदार्ष्टान्तिकयोः सावयव एव । तस्मान्न
निर्भागौ वाक्यवाक्यार्थाविति युक्तम् ॥पदशक्तिगहोऽपि वृद्धव्यवहारादेव

[II.143.124]

यदप्यभ्यधायि—वृद्धव्यवहारतः संबन्धबुद्धिः वाक्यवाक्यार्थयोरेव,
न पदतदर्थयोः; पदेन व्यवहाराभावादिति—तदप्यसाधु—वाक्यादपि
व्युत्पत्तिर्भवन्ती पदार्थपर्यन्ता भवति । एवं हि पदतदर्थसंस्कृतमतेरभिनवविरचितादपि वाक्यात् वाक्यार्थप्रतीतिरुपपत्स्यते । तदावापोद्वापचक्रवैचित्र्येण वाक्यानामानन्त्यात् अशक्या प्रतिवाक्यं व्युत्पत्तिः ।
सापि नापेक्षिष्यते । इतरथा हि साऽवश्यमपेक्ष्येत ॥पदानामपि प्रयोगार्हत्वम्

[II.143.125]

यत्तु—केवलं पदं न प्रयुज्यत इति तदसत्यमिति—तदप्यसत्—महावाक्यस्थाने अवान्तरवाक्यं न प्रयुज्यत इति तदप्यसत्यं स्यात् । स्वार्थे
तत्प्रयुज्यत इति चेत्—पदमपि स्वार्थे क्वचित् प्रयुज्यत एव; यत्र पदा
न्तराणामर्थोऽर्थप्रकरणादिना लभ्यते, तत्र यावदप्राप्तं तावत्पदमेव केवलं
उच्चारयन्ति । ग्रन्थग्रहणावसरेषु च स्वरूपावधारणमपि फलवद्वर्णानाम् ।
मा वा फलवत्त्वं पदवर्णानां भूत्—तथापि रथावयवानामिव रथकार्येष्वपर्याप्तशक्तीनामपि स्वरूपसत्त्वमनिवार्यम् । कार्यान्तराय रथात् रथावयवाः प्रभवन्तीति चेत्—पदवर्णा अपि कार्यान्तरे प्रभविष्यन्ति । रथ
कार्यैकदेशमात्रां कामपि रथावयवाः कुर्वन्तीति यद्युच्येत—पदान्यपि—
वाक्यकार्यैकदेशं कमपि कुर्वन्त्येव । वर्णा अपि केचिदर्थवन्तो भवन्त्येव ।
तस्मान्नासन्तः पदवर्णाः ॥वर्णानां सावयवत्वप्रसङ्गपरिहारः

[II.143.126]

यत्पुनरवादि—वाक्यस्येव पदानि, पदानामिव वर्णाः, वर्णानामप्यवयवान्तराणि स्युरिति—तदिदमपूर्वं पाण्डित्यम् । न हि घटाः सावयवा
इति परमाणुभिरपि सावयवैर्भवितव्यम् । परमाणवो वा निरवयवा
इति घटैरपि निरवयवैर्भवितव्यम् । उपलब्ध्यनुपलब्धी हि वस्तूनां
व्यवस्थापिके । यद्यथोपलभ्यते, तत्तथा भवति । यद्य था नोपलभ्यते,
तत्तथा न भवति । वाक्यपदयोश्च भागा उपलभ्यन्ते, न वर्णानाम् ।
तथा ह्युक्तमेतत् (श्लो. वा. स्फोट-10)—"अल्पीयसाऽपि यत्नेन शब्दमुच्चारितं मतिः ।यदि वा नैव गृह्णाति वर्णं वा सकलं स्फुटम् इति ॥"

[II.143.127]

तस्मात् बालिशचोदितमिदं—वर्णस्याप्यवयवा भवन्तु, पदवाक्ययोरपि वा मा भूवन्निति ॥पदवाक्ययोस्सावयवत्वे युक्त्यन्तरम्

[II.143.128]

इतश्च सावयवौ वाक्यवाक्यार्थै, पदोपजननापायाभ्यां तदर्थोपजन
नापायदर्शनात् । अनयैव युक्त्या पदभागा अपि प्रकृतिप्रत्ययादयः
तात्त्विका इत्यवगन्तव्याः, न कल्पनामात्रप्रतिष्ठाः । वृक्षं, वृक्षेणेत्यत्र
प्रकृत्यर्थानुगमे प्रत्ययार्थो भिद्यते । वृक्षं, घटमिति प्रत्ययार्थानुगम
प्रकृत्यर्थो भिद्यते । तत्र योऽर्थो यं शब्दमनुगच्छति, स तस्यार्थ इत्यवसीयते । तत्कथमसत्या भागाः ?वर्णानुगममात्रं नार्थानुगमहेतुः

[II.143.129]

यत्पुनः—कूपसूपयूपादौ सत्यपि वर्णानुगमेऽर्थानुगमो न दृश्यते ।
तेन चाकारणमर्थप्रतीतेर्वर्णानुगम इत्युक्तम्—तदयुक्तम्—यतोनान्वयव्यतिरेकाभ्यामनुत्पन्ना प्रतीतिरुत्पाद्यते, येन कूपादौ तदुत्पादन
माशङ्क्येत । प्रसिद्धायां तु प्रतिपत्तौ वाचकभागेयत्तानियमपरिच्छेदेऽनयोर्व्यापारः । न चैकत्र वर्णानुगमादर्थानुगमो दृष्ट इत्यन्यत्रादृश्य
मानोऽपि हठादापादयितुं युक्तः ॥

[II.143.130]

रेणुपटलानुगतपिपीलिकापङ्क्तिद्वारकव्यभिचारोद्भावनमपि न पेशलम्—पांसुपटलविकलपिपीलिकापङ्क्तिदर्शनेन तस्याः तत्प्रतीतिकारित्वाभावनिश्चयात् । करिकरभतुरगप्रभृतीनां तु प्रत्येकं व्यभिचारेऽपि बहु
प्राणिरूपसामान्यानपायात् तत्कारणमेव धूलीपटलमवगम्यते ॥अश्वकर्णादिपदानां गमनिकाप्रदर्शनम्

[II.143.131]

यदपि—अश्वकर्णादौ अवयवार्थलोपात् अन्यत्राप्येवमिति कथितम्—
तदपि न चतुरश्रम्—अश्वकर्णशब्दो हि क्वचिदर्थप्रकरणवशात् न्यग्भवदवयवशक्तितया तिरस्कृतावयवार्थवस्त्वन्तरव्यक्तौ न सर्वात्मनाऽवयवार्थाभावः; व्यस्तत्वेन सामस्त्येन वा पुनः प्रयोगान्तरे तदर्थसंप्रत्ययदर्शनात् । "अश्वमारोह""कर्णे कुण्डलं" इति व्यस्तयोः प्रयोगः । तुरगश्रोत्रे तु प्रतिपिपादयिषिते "अश्वकर्णः" इति समस्तप्रयोगोऽपि तदर्थापरित्यागी दृश्यते इति न सर्वात्मना निरर्थका भागाः ॥प्रकृतिप्रत्ययादिनिर्णयोपायः

[II.143.132]

यत्पुनः अन्वाख्यानविसंवादात् प्रकृतिप्रत्ययविभागनियमो नावकल्पत इति—एतदपि न युक्तम्—आप्ततरोक्तीनां प्रामाण्यात् । त्रिमुनिव्याकरणमिति पाणिनिमतमेव हि प्रकृतिप्रत्ययविभागं अवितथं प्रत्येष्यामः । क्रियत्यपि चांशे प्रायेण सर्वेषामन्वाख्यातॄणामविवादः । विकरणादिविसंवादमात्रं त्वकिंचित्करम् । अतः पारमार्थिकत्वात् प्रकृतिप्रत्ययांशयोः न कल्पनामात्रेण पृथक्करणम् ॥पदविभागव्यवस्थोपायः

[II.143.133]

यदप्यवर्णि—वर्णसामान्यात् पदविभागज्ञानं दुर्घटं—"कालेनदन्तिनागाः" इति—तदप्यसारम्—स्वरस्मरणादीनां पदभेदावगमोपायानां
संभवात् । "सरामः" इत्याख्यातस्य अन्यत् स्वरादिरूपम्, नाम्नोऽन्यत् ।
नामत्वेऽपि "स" इति "राम" इति च द्वे पदे । तयोरन्यद्रूपम् । सह रामेण
वर्तत इत्येकपदेऽपि अन्यद्रूपमित्यभियोगविशेषवतां सर्वं सुभगमिति
नाशक्यः पदविभागपरिच्छेदः ॥वर्णविकृतावपि प्रत्यभिज्ञानसंभवः

[II.143.134]

यदपि—"दध्यत्र""मध्वत्र" इति तथाविधपदरूदादर्शनेऽपि तदर्थसंप्रत्यय
इत्युक्तम्—सोऽपि न दोषः—यतः ते एवैते पदे ईषद्विकृते, तत्प्रत्यभिज्ञानाच्चेति केचित् ॥

[II.143.135]

अथवा इगन्तदधिमधुपदवत् यणन्तयोरपि विषयान्तरे साधुत्वात्,
तथैव तद्विधात् व्युत्पत्तेः यणन्ते अपि पदे अर्थप्रतिपादके भविष्यत इत्यलमेवंप्रायैः कदाशाव्याहृतैः ॥पदानामसत्यत्वानुपपत्तिः

[II.143.136]

अपि च पदानामसत्यत्वे किमर्थ एष तद्व्युत्पत्तौ इयान् प्रयत्नो
वृद्धैराधीयते ?

[II.143.137]

असत्यमपि सत्योपायतां प्रतिपद्यत इति चेत्, न—अदृष्टत्वात्—
अलिकाहिदंशादयः सत्यमूर्छाहेतवो येऽत्रोदाहृताः, ते तथा न भवन्ति,
विषाशङ्काया अपि तत्कार्यहेतुत्वात् । शङ्का हि नाम बुद्धिः । बुद्धिश्च
न न कारणम् । न चासती बुद्धिः ॥असत्यात्सत्यप्रतिपत्तिनिराकरणम्

[II.143.138]

यदपि लिप्यक्षराणामसत्यानां सत्यार्थप्रतिपादकत्वमुच्यते—तदप्यनभिज्ञभाषितम्—रेखास्तावत् स्वरूपतः सत्याः । ताश्च खण्डिकोपा
ध्यायोपदेशसंस्कृतमतेः वर्णानुमापिका भवन्ति । तथा संबन्धग्रहणात् रेखानुमितेभ्यश्च वर्णेभ्यः अर्थप्रतिपत्तिरिति नासत्यास्सत्योपायाः ॥

[II.143.139]

"अयं गकारः" इति तु सामानाधिकरण्यभ्रमः लिङ्गलिङ्गिनोरभेदोपचारात् । यथा प्रस्थमिताः सक्तवः प्रस्थशब्देनोच्यन्ते, तथा रेखातोऽपि गकारानुमानात् रेखैव गकार इत्युच्यते । एवमनिष्यमाणे लिप्यनभिज्ञस्यापि ततोऽर्थप्रतिपत्तिः स्यात्, रेखानामसत्यवर्णानां विद्यमानत्वात् । न चेवमस्ति । तस्मात् वर्णानुमानपुरस्सरैव रेखाभ्योऽर्थावगतिः ।
अभ्यस्तत्वाद्विषयस्य, सक्ष्मत्वाच्च कालस्य क्रमो न लक्ष्यते, न त्वन्यथा
ततोऽवगतिः । तस्मात् पारमार्थिकत्वात् पदतदर्थानां न निरवयवौ
वाक्यवाक्यार्थाविति स्थितम् ॥

[II.143.140]

यत्पुनः वाक्यभागपदवर्णापह्नववर्त्मना शब्दब्रह्यैवाद्वयमुपदर्शयितुमुपक्रम्यते—तत्र पुरस्तात् सविस्तरं समाधिमभिधास्यामः ॥वाचस्त्रैविध्यतात्पर्यम्

[II.143.141]

यत्पुनरवादि वाचस्त्रैविध्यं—तदपि नानमन्यन्ते । एकैव वैखरी
वाग्वागिति प्रसिद्धा हि ॥अन्तस्संजल्पो वर्ण्यते मध्यमा वाक्सेयं बुद्ध्यात्मा नैष वाचः प्रभेदः ।बुद्धिर्वाच्यं वाचकं चोल्लिखन्तीरूपं नात्मीयं बोधभावं जहाति ॥पश्यन्तीति तु निर्विकल्पकमतेर्नामान्तरं कल्पितं ।विज्ञानस्य हि न प्रकाशवपुषः वाग्रूपता शाश्वती ।जातेऽस्मिन् विषयावभासिनि ततः स्याद्वाऽवमर्शो गिरःन स्याद्वापि न जातु वाग्विरहितो बोधो जडत्वं स्मृशेत् ॥स्फोटवादोपसंहारः

[II.143.142]

तदास्तामियं शब्दब्रह्मचर्चा । प्रकृतमनुसरामः ॥इति विततया वर्णा एते धिया विषयीकृताःदधति पदतां वाक्यत्वं वा त एव च वाचकाः ।न च तदपरः स्फोटः श्रोत्रे विभात्यवबोधनेन च विधिहतो वाच्ये बुद्धिं विधातुमसौ क्षमः ॥

[II.143.143]

—इति स्फोटनिराकरणम्—

[II.143.144]

—वाक्यार्थबोधविचारः—पदार्थनां वाक्यार्थबोधजनकत्वपक्षः

[II.143.145]

एवं स्फोटे प्रतिहते, वर्णेषु वाचकेषु स्थितेषु कश्चिदाह—वाढं
वर्णेभ्यः पदार्थप्रतीतिरस्तु । वाक्यार्थप्रतीतौ न तेषां सामर्थ्यम् ॥

[II.143.146]

कुतस्तर्हि वाक्यार्थावगतिः ? पदार्थेभ्य इत्याह ॥

[II.143.147]

तथा च वर्णानां पदार्थप्रतिपत्तौ चरितार्थत्वात् न वाक्यार्थे सामर्थ्यम् ।
अपरिम्लानसामर्थ्यास्तु पदार्था आसते । ते वाक्यार्थबुद्धेर्विधातारः ॥

[II.143.148]

अर्थापत्त्या हि वर्णानां कार्येषु शक्तयः कल्प्यन्ते । तत्र पदार्थंबुद्धेरन्यथानुपपन्नत्वात् यथोक्तनीत्या वर्णानां तत्प्रतिपादने शक्तिरवगम्यते । वाक्यार्थप्रतीतिः पुनरन्यथाऽप्युपपद्यमाना न तत्र तेषां शक्ति
मुपकल्पयितुमर्हति ॥वर्णानां वाक्यर्थबोधजनकत्वासंभवः

[II.143.149]

किंच किमेकमेव संस्कारमादधाना वर्णाः पदार्थं वाक्यार्थं च
बोधयन्ति, भिन्नं वा ? तत्र च—एकयैव हि संस्कृत्या कथं कार्यद्वयं भवेत् ।न चैषां पूर्वसंस्कारात् अन्योऽस्तीति प्रतीयते ॥

[II.143.150]

वाक्यार्थप्रतीतेरन्यथापि भावात् न नानासंस्कारकल्पनाबीजमस्ति ॥

[II.143.151]

अपि च पदेषु पूर्ववर्णेषु नातिदूरमतिक्रान्तेषु बुद्ध्योपसंहर्तुं शक्येषु घटमानं अन्त्यवर्णवेलायामनुसंधानं वाक्येषु पुनरतिचिरतरतिरोहिताक्षरपर
परानुसन्धानमतिक्लिष्टमदृष्टपूर्वमिति दुर्घटमेतत् । व्यवहितपदोच्चारणे
तु दृश्यते वा वाक्यार्थप्रतीतिः, यत्र पूर्ववर्णानुसन्धानगन्धोऽपि नास्ति ।
तस्मान्न वर्णा वाक्यार्थबुद्धिहेतवः ॥वर्णानां वाक्यार्थबोधजनकत्वानुपपत्तिः

[II.143.152]

अपि च पदार्थं वाक्यार्थं च प्रतिपादयन्तो वर्णाः—युगपत् प्रतिपादयेयुः, क्रमेण वा ? तत्र सकृदुच्चरितानां युगपदुभयकरणमनुपपन्नम्,
अशक्यत्वात् ॥

[II.143.153]

क्रमपक्षेऽपि पूर्वं चेत् वाक्यर्थप्रतिपादनं, तदयुक्तम्—अनवगतपदार्थस्य वाक्यार्थप्रत्ययादर्शनात् । अथ पूर्वं पदार्थप्रतिपादनं, ततो
वाक्यार्थप्रत्यायनं, हन्त तर्हि पदार्थप्रत्ययादेव वाक्यार्थबुद्धेः सिद्धत्वात्
किमिति पुनः व्यापारान्तरे श्रम आश्रीयते । तस्मात् पदार्थप्रतिपादनपर्य
वसितसामर्थ्यानि पदानि । पदार्थेभ्यस्तु वाक्यार्थप्रत्यय इति सिद्धम् ॥वर्णानामनुपस्थितावपि वाक्यार्थज्ञानसंभवः

[II.143.154]

अपि च अन्वयव्यतिरेकाभ्यामेवं अवगम्यते—यत् पदार्थपूर्वको
वाक्यार्थ इति । यो हि मानसादपचारात् श्रुतेष्वपि पदेषु पदार्थान्नावगच्छति, नावगच्छत्येव वाक्यार्थम् । यस्तु अश्रुतेष्वपि पदेषु प्रमाणान्तरतः पदार्थान् जानीयात्, जानात्येवासौ वाक्यार्थम् ॥"पश्यतः श्वेतमारूपं हेषाशब्दं च श्रृण्वतः ।खुरविक्षेपशब्दं च श्वेतोऽश्वो धावतीति धीः ॥ (श्लो. वा-वाक्य-335)""दृष्टा वाक्यविनिर्मुक्ता न पदार्थैर्विना क्वचित्"

[II.143.155]

इति ॥

[II.143.156]

तदेषा वाक्यार्थबुद्धिः पदार्थप्रतीतिं न व्यभिचरति । व्यभिचरति
तु पदप्रतीतिमिति न तत्कार्या भवितुमर्हतीति ॥पदार्थानामेव वाक्यार्थबुद्धिजनकत्वम्

[II.143.157]

यदप्युच्यते—प्रत्येकं व्यभिचारात्, समुदितानामसाधारण्यात् न
पदार्थानां वाक्यार्थावगतिहेतुत्वमिति—तदप्ययुक्तम्—प्रत्येकं तावत् गमकत्वं नेष्यत एव । समुदितानां त्वसाधारण्यं भवदपि न नः क्षतिकरम् ।
न ह्येते लिङ्गवत् संबन्धग्रहणमपेक्षमाणा अवबोधकाः, यदसाधारण्यान्नावकल्पेत । किन्तु अगृहीतसंबन्धा अपि आकाङ्क्षायोग्यतासन्निधितात्पर्यपर्यालोचनया परस्परं संसृज्यन्ते । स एव वाक्यार्थः, यः संसृष्टः
पदार्थसमुदायः, इतरविशिष्टो वेतर इति ॥

[II.143.158]

नाप्यशाब्दत्वमित्थं वाक्यार्थप्रतीतेराशङ्कनीयम्, शब्दावगतिमूलत्वेन तस्याः शाब्दत्वात् । शब्दात् पदार्थप्रतिपत्तौ वाक्यार्थप्रतिपत्तिरिति
सर्वमनवद्यम् । तदुक्तं—"पदानि हि स्वं स्वमर्थमभिधाय निवृत्तव्यापाराणि" । अथेदानीमवगताः पदार्था एव वाक्यार्थमवगमयन्ति (शा. भा.
1-1-25) इति ॥वाक्यैरेव वाक्यार्थबोधपक्षः

[II.143.159]

अत्राप्यभिधीयते—न पदार्थेभ्यो वाक्यार्थावगतिः, अपि तु वाक्यादेव । तथा चायं वाक्यार्थ इति प्रसिद्धिः, न पदार्थार्थ इति । यथा हि
काल्पनिकवर्णसमूहात्मकं पदं पदार्थप्रतिपत्तिमादधाति, तथा काल्पनिकपदसमूहात्मकं वाक्यं वाक्यार्थप्रतिपत्तिमाधास्यति ॥

[II.143.160]

ननु ! पदसमूहात्मकं वाक्यमन्यन्नास्ति, किन्तु पदान्येव वाक्यम् ।
पदानां च स्वार्थे चरितार्थत्वात् न वाक्यार्थसामर्थ्यमित्युक्तम्—नैतद्युक्तम्
—पदार्थानामपि चरितार्थत्वात् । क्व तेषां चरितार्थत्वम्—स्वप्रतिपतौ ॥पदार्थानां वाक्यार्थबोधाजनकत्वम्

[II.143.161]

ननु ! पदानि स्वप्रतिपत्तौ चरितार्थीभूय पदार्थप्रतिपत्तिमादधति ।
पुनस्तान्येव कथं वाक्यार्थप्रतिपत्तिमाधास्यन्ति ? पदार्थास्तु स्वावगतेरूर्ध्वं न क्वचित्परत्रचरितार्था इति वाक्यार्थबुद्धेर्विधातारो भवन्तु—नैत
देवम्—अन्त्यपदस्यान्यत्र चरितार्थत्वाभावात् ॥

[II.143.162]

अन्त्यपदमेव पूर्वपदस्मरणोपकृतं वाक्यमुच्यते । तदर्थश्च पूर्वपदार्थविशिष्टो वाक्यार्थ इत्येके । तस्मात् वाक्यादेव वाक्यार्थप्रत्ययः ॥पदानां वाक्यार्थबोधजननप्रकारः

[II.143.163]

किन्तु—किमेकसंस्कारस्मरणेन कार्यद्वयं पदानि विदधाति विभिन्न
संस्कारेण वा ? इति—तत्र कार्यभेदात् कारणभेदानुमानमिति प्रसिद्ध
एष पन्थाः । एकोऽप्यतीन्द्रियः संस्कारः कार्यात् कल्प्यते; बहवोऽपि
तत एव कल्पयिष्यन्ते, कार्यस्य भिन्नत्वात् ॥

[II.143.164]

यदपि चिरतिरोहितवर्णप्रबन्धानुसन्धानं दुर्घटमिति कथितं—तदपि
न चारु—कयाचित्कल्पनया वर्णानामिव पदबुद्धौ, पदानामपि वाक्यबुद्धावुपारोहसंभवात् । एतच्चानन्तरं दर्शयिष्यते ॥

[II.143.165]

यदपि विकल्पितं—युगपद्वा क्रमेण वा वर्णाः पदवाक्यार्थप्रत्यये
व्याप्रियेरन् ? इति—तत्राप्युच्यते—यौगपद्यं तावदनभ्युपगमादेव प्रत्युक्तम् । क्रमोऽप्येषामीदृशः—यत् प्रथमं पदार्थमवगमयन्ति, ततो
वाक्यार्थम् । सोऽयं तर्हि पदार्थपूर्वक एव वाक्यार्थ उक्तो भवतीति
चेत्—मैवम्—पदार्थो हि नाम प्रमेयमेव । न ते प्रमाणवर्गे
निपतन्ति । न च पदार्थवाक्यार्थयोरत्यन्तं भेदः, येन तयोः धूमाग्न्योरिव
संबन्धग्रहणसापेक्षयोः तदनपेक्षयोर्वा रूपदीपयोरिव प्रत्याय्यप्रत्यायकभावः । न हि स्वशरीर एव गम्यगमकवाचोयुक्तिः प्रवर्तते । कथंभवान् स्वभावहेतुवादिनो बौद्धस्य शिष्य इव निर्वृत्तः ॥पदैः व्यक्तिबोधनप्रकारः

[II.143.166]

ननु ! सामान्ये हि पदं वर्तते, विशेषे च वाक्यम् । अन्यच्च
सामान्यम्, अन्ये च विशेषाः । यदुक्तं—"सामान्यान्यन्यथासिद्धेः विशेषं गमयन्ति हि"

[II.143.167]

इति व्यतिरेक एव प्रत्याय्यप्रत्यायकयोः—उच्यते—बाढम् ?
अस्त्ययमियान् व्यतिरेकः । किन्तु विरतव्यापारे चक्षुषीव शब्दे, धूमा
दिवत् प्रमेयात् पदार्थात् अग्नेरिव वाक्यार्थस्यावगमो नास्ति । न हि
पदार्थाः प्रमेयीभूय धूमवत् पुनः प्रमाणीभवितुमर्हन्ति । किन्तु पदान्येव
तत्प्रतिपादनद्वारेण वाक्यार्थप्रतिपत्तौ पर्यवस्यन्ति । कथमात्मीयमेव ग्रन्थं
नावबुध्यन्ते भवन्तः ! (श्लो-वा-वाक्य-340)"वाक्यार्थप्रत्यये तेषां प्रवृत्तौ नान्तरीयकम् ।पाके ज्वालेव काष्ठानां पदार्थप्रतिपादनम् इति ॥"

[II.143.168]

अवान्तरव्यापारो हि न कारकस्य प्रधाने व्यापारे कारकतां
व्याहन्ति । पदानां हि द्वयी शक्तिः, अभिधात्री तात्पर्यशक्तिश्च । तत्र
अभिधात्री शक्तिरेषां पदार्थेषूपयुक्ता । तात्पर्यशक्तिश्च वाक्यार्थे
पर्यवस्यतीति ॥तात्पर्यवृत्त्या व्यक्तिबोधः

[II.143.169]

भाष्यकारोऽपि "पदानि हि स्वं स्वमर्थमभिधाय निवृत्तव्यापाराणि"
इति वदन् अभिधाव्यापार एव शक्तेः विरतिमाह, न तात्पर्यशक्तेः ।
अभिधाय निवृत्तव्यापाराणि पदानि यदर्थपराणि, तत्रानिवृत्तव्यापाराण्येव । एवं हि शाब्दता वाक्यार्थप्रत्ययस्य न हास्यते । सर्वात्मना तु विरतव्यापारे शब्दे, साऽवश्यं हीयते । शब्दावगतिमूलत्वात्तु शाब्दत्वे श्रौत्रत्वमपि स्यात्, श्रोत्रस्य पारंपर्येण तन्मूलत्वात् । शब्दे च विरतव्यापारे
कतमत् तत्प्रमाणम्, यस्य वाक्यार्थप्रतीतिः फलमिति न विद्मः ॥

[II.143.170]

न प्रत्यक्षम्, अतीन्द्रियत्वाद्वाक्यार्थस्य । नानुमानम्, "न चानुमानमेषा धीः"(श्लो-वा-1-1-1-त्रो-232) इत्यादिना ग्रन्थविस्तरेण स्वयमेव
निरस्तत्वात् । न शब्दः, निवृत्तव्यापारत्वात् ॥"सामान्यान्यन्यथासिद्धेः विशेषं गमयन्ति हि"

[II.143.171]

इति न्यायात् । अर्थापत्तिरिति चेत्, किमिदानीमर्थापत्तिगम्योधर्मः ? न चैतद्युक्तं, इष्टं वा । तदिदं सप्तमं प्रमाणमवतरति पारार्थ्यं
नाम । एतच्चापि नेष्टम् । अतो न पदार्थनिमित्तकः वाक्यार्थप्रत्ययः ॥शाब्दबोधस्य शब्दजन्यत्वोपपत्तिः

[II.143.172]

यदप्युक्तं—अन्वयव्यतिरेकाभ्यां पदार्थनिमित्तकत्वं वाक्यार्थस्यावगम्यत इति—तत्र पदार्थसंसर्गस्वभावत्वाद्वाक्यार्थस्य सत्यं तत्पूर्वकत्वमिष्यत एव वाक्यप्रतिपत्तेः, न तु तज्जन्यत्वं, शब्दव्यापारानुपरमात् ।
मानसे चापचारे सति पदानामपि ग्रहणं नास्त्येव, यतः क्षणान्तरे
समाहितचेताः स वक्ति "नाहमेतदश्रौषम्, अन्यत्र मे मनोऽभूत्, पुनर्ब्रूहि"
इति । इतरथा हि पदानि स्मृत्वा तदर्थमेवावगच्छेत्, न पुनः पृच्छेत् ।
तस्मात् पदानां ग्रहणमेव तत्र वाक्यार्थावगमे निमित्तम् ॥प्रमाणान्तरोपस्थितस्य न शाब्दबोधविषयत्वम्

[II.143.173]

यदपि—"पश्यतः श्वेतमारूपं" इति—तदपि न किंचित् । किं
प्रत्यक्षेण शुक्लो गौः गच्छत् दृश्यते । न शुक्लो गौः गच्छतीति वाक्यस्यार्थो
न भवति । प्रत्यक्षप्रतिभासात्तु प्रत्यक्षार्थ एवासौ न वाक्यार्थ इत्युच्यते ।
एवं "श्वेतोऽश्वो धावति" इत्यानुमानिकोऽयं प्रत्ययः पर्वतेऽग्निरितिवत् ।
वाक्यश्रवणात्तु विना न वाक्यार्थो भवितुमर्हतीत्यलं प्रसङ्गेन ॥

[II.143.174]

तस्मात् वर्णेभ्य एव कयाचित्कल्पनया पदवाक्यभावमुपगतेभ्यः
पदार्थवाक्यार्थप्रत्यय इति युक्तम् । तस्मात् पदार्थजन्या न भवति
वाक्यार्थबुद्धिरिति सिद्धम् । अनुपरतव्यापारात् वाक्यादेवेयमुद्भवति ॥वर्णानां पदभावोपगमप्रकारनिरूपणम्

[II.143.175]

आह—कया पुनः कल्पनाया पदवाक्यभावमुपगता वर्णाः पदार्थवाक्यार्थप्रतीतिमादध्युरिति ॥

[II.143.176]

तत्र आचार्यास्तावदिमां कल्पनामदीदृशन् । प्रथमं वर्णज्ञानं, ततः
संस्कारः । ततो द्वितीयवर्णज्ञानं, तेनप्रथमवर्णंज्ञानजनितेन च संस्कारेण
पटुतरसंस्कारः । ततः तृतीयवर्णज्ञानं, तेन प्राक्तनेन संस्कारेण पटुतरः
संस्कारः । एवं यावदन्त्यवर्णज्ञानम् । अन्त्यवर्णज्ञानानन्तरं तु ततः
संस्कारात् सकलपूर्ववर्णविषयमेकस्मरणम् । तेनान्त्यवर्णज्ञानस्य विनश्यत्ता । विनश्यदवस्थग्रहणस्मरणविषयीकृतो वर्णसमूहः पदमिति
ज्ञायते ॥वाक्यभावप्रदर्शनम्

[II.143.177]

ततः पदज्ञानात् संस्कारः । ततः तथैव वर्णक्रमेण द्वितीयपदज्ञानम् ।
तेन प्रथमपदज्ञानजन्मना च संस्कारेण पटुतरसंस्कारो जन्यते । पुनस्तेनैव क्रमेण तृतीयपदज्ञानम् । तेन प्राक्तनेन च संस्कारेण पीवरतरः
संस्कारः जन्यते । एवं यावदन्त्यपदज्ञानं अन्तरेण स्थवीयसा संस्कारेण
सर्वपदविषयमेकस्मरणमुपजन्यते । संस्कारस्यैवैकत्वात् सोऽयं स्मरणानुभवविषयीकृतवर्णसमूह एव पदम् । पदसमूहो वाक्यमित्युच्यते । ततो
वाक्यार्थप्रतिपत्तिः । संस्कारस्य च संस्कारान्तरकरणकौशलमवश्यमेषि
तव्यम् । अन्यथा सर्वत्र क्रियाभ्यासोऽनर्थकः स्यादिति ॥वर्णानां पदवाक्यरूपतापत्तिनिराकरणपक्षः

[II.143.178]

अत्र वदन्ति—नेयं प्रक्रिया साध्वी, ज्ञानयौगपद्यप्रसङ्गात् । तथा,
हि—चरमपदप्रतिभासानन्तरं यथा पूर्वपदस्मरणं, तथा तदैव संकेतस्मरणेनापि भवितव्यम् । अनवगतपदार्थसंबन्धस्य हि न वाक्यार्थप्रतीतिः ।
अस्मृतसंकेतस्य च न पदार्थप्रतीतिः । यत्राप्यभ्यस्ते विषये संकेतस्मृतिर्न
संवेद्यते, तत्राप्यविनाभावस्मृतिरेव बलादसौ कल्प्यते, अनवगतपदपदार्थसंबन्धस्य नारिकेलद्वीपवासिन इवार्थप्रत्ययाभावात् । संबन्धानुभवस्य च
पूर्ववृत्तत्वेनेदानीं स्मरणमुखेनौपकारित्वात् । तस्मादन्त्यपदज्ञानानन्तरं
पूर्वपदसमयस्मरणयोः युगपदुत्पादात् ज्ञानयौगपद्यम् ॥पदैः वाक्यज्ञाने ज्ञानयौगपद्यं दुर्वारम्

[II.143.179]

अथ समयस्मरणानन्तरं पूर्वपदस्मरणमुपेयते—तथापि तत्स्मृतिकाले
पदार्थज्ञानोपजननात् पुनरपि ज्ञानयौगपद्यम् । न च तदा पदार्थज्ञानं नोदेतीति शक्यते वक्तुम्, अविकलतदुपजननकारणसामग्रीसन्निधानात्,
प्रतिनायकस्य च तदानीमभावात् । पदार्थज्ञानोत्तरकालं तर्हि पूर्वपदस्मरणमस्त्विति चेत्; एवं तर्हि चरमपदज्ञानप्रत्यस्तमयात् अन्त्यपद
रहितं वाक्यं स्यात् । अन्त्यपदज्ञानस्य हि सङ्केतस्मृतिवेलायां विनश्यत्ता,
पदार्थज्ञानवेलायां विनाश एव यतः ॥असंवेद्यमानशब्दसत्ताऽसंभवः

[II.143.180]

ब्रूयात्—असंवेद्यमानमपि तदानीमन्त्यपदमस्त्येवेति—स्वस्ति तर्हि
न्यायविस्तराय ॥

[II.143.181]

अपिच तदानीमनुपलभ्यमानेनापि सता किमन्त्यपदेन क्रियते ?
पुनरवगमोऽस्य भविष्यतीति चेत्; स कुतस्त्यः ? श्रोत्रस्य विरम्यव्यापारासंवेदनात् । मनसश्च स्वातन्त्र्येण बाह्ये विषये सामर्थ्यासंभवात् ।
सत्यपि पुनस्तदवगमे ज्ञानयौगपद्यानपायात् ॥

[II.143.182]

अपिच पूर्वपदैः अर्थशून्यतया शुष्कनीरसतनुभिः अन्त्यपदानुभव
समनन्तरं स्मृतैरपि को गुणः ? न हि तथाविधपदस्मरणमर्थप्रत्यायनाङ्गम् ॥

[II.143.183]

अथ सार्थकानि प्रांचि पदानि स्मर्यन्ते, तर्हि समयस्मरणपदार्थज्ञानादिकार्यसाङ्कर्यकृतं अनेकशाखं प्रतिपदं ज्ञानयौगपद्यमापद्यत इत्यसतीयं
कल्पना ॥वर्णानां पदवाक्यभावे पक्षान्तरम्

[II.143.184]

व्याख्यातारस्तु प्रक्रियान्तरमाचचक्षुः—वर्णानुगमरूपेण तावत् प्रथम
पदज्ञानमुत्पद्यते । ततः सङ्केतस्मरणम् । तेन विनश्यदवस्थेन पदज्ञानेन
स्वविषयावच्छेदेन पदार्थज्ञानमाधीयते, यत्र वाचकावच्छिन्नं वाच्यस्वरूपमवभासते । तथाविधपदार्थज्ञानान् संस्कारः । ततः तथैव क्रमेण
द्वितीयपदज्ञानम् । तदनु समयस्मरणम् । तेन विनश्यदवस्थेन च द्वितीयपदज्ञानेन तथैव स्वावच्छेदेन स्वार्थज्ञानम् । तेन प्रथमपदार्थज्ञानाहितेन
च संस्कारेण दृढतरः संस्कारः । पुनर्वर्णक्रमेण तृतीयपदक्रमेण तृतीयपदज्ञानम् । पुनः सङ्केतस्मरणम् । सङ्केतस्मृतिसहायेन तेन विनश्यदव
स्थेन स्वार्थे तथैव स्वावच्छिन्नं ज्ञानम् । तेन प्राच्येन च संस्कारेण
दृढतरः संस्कारः । एवं तावत् यावदन्त्यपदज्ञानात् स्वावच्छिन्नार्थप्रतीतिः ।
ततः पूर्वोपचितात् महतः संस्कारात् विशिष्टसर्वविषयमेकं स्मरणम्, यस्यस्वाभिधानावच्छिन्नाः सर्वे पूर्वपदार्था विषयतां प्रतिपद्यन्ते । तस्मिन्
स्मरणे तथान्त्यपदार्थज्ञानेऽवच्छेदकत्वेन प्रस्फुरत्पदसमूहो वाक्यम्, अवच्छेद्यत्वेन प्रकाशमानोऽर्थसमूहो वाक्यार्थः । एवं स्मर्यमाणानुभूयमानौ
पदपदार्थंसमूहौ वाक्यवाक्यार्थाबुक्तौ भवतः ॥पक्षान्तरनिराकरणम्

[II.143.185]

एतदपि न विचारक्षमम्—अन्त्यपदार्थप्रतीतिसमये तदवच्छेदकतया
प्रतिभासमानं पदं तत्प्रतीतौ तावत् कारणमिति नात्र विमतिः । स्वयं च
प्रतिभासमानत्वात् कर्मापि भवत्येव । तस्येदानीं कर्मत्वे करणं चिन्त्यम् ।
न श्रोत्रं तावत् करणम्, अन्त्यपदप्रतीत्यनन्तरमेव तद्व्यापारस्य विरतत्वात् । विरम्य च पुनर्व्याप्रियमाणत्वानुपपत्तेः । मनस्तु बाह्ये विषये
स्वातन्त्र्येण प्रवर्तितुमसमर्थम् । तत्प्रवृत्तौ सर्वाण्येव प्रथमपदात्प्रभृति
पदानि मानसव्यवसायगोचराणि भवन्तु; किं स्मर्यमाणत्वमन्येषामुच्यते ?

[II.143.186]

अथ तदन्त्यपदं अर्थे इव आत्मन्यपि तदवच्छेदकत्वप्रतिपत्तेः करणत्वं
प्रतिपत्स्यत इति मन्यसे—तदयुक्तम्—स्वप्रतीतौ तस्य कर्मत्वात् । न
चैकस्यामेव क्रियायां तदेव कर्म करणं च भवितुमर्हति । विस्तरतश्चायं
वाचकावच्छिन्नवाच्यप्रतिभासः प्रत्यक्षलक्षणे प्रतिक्षिप्त इति अलं पुनस्तद्विमर्देन ॥वाक्यार्थबोधप्रकारे पक्षान्तरम्

[II.143.187]

अपर आह—प्रथमं पदज्ञानम् । ततः सङ्केतस्मरणम् । ततः
पदार्थज्ञानम् । पदार्थज्ञानात् पदज्ञानस्य विनश्यत्ता । विनश्यदवस्थपदज्ञानमपेक्षमाणं श्रोत्रं प्रथमपदावच्छेदेन द्वितीयपदे ज्ञानमादधाति ।
द्वितीयपदज्ञानानन्तरं पुनः संबन्धस्मरणम् । ततः पदार्थज्ञानम् । तेन
द्वितीयपदज्ञानस्य विनश्यत्ता । विनश्यदवस्थपदज्ञानसहायात् श्रोत्रात्
तथैव तदवच्छेदेनोत्तरोत्तरपदज्ञानं तावत् यावदन्त्यपदज्ञानमिति ॥

[II.143.188]

तदज्ञानानन्तरं च प्राक्तनप्रक्रियावत् नात्र पूर्वपदस्मरणमुपयुज्यते ।
तत्फलस्य च विनाशदशापतितपदज्ञानकृतावच्छेदमहिम्नैव सिद्धत्वात् ।
तस्य हि फलमन्त्यपदावगमसमये सकलपूर्वपदोपस्थापनम् । तच्च विनश्यदवस्थपूर्वपूर्वपदज्ञानकृतोत्तरोत्तरपदानुरागबलादेव लब्धमिति किं तत्स्मरणेन ? तदभावाच्च नात्र ज्ञानयौगपद्यादिचोद्यावसरः समस्ति । यथोपदर्शितान्त्यपदज्ञानमेव च वाक्यार्थज्ञानमिति न तस्य चरितार्थत्वमन्यत्रइत्येवं वाक्यादेव वाक्यार्थप्रत्ययः सेत्स्यति, न पदार्थेभ्य इति ॥

[II.143.189]

ज्ञानोपजननानुपपत्तेः । प्रथमपदज्ञानानन्तर हि संबन्धस्मरणम् । तेनैव
तस्य विनश्यत्ता । पदार्थप्रतिपत्तिकाले च पदज्ञानं विनष्टमेव । विनश्यदवस्था बुद्धिः बुद्ध्यन्तरविरोधिनीति सामान्येन श्रवणात् ॥ज्ञानविशेषयोयौगपद्यसंभवपक्षः

[II.143.190]

ब्रूयात्—कार्यभूतया बुद्ध्या कारणभूतबुद्धिः विरुद्ध्येत, न बुद्धिमात्रेण बुद्धिमात्रमिति—एतदयुक्तम्—विशेषे प्रमाणाभावात ॥

[II.143.191]

अभ्युपगम्यापि ब्रूमः—विशेषे प्रमाणभूतयोरेव बुद्ध्योर्भवतु वध्यविघातभावः । तथापि पदज्ञानं संकार इव समयस्मृतेः कारणमेव,
संस्कारेणेव तेनापि विना तदनुत्पादात् । संस्कारप्रबोधे तस्य व्यापार
इति चेत्; तेनापि द्वारेण यत् कारणं, तत् कारणमेव । तदिह पदज्ञानं
समयस्मरणं, पदार्थज्ञानमिति त्रीणि ज्ञानानि युगपदवतिष्ठन्त इति परः
प्रामदः ॥एतत्पक्षेऽपि ज्ञानयौगपद्यं दुर्वारम्

[II.143.192]

अपि च पदज्ञानमुपजायमानं वर्णक्रमेण जायते, न सहसैव; निरंशपदवादस्य व्युदस्तत्वात् । तत्र च द्वित्राणि, त्रिचतुराणि, पंचषाणि
वाऽक्षराणि क्रमेण ग्रहीष्यन्ते । तद्विषया हि क्रमभाविन्यः उपजननापायधर्मिका बुद्धयः । अत्रान्तरे विनश्यदवस्थमाद्यपदज्ञानमासिष्यते,
तदुपरागेण द्वितीयपदज्ञानमुत्पत्स्यत इति दुराशैवेयम् ॥व्यवहितपदोच्चारणेऽपि शाब्दबोधः

[II.143.193]

अपिच व्यवहितोच्चरितेभ्योऽपि पदेभ्यः वाक्यार्थप्रत्ययः दृश्यते ।
यत्रानेककार्यपर्यालोचनाव्यग्रहृदयः स्वामी "रे कन्दलक !" इत्युक्त्वा,
कार्यान्तरं संविधाय, "तुरगं" इति वदति । पुनः प्रयोजनान्तराय व्यवहृत्य, "कल्पितपर्याणं" इत्यादि वक्ति । पुनरन्यत् किमपि कृत्वा ब्रवीति"आनय" इति । तत्र "रे कन्दलक ! कल्पितपर्याणं तुरगमानय" इति
वाक्यार्थावगमो भवति । भवन्मते चासौ दुरुपपादः । पदानुरागस्य
तत्रासंभवात् । पूर्वपदस्मरणस्य चानभ्युपगमात् ॥शङ्करस्वामिपक्षः

[II.143.194]

किंच न प्रवरमतानुसारिणामिव भवतां विशेष्यबुद्धिषु विशेषणविशेष्ये द्वे वस्तुनी आलम्बनम्, अपि तु विशेष्यमात्रम्, उपायभेदादेव
प्रतीत्यतिशय इति । ततश्च सत्यपि पूर्वपदानुरागे तत्प्रतिभासाभावात्
शुद्धमेव द्वितीयपदज्ञानं संपन्नमिति किं तदनुरागेण ? अतश्चेयमनुपपन्ना
कल्पना, यतो द्वितीयपदस्य स्वार्थे शुद्धस्यैव सङ्केतग्रहणं वृत्तम् । यदा
क्वचित् प्रथमं प्रयुक्तमासीत्, अधुना तु तत्पदं पदान्तरोपरक्तं संजातमिति तादृशस्यागृहीतसंबन्धत्वादर्थप्रतिपत्तिहेतुत्वं न स्यादित्यास्तामपूर्वमिदं शङ्करस्वामिनः पाण्डित्यम् ॥स्वमतेन वाक्यार्थबोधोपवर्णनम्

[II.143.195]

आह—यदीमाः सर्वा एव सदोषाः तान्त्रिकरचिताः कल्पनाः
न साधीयस्यश्चेत्, तदाऽऽत्मीया का चन निर्दोषा साध्वी कल्पना
निवेद्यताम्—उच्यते—न वयमात्मीयामभिनवां कामपि कल्पनामुत्पादयितुं
क्षमाः ॥न हीयं कविभिः पूर्वैः अदृष्टा सूक्ष्मदर्शिभिः ।शक्ता तृणमपि द्रष्टुं मतिर्मम तपस्विनी ॥कस्तर्हि विद्वन्मतितर्कणीयग्र-न्थोपबन्धे तव दोहदोऽयम् ।न दोहदः, पर्यनुयोगभूमिः,परोपदेशाच्च न तस्य शान्तिः ॥राज्ञा तु गह्वरेऽस्मिन् अशब्दके बन्धने विनिहितोऽहम् ।गन्थरचनाविनोदात् इह हि मया वासरा गमिताः ॥स्वमते वर्णेभ्य; वाक्यार्थबोधवर्णनम्

[II.143.196]

तथापि वक्तव्यं कथं वर्णेभ्यो वाक्यार्थप्रतीतिरिति । उच्यते—
चिरातिक्रान्तत्वं अचिरातिक्रान्तत्वं वा न स्मृतिकारणम् । संस्कारकरणकं हि स्मरणं भवति । तच्च सद्यः प्रलीने चिरप्रलीने वा न
विशिष्यते इत्येवं पूर्वेषां पदानां चिरतिरोहितानामपि, व्यवहितोच्चारितानामपि संस्कारात् स्मरणं भविष्यति । अन्त्यपदस्य चानुभूयमानत्वोपगमे ज्ञानयौगपद्यादिप्रमादप्रसङ्ग इति वरमन्त्यपदमपि स्मर्यमाणमस्तु । स्मृत्यारूढान्येव सर्वपदानि वाक्यार्थमवगमयिष्यन्ति ॥वाक्यार्थबोधक्रमः

[II.143.197]

तत्र चेयं कल्पना—वर्णक्रमेण तावत् प्रथमपदज्ञानम् । ततः
सङ्केतस्मरणं, संस्कारश्च युगपद्भवतः । ज्ञानयोर्हि यौगपद्यं शास्त्रे
प्रतिषिद्धं, न संस्कारज्ञानयोः । ततः पदार्थज्ञानम् । तेनापि संस्कारः ।
पुनर्वर्णक्रमेण द्वितीयपदज्ञानम् । ततः सङ्केतस्मरणम् । पूर्वसंस्कारसहितेन च तेन पटुतरः संस्कारः । पुनः पूर्ववर्णक्रनेण तृतीयपदज्ञानं,
संकेतस्मरणं, पूर्वसंस्कारापेक्षः पदुतरः संस्कार इत्येवं पदज्ञानजनिते
पीवरे संस्कारे, पदार्थज्ञानजर्निते च तादृशि संस्कारे स्थिते अन्त्यपदार्थज्ञानानन्तरं पदसंस्कारात् सर्वपदविषयस्मृतिः, पदार्थसंस्काराच्च
पदार्थविषया स्मृतिरिति संस्कारत्रयात् क्रमेण द्वे स्मृती भवतः । तत्रैकस्यां
स्मृतावुपारूढः पदसमूहो वाक्यं, इतरस्यामुपारूढः पदार्थसमूहो वाक्यार्थः ॥शाब्दबोधस्य स्मृतिमूलकत्वेऽपि नाप्रामण्यम्

[II.143.198]

ननु ! स्मृतेरप्रमाणत्वात् अप्रमाणत्वमिदानीं वाक्यार्थप्रतीतेः—
मैवम्—तथासंबन्धग्रहात् । यत्र ह्यन्यथासंबन्धग्रहणं, अन्यथा च प्रतिपत्तिः, तत्रायं दोषः । यथा धूमे गृहीतसंबन्धे नीहाराद्दहनानुमितौ ।
इह तु क्रमवर्तिनां वर्णानां अन्यथा प्रतिपत्त्यसंभवात्, यथैव व्युत्पत्तिः
तथैव प्रतीतिरिति न किंचिदवद्यम् । अचिरनिर्वृत्तानुभवसमनन्तर
भाविनी च स्मृतिरनुभवायते ॥पदार्थज्ञानं मानसरूपं वा

[II.143.199]

अथ वा कृतं स्मरणकल्पनया । अन्त्यपदार्थज्ञानानन्तरं सकलपदपदार्थविषयो मानसोऽनुव्यवसायः शतादिप्रत्ययस्थानीयो भविष्यति ।
तदुपारूढानि पदानि वाक्यं, तदुपारूढश्च पदार्थो वाक्यार्थः । तथा
विधश्च मानसोऽनुव्यवसायः सकललोकसाक्षिकत्वादप्रत्याख्येयः ॥अन्तिमतावत्पदार्थस्मरणस्यावश्यकता

[II.143.200]

ननु ! अन्त्यपदार्थज्ञानानन्तरं किं पूर्वपदतदर्थविषयेन स्मरणेन,
अनुव्यवसायेन वा । अन्त्यपदार्थश्चेत् ज्ञातः, समाप्तं कर्तव्यं, किमन्यदवशिष्टं, यत् व्यवसायेन, स्मरणेन, अनुव्यवसायेन वा करिष्यते—कथं
न करिष्यते एकाकारो हि वाक्यवाक्यार्थप्रत्ययः प्रत्यात्मवेदनीयो न
शक्यतेऽपह्नोतुम् । न चासौ स्मरणादनुव्यवसायाद्वा विना संपद्यत इत्यस्ति
तदुपयोगः । इत्थं स्मरणारूढं संकलनाज्ञानविषयीकृतं चेदं पदनिकुरुम्बं
वाक्यं, तथाविधश्चैष वाक्यार्थः ॥संसर्गभासकसामग्रीप्रदर्शनम्ननु ! मा भूत् पदस्फोटः वाक्यस्फोटश्च वाचकः ।मा च भूतामिमौ वाक्यवाक्यार्थौ भागवर्जितौ ॥वर्णा एव भवन्त्वेते वाचकाः केनचिद्वृथा ।पदं वर्णसमूहोऽस्तू वाक्यं च पदसंहतिः ॥भवन्तु भवदाख्याताः पदवाक्यादिकल्पनाः ।पदार्थानां तु संसर्गे मार्गः क इति कथ्यताम् ॥

[II.143.201]

असंसृष्टा हि "गौरश्वः पुरुषो हस्ती" इति पदार्थाः न वाक्यार्थभावमधिरोहन्ति । अन्त्यपदार्थज्ञानानन्तरभाविनां हि स्मरणेन, अनु
व्यवसायेन वा विषयीक्रियमाणास्तु यथावगता एव विषयीक्रियन्ते ।
संसर्गावगमस्तु कुतस्त्य इति चिन्त्यम्—उच्यते—अस्त्यत्र विवादः ।
केचिदाचक्षते अन्विता एव पदार्थाः पदैरभिधीयन्ते, अन्यथा पदानां
वाक्यत्वायोगादिति ॥

[II.143.202]

अन्ये तु मन्यन्ते—शुद्धानामेव पदार्थानां पदैरभिधानम् । ते तु
तथाऽभिहिताः सन्तः परस्परमाकाङ्क्षासन्निधियोग्यत्वपर्यालोचनया संसर्ग
मधिगमयन्तीति ॥अन्विताभिधानाभिहितान्वयवादौ

[II.143.203]

तत्रेदं विचार्यम्—व्युत्पत्तिर्बलीयसी, न हि शब्दो व्युत्पत्तिनिरपेक्षो
ऽर्थमवगमयति । व्युत्पत्तिश्च किं वाक्यस्य वाक्यार्थे, पदस्य वा पदार्थे
इति ॥

[II.143.204]

यदि वाक्यस्य वाक्यार्थे व्युत्पत्तिः, तदाऽन्विताभिधानम् । पदस्य
पदार्थे व्युत्पत्तौ अभिहितान्वय इति ॥अभिहितान्वयवादवर्णनम्

[II.143.205]

किं तावत्प्राप्तम् ? अभिहितान्वय इति, पदार्थप्रतिपत्तिपूर्वकत्वाद्वाक्यार्थप्रतिपत्तेः । न ह्यनवगतपदार्थस्य वाक्यार्थसंप्रत्ययो दृश्यते,
पदार्थविभागश्च गम्यते—अस्य पदस्य जातिरर्थः, अस्य द्रव्यं, अस्य गुणः,
अस्य क्रियेति । स चैवमवकल्पते, यदि तावत् सोऽर्थः पदैरभिधीयते ।
पदान्तौरार्थोपरक्ते तु—तस्मिन्नभिधीयमाने तदर्थेयत्तैव नावधार्यते, कदम्बा
कारार्थप्रतीतेः ॥अन्विताभिधाने विभक्तपदार्थज्ञानासंभवः

[II.143.206]

आवापोद्वापाभ्यां तदवधारणमिति चेत्—मैवम्—आवापोद्वापपरीक्षावसरेऽपि कदम्बप्रतीत्यनपायात् । न ह्येकमेव किंचिद्वाक्यमन्विता
भिधायिपदग्रथितम्, अन्यत्र तु शुद्ध एव पदानामर्थः; किन्तु सर्वत्र
कदम्बकरूपादुपायात् कदम्बकरूपमुपेयं प्रतीयत इति दुरवगमः पदार्थविभागः ॥

[II.143.207]

ततश्च पदार्थानामनपेक्षणे गामानयेति वाक्यात् अश्वानयननियोगः
प्रतीयेत, गां बधानेति वाक्यादश्वबन्धननियोगः प्रतियेत । अपेक्ष्यते
तु पदानामर्थः । सोऽपेक्ष्यमाणः इयानिति नियतोऽवधारयितव्यः ।
तदवधारणं शुद्धाभिधायिषु पदेष्ववकल्पते । तस्मात् पदपदार्थयोरौत्पत्तिकः संबन्ध इष्यते ॥व्यवहाराच्छक्तिग्रहः पदविषयक एव

[II.143.208]

वृद्धव्यवहारेषु च वाक्यादपि भवन्ती व्युत्पत्तिः पदपर्यन्ता भवति ।
इतरथा हि प्रतिवाक्यं व्युत्पत्तिरपेक्ष्येत । सा चानत्त्यात् दुरुपपादेति
शब्दव्यवहारोच्छेदः स्यात् । दृश्यते च पदार्थविदामभिनवकविश्लोकादपि वाक्यार्थप्रतीतिः । सा पदतदर्थव्युत्पत्त्याऽवकल्पते । वाक्यवाक्यार्थ
योस्तु व्युत्पत्तावपेक्षमाणायां सा न स्यादेव । तस्मान्नान्विताभिधानम् ॥

[II.143.209]

‥
तदुपरंजकद्वितीयपदार्थावगतिः सिद्धैव । तदपि पदमन्यानुरक्तस्वार्थवाचीत्यनेनैव न्यायेन एकमेव पदमखिलपदाभिधेयार्थवाचि संपन्नमिति तेनैव
व्यवहारोऽस्तु ॥

[II.143.210]

न चासौ संपद्यते । गौरित्युक्ते सर्वगुणक्रियाऽवगमात् न ज्ञायते
किमुपादीयतामिति । सर्वावगमो ह्यनवगमनिर्विशेष एव, व्यवहारानुपपत्तेः । न हि रसविदां पूर्णोऽप्यब्धिः मेरोरतिरिच्यते, सलिलकार्यानिर्वृत्तेः । नियतगुणक्रियानुरक्तस्वार्थप्रतिपादने तु गोशब्दस्य न हेतुमुत्प
श्यामः ॥पदान्तरसन्निधानमात्रान्नान्वयभानम्

[II.143.211]

पदान्तरसन्निधानं नियमहेतुरिति चेत्, किं स्वरूपमात्रेण, अर्थ
प्रतिपादनेन वा ?

[II.143.212]

स्वरूपमात्रेण जपमन्त्रपदानामिव सन्निधानं भवदपि असन्निधानान्न
विशिष्यते, अनुहीतसंबन्धस्य तत्कृतोपकारादर्शनात् ॥

[II.143.213]

अर्थप्रतिपादनेन तु पदान्तरं यदि नियमहेतुः, सोऽयमभिहितानामर्थानामन्वय उक्तो भवति । तस्मात् स एव श्रोयान् पदेभ्यः प्रतिपन्नानिष्कृष्टास्तावदर्था आकांक्षासन्निधियोग्यत्ववशेन परस्परमभिसंबध्यन्ते ।‥ येनाकाङ्क्षितः, यश्च सन्निहितः, यश्च संबद्धुं योग्यः, स तेन
संबध्यते; नातोऽपरः ॥अन्वयशून्यवाक्यनिदर्शनम्

[II.143.214]

अत एव "अङ्गुल्यग्रे हस्तियूथशतमास्ते" इति नास्ति संबन्धः,
योग्यत्वाभावात् । अन्विताभिधानवादिनां तु अनन्वितस्यानभिधानात्
तत्राप्यन्वयः प्राप्नोति । स च नास्ति । तस्मात् अभिहितानामेव
पदार्थानामन्वय इति युक्तम् । तदुक्तं—"पदानि हि स्वं स्वमर्थमभिधाय
निवृत्तव्यापाराणि । अथेदानीमर्थाः अवगता वाक्यार्थं संपादयन्ति"
इति ॥अन्विताभिधानवादिभिः अभिहितान्वयदूषणम्

[II.143.215]

एवं प्राप्ते अभिधीयते—न व्युत्पत्तिनिरपेक्षो दीप इव शब्दोऽर्थमवगमयति । व्युत्पत्तिश्च वृद्धव्यवहारात् । वृद्धानां च व्यवहारो
वाक्येन, न पदेन; केवलपदस्याप्रयोगात् ॥अर्थप्रकरणप्राप्यपदार्थान्तरवेदने ।पदं प्रयुज्यते यत्तत् वाक्यमेवोदितं भवेत् ॥वक्ता वाक्यं प्रयुङ्क्ते च संसृष्टार्थविवक्षया ।तथैव बुद्ध्यते श्रोता तथैव च तटस्थितः ॥

[II.143.216]

सेयं वाक्यस्य वाक्यार्थे व्युत्पत्तिः ॥वाक्यस्वरूपम्

[II.143.217]

वाक्यं च किमुच्यते ? संहत्यार्थमभिदधन्ति पदानि वाक्यमिति
वाक्यविदः । तत्रायं पदसमूह एवार्थो भवति । एवं न संहत्यार्थमभिदध्युः पदानि, यद्येकैकस्य पदस्य सर्वत्र व्यापारः । यथा हि बाह्यानि
कारकाणि काष्ठादीनि सर्वाण्येव पाके व्याप्रियन्ते, यथा च शिविकाया
उद्यन्तारः सर्वे शिबिकामुद्यच्छन्ति, यथा त्रयोऽपि ग्रावाण उखां बिभ्रति
—तथा सर्वाण्येव पदानि वाक्यार्थमवबोधयन्ति । तदिदमन्विताभिधानम् । अन्यानन्वितनिष्कृष्टस्वार्थपर्यवसायित्वे हि सति न सर्वेषां वाक्यर्थे
व्यापारस्स्यात् ॥अन्विताभिधानवादे पदान्तरं न व्यर्थम्

[II.143.218]

ननु ! एवमेकैकस्य कृत्स्नकारित्वे सत्येकस्मादेव कृत्स्नसिद्धेः
पदान्तरोच्चारणं व्यर्थमित्युक्तम्—नैतत्—पदान्तरेण विनैव एकस्मात्
कृत्स्नकार्यसंपत्त्यभावात् । न तर्ह्येकं कृत्स्नकारीति चेत्—मैवम्—
एकैकस्य कृत्स्नफलपर्यन्तव्यापारपतितत्वात् एकैकस्मिन् सति कृत्स्नफलपर्यन्तो व्यापारो निर्वर्तते, एकैकेन विना न निर्वर्तत इत्येवमेकैकं कृत्स्नकारि भवति ॥

[II.143.219]

ननु ! एवं तर्हि समुदाय एव कर्ता भवतु, किं समुदायिभिः ?
ततश्च तदेवायातं निरवयवौ वाक्यवाक्यार्थाविति—नैतद्युक्तम्—सङ्घातकार्यवत् स्वकार्यस्यापि दर्शनात् ॥

[II.143.220]

अर्थ किं सङ्घातकार्यम् ? किंच तत् स्वकार्यम् ?

[II.143.221]

वाक्यार्थप्रतिपत्तिः सङ्घातकार्यम् । स्वकार्यं तु पदार्थप्रतिपत्तिः ।
यथा पाकः सङ्घातकार्यम् । स्वकार्यं ज्वलनभरणादि काष्ठस्थाल्या
दीनाम् ॥अन्विताभिधाने दूषणोद्धारः

[II.143.222]

ननु ? यदि पदानां पदार्थप्रतिपादनम् स्वकार्यम्, शुद्धस्तर्हि पदस्यार्थः—न शुद्धः पदार्थः । सङ्घातकार्यमकुर्वतां शुद्धानां पदानामदृष्टष्वात् । न ह्येषां स्वकार्ये सङ्घातकार्ये च पृथक् प्रयोगोऽस्ति, सर्वथा
सङ्घातकार्य एव प्रयोगात् । तत्र प्रयुक्तानामप्येषां स्वकार्यं न नावगम्यते । अत एव न निरचयवं वाक्यमिष्यते, स्वकार्यप्रत्यभिज्ञानात् ॥

[II.143.223]

संहतास्ते संघातकार्यं कुर्वन्तो दृश्यन्ते, न संघात एव संहतेष्वपि
कुर्वत्सु स्वकार्यं पृथक्पृथगुपलभ्यते । यथा शकटांगानां अयमंशोऽनेन
कृतः, अयमनेनेति न पृथक्पृथक् प्रयुज्यमानानि शकटांगानि मनागपि
शकटकार्यं कुवन्तीत्येवं न केवलं पदं प्रयुज्यते, प्रयुक्तमपि वा न तत्कार्याङ्गम् । पदान्तरेण तु सह व्यापारात् तदन्वितार्थकार्येव पदमिति—
युक्तम् । तदिदमुक्तं—"संहत्यार्थमभिदधन्ति पदानि वाक्यम्, एकार्थः
पदसमूहो वाक्यम्" इति ॥

[II.143.224]

तदेवमवयवकार्योपलम्भात् न वैयाकरणवन्निमित्तान्यपि निह्नुमहे
कृत्स्नफलसिद्ध्यवधि व्यापारपरिनिश्चयाच्च नान्यमीमांसकवत् शुद्ध
पदार्थाभिधानमुपगच्छामह इति ॥अन्विताभिधानवादे दूषणोद्धारः

[II.143.225]

यत्पुनरभ्यधायि—प्रतिवाक्यं व्युत्पत्तिरपेक्षणीया, अन्यथा नवकविश्लोकादर्थः पदार्थविदो न प्रतीयेतेति—तदिदं व्युत्पत्त्यनभिज्ञस्य चोद्यम्—
न ह्येवं व्युत्पत्तिः "गोशब्दस्य शुक्लान्वितोऽर्थः" इति । स हि व्यभिचरति,
कृष्णान्वितस्य दर्शनात् । नापि सर्वान्वितस्तदर्थः, आनन्त्येन दुरवगमात् ।
किन्त्वाकाङ्क्षितयोग्यसन्निहितार्थानुरक्तोऽस्यार्थ इति ॥

[II.143.226]

एतां च व्युत्पत्तिं वाक्यान्यावापोद्वापाभ्यां रचनावैचित्र्यभांजि
संजनयन्ति । पदार्थपर्यन्तापि भवन्ती व्युत्पत्तिः ईदृशी दृश्यते, न शुद्धपदार्थविषया, पदेन व्यवहाराभावादित्युक्तम् । तथापि न न ज्ञायते—
इयान् पदस्यार्थ इति शकटाङ्गवदावापोद्वापाभ्यां तत्कार्यभेदस्य
दर्शितत्वात् ॥

[II.143.227]

तदित्थं न प्रतिवाक्यं व्युत्पत्तिरपेक्ष्यते । सन्निहितयोग्याकाङ्क्षितार्थोपरक्तस्वार्थाभिधायित्वेन हि क्वचिद्गृहीतसंबन्धः सर्वत्र गृहीतो
भवति । ततश्च नवकविश्लोकादप्यर्थप्रतिपत्तिरुपपत्स्यते । पदपदार्थयोस्तु न व्युत्पत्तिः, उपायाभावादित्युक्तम् ॥अन्विताभिधानेऽपि पदान्तरसार्थक्यम्

[II.143.228]

यदपि पदान्तरोच्चारणमफलमिति, तदपि परिहृतम्—पदान्तरसन्निधाने हि सर्वाणि पदानि कृत्स्नकारीणि भवन्तीत्युक्तत्वात् ।
पदान्तरसन्निधानेन क्रियत इति चेत्; सर्वकारकेष्वपि तुल्योऽयमनुयोगः ।
संहत्य तु सर्वाणि कारकाणि कुर्वन्तीत्युच्यन्ते । तथा पदान्यपि अर्थाभिधानेनापि चोपकुर्वत्सु पदेषु नाभिहितान्वयः, अनन्वितेऽर्थे व्युत्पत्त्यभावात् । अनुपगमे वा दुरुपपादः पदार्थानामन्वयः, उपायाभावात् ॥अन्वयस्य आकांक्षाद्यधीनत्वासंभवः

[II.143.229]

ननु आकांक्षासन्निधियोग्यत्वान्यभ्युपाय इत्युक्तम्—न युक्तमुक्तम् ।
कस्येयमाकाङ्क्षा ? शब्दस्य, अर्थस्य, प्रमातुर्वा ? शब्दार्थयोस्तावदचेतनत्वात् नाकाङ्क्षायोगः । फलत इयं तु तत्र तत्र वाचोयुक्तिः "शब्दः
शब्दान्तरमाकांक्षति, अर्थोऽर्थान्तरम्" इति । प्रमातुः पुनः स्वतन्त्रस्या
कांक्षा न प्रमाणम्, पुरुषेच्छया वस्तुस्थितेरघटमानत्वात् । शब्दाख्यप्रमाणपृष्ठभावेन तु पुरुषस्याकाङ्क्षा भवन्ती भवत्यर्थानां संसर्गहेतुरित्येवं
शब्दस्यायमियानिषोरिव दीर्घदीर्घो व्यपारः । उपरतव्यापारे तु शब्दे
पुरुषाकाङ्क्षामात्रं न संबन्धकारणम् ॥अशाब्दत्वं च वाक्यार्थप्रतीतेरित्थमापतेत् ।व्यवधानमयुक्तं च साक्षाच्छाब्दत्वसंभवे ॥

[II.143.230]

तस्मादन्विताभिधायीनि पदानीति स्थितम् ॥अन्विताभिधानवादसमर्थनम्

[II.143.231]

एष एव हि संसर्गप्रतीतेः पन्थाः—व्यतिषक्तार्थबुद्ध्या हि व्यतिषङ्गोऽवगम्यते ।अपरं तु न संसर्गप्रतीतेरस्ति कारणम् ॥न खल्वानय गां शुक्लां संसर्ग इति कथ्यते ।व्यवहारे क्वचिद्वृद्धैः, पदं संसर्गवाचकम् ॥प्रयुज्यमानमप्येतत् बालिशेन हि केनचित् ।अनन्वितार्थमेव स्यात् दशदाडिमवाक्यवत् ॥

[II.143.232]

तस्मादन्वितानामेवाभिधानं युक्तम् ॥अनन्वितवाक्ये गतिप्रदर्शनम्

[II.143.233]

आह—अङ्गुल्यग्रादिवाक्येषु कथं तव समन्वयः ?

[II.143.234]

उच्यते—उक्तानामपि संसर्गे कथं तव समन्वयः ॥

[II.143.235]

आह—नन्वत्र योग्यताभावादसंसर्ग उपेयते ।आकाङ्क्षादित्रयाधीनः संसर्गो हि मयेष्यते ॥

[II.143.236]

उच्यते—मयाऽपि योग्यासन्नादिसंसृष्टस्वार्थवाच्यता ।पदानां दर्शिता सा च तेषु नास्तीत्यनन्वयः ॥

[II.143.237]

आह—अन्विताभिधानवादी हि भवान् । ततश्च—भवतोऽनभिधानं स्यादन्वयासंभवादिह ॥

[II.143.238]

अहं त्वभिहितान्वयवादी । तेन—मम त्वनभहितत्वेऽपि नाभिधानं विरुध्यते ॥

[II.143.239]

उच्यते—कष्टंमीमांसकेनापि भवता सूक्ष्मदर्शिना ।नाद्यापि शब्दव्यापारपरमार्थोऽवधारितः ॥प्रकाशकत्वं शब्दस्य व्यापारो हि निसर्गतः ।पुंसस्तु गुणदोषाभ्यां तस्मिन् सदसदर्थता ॥क्रियाकारकसंसर्गबुद्धिरत्रापि शब्दजा ।तादृश्येवायथार्था तु नरबुद्धिप्रमादतः ॥

[II.143.240]

तदुक्तं—प्रमाणान्तरदर्शनमत्र बाध्यते इति ॥अत एव प्रमाणत्वं शब्दे निष्प्रतिमं स्वतः ।शब्दे कर्मणि तत्रापि बाधकानुपसर्पणात् ॥तेनाङ्गुल्यग्रवाक्येऽपि शाब्दोऽस्त्येव समन्वयः ।आधाराधेयक्रियादिनिर्देभानस्यात्र प्रतीयमानत्वात ॥ (?)वस्तुतोऽसंभवो यस्तु तुल्य एव स आवयोः ।अयोग्यत्वेन संसर्गप्रतीत्यर्थनिबर्हणात् ॥अन्वितभानमेवौत्सर्गिकम्

[II.143.241]

यदि तु शादोऽन्वयो न भवेत्, कचतटपादिवर्णनिर्देशमात्रमिदं स्यात्;
दशदाडिमादिप्रलापतुल्यं वा स्यात् । अनन्विताभिधानात् वाक्यत्वमेव
न भवेत् । अस्ति तु वाक्यत्वम् । तेन मन्यामहे अस्ति शाब्दोऽन्वय इति
अत्रापि अन्विताभिधानं न विरुद्धम् । बाधकस्त्वन्यविषय एव, न
शब्दसंसर्गविषय इत्युक्तम् । अत एव स्वसामर्थ्यसिद्धनिर्निबन्धबोधकत्वव्यापारे शब्दे स्वतो वेदप्रामाण्यमनाकुलं निर्वक्ष्यति, अपौरुषेयतया विप्लवासंभवात् । स्वव्यापारस्य च स्वत एव शुद्धत्वमित्यलमतिप्रसङ्गेन ॥इत्यन्विताभिधानेन वाक्यार्थज्ञानसंभावात् ।व्युत्पत्तिरहितः प्राज्ञैः प्रहेयोऽभिहितान्वयः ॥अन्विताभिधानवादखण्डनम्

[II.143.242]

तदेतदपि नानुमन्यते—यदुक्तं वृद्धव्यवहारात् व्युत्पत्तिरिति—तत्
सत्यम् । वाक्येन व्यवहार इत्येतदपि सत्यम् । शिबिकोद्यंचन्नृव
सर्वाणि पदानि कार्ये संहत्य व्याप्रियन्त इत्येतदपि सत्यमेव ॥

[II.143.243]

व्युत्पत्तिश्चिन्त्यताम्—किमेकघटनाकारसङ्घातकार्यनिष्ठैव सा ?
किं वा पदार्थपर्यन्ता ? इति । पूर्वस्मिन् पक्षे प्रतिवाक्यं व्युत्पत्तिरपरिहार्या । सा च बहुप्रमादेत्युक्तम् । पदार्थपर्यन्तायां तु व्युत्पत्तौ नूनं
निर्धारणीयं "इयान् पदस्यार्थः" इति । भवद्भिरपि शकटावयवदृष्टान्तवर्णनेन पदव्यापारनिर्धारणमङ्गीकृतमेव । इतरथा हि पदार्थनियमानपेक्षणे गामानयेतिविवक्षावान् अश्वपदमपि नित्तितयोपाददीत । न हि
भवतामनपेक्षितपदार्थ एव वैयाकरणानामिव, वाक्यार्थप्रत्ययः । तदसौ
यावानावापोद्वापपर्यालोचनया गोपदस्यार्थो निर्धार्यते, तावानेव सङ्घातकार्येऽपि व्याप्रियमाणस्य तस्यार्थः ॥अभिधात्रीशक्तिः पदार्थ एव

[II.143.244]

ननु आकाङ्क्षितयोग्यसन्निहितार्थोपरक्तस्तस्यार्थ इत्युक्तम्—नैतद्युक्तम्—सर्वदा संहत्यव्याप्रियमाणमेतत्पदं पश्यतस्तवायं भ्रमः । अर्थः
तावानस्य, यावत्यभिधात्री तस्य शक्तिः ॥

[II.143.245]

कियति तस्याभिधात्री शक्तिः ? कियति तस्यानभिधात्री शक्तिः ?
यावत्तमर्थं अन्योन्यमाकाङ्क्षितैश्च सन्निहितैश्च संयुज्यमानं न मुंचति ॥
कियन्तं च न मुंचति, गोत्वमात्रं, तद्वन्मात्रं वा ? इत्यतस्तावत्येवाभि
धात्री शक्तिरन्वयव्यतिरेकाभ्यां अस्य निर्धार्यते ॥

[II.143.246]

अतः परमेकस्य पदस्याप्रयोगात् सर्वदा सङ्घातकार्यरहितकेवलस्वकार्यचातुर्यानवधारणात् प्रधानकार्ये तात्पर्यशक्तिरस्य व्याप्रियते, नाभि
धात्री । तां च पृथगविवेचयता भवता अन्विताभिधानमभ्युपगतम् ।
तच्च न युक्तम्—तर्वत्र अभिधात्र्याः शक्तेरविशेषात् । पदार्थनियमानव
धारणं पदान्तरोच्चारणवैफल्यमित्यादिदोषाणामनपायात् ॥अन्विताभिधाने विरोधप्रदर्शनम्

[II.143.247]

येनान्वितमर्थमभिदधाति गोशब्दः, तदनभिधाने, तदन्वितानवगमात् येन सह संसर्गः, स न गृह्यते, तत्संसृष्टश्च गृह्यते इति विप्रतिषिद्धं
स्यात् । तदभिधाने वा तद्वत्सर्वाभिधानमिति एकमेव गोपदं सर्वार्थं
भवेत् । तस्मान्न सर्वत्राभिधात्री शक्तिः पदस्योपपद्यते इति नान्विताभिधानम् ॥अन्विताभिधाने शब्दानामर्थासंस्पर्शित्वप्रसंगः

[II.143.248]

अन्विताभिधानपक्षे च कथमङ्गुल्यग्रवाक्येऽपि नान्वयः स्यात् ?
शाब्दोऽस्त्येव समन्वय इति चेत्; अर्थासंस्पर्शी शब्दः प्राप्नोति, बहिरन्वयाभावात् । प्रकाशकत्वमात्रं व्यापार इति चेत्—बाढम्—तत्त्वन्वितानन्वितविषयं वेदितुं युक्तम्, न पुनरन्वितविषयमेवेति शक्यते नियन्तुम् । दशदाडिमादिवाक्यमनन्वितार्थप्रतिपादकमपि दृश्यते यतः ।
न तत् वाक्यमिति चेत्, अङ्गुल्यग्रवाक्यमपि न वाक्यमेव । आधाराधेयक्रियासंसर्गप्रतीतिस्तु भ्रममात्रम् । तस्मात् अन्वितमर्थमभिदधति
पदानीत्यसमीचीनम् ॥अभिहितान्वयेऽपि क्लेशः

[II.143.249]

तत्किमयश्शलाकाकल्पाः परस्परमसंसृष्टा एव पदार्थाः पदैरुच्यन्ताम् ? एतदपि नास्ति । तथाविधव्यवहाराभावात् । पश्चादन्वयस्य च
दुरवगमत्वात्, विरम्यव्यापारस्य चासंवेदनात् । तस्मात् पक्षद्वयमपि
न क्षेमाय । तदुक्तम्—मतद्वयमपीदं तु नास्मभ्यं रोचतेतराम् ।कुतोऽन्विताभिधानं वा कुतो वाऽभिहितान्वयः ॥उक्तोभयवादमध्यस्थो वादः

[II.143.250]

अन्या तु वाचो युक्तिः कैश्चित्कृता—अन्वीयमानाभिधानं, अभिधीयमानान्वयश्चेति । साऽपि न हृदयङ्गमा ॥न हि द्वे अनुभूयेते क्रिये एते पृथक्स्थिते ।अभिधानक्रिया चान्या वाच्यस्था चान्वयक्रिया ॥

[II.143.251]

ते हि क्रमेण वा स्याताम्, युगपद्वा ? क्रमपक्षे पूर्वमन्वयक्रिया चेत्,
तदिदमन्विताभिधानमेव, नान्वीयमानाभिधानम् । पूर्वं चेदभिधानक्रिया,
सोऽयमभिहितान्वय एव, नाभिधीयमानान्वयः । युगपत्तु क्रियाद्वयसंवेदन
नास्ति । अर्थगतायाः क्रियायाः शब्दप्रयोगकालेऽनुपलम्भात् ॥अभिधानक्रियैवैका तदभिज्ञैः परीक्ष्यते ।अन्वीयमानताऽर्थानां अभिधानाद्विना कुतः ॥

[II.143.252]

गौः शुक्ल इति जातिगुणयोरेकद्रव्यसमवेतयोरपि शब्दमन्तरेण
कुतोऽन्वयमवगच्छामः ॥उक्तेर्नूतनतैवेयं न पुनर्वस्तु नूतनम् ।न चात्रापि निवर्तन्ते दोषाः पक्षद्वयस्पृशः ॥अन्विताभिधाने पज्ञान्तरम्

[II.143.253]

अन्ये मन्यन्ते—सामान्येनान्विताभिधानम्, विशेषतश्चाभिहितान्वय
इति । गोशब्दो हि स्वार्थमनवगतविशेषगुणक्रियासामान्यान्वितमभिधत्ते,
तावत्यन्विताभिधानम् । शुक्लादिगुणविशेषसबन्धस्तु पदान्तरादवगम्यते ।
सोऽयं विशेषोऽभिहितान्वय इति—एतदपि तादृगेव ॥दोषोऽन्विताभिधाने यः सामान्येऽपि स तादृशः ।दोषस्तुल्यो विशेषेऽपि यश्चोक्तोऽभिहितान्वये ॥

[II.143.254]

न चेदमपूर्ववस्तु वर्णितम् । अभिहितान्वयवादिनः विशेष एवाभिहितान्वयमिच्छन्ति । सामान्येऽपि हि पदं वर्तते, विशेषे वाक्यम् ।
वाक्यार्थप्रतीतये च अभिहितान्वय आश्रीयते इति प्राक्तन एवेष्टः पन्था
वेदितव्यः ॥पदानां संहत्य कारित्वम्

[II.143.255]

कथं तर्ह्याभिधानिकी व्यवहारः ? सङ्कुलमिवैनं पश्यामः,
सर्वत्र दोषसंभवात्—उच्यते—न कदाचिदत्र सङ्कुलता । संहत्यकारीणि हि पदानीत्युक्तम् । समुदितैः पदैरेको वाक्यार्थः प्रत्याय्यते ।
स च गुणगुणिभूतेतरपदार्थसंसृष्टः कश्चित्पदार्थ एवेति किमत्र
सङ्कुलम् ॥पदानामन्वयज्ञापकत्वम्

[II.143.256]

ननु किमयमन्विताभिधानपक्षः पुनरुत्थापयितुमिष्टः ? मैवम्—
नेदमन्विताभिधानम् । कथं तर्हि संहत्यकारिता पदानाम् ? उच्यते—
संहत्यकारिताऽप्यस्ति, न चान्विताभिधानम् । अन्वितमर्थं पदानि—
संहत्य संपादयन्ति, न त्वन्वितमभिदधति । किमिदानीं कुर्वन्ति
वाक्यार्थं पदानि, घटमिव मृदादीनि—एतदपि नास्ति—ज्ञापकत्वात्तेषाम् ।
का तर्हियं वाचोयुक्तिः, संहत्यकारीणि पदानि, न चान्वितमभिदधतीति ? इयं वाचोयुक्तिः । पदान्यन्वितं प्रत्याययन्ति, नान्वितमभिदधति ॥अन्वये शक्त्यसम्भवः

[II.143.257]

नाभिधात्री शक्तिरन्वितविषया, किन्त्वन्वयव्यतिरेकानुगतनिष्कृष्टस्वार्थविषयैव । तात्पर्यशक्तिस्तु तेषामन्वितावगमपर्यन्ता सह
व्यापारात्, व्यापारस्यैतदीयस्य निराकाङ्क्षप्रत्ययोत्पादनपर्यन्तत्वात् ।
तथा हि—अन्यथैव प्रवर्तन्ते प्रत्यक्षाद्युद्भवा धियः ।अर्थं पूर्णमपूर्णं वा दर्शयन्त्यः पुरः स्थितम् ॥अन्यथैव मतिश्शाब्दी विषयेषु विजृम्भते ।प्रतिपत्तुरनाकाङ्क्षप्रत्ययोत्पादनाविधिः ॥अत एव पदं लोके केवलं न प्रयुज्यते ।न हि तेन निराकाङ्क्षा श्रोतुराधीयते मतिः ॥शक्तेरभावेऽपि संसर्गभानसंभवः

[II.143.258]

ननु अभिधानव्यतिरिक्तः कोऽन्यः शब्दस्य कृत्स्नफलपर्यन्तः प्रत्यायनात्मा व्यापारः ? अस्ति कश्चित्, यः सर्वैरेव संसर्गवादिभिरप्रत्याख्येयः । न हि संसर्गोऽभिधीयते, प्रतीयते च वाक्यात् ॥

[II.143.259]

ननु संसृष्टाभिधाने सति संसर्गः प्रतीयेत, नान्यथा—नैतदेवम्—
संहत्यकारित्वादेव संसर्गावगतिसिद्धेः । न हि संहत्यकरणम्, असंसृष्टं च
कार्यं क्वचित् दृश्यते ॥

[II.143.260]

अपि च प्रकृतिप्रत्ययौ परस्परापेक्षमर्थमभिदधाते । न च प्रकृत्या
प्रत्ययार्थीऽभिधीयते, नियोगस्याधातुवाच्यत्वात् । न च प्रत्ययेन प्रकृत्यर्थोऽभिधीयते, नियोगादेः लिङ्वाच्यत्वानुपपत्तेः । न च तौ पृथक्पृथक्
स्वकार्यं कुरुतः । एवं पदान्यपि परस्परापेक्षीणि संहत्य कार्यं
करिष्यन्ति । न च परस्परमर्थमभिधास्यन्ति वाक्यान्यपि प्रकरणपतितान्येवमेव । तदुक्तम्—"प्रकृतिप्रत्ययौ यद्वत् अपेक्षेते परस्परम् ।पदं पदान्तरं तद्वत् वाक्यं वाक्यान्तरं तथा इति ॥"

[II.143.261]

अयमेव पक्षः श्रेयान् यत् संहत्यकारित्वं पदानां, असंकीर्णार्थत्वं च ॥निरपेक्षे प्रयोगेऽयश्शलाकाकल्पना भवेत् ।तदन्विताभिधाने तु पदान्तरमनर्थकम् ॥संहत्यकारिपक्षे तु दोषो नैकोऽपि विद्यते ।तेनायमुपगन्तव्यः मार्गो विगतकण्टकः ॥अभिधात्री मता शक्तिः पदानां स्वार्थनिष्ठता ।तेषां तात्पर्यशक्तिस्तु संसर्गावगमावधिः ॥तेनान्विताभिधानं हि नास्माभिरिह मृष्यते ।अन्वितप्रतिपत्तिस्तु बाढमभ्युपगभ्यते ॥

[II.143.262]

संहत्यकारकत्वाच्च पदानां न स्वार्थाभिधित्सयैव समुच्चारणम्,
अपितु प्रधानं कार्यमेव कर्तुम् । तदुक्तम्—"वाक्यार्थमितये तेषां प्रवृत्तौ नान्तरीयकम् ।पाके ज्वालेव काष्ठानां पदार्थप्रतिपादनम् इति ॥"वाक्यार्थबोधविचारोपसंहारःसेयं व्युत्पत्तिमूला पदविसरसमुद्भिद्यमानाङ्कुरश्रीःसंस्कारोदारपत्रा कुसुमचयवती प्रोल्लसद्भिः पदार्थैः ।प्रज्ञावल्ली विशाला फलति फलमिदं स्वादु वाक्यार्थतत्त्वंनैराकांक्ष्यं तु सान्द्रे हृदय उपगते यान्ति यस्मिन् पुमांसः ॥

[II.143.263]

आह च—पदात्प्रभृति या चैषा प्रज्ञा ज्ञातुर्विजृम्भते ।पुष्पिता सा पदार्थेषु वाक्यार्थेषु फलिष्यति ॥तस्मादनया नीत्या संसर्गप्रत्ययो भवति साधुः ।संसृष्टाश्च पदार्थाः वाक्यार्थ इति न्यवेदि प्राक् ॥यश्चैष लोकव्यवहारसिद्धिःप्रादर्शि वाक्यार्थमितावुपायः ।स एव वेदेऽप्यवधारणीयःतत्रापि तान्येव पदानि तेऽर्थाः ॥

[II.143.264]

—इति वाक्यार्थविचारःवेदार्थावधारणप्रकारविचारोपक्षेपः

[II.143.265]

आह—लोके प्रमाणान्तरपरिच्छेद्यत्वात् वाक्यार्थस्य तदवगमोपायत्वं
शब्दानां योजयितुं शक्यते । वेदार्थस्तु—अतीन्द्रियः । न च रागादिदोषकलुषमनसामस्मदादीनां अतीन्द्रियपदार्थदर्शनकौशलमस्ति । तददर्शने
च तत्र वृद्धव्यवहारात् व्युत्पत्तिरेव न संभवति । सोऽहमद्य वेदार्थं बुभुत्समानो वेदविदं कंचिदाचार्यमभिगच्छेयम् । सोऽप्यतीन्द्रियार्थदर्शी न
भवतीति तस्यापि तथैव व्युत्पत्त्यभाव इति तेनाप्यन्यः कश्चिदभिगन्तव्यः ।
सोऽप्यन्यमित्यन्धपरम्परा प्राप्नोति । न च वेद एव, "वृद्धिरादैच्" इति
पणिनिरिव, "मस्त्रिगुरुः" इति ब्रुवन् पिङ्गल इव, "हस्त करः पाणिः"
इति कथयन्नभिधानमालाकार इव स्वयमुपदिशति—"एषोऽस्य मामकस्य
शब्दस्यार्थः" इति । तस्मात्सर्वथा दुरवगमो वेदार्थः तदाह—"स्वयं रागादिमात्रार्थं वेत्ति चेत्तस्य नान्यतः ।न वेदयति वेदोऽपि वेदार्थस्य कुतो गतिः इति ॥"

[II.143.266]

अथ निगमनिरुक्तव्याकरणवशेन पदार्थकल्पना क्रियते; तर्हि नानामतित्वात् उपदेष्टॄना, अनेकार्थत्वाच्च धातूनां नाम्नां, उपसर्गनिपातानां
च न नियतः कंचिदर्थो व्यवस्थापयितुं शक्यते । अन्यथा तत्कल्पनासंभवात् । आह च—(प्र-वा-1-320)"तेनाग्निहोत्रं जुहुयात् स्वर्गकाम इति श्रुतौ ।खादेच्छवमांसमित्येषः नार्थ इत्यत्र का प्रमा इति ॥"वैदिकशब्पा आपि लौकिका एव

[II.143.267]

तदेतत् बधिरस्य रामायणं वर्णितमस्माभिः, यू एवमपि श्रुत्वा
वेदार्थपरिगमाभ्युपायं मृगयते । अनेन हि पवक्तिन वाक्यार्थपरिगमोपाय
प्रकटनेन सर्वमपाकृतं भवति । उक्तं हि—नाभिनवाः केचन वैदिकाः
शब्दाः । रचनामात्रं वेदे भिद्यते, न तु पदानि । सर्गात्प्रभृति च
प्रवृत्तोऽयं वेदविदांव्यवहारः । तत एव दीर्घप्रबन्धप्रवृत्तात् अद्यत्वे वयसि
व्युत्पद्यामहे । व्युत्पद्यमानाश्च तं तमर्थं प्रतिपाद्यामहे ॥वेदार्थावगमसहकारीणि

[II.143.268]

किंच वेदार्थस्य परिज्ञानौपयिकानि व्याकरणमीमांसादिशास्त्राणि
क्व गतानि ? यदेषु जीवन्मु न वेनार्थोऽवधार्यते ॥

[II.143.269]

अपि च, रे मूढ ! स्वयं रागादिमान्नार्थं वेत्ति ? वेदस्य कोऽर्थो
रागादिमतः ? प्रत्यक्षमतीन्द्रियेऽर्थे मा प्रवर्तिष्ट, न तु रागादिमान् "अग्नि
होत्रं जुहुयात् स्वर्गकामः" इतिवाक्यादपि अग्निहोत्राख्यं कर्म स्वर्गसाधनमिति नावगच्छेत् ॥

[II.143.270]

अतीन्द्रियेऽर्थे नियता कुतोव्युत्पत्तिरिति चेत्, उक्तमत्र, वेदवत्तद्व्यवहारस्य तदर्थपरिगमोपायस्य सुचिरप्ररूढत्वात् । वेदार्थश्च, तदवगमश्च, तदुपायश्च, तदनुष्ठ नं च नाद्यत्वे प्रवृत्तानि । त नि केषां ‥ऽनादीन्येव । अस्मन्मते तु जगत्सर्गात्प्रभृति प्रवृत्तानि । कस्तेष्वद्य पर्यनुयोगावसरः ? सेयमनेन पापकारिणा "खादेच्छवमांसं" इत्याद्यपभाषणेन
केवलमवीचिकेदारकुटुम्बिनमानं कर्तुं वेदनिन्दैव मन्दमतिना कृता, न
दूषणमभिनवं किंचिदुत्प्रेक्षितमिति ॥वेदार्थव्युत्पत्त्यसंभवः

[II.143.271]

अथापर आह—किमेष तपस्वी पराणुद्यते ? कियनेनापराद्धम् ?
किमनेन विरुद्धमभिहितम् ? न हि लोकतो वेदार्थे व्युत्पत्तिरवकल्पते ॥

[II.143.272]

कोऽयं लोको नाम ? किं यः कश्चित् प्राकृतः, उत वैयाकरणः
संस्कृतमतिः ? इति ॥

[II.143.273]

तत्र शाकटिकाः साधुशब्दप्रयोगानभिज्ञमनसो निसर्गत एवाक्षतकण्ठाः वराकाः संस्कारबाह्यैः गाव्यादिभिरेव शब्दैर्व्यवहरन्ति । तैश्च
व्यवहरन्तः कथमिव वैदिकेषु शब्देषु व्युत्पत्तिमवाप्नुयुः ?

[II.143.274]

यद्यपि चास्ति "एषि""एमि" इति कश्मीरेषु, "गच्छ" इति दर्वाभिसारेषु, "करोमि" इति मद्रेषु कतिपये साधुशब्दा पामरैरपि प्रयुज्यन्ते;
तथाप्यतीव प्रविरलसंचारोऽसौ व्यवहार इत्यनुपादेय एव वैदिकशब्दव्युत्पत्तेः ॥व्याकरणेनापि वेदार्थावधारणासंभवः

[II.143.275]

अथ व्याकरणस्य वेदाङ्गत्वात् ततः साध्वसाधुशब्दप्रविभागमवगच्छन्तः "साधुभिर्भाषितव्यं, असाधुभिर्न" इति विधिनिषेधनियमितमतयः
साधुभिरेव शब्दैर्व्यवहरन्तो विद्वांसः तनीयसैव क्लेशेन वैदिकेष्वपि शब्देषु
व्युत्पत्तिमासादयेयुरिति कथ्यते—तदपि न चतुरश्रम्—इतरेतराश्रयप्रसङ्गात् । वेदे हि सिद्धप्रामाण्ये तदङ्गभूतव्याकरणाभ्याससमासादितसाध्वसाधुशब्दप्रविवेक वृद्धव्यवहारपरिचयपुरस्सरा वैदिकशब्देषुव्युत्पत्तिः,
तद्व्युत्पत्तौ च सत्यां बोधकत्वादप्रतिपादकत्वलक्षणमप्रामाण्यमपोज्झतो
वेदस्य प्रामाण्यमिति ॥प्राकृतव्याकरणस्य वेदाङ्गत्वापत्तिः

[II.143.276]

अथ वेदाङ्गमिदमिति श्रद्धामवधूय यदृच्छाधीतेनैव व्याकरणेन
पूर्वोक्तकार्यसिद्धेर्नेतरेतराश्रयमिति वर्ण्यते—किमिदानीं नाटकप्रकरणादि
काव्योपयोगिसंस्कृतभाषाविशेषपरिज्ञानायैव प्राकृतलक्षणवद्व्याकरणमध्येतव्यम् ? तथाऽभ्युपगमेवाऽनङ्गत्वाविशेषात्—प्राकृतलक्षणप्रसिद्धशब्दव्यवहारानुसारेण वैदिकशब्दव्युत्पत्तिरापाद्यत इति सुतरां दुस्स्थत्वं ॥

[II.143.277]

अपि च सत्यपि व्याकरणाधिगमे, श्रुतेऽपि "साधुभिर्भाषितव्यम्"
इत्युपदेशे, सत्यं वदत ! वेदार्थानुष्ठानपरायणोऽपि कृतबुद्धिरपि
निषिद्धाचरणपराङ्मुखोऽपि श्रोत्रियोऽपि श्रद्दधानोऽपि यदि कश्चित् केवलैः
साधुभिरेव शब्दैर्व्यवहरन् दृष्ट एकाकी ? तैश्च नानार्थक्रियासाधनभूतभूरिव्यवहारं निर्वहन् तदनुचरः परिज्ञातो न भूयः केवलसाधुशब्दप्रयोगकुशलः कल्पनीयः । कुतश्चासौ लभ्यते ? तस्मान्न वृद्धव्यवहाराद्वेदार्थ
व्युत्पत्तिरुपपद्यते ॥व्याकरणस्य वेदार्थानिर्णायकत्वम्

[II.143.278]

अथ व्याकरणमेव वेदार्थव्युत्पत्तौ उपायतां प्रतिपत्स्यते इति
मन्यसे; तदपि कथमिति चिन्त्यम् । न हि विवरणकार इव पाणिनिर्वेदं
व्याचष्टे । व्याचक्षाणो वा परिमितदर्शिनि अस्मादृशे, द्वेषादिदोषकलुषितमनसि तस्मिन् अस्मदादीनां वेदार्थं बुभुत्समानानां किदृशी
विस्रम्भः ? किं यथैव व्याचष्टे, तथैव वेदार्थः, अन्यथा वेति ॥

[II.143.279]

यदि तु साध्वसाधुशब्दविवेककरणद्वारेण व्याकरणं कारणं वेदार्थव्युत्पत्तेरित्युच्यते—तत्रापि—स्वातन्त्र्येण वेदस्येव व्याकरणस्य शास्त्रत्वानुपपत्तेः । अङ्गत्वप्रसिद्धेश्च वैदिकविध्यपेक्षितार्थसंपर्कित्वमस्य नूनमेषितव्यम् । तत् कस्य विधेः शेषतया व्याकरणमवतिष्ठेतेति वाच्यम् ।
साधुभिर्भाषितव्यं, असाधुभिर्नेत्यनयोरेव विधिनिषेधयोरिति चेत्;
नन्वेतावेव विधिनिषेधौ तावद्विचारयामः । किं क्वचित्प्रकरणे पठितौ ?
किमनारभ्याधीतौ ? कॢप्ताधिकारी, कल्प्याधिकारी वा ? इति ॥साध्वसाधुशब्दविभागसंभवाक्षेपः

[II.143.280]

आस्तां चेदम् ! वितता खल्वियं चिन्ता । साध्वसाधुशब्दस्याप्रसिद्धत्वात् किंविषयाविमौ विधिनिषेधौ स्यातामितीदमेव चिन्त्यताम् ।
ब्रीहिभिर्यजेत""न कलंजं भक्षयेत्" इति ब्रीहिकलंजस्वरूपस्य लोकतोऽवगतौ तद्विषयविधिनिषेधावबोधो न दुर्घटः । इह तु ब्रीहय इव कलंजमिव न साध्वसाधुशब्दस्वरूपं लोके प्रसिद्धम्; प्रत्यक्षादिप्रमाणातीतवात् । प्रत्यक्षं तावत् साध्वसाधुशब्दप्रविवेकेन लोकतोऽवगम्यते ।
कृतश्रमश्रवणयुगलकरणिकासु प्रमितिषु शब्दस्वरूपमेव केवलं विषयता
मुपयाति । न जातु तद्गतं साधुत्वमसाधुत्वं वा । न हि शब्दत्वादिजातिवत्, उदात्तादिधर्मवच्च साध्वसाधुतायां कस्यचिदपि श्रैत्रः प्रत्ययः
प्रसरति । प्रत्यक्षप्रतिषेधे च सति तत्पूर्वकसंबन्धग्रहणासंभवात् अनुमानमपि निरवकाशमेव । शब्दस्तु द्विविधः पुरुषप्रणीतः, वैदिको वा । तत्र
पुरुषप्रणीतः प्रत्यक्षानुमानविषयीकृतार्थप्रतिपादनप्रवण एव भवति इति
तदपाकरणादेव पराकृतः । वैदिकस्तु संप्रति चिन्त्यो वर्तते । स हि
सिद्धे साध्वसाधुत्वे तद्विधिनिषेधे व्याप्रियते । न पुनः तत एव
तत्सिद्धिर्युज्यते । तथाऽभ्युपगमे वा दुरुत्तरमितरेतराश्रयत्वमवतरति—
विधिनिषेधसिद्धौ साध्वसाधुशब्दसिद्धिः, साध्वसाधुशब्दसिद्धौ च विधिनिषेधसिद्धिरिति ॥साधुत्वमपि दुर्वचम्

[II.143.281]

किंचेदं साधुत्वं नाम ? यदि वाचकत्वम्, गाव्यादयोऽपि सुतरां
वाचका इति तेऽपि कथं न साधवः ? अर्थावगतिसाधनाद्धि साधुत्वम् ।
तच्च यथा गाव्यादिषु झटित्येव भवति, न तथा गवादिष्विति प्रथमं त
एव साधवः ॥

[II.143.282]

एवं च यदाहुः—"असाधुरनुमानेन वाचकः कैश्चिदिष्यते"

[II.143.283]

इति; तदत्यन्तमसांप्रतम्; सोपानान्तरप्रतीतिप्रसक्तेःविपर्ययस्य
च लोके प्रसिद्धत्वात् ॥

[II.143.284]

यस्तावदनधिगतव्याकरणसरणिः पामरादिः, सः गाव्यादिशब्दश्रवणे
सति तावत्येव जातसन्तोषः तत एवार्थमवगच्छन् गवादिशब्दानुमानव्यवधानमनारुह्यैव व्यवहरति । हेमगिरिमुत्तरेण यादृंशि मादृशैरनुभूतानि
तरुकुसुमफलानि, तथाविधास्तस्य साधुशब्दा इति सर्वात्मनाऽनवधारितसंबन्धः स कथं तावदनुमातुं प्रभवेत् ?

[II.143.285]

येऽपि व्याकरणार्णवकर्णधाराः चिराभ्यस्तसूक्तयः सूरयः, तेऽपि
गाव्यादिभिर्व्यवहरन्तोऽनुमानक्रममननुसरन्त एव तेभ्योऽर्थं प्रतिपद्यन्त,
इति प्रत्यात्मवेदनीयमेतत् । तस्मात् वाचकत्वमेव साधुत्वम् । एतच्च
गवादिष्विव गाव्यादिषु दृश्यत इति तेऽपि साधवः स्युः ॥

[II.143.286]

असाधुत्वमप्यवाचकत्वमुच्यते । तच्च वायसवाशितादिषु व्यवस्थितं
न वर्णात्मकेषु व्यक्तवागुच्चार्यमाणेषु शब्देष्विति न तेऽसाधवः ॥साध्वसाधुशब्दयोः विलक्षणबोधजनकत्वं नास्ति

[II.143.287]

ब्रूयात्—नार्थप्रतीतिसाधनत्वमात्रं साधुत्वम्, धूमादिभिरतिव्याप्तेः ।
अपि तु विशिष्टक्रियाकरणत्वम् । तच्च गवादिष्वेवास्ति, न गाव्यादि
ष्विति न ते साधव इति—एतदप्यसमीक्षिताभिधानम्—अभिधानक्रियाकारणत्वं हि वाचकत्वमिति पूर्वमेव सुनिपुणमुपपादितम् । तच्च गवादिषु गाव्यादिषु च समानमिति सर्व एव साधवः ॥साध्वसाधुत्वे न शास्त्रगम्ये

[II.143.288]

अथ लक्षणानुगतत्वं, तद्बाह्यत्वं च साधुत्वमसाधुत्वं च वर्ण्यते—
तदयुक्तम्—पारिभाषिकत्वप्रसङ्गात् । न चान्यत्किमपि साध्वसाधु
लक्षणमतिसूक्ष्मयाऽपि दृष्ट्या शक्यमुत्प्रेक्षितुम् । अतो वाचकावाचकावेव
साध्वसाधू इति स्थितम् ॥

[II.143.289]

तेन तयोः प्रवर्तमानौ विधिनिषेधाविमौ व्यथौ भवेताम् ।
कथम् (त-वा-1-3-18)—साधुभिर्भाषणं तावत् प्राप्तत्वान्न विधीयते ।अवाचकनिषेधश्च नाप्राप्तेरवकल्पते ॥

[II.143.290]

न हि "सलिलं पिबेत्""अनलं न पिबेत्" इति विधिनिषेधौ संभवतः ।
सलिलपानस्य स्वतः प्राप्तत्वात्, अप्राप्ते च शास्त्रस्यार्थवत्त्वात् ।
ज्वलनपानस्य च कस्यांचिदप्यवस्थायां अप्राप्तेः प्रतिषेधानर्थक्यात् ।
प्राप्तिपूर्विका हि प्रतिषेधा भवन्ति । न हि ग्रीष्मे ज्वालायमानमारवमार्गभ्रमणोज्झृम्भिततृषातिशयतनूकृततनुरपि तनूनपातं पातुं लवणोपयोगोपनीततृङ्विकारः करभोऽपि यतेतेति ॥साध्वसाधुशब्दयोः पुण्यपापहेतुत्वमपि दूर्वचम्

[II.143.291]

तत्रैतत्स्यात्—गवादेर्गाव्यादेश्च वाचकत्वाविशेषेऽपि साध्वसाधुशब्दोच्चारणकरणकपुण्यपापप्राप्तिपरिहारप्रयोजननियमविधानाय शास्त्रसाफल्यं भविष्यति । तदुक्तम् (वा-प-3-3-30)—"वाचकत्वाविशेषेऽपि नियमः पुण्यपापयोः इति—"

[II.143.292]

एतदपि दुर्घटम्—प्रतिपदमशक्यत्वात्, वर्गीकरणनिमित्तस्य चासंभवात् । अवश्यं हि विधिं वा निषेधं वा विधित्सतां प्रविषेध्यांश्च निषे
ध्यांश्च शब्दानुपदर्श्य, नियमो विधातव्यः "एभिर्भाषतव्यं, एभिर्न"
इति । तत्र यद्युभये ते शब्दाः प्रतिव्यक्ति नामग्रहणपरिगणनपुरस्सरमुपदर्श्येरन्, तदयमर्थः कल्पशतजीविनः भगवतः परमेष्ठिनोऽपि न विषयः,
प्रविततवदनसहस्रसंकुलमूर्तेरनन्तस्यापि न गोचरः, वाचस्पतेर्न भूमिः,
सरस्वत्या अतिभारः, तेषामानन्त्येन दर्शयितुमशक्यत्वात् ॥साध्वसाधुशब्दवर्गींकरणासंभवः

[II.143.293]

अथ किंचिदुपलक्षणमवलम्य तेषां वर्गीकरणमुपेयते—हन्त तर्हि
दृश्यताम् ! न च तत्संभवति ॥अविभक्ता हि शब्दत्वजातिः शब्दापशब्दयोः ।न चावान्तरसामान्ये केचिद्वर्गद्वये स्थिते ॥न हि साधुत्वसामान्यं इतरेषु व्यवस्थितम् ।इतरेष्वप्यसाधुत्वसामान्यमुपलभ्यते ॥

[II.143.294]

तदनुपलम्भादसंभवति वर्गीकरणकारणे कथमेष नियमो विधीयेतेति
नावधारयामः ॥साधुशब्दभाषणनियमासंभवः

[II.143.295]

किंच नियमार्थेऽपि शास्त्रे वक्तव्यं—कीदृशो नियमार्थ इति—किं
साधुभिरेव भाषितव्यम्, भाषितव्यमेव नाधुभिरिति । उभयथा च
प्रमादः । आह हि (त-वा-1-3-18)—"यदि साधुभिरेवेति नासाधोरप्रसङ्गतः ।नियतं भाषितव्यं चेत् मौने दोषः प्रसज्यते इति ॥"

[II.143.296]

न च वाचकत्वादन्यत् साधुत्वमित्युक्तम्, अवाचकस्य प्रयोगप्रसङ्ग
एव नास्तीति ॥अपशब्दप्रयोगप्रतिषेधोऽपि न शक्यः

[II.143.297]

अथ प्रमादाऽशक्तिकृतापशब्दप्रयोगप्रतिषेधाय नियम आश्रीयते—
तत्रापि—प्रमादाऽशक्तिजाः शब्दाः यदि तावदवाचकाः ।तेषु प्रसङ्गो नास्तीति तन्निवृत्तिश्रमेण किम् ॥अथ वाचकता तेषां अप्रमादोत्थशक्तिवत् ।न तर्हि प्रतिषेधः स्यात् अप्रमादोत्थशक्तिवत् ॥

[II.143.298]

ननु ! अस्ति तावदपशब्दानामशक्यनिह्नवः परिदृश्यमानो लोके
प्रयोग इति तन्निवृत्तिफल एष प्रयोगनियमः कथं न भवेत्—

[II.143.299]

यद्येवं अक्षिनिकोचहस्तसंज्ञादेरपि प्रचुरः प्रयोगो दृश्यत इति तद्व्यु
दासफलोऽप्येष नियमः स्यात् ॥

[II.143.300]

अपि च विधिफलः सर्वत्र नियमो भवति, "ऋतावुपेयात्" इत्यादि ।
निषेधफला तु परिसंख्या "पंच पंचनखा भक्ष्याः" इति । तदयमपशब्दे
प्रयोगप्रतिषेधफलश्च नियमश्चेति व्याहतमभिधीयते ॥

[II.143.301]

परिसंख्या तर्हि भविष्यतीति चेत्—न—शब्दापशब्दयोर्युगपत्प्राप्त्यभावात् । "तत्र चान्यत्र च प्राप्तौ परिसंख्याऽभिधीयते" इति न्यायात् ॥साध्वसाधुशब्दयोः पुण्यपापहेतुत्वमपि न

[II.143.302]

यदपि पुण्यपापफलत्वं सुशब्दापशब्दयोरिति गीयते—तदपि न
पेशलम्—परिदृश्यमानं अविवादसिद्धं अर्थप्रत्ययोपजननमपहाय परोक्षस्यादृष्टस्य पुण्यपापात्मनः कल्पनानुपपत्तेः ॥अर्थवादवाक्यत्वं तद्विधेः

[II.143.303]

यश्चायं "स्वर्गे लोके कामधुग्भवति" इति साधुशब्दस्तुत्यर्थवादः,
यश्च "स वाग्वज्रो यजमानं हिनस्ति" इत्यपशब्दे निन्दार्थवादः, तत्र
पदार्थस्य विस्पष्टदृष्टत्वात् अर्थवादमात्रपर्यवसितौ च "द्रव्यसंस्कारकर्ममु
परार्थत्वात् फलश्रुतिरर्थवादः स्यात्" इति न्यायात् न फलार्थतेति ॥

[II.143.304]

तदेवं "साधुभिर्भाषितव्यं, असाधुभिर्न" इति विधिनिषेधयोरनारभ्याधीतयोः श्रूयमाणयोरपि दौस्थित्यात् तन्मूलतया लब्धप्रमाणभावा
व्याकरणस्मृतिः अंगतामेष्यति वेदस्येति दुराशैव । प्रकरणविशेषपाठे
तु तयोस्तदुपयोगादेव न सार्वत्रिको नियमार्थतेति सर्वथा न तन्मूलत्वं
व्याकरणस्य ॥व्याकरणाध्ययनस्य वैफल्यशङ्का

[II.143.305]

आह—तर्हि "निष्कारणः षडङ्गो वेदोऽध्येयो ज्ञेयश्च" इति विधेः
शिक्षाकल्पसूत्रनिरुक्तच्छन्दोज्योतिश्शास्त्रवत् व्याकरणमपि वेदाङ्गत्वा
दध्येयमित्यवगम्यते—नैतदप्यस्ति—शिक्षादीनां इतरेतरसाध्यसंकीर्णविविधविध्यपेक्षितवेदोपकारनिर्वर्तकत्वेन तदङ्गता सुसंगता । व्याकरणस्य तु सुदूरमपि धावनप्लवने विदधतः साधुशब्दप्रयोगनियमद्वारकमेव
तदङ्गत्वं संभाव्यते, न मार्गान्तरेण । स च नियमो दुरुपपाद इति
दर्शितम् । अतो नांगान्तराणि स्पर्धितुमर्हति व्याकरणम् ॥व्याकरणं न षङ्गान्तर्गतम्

[II.143.306]

निष्कारणषडङ्गवेदाध्ययनविधौ च निष्कारणग्रहणं यथा प्रयोजनशैथिल्यं सूचयति, न तथा प्रयोजनवत्ताम् । श्रुतिलिङ्गाद्यङ्गत्वप्रमाणापेक्षया षडङ्गता वर्णयिष्यते ॥वाक्यानि च न व्याकरणविषयानि

[II.143.307]

एतेन "तस्माद्ब्राह्मणेन न म्लेच्छित वे नापभाषित वै, म्लेच्छो ह
वा एष यदपशब्दः" इति "एकः शब्दः सम्यक् ज्ञातः सुप्रयुक्तः स्वर्गे लोके
कामधुक् भवति" इति, "आहिताग्निरपशब्दं प्रयुज्य प्रायश्चित्तीयां सारस्वतीमिष्टिं निर्वपेत्" इति "तस्मादशेषा व्याकृता वागुच्यते" इत्यादिवचनान्तरमूलताऽपि व्याकरणस्मृतेः प्रत्युक्ता ॥शिष्टत्वमपि दुर्वचम्

[II.143.308]

शिष्टप्रयोगमूला तर्हि व्याकरणस्मृतिरस्तु, वैद्यकस्मृतिरिवान्वयव्यतिरेकमूलेति चेत्—के शिष्टा इति पृष्टो वक्तुमर्हसि । किं तदभिमतगवादिसाधुशब्दव्यवहारिणः, गाव्याद्यशिक्षितापशब्दवादिनाः, द्वये वा ?

[II.143.309]

आद्ये पक्षे दुरुत्तरमितरेतराश्रयत्वम्—शिष्टप्रयोगमूलं व्याकरणम्,
व्याकरणविदश्च शिष्टा इति । न ह्यशिक्षितव्याकरणाः तत्संस्कृतगवादिशब्दप्रयोगकुशला भवन्ति ॥

[II.143.310]

मध्यमपक्षे गाव्यादिव्यवहारिणः शाकटिकाः शिष्टाः, तत्प्रयोगमूलं
गवादिशब्दसंकारकारि व्याकरणमिति व्याहतमिव लक्ष्यते ॥

[II.143.311]

तृतीये तु पक्षे गोगाव्यादिशब्दप्रयोगसांकार्यात् किंफलं व्याकरणं
भवेत् । वैद्यस्मृतेस्तु युक्तमन्वयव्यतिरेकमूलत्वं, तथा दर्शनादिति ।
तदनयाऽपि दिशा न प्रयोजनवत्तामुपयाति व्याकरणम् ॥व्याकरणस्य फलवत्वं सूत्रे नोक्तम्

[II.143.312]

अतश्च निष्प्रयोजनं व्याकरणम्, तत्सूत्रकृता स्वयं प्रयोजनस्यानुक्तत्वात् । न हि "अथातो धर्मजिज्ञासा""प्रमाणादिज्ञानात्", साधर्म्यादिज्ञानद्वा निःश्रेयसाधिगमः, इतिवत् तत्र सूत्रकारः प्रयोजनं प्रत्यपीपदत् ॥

[II.143.313]

सुज्ञानत्वान्न प्रत्यपादयदिति चेत्—किमुच्यते सुज्ञानत्वम् ? यदद्यापि
निपुणमन्वेषमाणा अपि न विद्मः, यत्र चाद्यापि सर्वे विवदन्ते ॥व्याकरणाध्ययनस्यापुरुषार्थत्वम्

[II.143.314]

किंच धर्मार्थकाममोक्षाश्चत्वारः पुरुषार्थाः । तेषामन्यतमः किल
व्याकरणस्य प्रयोजनमाशङ्क्येत ॥

[II.143.315]

तत्र न तावद्धर्मस्तस्य प्रयोजनम् । स हि यागदानहोमादिस्वभावः,
तज्जनितसंस्कारापूर्वरूपो वा वेदादेवावगम्यते । चोदनैव धर्मे प्रमाण
मिति हि तद्विदः । चोदनामूलमन्वादिस्मृतिसदाचारपुराणेतिहासगमयो वा
स कामं भवतु । व्याकरणस्य तु स्वतस्तदुपदेशसामर्थ्यासंभवात् अङ्ग
समाख्यातत्वाच्च न तत्प्रयोजनता युक्ता ॥

[II.143.316]

प्रयोगनियमद्वारकस्तु धर्मः तस्याप्रयोजनतया निरस्त एव ॥

[II.143.317]

अर्थप्रयोजनता तु वार्तादण्डनीत्योः प्रसिद्धा, न व्याकरणस्य ।
अधीतव्याकरणाः अपि दरिद्राः प्रायशो दृश्यन्ते इति न तस्य अर्थः
प्रयोजनम् ॥

[II.143.318]

कामस्तु वात्स्यायनप्रणीतकामशास्त्रप्रयोजनतामुपगतः न व्याकरणसाध्यतां स्पृशति ॥

[II.143.319]

मोक्षे तु द्वारमात्मादिपरिज्ञानमाचक्षते क्लेशप्रहाणं चाध्यात्मविदः ।
षत्वणत्वपरिज्ञानं पुनरपवर्गसाधनमिति न साधीयान् वादः । तदेवं
धर्मादिचतुर्वर्गादेकोऽपि न व्याकरणसाध्य इति स्थितम् ॥व्याकरणं न वेदाङ्गम्

[II.143.320]

अथोच्यते—सकलपुरुषार्थसार्थसाधनोपदेशविधेः वेदस्य व्याकरणमवलग्नकमङ्गम् । अतस्तत्प्रयोजनेनैव प्रयोजनवदिदमिति न पृथक्
प्रयोजनान्तरमाकांक्षतीति—तदपि परिहृतम्—यया हि साधुशब्देतरोपदेशदिशा तस्य तदङ्गता, सा व्युदस्तैव । न चाङ्गस्यापि सतस्तस्य
तत्सेवाद्वारमपरमस्तीति नष्प्रयोजन्यमेव । न चेदृशमनुपकारकमप्यङ्गं
भवितुमर्हति । न हि तत् प्रधानेनाङ्गीक्रियते । नियोगगर्भो हि
विनियोग इति न्यायविदः ॥रक्षोहादिकमपि न व्याकरणफलम्

[II.143.321]

यान्यपि रक्षादीनि प्रयोजनानि व्याकरणस्य व्याख्यातृभिरभिहितानि, तेषामन्यतोऽपि सिद्धेः न व्याकरणशरणता मुक्ता ॥

[II.143.322]

रक्षा तावदध्येतृपरम्परात एव सिद्धा । मनागपि स्वरतो वर्णतो
वा प्रमाद्यन्तं कचिदधीयानं अन्येऽध्येतारः "मा विनीनशः, श्रुतिमित्थमुच्चारय" इत्याचक्षाणाः शिक्षयन्तीति रक्षितो भवति वेदः ॥

[II.143.323]

ऊहस्तु त्रिविधः मन्त्रसामसंस्कारविषयः । तत्र सामविषयःऊहः कशास्त्रादवगम्यते, याज्ञिकप्रयोगप्रवाहाद्वा । मन्त्रविषयोऽप्येवम् ।
प्रोक्षणादिसंस्कारविषये तु तस्मिन् व्याकरणमपि किं कुर्यात् ?

[II.143.324]

आगमस्त्वनन्तरमेव परीक्षितः । आगमगम्यं च प्रयोजनं भवति,
न चागम एव प्रयोजनम् ॥

[II.143.325]

लाघवं तु किमुच्यते ? वाल्यात्प्रभृति बहुषु बहत्स्वपि वत्सरेषु
यन्नाधिगन्तुं शक्यते व्याकरणम्, स चेल्लधुरुपायः कोऽन्यस्ततो गुरु
भविष्यति ॥

[II.143.326]

सन्देहोऽपि न कश्चिद्वेदार्थे व्याकरणेन पराणुद्यते । प्रतिवाक्यमुपप्लवमाननानाविधसन्देहसहस्रविस्रंसनफला मीमांसा हि दृश्यते, न
व्याकरणम् । तेन "रक्षोहागमलध्वसन्देहाः प्रयोजनम्" इति यदुच्यते तन्न
साधु व्याहृतम् ॥

[II.143.327]

यान्यपि प्रयोजनान्तराणि भूयांसि—"तेऽसुरा हेलयो हेलयः" इत्युदाहरणदिशा दर्शितानि, तान्यपि तुच्छत्वात् आनुषङ्गिकत्वाच्चोपेक्षणीयानि । तदुक्तम् (त-वा-1-3-18)—"अर्थवत्त्वं न चेज्जातं मुख्यैर्यस्य प्रयोजनैः ।तस्यानुषङ्गिकेष्वाशा कुशकाशाबलम्बिनी इति ॥"व्याकरणेन शब्दसंस्कारः न संभवति

[II.143.328]

अथ कथ्यते—किं प्रयोजनान्तरपर्येषणया ? शस्दसंस्कार एव
व्याकरणस्य प्रयोजनमिति—तदपि व्याख्येयम्—कः शब्दस्य संस्कारः ?
तेन वा कोऽर्थ इति । न हि ब्रीहीणामिव प्रोक्षणम्, आज्यस्येवावेक्षणम्, अग्नीनामिवाधानं शब्दस्य कश्चन व्याकरणकारितः संस्कारः
संभवति ॥

[II.143.329]

नैयायिकादिपक्षे च क्षणिकाः वर्णाः । तेषामुच्चारितनष्टानां कः
संस्कारः ? शरादेरिव न वेगः, नात्मन इव भावना, न शाखादेरिव
स्थितस्थापक इति ॥

[II.143.330]

वर्णानां नित्यत्वपक्षेऽपि क्षणिकाभिव्यक्तिकत्वमपरिहार्यम् । अतस्तेष्वपि कः संस्कारः ?व्याकरेण वर्णादिसंस्कारासंभवः

[II.143.331]

संस्कारश्च वर्णस्य वा, पदस्य वा, वाक्यस्य वेति विकल्प्यमानः न
कस्यचिद्व्यवस्थापयितुं शक्यः । वैयाकरणानां तु निरवयववाक्यवादिनां
पदवर्णयोः संस्कारः सुतरामनालम्बनः ॥

[II.143.332]

अपोद्धृत्यैव वाक्येभ्यः प्रकृतिप्रत्ययादिकं अन्यान्येव पदानि संस्करिष्यन्त इति चेत्—न—असतां संस्कार्यत्वानुपपत्ते । आह च—"वाक्येभ्य एव परिकल्पनया विभज्यसंस्कर्तुमिच्छति पदानि महामतिर्यः ।उद्धृत्य सौरभविभूषितदृशि कस्मात्आकाशशाखिकुसुमानि न संस्करोति इति ॥"व्याकरणस्याध्येयत्वं नापि विधिसिद्धम्

[II.143.333]

न च शब्दसंस्कारकर्तव्यतोपदेशी कश्चिदनारम्याधीतो वा प्रकरणपठितो वा विधिरुपलभ्यते, यमनुरुध्यमानाः शब्दस्योपयुक्तरय "चात्वं लेकृष्णविषाणं प्रास्यति" इतिवत् उपयोक्ष्यमाणस्य वा, "ब्रीहीन् प्रोक्षति"
इतिवत् कंचनसंस्कारमनुतिष्ठेम । "स्वाध्यायोऽध्येतव्यः" इति तु
विधिः अभिमुखीकरणेन माणवकस्य वा ग्रन्थस्य वा संस्कारमुपदिशतीति
महती चर्चैषा तिष्ठतु । सर्वथा नायं व्याकरणनिवर्त्यप्रत्ययागमवर्णलोपादेशादिद्वारकशब्दसंस्कारोपदेशशङ्कामपि जनयतीत्यास्तामेतत् ॥

[II.143.334]

न च शब्दप्रयोगोपायस्य स्थानकरणादेः कोष्ठस्य मातरिश्वनो वा
श्रोत्रेन्द्रियस्य वा तदुपलब्धिकारणस्य प्रयोक्तुरात्मनो वा बुद्धेर्वा कश्चित्
व्याकरणेन संकारलेशः शक्यक्रिय इति तद्वारकेऽपि संस्कारेऽनुपाय एव
व्याकरणम् ॥

[II.143.335]

न च स्थूलपृषतीत्यादिकतिपयशब्दव्युत्पादनमेव व्याकरणप्रयोजनतया वक्तव्यम्; तस्यापि कल्पसूत्राद्युपायान्तरलभ्यत्वात् ॥शब्दतत्त्वज्ञानं न व्याकरणाधीनम्

[II.143.336]

यश्चाह—"तत्त्वावबोधः शब्दानां नास्ति व्याकरणादृते"(त. वा.
1-3-18) इति—तस्य सोपहासमुत्तरं वार्तिककार एव दर्शितवान् ॥

[II.143.337]

"तत्त्वावबोधः शब्दानां नास्ति श्रोत्रेन्द्रियादृते"(त-वा-1-3-18)
इति ॥सूत्रेऽप्यसंस्कृत शब्दप्रयोगः

[II.143.338]

अपि च व्याकरणेन कृतेऽपि शब्दसंस्कारे तदुपदिष्ट संस्कारबहिष्कृतशब्दप्रयोगान् विदधतः तत्रतत्र पूर्वेऽपि दृश्यन्ते । सूत्रकारस्तावत् "जनिकर्तुः प्रकृतिः""तत्प्रयोजको हेतुश्च" इति "तृजकाभ्यां कर्तरि" इति प्रतिषिद्धं
षष्ठीसमासं, तथा "जनिकर्तुः" इति धातुनिर्देशैकर्विषयं जनिशब्दं अर्थनिर्देशेऽपि प्रयुक्तवान् ॥वार्तिकेऽसंस्कृतशब्दप्रयोगः

[II.143.339]

वार्तिककारोऽपि "दम्भेर्हल्गृहणस्य जातिवाचकत्वात् सिद्धम्" इति
तथैव प्रयुक्तवान् । "अन्यभाव्यं तु कालशब्दव्यवायात्" इति च क्लेशेन
समाससंज्ञया गुणवचनसंज्ञाबाधितत्वात् अगुणवचनत्वात् ब्राह्मणादिगणपठितत्वात् "गुणवचनब्राह्मणादिभ्यः" इत्यप्राप्तमेव ष्यञं कृतवान् ॥भाष्येऽसंस्कृतशब्दप्रयोगः

[II.143.340]

भाष्यकारोपि "अविरविकन्यायेन" इति द्वन्द्वगर्भे तत्पुरुषे प्रयुयुक्षिते"सुपो धातुप्रातिपदिकयोः" इति प्राप्तमपि लोपं न कृतवान् । अन्यथा
कृत्वा चोद्यं, अन्यथा कृत्वा परिहार इति चात्रचान्यथैवं कथं प्राप्तमपि
णमुलमुपेक्ष्य त्त्काप्रत्ययं प्रायुङ्क्त ॥

[II.143.341]

तदिदं त्रिमुनिव्याकरणस्य त्रयोऽपि च मुनयः स्खलन्तीति कमुपालभेमहि !मन्वादिस्मृतिष्वसंस्कृतशब्दप्रयोगः

[II.143.342]

मन्वादिग्रन्थेष्यपि क्रियन्तोऽपशब्दा गण्यन्ते ? "ज्ञातारस्सन्तिमे" इति
मनुना, "अक्षिणी आज्य" इत्याश्वलायनेन, "मूर्धन्याभिजिघ्रणं" इति गृह्यकारेण, तदनन्तरं "तुभ्यं च राघवस्य" इति वाल्मीकिना, "जन्मे जन्मे
यदभ्यस्तम्" इति द्वैपायनेन प्रयुच्तम् ।

[II.143.343]

आह च (त-वा-1-3-18)—"अन्तो नास्त्यपशब्दानामितिहासपुराणयोः इति ॥"

[II.143.344]

अथवा किमनेन पुराणपुरुषपरिवादेन । सर्वथाऽयं वस्तुसंक्षेपः—क्षामोऽपि कश्चिदुपयोगो न लोके वेदे वा व्याकरणस्य विद्यत इति ॥व्याकरणस्य विफलत्वं वैयकरनै रप्युक्तम्

[II.143.345]

किंचान्यत्—"अथ शब्दानुशासनम्" इत्युपक्रम्य "केषां शब्दनाम्"
इति पृष्ट्वा, "लौकिकानां वेदिकानां च" इति प्रतिज्ञाय—न लौकिकास्सर्वे
व्याकर्तुं पारिताः शब्दाः । नापि वैदिकाः । तथाहि—तेषां व्याक्रिया
प्रतिपदं वा विधीयते ? लक्षणतो वा ? प्रतिपदं तावदनुशासनमघटमानंआनन्त्याच्छब्दानाम् । तथा चाहुः—"बृहस्पतिरि द्राय दिव्यं वर्षसहस्रं"
प्रतिपदं विहितान् शब्दान् प्रोवाच, न चान्तं जगाम्" इति ॥

[II.143.346]

नापि लक्षणतः, तदसंभवात् । न हि सकलसाधुशष्दवर्गानुगतं
अपशब्देभ्यश्च व्यावृत्तं गोत्वादिवदिह किंचिल्लक्षणमस्तीत्युक्तम् ॥सूत्रानुगुणत्वं साधुत्वमित्यपि न युक्तम्

[II.143.347]

तत्रैतत्स्यात—न जात्यादिरूपमिह लक्षणमभिधित्सितम् । अपि तु
कथमनुशासनमिति प्रश्नपूर्वकमुक्तं प्रकृत्यादिविभागकल्पनया, सामान्यविशेषतता लक्षेणेनेति च । तथा हि—"कर्मण्यण्" इति सामान्यलक्षणं—कर्मण्युपपदे धातुमात्रादण्प्रत्ययो भवतीति । "आतोऽनुपसर्गे
कः" इति विशेषलक्षणम् आकारान्ताद्धातोः उपसर्गरहितात् कर्मण्युपपदे
कप्रत्ययो भवतीति । तेनानेन सामान्यविशेषवता लक्षणेन कुम्भकारः
नगरकारः इत्यादयः, गोदः कम्बलद इत्यादयो भूयांसः शब्दाः अक्लेशेनैव
व्याकरिष्यन्त इत्युच्यते प्रकृत्यादिविभागकल्पनयेत्यत्र यद्वक्तव्यं, तत्प्रागेव
सविस्तरमभिहितम् । सामान्यविशेषवता लक्षणेतेति तु संप्रतिनिरूप्यते । तदपि व्यवस्थितं लक्षणं न दृश्यते—तथा हि—धातोः परे
प्रत्यया भवन्तीति लक्षणं कुर्वता वक्तव्यम्—कः पुनरयं धातुर्नामेति ॥धातुस्वरूपमपि दुर्वचम्

[II.143.348]

ननु "भूवादयो धातवः" इत्युक्तमेव तत्स्वरूपं—केचन शब्दाः कयाचित्परिपाट्या पठिताः, ते धातुसंज्ञया लक्ष्यन्ते । तेभ्यः परे तिङः
कृतश्च प्रत्यया भवन्तीति—सत्यमुक्तमेतत्—किन्तु एवं पाठे कृतेऽपि न
धातुस्वरुपनिर्णय उपवर्णितो भवतिं । तथा च गण्डतीत्यपि प्राप्नोति,
धातोस्तिङ्प्रत्ययविधानात् । "घट चेष्टायां" इति धातुः अस्ति च घट
इति प्रातिपदिकम् । "अमो रोगे" इति धातुः अनुबन्धत्यागात्"अम्" इति
भवति; अस्ति च द्वितीयाविभक्तेरेकवचनमिति । भू शब्दो धातुः;
अस्ति च भूप्रातिपदिकम् । "यती प्रयत्ने" इति लुप्तानुबन्धः "यत"
इति धातुः; अस्ति च "यत्" इति सर्वनाम । तत्र च पाठप्रसिद्धरूपमात्राविशेषात् अधातोरपि घट-भू-यच्छब्दरूपात् परे तिङ्प्रत्यया भवेयुः ॥क्रियावचनत्वमपि न धातुलक्षणम्

[II.143.349]

क्रियावचनो धातुरिति चेत्—"भवति""तिष्ठति" इत्येवमादीनामधातुत्वं प्रप्नोति, गण्डेश्चानर्थकः पाठः ॥

[II.143.350]

उभयं तर्हि धातुलक्षणं पाठः, क्रियावचनता चेति—न भवितुमर्हति ।
तदपि हि व्यस्तं वा लक्षणं, समस्तं वा ? व्यवस्तपक्षे प्रत्येकममिहिते
दोषस्तदवस्थ एव । समस्तपक्षेऽपि भवत्यादौ क्रियावचनत्वस्य द्वितीयलक्षणस्य चाभावादधातुत्वमेव स्यादिति । एवं धातोः प्रकृतेरनिर्णीतत्वात् कुतः परे तिङश्च कृतश्च प्रत्यया उत्पद्येरन् ॥तिङर्थोऽपि दुर्वचः

[II.143.351]

किंच केचन तिङ्प्रत्ययाः कालाद्युपाधयः न तद्वचनाः । अनुक्तेषु
च कालादिषु तत्पूर्वकं वर्तमाने लट्, भविष्यति ऌट्, भूते लुङ् इति
नियमनिरूपणमशक्यम् ॥

[II.143.352]

उच्यतां तर्हि तिङ्भिः कालादय इति चेत्—न—भाष्यविरोधात् ।
उक्तं हि भगवता भाष्यकारेण "भूते धात्वर्थ" इति । न च धात्वर्थेनैव
धात्वर्थो व्यवस्थापयितुं शक्यते । लिङादयश्च सुतरामनधिगम्यमानविषयाः । ते हि विध्यादावर्थे विधीयन्ते । स च बिधिरूपोऽर्थः स्वरूप
तश्च उपाधितश्च न शक्यो निर्णेतुमिति ॥कारकप्रकरणस्य दुःस्थत्वम्

[II.143.353]

तथा कारकानुशासनमपि दुस्स्थम् । "ध्रुवमपाये अपादानम्" इत्युच्यते । तत्र ध्रुवस्य वृक्षादेः—वृक्षात् पतितो देवदत्तः इति पतनक्रियायांअचलतः कृशमपि न कारकत्वमुत्पश्यामः । क्रियायोगि हि कारकम् ।
सा च वृक्षे नोपलभ्यत इति ॥

[II.143.354]

"सार्थाद्धीनः""रथात्पतितः" इति सार्थरथयोः क्रियोपलभ्यते, न
वृक्षवन्निश्चलत्वमिति चेत्—सत्यम्—स्वरसप्रवृत्ता तयोरस्ति क्रिया ।
हाने याने च पादपनिर्विशेषावेव सार्थरथौ । न च यदेकस्यां क्रियायां
कारकं, तत् सर्वासु क्रियासु कारकं भवति, अतिप्रसङ्गात् ॥द्वितीयानुशासने दोषः

[II.143.355]

"कर्मणा यमभिप्रैति स संप्रदानम्" इत्यत्र कर्मशब्दः क्रियावचनो
वा स्यात्, ईप्सिततमकारकवाची वा ? आद्ये पक्षे क्रियया सर्वकारकाण्यभिप्रेयन्त इति क्रियासु कारकाणि संप्रदानतां प्रतिपद्येरन् । न चोपाध्यायस्य किचिदभिप्रीयमाणस्य व्यापारमुत्पश्याम इत्यसावकारकमेव तत्र
स्यात् । प्रतिग्रहस्तु क्रियान्तरमेव । तत्र चोक्तं क्रियया चाभिप्रेयमाणं
फलं भवति, न कारकमिति वक्ष्यामः ॥

[II.143.356]

द्वितीयस्तु पक्षः—कर्मणा कारकेण गवादिना यमभिप्रैतीति सुतरां
संकटः । क्रियासंबन्धितया हि कारकं कारकं भवति, न कारकसंबन्धितया, करोतीति कारकमिति व्युत्पत्तेः ॥करणलक्षणमपि न युक्तम्

[II.143.357]

"साधकतमं करणम्" इति तमबर्थानवधारणात् अनुपपन्नम् । अनेक
कारकसंदर्भसन्निधाने कार्यमात्मानं लभते । तेषामन्यतमव्यपगमेऽपि न
लभ्यत इति ततः किमिव कारकमतिशयखचितवपुरिति, यं तमर्थं मङ्गलकलशेनाभिर्षिचामः । प्राचुर्येण हि प्रधानसंपत्तिपर्यन्तव्यापारयोगित्व
मित्यादि सर्वसाधारणं न काष्ठैकनिष्ठमिति "काष्ठैः पचति" इति कथं
तेषामेव करणत्वम् ?अधिकरणलक्षणे दोषः

[II.143.358]

"आधारोऽधिकरणम्" इति यदुच्यते, तत्र वक्तव्यम् । कस्याधार
इति; क्रियायाः, कारकस्य वा ? यदि क्रियाधारत्वं अधिकरणलक्षणम्,
अशेषकारकाणामधिकरणसंज्ञा प्रसज्येत, क्रियायोगाविशेषात् ॥

[II.143.359]

अथ यत्र स्थाल्यादौ कर्माश्रितं तण्डुलादि तदधिकरणम्; "समे देशे
पचति" इति न स्यात्, "अप्सुपचति" इति स्यात् । "कटे स्थितो भुङ्क्ते" इति
चापभ्रंशो भवेत् । कर्तुर्हि तत् अधिकरणं, न कर्मणः । कर्तृकर्मणोः क्रियाश्रययोः धारणमधिकरणत्वेन कारकमिति चेत्, उभयधारत्वं न कटस्य,
न स्थाल्या इति द्वयोरप्यधिकरणता हीयेत । एकैकाधारत्वे तु तल्लक्षणे
परस्परापेक्षया पुनस्तत्स्वरूपसांकर्यं भवेत् । यदि तु सकलकारकाधारत्वं
अधिकरणलक्ष्णं, "स्थाल्यां ओदनं पचति" इति न स्यात्, सकलकारकानधिकरणत्वात् । स्थाल्या अधिकरणस्य चाकारकत्वप्रसक्तिः । न
ह्यधिकरणमधिकरणाश्रितं भवति । "मध्याह्ने स्नाति", "रात्रावश्नाति","पूर्वस्यां दिशि विहरति" इति कालादीनामव्यापारत्वात् अकारकत्वमेव भवेत् । तथा च सति एते प्रयोगा असाधवः स्युः ॥कर्मत्वमपि दुर्वचम्

[II.143.360]

"कर्तुरीप्सिततमं कर्म" इति साधकतमवदिहापि न वाचकोऽयमतिशायनः, सर्वकारकाणां क्रियार्थितया कर्तुरीप्सिततमत्वात् ॥

[II.143.361]

अथ यदर्था क्रिया, तदर्थं कर्तुरीप्सिततमं; तदर्थं त्वन्यत् इति तत्रतमप्प्रत्य इत्युच्यते—तर्हि तस्य कारकत्वमेव न युक्तम् । क्रियासंपादकं हि कारकमुच्यते, न क्रियासंपाद्यम् । क्रियासंपाद्यं तु फलं
भवति, न कारकम् । कारकं च, क्रियया चाप्तुमिष्टतमं इति च विप्रतिषिद्धम् ॥क्रियानिर्वर्तकत्वं न कारकत्वम्

[II.143.362]

अथाभिधीयते क्रियोपयोगयोग्यतानिबन्धनोऽयं कारकव्यपदेशः ।
स च विचित्रः क्रियोपयोगः । अन्यथा करणस्य, अन्यथाऽधिकरणस्य,
अन्यथा संप्रदानादेः । इह च क्रियासाध्यत्वेऽपि ओदनस्य तत्क्रियोपयोगि
त्वमनिवार्यम्, तमनुद्दिश्य क्रियायाः प्रवृत्त्यभावात्—इतीत्थमनेन रूपेण
तस्य क्रियासाधनत्वात् कारकत्वमिति—नैतदेवम्—कारकत्वव्यपदेशो हि
न पारिभाषिकः, कितु क्रियासंबन्धनिबन्धनः । क्रियासंबन्धश्च ईदृशः—
यदुपेया क्रिया, तदुपायः कारकमिसि । विपर्यये तु कीदृशः कारक‥वः ?कर्मत्वविशेषः

[II.143.363]

अस्तु तर्हि "तण्डुलान् पचति" इति, मा च भूत् "ओदनं पचति" इति,
ओदनस्य फलदशानुप्रवेशादिति—उक्तमत्र—तण्डुलेष्वपि तमबर्थो न
वाचकः, तेषामपि फलसाधनोपयोगाविशेषादिति ॥कर्तृत्वमपि दुर्वचम्

[II.143.364]

"स्वतन्त्रः कर्ता" इति किमिदं स्वातन्त्र्यं क्रियासंपाद्यं ? यदिच्छातः प्रवर्तनमिति चेत्; "कूलं पतति" इति चैतन्यशून्यतया कूलस्येच्छानुपलम्भात् अकर्तृत्वं भवेत् ॥कारकान्तरप्रेरकत्वादिकमपि न कर्तृत्वम्

[II.143.365]

अथ यद्व्यापाराधीनः कारकान्तरव्यापारः स कर्तेत्युच्यते, सर्वकारकनिर्वर्त्यत्वात् क्रियायाः न विद्मः किंव्यापाराधीनः कस्य व्यापार इति,
समग्रकारकग्रामस्य परस्परापेक्षत्वात् ॥

[II.143.366]

अथ यः कारकान्तराणि प्रयुङ्क्ते, तैश्च न प्रयुज्यते, स कर्तेति—
तर्हि पुनरचेतनानामकर्तृत्वप्रसङ्गदोषस्तदवस्थ एव ॥

[II.143.367]

अथ धातुनाऽभिधीयमानव्यापारः कर्तेति, तत्रापि न विद्मः कस्य
धातुनाऽभिहितो व्यापारः, सकलकारकवाचित्वात् पचेः । अन्यथा हि
सकलव्यापारानभिधायिनि धातौ, तदर्थसाधने सर्वेषां सङ्गतिरेव न
स्यात् । तथा च सति सर्वकारकणि कर्तृत्वमेव स्पृशेयुः ॥प्राधान्यमपि न कर्तुः

[II.143.368]

अथ मतं अगुणतो धातुनाऽभिधीयमानव्यापारः कर्तेति,—तदप्यसत्सकृदुच्चरितो धातुः अनेकस्मित् कारकचक्रे कस्यचिद्गुणत्वेन कस्य चित्प्राधान्येन व्यापारं कथमिव कथयितुं शक्ष्यतीति । "तत्प्रयोजको हेतुश्च"
इति प्रयोज्येनैव व्याख्यातम् । एवं कारकानुशासनस्याव्यवस्थानात्
तदधीनप्रसक्तविभक्तिविधानमपि प्रत्युक्तम्, "अपादाने पंचमी""सप्तम्यधिकरणे च" इत्यादिविषयनिरूपणपूर्वकत्वात् तद्विधानस्येति ॥समासत्वस्य दुर्वचत्वम्

[II.143.369]

किंच—यदपि कृत्तद्धितसमासानुशासनं, तत् सामर्थ्यनियमपूर्वकम्,"समर्थानां प्रथमाद्वा""समर्थः पदविधिः" इति परिभाषणात् । तदत्रापि
वक्तव्यम्—सामर्थ्यं नाम किमुच्यत इति । एकार्थान्वयित्वमिति चेत्;
तत् कुतोऽवगम्यते ? तद्धितसमासप्रयोगप्रतिपत्तिभ्यामेवेति चेत्, तर्हि
ताभ्यां सामर्थ्यावगमः, सामर्थ्ये सति तयोः प्रवृतिरितीतरेतराश्रयम् ॥

[II.143.370]

अपि च सामर्थ्यमन्तरेणापि क्वचित् प्रयुजते समासम्, अश्राद्धभोजी,
दधिघटः, गोरथः, इति । तथा, सत्यपि सामर्थ्ये तद्धितप्रयोगं परिहरन्ति
अङ्गुल्या खनति, वृक्षमूलादागत इति, आङ्गुलिकः वार्क्षमूल इति न
वक्तारो भवन्तीति एतदप्यसमंजसमनुशासनम् ॥प्रातिपदिकत्वमपि दुर्वचम्

[II.143.371]

तथा "अर्थवदधातुरप्रत्ययः प्रातिपदिकम्" इति संज्ञालक्षणमतिव्यापकम्, वाक्यस्यापि प्रातिपदिकसंज्ञाप्रसंगात् ॥

[II.143.372]

अथ "कृत्तद्धितसमासाश्च" इति सूत्रान्तरे समासग्रहणम् विधिशेषत्वेन वर्ण्यमानं तदितरप्रतषेधफलं भवतीति ततो वाक्यनिवृत्तिः
सेत्स्यति—यद्येवं "अधातुरप्रत्ययः" इति न वक्तव्यम्; धातुप्रत्यपयोरपि
तत एव प्रतिषेधसिद्धेः ॥

[II.143.373]

अथ एकार्थतया समानशीलस्य वाक्यस्यैव प्रतिषेधे प्रभवति
समासग्रहणं, न धातुप्रत्यययोरिति—तदपि दुराशामात्रम्; वाक्यसमासयोरपि वावचनानर्थक्यकथनेन पार्थगर्थ्यव्यवस्थापनादिति ॥

[II.143.374]

तदेवं प्रातिपादिकसंज्ञाविषयस्यानिश्चयात् तत्प्रकृतिकानां "ङ्याप्प्रातिपदिकात्" इत्यधिकृत्य स्वादिप्रत्ययानां विधानमनुपपन्नमित्यलं
प्रसङ्गेन ॥सर्वथा दुर्व्यवस्थितं शब्दानुशासनम् ॥व्याकरणे न्यूनताः

[II.143.375]

यश्च व्याख्यातॄणां उक्तानुक्तदुरुक्तनिरीक्षणप्रयत्नः, यश्च वाचकमात्रा वार्णाधिक्यमिषपुरस्सरलक्षणपरिचोदनप्रकारः, यच्चेदं व्याख्यातृवचनं "इह न भवत्यनभिधानात्" इति, यच्च पदे पदे बहुलवचनं—तत्
सर्वं सुतरामपरिशुद्धिमनुशासनस्य दर्शयतीति ॥अपशब्दभूयिष्टत्वं व्याकरणस्य

[II.143.376]

अन्ये तु, शोभेति, चीर्णमिति, न याति प्रतिभेत्तुमिति, मातुरनुहरतीति
फलिनबर्हिणं "बलवानो ह्यद्यासेति, कांदिशीक इति, भ्राजिष्णुरिति, गणेय
इति, वरेण्य इति लक्ष्यसंग्रहबहिष्कृतस्मृतिसंदेहविपर्ययप्रतिपादकत्वलक्षण
स्खलितं विप्लुतं च पाणिनितन्त्रं इति मन्यमानाः तत्र महान्तमाक्षेपमतानिषुः—स तु स्थूलोदरप्राय इति इह ग्रन्थगौरवभयान्न लिख्यते ॥व्याकरणस्य शोधनमप्यशक्यम्

[II.143.377]

ननु ! यदि लक्षणस्य प्रणेता पाणिनिः असम्यग्दर्शी, तत्र विवरणकाराश्च नातिपुणदृशः, काममन्यः सूत्रकृत् कृतबुद्धितरो भविष्यति,
वृत्तिकाराश्च प्रौढतरदृष्टयो भविष्यन्ति । तेभ्यश्च शब्दलक्षणमविप्लुतमवभोत्स्यामह इति—नैतदस्ति—तेषामपि अभियुक्तराः केचिदुत्प्रेक्षन्त एव
दोषं, तेषामपरे, तेषामप्यपरे । तदेवमनवस्थ प्रसङ्गान्नास्ति निर्मलमनुशासनमिति क्लेशायैव व्याकरणाध्ययनमहाव्रतग्रहणम् । तथा चाह
बृहस्पतिः प्रतिपदमशक्यत्वात्, लक्षणस्याप्यव्यवस्थानात्, तत्रापि स्खलित
दर्शनात् अनवस्थाप्रसङ्गाच्च मरणान्तो व्याधिर्व्याकरणमित्यौशनसा
इति । इहाप्युक्तम्—"दुष्टग्रहगृहीतो वा भीतो वा राजदण्डतः ।पितृभ्याभिशप्तो वा कुर्यात् व्याकरणे श्रमम् ॥"

[II.143.378]

अन्यैरप्युक्तम्—"वृत्तिः सूत्रं तिला माषाः कटन्दी कोद्रवोदनः ।अजडाय प्रदातव्यं जडीकरणमुत्तमम् इति ॥"एवं व्याकरणावगाहनकृतोद्योगोऽपि विद्वज्जनःव्युत्पत्तिं लभते न वैदिकपदग्रामे मनुष्योक्तिवत् ।अन्यत्किंचन तत्प्रतीतिशरणं नास्तीति च व्याकृतंतस्मादप्रतिपत्तिमन्थरमुखे वेदाः प्रमाणं कथम् ॥व्याकरणस्यावश्याध्येयत्वम्

[II.143.379]

अत्राभिधियते—यत्तावदिदमवादि—गवादिशब्दवत् अनादिप्रबन्धसिद्धमेव गाव्यादेरपि वाचकत्वमिति—तत्रामुं पक्षं संशयदशामेव तावदारोपयापः । पूर्वपाक्षिकोक्तयुक्तिसमुत्थापितस्थिरतरविपर्ययज्ञानसमनन्तरं सहसैव सम्यग्ज्ञानोत्पादनातिभारात् भारैकदेशावतरणन्यायेन
संशयस्तावदुपपद्यते । ततः तर्कात् परिशोधितेऽध्वनि सुगमे सुखं विहरिष्यति सम्यङ्निर्णयोपायो न्याय इति तदुच्यते । यदि गाव्यादीनां
गवादीनामिव शब्दानां प्रयोगे गतिरन्या न काचित् संभावनाभूमिमध्येति,
तत् सत्यमादिसत्तायाः कल्पने कोऽवसरः ॥

[II.143.380]

यथाहि स्वाध्यायाध्ययनसमये यादृशमेव शब्दं यथोदितमात्रानुस्वारस्वरादिस्वरूपसमुत्थं तमुच्चारयत्याचार्यः, तादृशमेव तं शिष्यः
प्रत्युच्चारयति । प्रमाद्यन्तं वा गुरुरेवैनमनुशास्ति । आ तदुच्चारणसामर्थ्योपजननं तावत् न मुंचति, शिक्षयति । सोऽपि शिष्टः यदा
गुरुर्भवति, तदा स्वशिष्यं तथैव शिक्षयिष्यति । आचार्योऽपि यदा शैशवे
शिष्य आसीत्, तदाऽन्येन गुरुणा शिक्षितोऽभूत् । सोऽपि तदन्येन ।
सोऽपि तदन्येनेत्येवमनादित्वं जैमिनीयपक्षे, आ जगत्सर्गात्प्रभृति प्रवृत्तत्वं
वा नैयायिकपक्षे वेदस्य व्यवस्थितम् ॥साधुशब्दव्यवस्थाप्रदर्शनम्

[II.143.381]

इत्थमेव यदि गाव्यादीनां गवादिवदप्रमादकृतः सुपरिरक्षितः प्रयोगः,
तथैव चैतेभ्योऽर्थप्रतिपत्तिपूर्वको व्यवहारः तदाऽनादिगवादिशब्दसमानविषया एव गाव्यादय इति तदा कस्य किं ब्रूमः । अस्ति त्वत्रापरः
प्रकारः । न ह्येकान्तेन यादृगेव वक्त्रा शब्दः प्रयुज्यते तादृगेव श्रोत्रा
प्रत्युच्चार्यते । किन्तु प्रमादालस्यादिविविधापराधविधुरकरणोच्चार्यमाणोऽपभ्रंशतां स्पृशन् दृश्यत इत्यस्ति संशयावसरः ॥अपभ्रंशोत्पत्तिक्रमः

[II.143.382]

अपभ्रंशतयाऽपि ये स्थिताः, स्थास्यन्ति वा शाकटिकभाषाशब्दाः,
तानपि गोपालबालाबलादिषु प्रयुंजाना जरठपामराः प्रयत्नेनापि न यथोच्चारितानेव तान् पाठयिक्तुं शक्नुवन्तीति अशक्तिजशब्दप्रयोगबाहुल्यदर्शनात् संशयाना कुशाग्रबुद्धेरपि बुद्धिः भवितुमर्हति "किमेते गवादिशब्दा एवानादिसिद्धवाचकशक्तिभाजः, तेभ्योऽन्ये विगुणकरणप्रयोज्याप्रमादप्रभवाः अपभ्रंशाः ? किं वा सर्व एव तुल्यकक्ष्या इति । र्वेषांस
तुल्यकक्ष्यत्वे, य एतेऽद्यत्वेऽपि प्रमादतः प्रमदादासदारकादिवदनेष्वपभ्रष्टा अभ्यधिकतरामपभ्रंशदशां स्पृशन्तः तेऽपि तामेव गवादिशब्दधुराभधिरोहेयुः ॥अपभ्रंशानां न साधुशब्दतौल्यम्

[II.143.383]

न चैवमस्त्विति शक्यमभ्यनुज्ञातुम्, इदनीमेव भ्रश्यतां तेषां प्रत्यक्षत उपलब्धेरिति । तस्मादवश्यं तावत् अद्यत्वे परिदृश्यमानाऽपभ्रंशदृशा
दुर्बलबालाबलादिशब्दाः न गवादिशब्दान् स्पर्धितुर्महन्ति । ते चेन्न
स्पर्धन्ते तदधुना गाव्य दयोऽपि प्रकारान्तरोपपत्तिसंभावनाभङ्गुरप्रभावाः
सन्तः न गवादिशब्दसमानविधित्वमध्यवसातुं शक्नुयुविति तर्कयामः ॥

[II.143.384]

तदुक्तं भगवता जैमिनिना "शब्दे प्रयत्ननिष्पत्तेरपराधस्य भागित्वम्"(जै. सू. 1-3-25) इति । भाष्यकारेणापि तद्व्याख्यातम् "महता
प्रयत्नेन शब्द उच्चारितो वायुः नाभेरुत्थितः उरसि विस्तीर्णः कण्ठे
विवर्तितः मूर्धानमाहत्य परावृत्तः वक्त्रे चरन् विविधान् शब्दानभिव्यनक्ति । तत्रापराध्येताऽप्युच्चारयिता—यथा शुष्के पतिष्यामीति कर्दमे
पतति, सकृदुपस्पृक्ष्यामीति द्विरुपस्पृशति" इत्यादिना ॥अपभ्रंशशब्दानामनादित्वासंभवः

[II.143.385]

आह—विशेषे तर्हि प्रमाणं वक्तव्यं—यदेते गाव्यादयः प्रमादाद्यपराधनिबन्धना एव, न गवादिशब्दसमानविधय इति—उच्यते । भवतु,
सिद्धं नस्समीहितं—संशयदशां तावदानीतोऽयं अनादिगाव्यादिशब्दवाची
महापुरुषः संबोध्यते "भो महात्मन् ! इत्थं पूर्वोक्तनीत्या संशये सति,
चिन्त्यताम् ! किमेते गाव्यादयो गवादिसमानयोगक्षेमा एव हस्तः करः
पाणिरितिवत् भवन्तु । किंवाऽपराधसंभावनया मार्गान्तरमालाम्बन्तामिति ॥अपभ्रंशपदानां साधुपदपर्यायत्वाभावः

[II.143.386]

तत्रैकस्मिन् वाच्ये बहवस्तुल्यकक्ष्या वाचका इति नैष न्यायः ।
कथम् ? प्रत्यर्थं शब्दनिवेशात् । तेनैव सम्बन्धकरणसौकर्यात् ।
अन्यथा च संबन्धे यत्नगौरवप्रसङ्गात् । प्रत्यर्थं शब्दनिवेशे हि सति
परस्परमव्यभिचारिणौ शब्दार्थो भवतः, स शब्दः तस्य वाचकः, सोऽर्थः
तस्य वाच्य इति । अनेकशब्दवाच्यस्त्वेकोऽर्थः तं वाचकं शब्दं विजह्यादपि, तमन्तरेण शब्दाभिधेयतामपि प्रतिपद्यते इतिव्य भिचारः ॥गोगाव्यादिपदवैलक्षण्यम्

[II.143.387]

अनेकार्थवाचिनि चैकस्मिन् वाचके इष्यमाणे शब्दोऽर्थ व्यभिचरेत्,
तस्येवार्थान्तरस्यापि ततः प्रतिपत्तेरिति इत्थमनियमोऽयमुपप्लवेत । हस्तः
करः पाणिरित्यादौ । अक्षाः, पादाः, माषा इत्यादौ तु किं क्रियते ?
गतिरन्या नोपलभ्यते । तेनानेकशब्दत्वं अनेकार्थत्वं दैवबलवत्तयाऽङ्गीकृतम् ॥

[II.143.388]

प्रथमः पुनरेष ऋजुः पन्थाः, यदेकस्य वाचकस्यैको वाच्योऽर्थ इति ।
इह च गत्यन्तरमतिस्पष्टमस्ति प्रमादप्रभवत्वं नाम । तस्मिन् सति
किमिति प्रथमप्राप्तोऽयं प्रतिवाच्यं वाचकनियमक्रमो लङ्घ्यते । तेन
प्रमादापराधनिबन्धना गाव्यादयः, न गवादिसमानमहिमान इति युक्तम् ॥गाव्यादिपदेषु शक्तिग्रहासंभवः

[II.143.389]

किंच वाचकशक्तिर्नाम सूक्ष्मा परमपरोक्षा अर्थापत्तिमात्रशरणावगमा, न तन्मन्दतायां । अन्यतः कुतश्चिदवगन्तुं पार्यते । सा चेयमन्यथा
ऽप्युपपद्यमाना गवादिभ्योऽर्थप्रत्ययादिव्यवहारे मन्दीभवति । तेषु शक्ति
कल्पनायामर्थापत्तिः । एवं च गवादय एव वाचकशक्तेराश्रयाः न—
गाव्यादयः ॥अपभ्रंशैः व्यवहारनिर्वाहक्रमः

[II.143.390]

कथं तर्हि बहूनामनधिगतव्याकरणतन्त्राणामेभिरविच्छिन्नो व्यवहारः ? यथैव म्लेच्छभाषाभिः अक्षिनिकोचहस्तसंज्ञादिव्यवहारिणां वा
स्वैः स्वैरुपायैः ॥अपभ्रंशेषु शक्तिभ्रमादेव बोधः

[II.143.391]

किमक्षिनिकोचादीनां अन्त्यजनपदवाचां नास्ति शक्तिः ? ओमित्युच्यते । कथं तर्हि तेभ्योऽर्थप्रतिपत्तिर्नैसर्गिकी ? तेषां शक्तिर्नास्तीति ब्रूमः ।
तत्स्वरूपस्याव्यवस्थितत्वेन सांसिद्धिकशक्तिपात्रतानुपपत्तेः । प्रतिपत्तिस्तु
स्वकृतसमयमात्रनिबन्धना तेभ्यः ॥साधुशब्देषु शक्तिग्रहमूलम्

[II.143.392]

ननु ! नैयायिकानां वा न समयः प्रतिपत्त्युपायः ? सत्यम्—स
त्वीश्वरप्रणीतः प्रथमसर्गात् प्रभृति प्रवृत्तः मीमांसकाभ्युपगत नैसर्गिकशक्तिसोदर्य एव; न मादृशरचितपरिमितविषयसमयसमानः । स च
गवादिशब्देष्वेव प्राप्तप्रतिष्ठः, न गाव्यादिषु । ते तु वर्णसारूप्यच्छायया
गवादिशब्दस्मृतिमादधानाः तदर्थप्रतिपत्तिहेतुतामुपगच्छन्ति ॥साध्वसाधुशब्दपरिज्ञानोपायः

[II.143.393]

ननु ! अनवधृतस्वरूपाणां कथं गवादिशब्दानां स्मरणम् ? तदवधारणे वा कोऽभ्युपायः ? अभियोगविशेष इति ब्रूमः । कः पुनरभियोगः ? को वा तस्य विशेषः ? व्याकरणाध्ययनं अभियोगः । तदभ्यासानुसारेण लक्ष्यनिरीक्षणं तस्य विशेषः । व्याकरणेन च प्रतिपदमपर्यवसितमार्यजनप्रयोज्यसाधुशब्दसार्थसङ्ग्रहतः तद्विसदृशबर्बरपुरन्ध्रिप्रायप्राकृतगोचरापशब्दपरिहारप्रकारव्युत्पादनमुपक्रम्यते, यदानन्त्यात् किल
कल्पशतैरपि नावकल्पते ॥

[II.143.394]

किन्तु व्यपनीतातिव्याप्त्यादिदोषोपनिपातत्रासत्रिमुनिपरीक्षितलक्षण
द्वारकस्तदुपदेशः श्रूयते । तेन च वेदेनव धर्माधर्मयोः, ब्रह्मावतारेणेव
सत्यानृतयोः, नीतिशास्त्रेणेव हिताहितयोः, मन्वादिवचनेनेव भक्ष्याभक्ष्ययोः, दिव्येनेव शुद्ध्यशद्धयोः सिध्यत्येव साध्वसाधुशब्दयोरधिगम
इति सर्वलोकसाक्षिकमेतत् कथमपनीयते ?

[II.143.395]

दृश्यते ह्यद्यत्वेऽपि व्याकरणकोविदानामितरेषां च कृषीबलादीनां
अतिमहान् वचसि विशेष इत्येवं प्रमादादिमूलगाव्याद्यपशब्दप्रयोगसंभवात्
अनेकशब्दगतवाचकशक्तिकल्पनागौरवप्रसङ्गात् अभियोगविशेषसाध्यमान
साध्वसाधुशब्दाधिगमसौकर्याच्च गवादीनामेव वाचकत्वं, न गाव्यादीनामिति स्थिते पूर्वपक्षोपन्यस्तः समस्त एव परीवादः परिहृतो वेदितव्यः ॥शब्दसाधुत्वस्य प्रमाणगम्यत्वप्रदर्शनम्

[II.143.396]

तथाहि । यत्तावदभ्यधायि साधुत्वनिश्चये प्रमाणं नास्तीति—साधुत्वं नेन्द्रियग्राह्यं लिङ्गमस्य न विद्यते ।शास्त्रस्य विषयो नैष प्रयोगो नास्त्यसंकरः ॥

[II.143.397]

इति—तत्रायं प्रतिश्लोकः—साधुत्वमिन्द्रियग्राह्यं लिङ्गमप्यस्य विद्यते ।शास्त्रस्य विषयो ऽप्येवं प्रयोगोऽप्यस्त्यसंकरः ॥

[II.143.398]

इति । श्रौत्रे हि प्रत्यये ग्रस्तनिरस्तरोमशाम्बूकृतादिदोषरहितोदात्तादिधर्मसंबन्धप्रसिद्धानुपूर्वीकवर्णगणात्मकपदप्रतिभासस्तावदस्ति । स
च न संदिग्धः, न बाधकविधूतधैर्यः, नाशुद्धकरणजन्मा, न कल्पनामात्र
स्वरूप इति तत्र परिस्फुरत्स्फुटक्रमवर्णात्मकपदग्रहणमेव साधुत्वग्रहणम्,
तद्विपरीतयथानिर्दिष्टदोषकलुषितशब्दग्रहणमेव च असाधुत्वग्रहणमिति
प्रत्यक्षम्ये एव साधुत्वासाधुत्वे इति ॥साधुत्वासाधुत्वयोः ऐन्द्रियकत्वम्

[II.143.399]

ननु ! यदि श्रोत्रकरणकेनैव प्रत्ययेन साधुत्वासाधुत्वे प्रतिपत्तारः
प्रतिपद्यन्ते, व्याकरणाध्ययनवन्ध्यबुद्धयोऽपि प्रतिपद्येरन् । न च प्रतिपद्यन्ते । तस्मान्न ते इन्द्रियविषये इति—नैष दोषः । वैयाकरणोपदेशसहायकोपकृतश्रोत्रेन्द्रियगाह्यत्वाभ्युपगमात् । यथा हि ब्राह्मणत्वादिजातिः उपदेशसव्यपेक्षचक्षुरिन्द्रियग्राह्यापि न प्रत्यक्षगम्यतामपोज्झति ।
यथाऽऽह "न हि यत् गिरिशृङ्गमारुह्य गृह्यते तदप्रत्यक्षम्" इति ।
यथा वा सविकल्पकप्रत्यक्षप्रामाण्यसिद्धौ शब्दानुविद्धबोधेऽपि प्रामाण्यमुपपादितमादौ ॥

[II.143.400]

किल संज्ञोपदेशिना पनसोऽयमिति वृद्धवचसा चक्षुरिन्द्रियेण पनसज्ञानमुत्पद्यते, सङ्केतकरणकाले तदुभयजमिति अव्यपदेश्यपदेन व्यपनीतम् । व्यवहारकाले तु पुनः पनसादिज्ञानमुपदेशस्मरणापेक्षचक्षुर्जनितमपि चाक्षुषमेवेति वर्णितम् । एवमिहापि व्याकरणकोविदोपदेशसचिव
श्रवणेन्द्रियग्राह्ये अपि साधुत्वासाधुत्वे न प्रत्यक्षतामतिवर्तेते ॥ब्राह्मणत्वादेः आचारगम्यत्वेऽपि प्रत्यक्षत्वम्

[II.143.401]

यथा च ब्राह्मणत्वादिजातिप्रतीतौ कारणान्तरमुक्तं—क्वचिदाचारतश्चापि सम्यग्राजानुपालितादिति मन्वादिदर्शितानवद्यवर्त्मानुसरणनिपुण
तरभूपतिपरिपाल्यमानवर्णाश्रमाणां शङ्कितकृतककपटार्यवेषदुष्टशूद्रताव्यभिचारे देशे विशिष्टाचारगम्यापि ब्राह्मणत्वादिजातिर्भवति—एवमि
हापि विशिष्टशब्दश्रवणानन्तरकालप्रवृत्तव्यवहारावगमार्थप्रतिपत्तिसहितं
शब्दानुशासनशास्त्रोपदिष्टप्रकृतिप्रत्ययविकरणवर्णलोपागमादेशादिलिङ्गमव्यभिचारि तत्स्वरूपावधारणे कारणं भविष्यति । यदेवंलक्षणकमर्थप्रत्यायकं च शब्दस्वरूपं, तत साधुतयाऽवधृतमिति व्याप्तिग्रहणोपपत्तेः ॥शब्दसाध्वसाधुत्वयोः शास्त्रमपि प्रमाणम्

[II.143.402]

शास्त्रमपि श्रुतिस्मृतिरूपं अदुष्टशब्दप्रयोगोपनतक्रतूपकारकरणकस्वर्गादिफलसंयोगमुपदिशत् अपशब्दभाषणप्रभवप्रत्यवायप्रतिपादकं च"वाग्योगविद्दुष्यति चापशब्दैः" इत्यादि साधुत्वेतरपरिच्छेदे प्रमाणतां
प्रतिपद्यत एव ॥शास्त्रेण साध्वसाधुशब्दनिर्णयः

[II.143.403]

ननु ! ब्रीहिकलंजवत् तत्स्वरूपसिद्धौ सत्यां तद्विधिप्रतिषेधयोः
शास्त्रं क्रमते; न तु तत्स्वरूपमेव विधत्ते, स्वरूपस्याभावार्थत्वेन
विधिविषयत्वायोगात् इत्युक्तम्—सत्यम्—किन्तु श्रुतिस्मृतिशास्त्रयोः
धर्मोपदेशिनोः यथोपवर्णितेनैव प्रकारेण साध्वसाधुविषयविधिनिषेधपरत्वम् । तत्स्वरूपप्रतिपत्तिकर्तव्यतापरं तु विध्यपेक्षितव्याकरणस्मृतिरूपमेव शास्त्रं वेदितव्यम् । मूलविध्यपेक्षितसाधुत्वान्वाख्यानपरत्वाच्च
व्याकरणस्य मूलशास्त्रमपि तत्र सोपानव्यवहितं प्रमाणीभवत्येव ॥साधुत्वासाधुत्वयोः शास्त्रगम्यतम्

[II.143.404]

यदि वा पाणिन्यादिष्टस्मृतिद्रढिम्ना मूलभूतमाचमनादिविधिवद्वैदिकमपि तथाविधं विधिवाक्यं कल्पयितुं शक्यमिति शास्त्रस्यापि नाविषयः साधुत्वम् ॥वैयाकरणानां प्रयोगस्य उपादेयत्वम्

[II.143.405]

शब्दवित्प्रयोगश्च सङ्कररहित एव । तथा हि—अन्या एव निरवद्यवर्णक्रमोदीरणोदारगम्भीरगतयः सूक्तयः सूरिजनस्य । अन्या एव
दुःश्रवाः कुस्सितसङ्कीर्णवर्णविभागविनिहितहृदयोद्वेवाः ग्राम्या गिरः
इति प्रत्यक्षमुपलभ्यते ॥

[II.143.406]

स चायमसङ्करः प्रयोगः व्याकरणसहायकं प्रतिपद्यमानः साधुत्वावगमोपायतां भजत एवेति सर्वथा नाप्रामाणकः साध्वसधुशब्दविभाग
इति ॥

[II.143.407]

एवं च "ब्राह्मणेन न म्लेच्छित वै नापभाषित वै""म्लेच्छो हवा एष
यदपशब्दः" इत्याद्यागमशब्दान्यपि तदुपयोगीनि व्याख्यातानीव भवन्तीति ॥विधेः नियमकरणसंभवः

[II.143.408]

यत्पुनर्नियमशास्त्रे "साधुभिर्भाषितव्यम्, असाधुभिर्न" इत्यस्मिन्नपभाषितं, तदपि न पेशलम्—न हि नीरपानोपदेशवत् कृशानुपाननिषेधवद्वा
ऽनवकाशमिदं शास्त्रं; अपशब्दानामनार्यजनवदनप्रतिष्ठानां यथातथाऽर्थप्रतीत्युपायत्वदर्शनपूर्वकप्रयोगप्रसङ्गानपायेन प्राप्तौ सत्यां प्रतिषेधस्याव
काशसंभवात् । साधुभिरेव भाषणस्य भोजनप्राङ्मुखतादिवत् नियमादृष्टसाफल्यात् ॥साध्वसाधुशब्दोपदेशसंभवः

[II.143.409]

यदपि साध्वसाधुस्वरूपानवधारणात् प्रतिपदोपदेशाद्यशक्यत्वं
आशङ्कितं—तदपि प्रतिविहितम्—यादृगिदं प्रत्यक्षानुमानगम्यं साध्वसाधुशब्दस्वरूपं व्याख्यातं, तदबलम्बनपुरस्सरनियमकरणस्य सुशकत्वात् ॥

[II.143.410]

अत एव साधुत्वं नाम किमुच्यते इति यद्विकल्पितं—तत् प्रतिविहित
मेव भवति । यतः व्याकरणलक्षणानुगमविशेषितं वाचकत्वं साधुत्वमित्युक्तम् । तच्च सर्वानुगामिगोत्वादिवत्सामान्यं वा भवतु । पाचकत्वादिवत् असत्यपि सामान्येऽवच्छेदकं भवतु । सर्वथा तत्कृतो
निर्वहति सर्वो व्यवहारः । वर्गीकरणे हि तदेव कारणमिति ॥

[II.143.411]

अथवा पुनरस्तु वाचकत्वमेव साधुत्वम्; तथापि तत्र नियमशास्त्रं
साधुभिरेव भाषितव्यमिति प्रवर्तितुमर्हत्येव ॥साधुशब्दभाषणविधेर्नियमविधित्वसंभवः

[II.143.412]

यद्यप्यसाधोरवाचकत्वात् प्रयोगप्रसङ्गोनास्ति—तथापि साधुस्मरणसरणिसमुपारूढवाचकत्वशङ्कोपप्लवमानप्रसङ्गनिवृत्तये नियमसाफल्यं
भविष्यति । विधिफलत्वेन नियमस्य फलतः परिसंख्याकार्यं असाधु शब्दनिवृत्तिः स्थास्यतीति सोऽपि न दोषः ॥साध्वसाधुशब्दप्रयोगस्य पुण्यपापहेतुत्वम्

[II.143.413]

यदपि परार्थत्वात् फलश्रुतिमर्थवादीकुर्वता पुण्यपापफलत्वं दूषितम्,
तदपि न सांप्रतम्—अर्थप्रतीतिपारार्थ्ये सत्यपि प्रयोगनियमापूर्वद्वारकपुण्यपापफलत्वसंभवात् । पर्णमय्यादिष्वपि तथा प्रसंग इति चेत्—भवतु को
दोषः ? नैयायिकैः एकाकार निरबलम्बनार्थवादपदोपदेशानभ्युपगमात्
शब्दशक्तितात्पर्यपर्यालोचनमपि तैरन्यथा क्रियत इति प्राग्विचारित(आह्निक ४) मिति तिष्ठत्वेषा कथा । तेन "कामधुग्भवति" इत्यादिवचनान्यपि व्याकरणाध्ययनफलप्रकटनपटूनि तथैव नेतव्यानि ॥सूत्रे प्रयोजनाकथननिदानम्

[II.143.414]

यदपि सूत्रकृता स्वयं प्रयोजनं किमिति न व्याहृतमिति व्याहृतं—
तदप्यदूषणमेव—व्याकरणं हि वेदांगमिति प्रसिद्धमेतत् आ हिमवतः, आ चकुमारीभ्यः । वेदश्च यदि निष्प्रयोजनः—स्वस्ति प्रजाभ्यः, समाप्तानि
दृष्टादृष्टफलानि सर्वकर्माणि, जितं चातुर्वर्ण्यबाह्यैः अन्त्यजनपदवासिभिः
म्लेच्छैः ॥

[II.143.415]

अथ सप्रयोजनो वेदः सोंऽगवत्त्वात् अंगैः सहैव सप्रयोजनतां भजत
इति कोऽर्थः प्रयोजनान्तरचिन्तया । न हि दर्शपूर्णमासप्रयोजनादन्यत् प्रयाजादिप्रयोजनमन्विष्यत इति मन्वानः स्वयं सूत्रकृत् प्रयोजनं नाख्यत् ॥

[II.143.416]

व्याख्यातारस्तु मुख्यानुषंगिकभेदभिन्नप्रयोजनप्रपंचप्ररोचनातिशयव्युत्पादनद्वारकश्रोतृजनोत्साहपरिपोषसिद्धये दर्शितवन्त इति न कश्चिदुपालभ्यः ॥व्याकरणस्य वेदाङ्गत्वसमर्थनम्

[II.143.417]

कथं पुनरंगता व्याकरणस्य ? कमुपकारमावहत इति । कस्यैष
पर्यनुयोगः ? वेदवत् अंगानामनादित्वात् ईश्वरप्रणीतत्वाद्वा पर्यनुयोजनानुपपत्तेः । संक्षेपविस्तरविवक्षया हि पाणिनिपिंगलपराशरप्रभृतयः तत्र
तत्र कर्तारः प्रसिद्धिं गताः । परमार्थतस्तु वेद इव तदर्थोऽपि, तदर्थावगमोपायोऽपि हि सर्व एवानादयः, प्रजापतिनिर्मिता वेत्येवमपर्यनुयोज्या
एव । अत एव वेदैस्तदङ्गैश्च सह चतुर्दश विद्यास्थानानि गण्यन्ते—"अङ्गानि वेदाश्चत्वारो मीमांसा न्यायविस्तरः ।पुराणं धर्मशास्त्रं च विद्या ह्येताश्चतुर्दश इति ॥"भाट्टोक्तशब्दसंस्कारादिपक्षः

[II.143.418]

येऽपि शब्दसंस्कारादिविकल्पाः कृताः—तेऽपि बहुभाषित्वापस्मार
निर्मिता एव, न वस्तुस्पृशः । शिष्टा एवात्र प्रष्टव्याः । त एव च
जानन्ति—के संस्कृताः शब्दाः ? के वा तद्विपरीताः । कश्च तेषां
संस्कार इति । न च तावता शिष्टप्रयोगमूलमेव व्याकरणं ब्रूमः, वेदवदनादित्वस्य दर्शितत्वात् । अन्धपरम्पराप्रसङ्गदोषपरिजिहीर्षया तु
शिष्टप्रयोगमूलत्वमभिधीयते । वैद्यकस्मृतेरिव अन्वयव्यतिरेकमूलत्वात् ।
ये हि व्याकरणस्मृतौ साधव इत्यनुशास्यन्ते शब्दाः ते शिष्टैस्तथैव प्रयुज्यमाना दृश्यन्ते, हरीतकीभक्षणादिवारोग्यम् । न तु शिष्टेभ्यः शब्दसमाम्नायमधिगम्य पाणिनिः ग्रन्थं प्रणीतवात् । न चान्वयव्यतिरेकाभ्य
द्रव्यशक्तीरवगम्य चरकं प्रणीतवानिति विद्यानामनादित्वाभिधानात् ॥

[II.143.419]

एतेनेतरेतराश्रयमपि प्रत्युक्तम्, न हि शिष्टेभ्यो व्याकरणस्य
प्रभव इति ॥शिष्टप्रयुक्तापशब्दानां गमनिका

[II.143.420]

यत्तु शिष्टानामपि प्रमादित्वमुपवर्णितम्—किल पुराणैर्मुनिभिरपि
बहुभिरपशब्दाः प्रयुक्ता इति—तत्राभियुक्तैः तदपनयनमार्गः प्रदर्शित
एव । स तु ग्रन्थविस्तरत्रा सादिह न प्रतन्यते ॥पाणिन्याद्युक्तिषु दोषशङ्कापरिहारः

[II.143.421]

यदपि पाणिनितन्त्रे धातुप्रातिपदिककारकाद्यनुशासनविसंष्ठुलत्वमने
कशाखमाख्यापितं—तदपि निपुणमतिभिः प्रतिसमाहितमेव । न च
तेषामपि दोषोत्प्रेक्षणसंभवादनवस्था, निपुणदर्शितमार्गे विप्लवकारवैतण्डिकपण्डित तस्करावकाशानुपपत्तेः ॥शोभादिशब्दानां साधुत्वम्

[II.143.422]

एतेन शोभा-चीर्ण-वर्ण-वरेण्य-गणेय-भ्राजिष्णु-कान्दिशीकादिशब्दासंग्रहस्मृतिसंदेहविपर्ययादिदूषणान्यपि कैश्चिदुत्प्रेक्षितानि प्रतिक्षिप्तानि
मन्तव्यानि, तानि च तैरेव समाहितानीति ॥बृहस्पतिवचनस्य गतिप्रदर्शनम्

[II.143.423]

बार्हस्पत्यमपि सूत्रं असूत्रमेवेत्यलंस्वमनीषिकाकल्पितानल्पदुर्विकल्पडंबरोत्तर्भितालीकपाण्डित्यगर्वगलग्रहणगद्गदगिरामुद्वेगकारिणानेन वस्तु
विचारेण । सर्वथा प्रकृतिनिर्मलमत्युदारं व्याकरणाम्बरमेवंप्रायैः परिवादपांसुपातैः न मनागपि धूसरीकर्तुं पार्यत इति सिद्धम् ॥

[II.143.424]

तस्मात् पवित्रात् सर्वस्मात् पवित्रं आर्यजनबहुमतं अधिगतचतुर्वर्ग
अग्राम्यमात्मानं कर्तुं अध्येतव्यं व्याकरणम् ॥व्याकरणस्यावश्याध्येयत्वोपसंहारः

[II.143.425]

आह च—आपः पवित्रं प्रथमं पृथिव्यांअपां पवित्रं परमा हि मन्त्राः ।तेषां च सामर्ग्यजुषां पवित्रंमहर्षयो व्याकरणं निराहुः ॥व्याकरणाध्ययनप्रशंसा

[II.143.426]

इहाप्युक्तम्—रूपान्तरेण देवास्ते विहरन्ति महीतले ।ये व्याकरणसंस्कारपवित्रितमुखा नराः ॥

[II.143.427]

किंच—वरं हि जातास्तिमयो गभीरेजलाशये पङ्किनि नित्यमूकाः ।न मानवा व्याकरणाभियोग—प्रबुद्धसंस्कारविहीनवाचः ॥

[II.143.428]

मनुना च पङ्क्तिपावनत्वेनाधिगतव्याकरणः मीमांसकश्च स्वस्मृतौ
पठितौ—"यश्च व्याकुरुते वाचं यश्च मीमांसतेऽध्वरम्"

[II.143.429]

इति । पुष्पदन्तो ऽप्याह—भ्रष्टः शापेन देव्याः शिवपुरवसतेर्यद्यहं मन्दभाग्यःभाव्यं वा जन्मना मे यदि मलकलिले मर्त्यलोके सशोके ।स्निग्धाभिर्दुग्धधारामलमधुरसुधाबिन्दुनिष्यन्दिनीभिःकामं जायेय वैयाकरणभणितिभिःतूर्णमापूर्णकर्णः ॥व्याकरणेन वेदसहकारःएवं व्याकणाभियोगसुलभप्रौढोक्तिभिः पण्डितैःअक्लेशेन विचित्रवैदिकपदव्युत्पत्तिरासाद्यते ।अन्यैरप्युपबृंहिते दृढतरैरङ्गैः निरुक्तादिभिःवेदे स्वार्थधियं वितन्वति कुतः प्रामाण्यभङ्गो भवेत् ॥अङ्गभावनिरपेक्षयैव नःप्रत्ययो यदि ह शब्दविद्यया ।वैदिकार्थविषयो विधीयतेतत्कुतस्त्यमितरेतराश्रयम् ॥पाणिनिव्याकरणवैशिष्ट्यम्आदृतमस्खलितव्यवहारैःभोगिमतं श्रुतसङ्गिभिरार्यैः ।व्याकरणं कथमेतदनादिप्राकृतलक्षणसाम्यमुपेयात् ॥शब्दप्रामाण्यनिगमनम्एवं मृषात्वमुदगीयत येन येन—च्छिद्रेण कल्पितपिशाचरवैरनार्यैः ।तत्तत्समग्रमपसारितमित्यतश्चप्रामाण्यमप्रतिहतं स्थितमागमानाम् ॥प्रमाणविचारनिगमनम्इति प्रमाणानि यथोपदेशंएतानि चत्वारि परीक्षितानि ।प्रवन्वतां संव्यवहारमेभिःसिध्यन्ति सर्वे पुरुषार्थसार्थाः ॥इति जयन्तभट्टकृतौ न्यायमञ्जर्यां षष्ठमाह्निकम्

[2.7]



{सप्तममाह्निकम्—प्रमेयपरीक्षा}



{प्रमेयनिर्देशः}



[II.263.0]



[II.263.1]

एवं प्रमाणपदार्थे परीक्षिते सति यदर्थं तत्परीक्षणं तत् प्रमेयमिदानीं
दर्शयितुमाह—"आत्मशरीरेन्द्रियार्थबुद्धिमनःप्रवृत्तिदोषप्रेत्यभावफलदुःखापवर्गास्तु प्रमेयम् ॥ १-१-९ ॥" (न्या-सू)प्रमाणवदिहाप्येतत्सूत्रं व्याख्यायि सूरिभिः ।एवं विभागसामान्यलक्षणप्रतिपादकम् ॥प्रमेयश्रुतिरात्मादिपदपर्यन्तवर्तिनी ।तेषामेव प्रमेयत्वं नान्यस्येति नियच्छति ॥

[II.263.2]

यथा "देवदत्तयज्ञदत्तविण्थुमित्रा भोज्यन्ताम्" इति एवकारादिश्रुतिमन्तरेणापि शब्दसामर्थ्यात् त एव भोजनक्रियायोगिनोऽवगम्यन्ते,
नान्ये; तथेहाप्यात्मादयः प्रमेयमित्युक्ते तथैव तदितरप्रमेयनिषेधोऽवधार्यते ॥प्रमेयविभागाक्षेपः

[II.263.3]

ननु कथं द्वादशविधमेव प्रमेयमवधार्यते, यावता समानतन्त्रे पृथिव्यानीनिनव द्रव्याणि" रूपादयश्चतुर्विशतिगुणाः, उत्क्षेपणादि
पंचकर्माणि, परापरभेदेन द्विविधं सामान्यं, नित्यद्रव्यवृत्तयोऽन्त्या
विशेषाः, एकः समवाय इति षट्पदार्थाननुक्रम्य तदवान्तरविशेषैरानन्त्यं प्रमेयस्योपवर्णितमस्ति ॥

[II.263.4]

उच्यते—किं पुनरिह प्रमेयं विवक्षितमिति तत्सामान्यलक्षणं ताव
परीक्ष्यताम् ॥प्रमेयसामान्यलक्षणम्

[II.263.5]

आह—सूक्तमिदं—कस्यापि कर्णे पृष्टः कटिं चालयतीति । द्वादशविधत्वमाक्षिप्तं न प्रतिसमाधत्ते भवान् । प्रयेयस्य सामान्यलक्षणं तुपरीक्षते इति ॥

[II.263.6]

उच्यते—अलं केलिना ! एतदेवात्र प्रतिसमाधानं भवति । न हि
प्रमाणविषयमात्रमिह प्रमेयमभिमतम्, एवंविधस्य प्रसिद्धत्वेन लक्षणानर्हत्वात् । प्रमाण एवं ज्ञाते सति तद्विषयोऽर्थः प्रमेयमिति प्रज्ञायत
एव । किं तेन लक्षितेन ? तस्मात् विशिष्टमिह प्रमेयं लक्ष्यते ॥ज्ञातं सम्यगतम्यग्वा यन्मोक्षाय भवाय वा ।तत्प्रमेयमिहाभोष्टं न प्रमाणार्थमात्रकम् ॥

[II.263.7]

तच्च द्वादशविधमेव भवति, न न्यूनमधिकं वेति समाहितमित्थं
भवति विभागाक्षेपः ॥द्वादशानां विशिष्टप्रमेयत्वम्

[II.263.8]

कुतः पुनरेषः प्रमेयविशेषो लभ्यते ? निःश्रेयसार्थत्वाच्छास्त्रस्य ।
प्रमेयज्ञानस्य प्रमाणज्ञानवदन्यज्ञानोपयोगितामन्तरेण स्वत एव
मिथ्याज्ञाननिवृत्त्यादिक्रमेण अपवर्गाहेतुत्वप्रतिज्ञानात् । तथाविधस्य
चापवर्गोपायत्वस्यात्मादिष्वेव भावात् ॥आत्मादीनां प्रमेयत्वोपपादनम्

[II.263.9]

भवत्वेवम् ! सूत्रस्य तु कथमीदृशप्रमेयविशेषसमर्थने सामर्थ्यम् ?विशेषनिर्देशात्तु, शब्दप्रयोगसामर्थ्याच्च ॥

[II.263.10]

सत्यम्, आकाशकालदिगादि प्रमाणविषयत्वात् प्रमेयं भवति । तत्तु
न सप्रयोजनं आत्मशरीरेन्द्रियार्थमनःप्रवृत्तिदोषप्रेत्यभावफलदुःखापवर्गास्तु
प्रमेयम्, अस्यैव निःश्रेयसहेतुत्वादित्याशयः ॥

[II.263.11]

तदित्थमेष तुशब्दः निःश्रेयसानङ्गभूतप्रमेयान्तरपरिहारद्वारेणविशिष्टमात्मादि प्रमेयमिह सूचयति ॥तद्द्वादशविधत्वेऽपि हेयोपादेयभेदतः ।द्विधोच्यते मुमुक्षूणां तथैव ध्यानसिद्धये ॥तत्र देहादि दुःखान्तं हेयमेव व्यवस्थितम् ।उपादेयोऽपवर्गस्तु, द्विधाऽवरिथतिरात्मनः ॥सुखदुःखादिभोक्तृत्वस्वभावो हेय एव सः ।उपादेयस्तु भोगादिव्यवहारपराङ्मुखः ॥आत्मादिज्ञानस्य मुमुक्षुसंपाद्यत्वम्

[II.263.12]

आत्मनो हि भोगाधिष्ठानं शरीरम् । भोगसाधनानीन्द्रियाणि ।
भोक्तव्या इन्द्रियार्थाः । भोगकारणं मनः । प्रवृत्तिः पुण्यपापात्मिका ।
रागादयश्च दोषाः शरीरादिजन्महेतवः । एतत्कृतश्च शरीरादियोगवियोगाभ्यासः प्रेत्यभावः । एतत्कृतमेव च संसारे सुखदुःखरूपं फलं ।
तच्य विविधमेव । विवेकवतः सर्वं दुःखमेवेति । एवं शरीरादि
दुःखान्तं हेयतयैव भावनीयम् । एददनुपयुक्तश्चात्माऽपि तथैव ।
एतद्वियुक्तस्त्वात्मैवापवर्ग उच्यते । स चोपादेयतया भावनोयैत्यत
एवात्मपदसंगृहीतस्याप्यस्य पुनर्निर्देशः, स र्दि परमः पुरुषार्थ इति ॥तत्त्वज्ञानस्य मोक्षहेतुत्वोपपापनम्

[II.263.13]

एवमिदं द्वादशविधं प्रमेयं हेयोपादेयतया तत्त्वज्ञानेन भावयन
अभ्यासात् तद्विषयविपरीतग्रहात्मकं मिथ्याज्ञानं क्षिणोति ॥तत्त्वज्ञानोदयेनास्य मिथ्याज्ञानेऽपबाधिते ।रागद्वेषादयो दोषाः तन्मूलात्क्षयमाप्नुयुः ॥क्षीणदोषस्य नोदेति प्रवृत्तिः पुण्यपापिका ।तदभावान्नतत्कार्यं शरिराद्युपजायते ॥अशरीरश्च नैवात्मा स्पृश्यते दुःखडम्बरैः ।अशेषदुःखोपरमः सोऽपवर्गोऽभिधीयते ॥

[II.263.14]

तदित्थमेव द्वादशविधं प्रमेयं अतिगहनसंसारमारवस्थलप्रभवभीमसन्तापनिर्वापणमहाह्रदतामुपयातीति तदेवोप देशार्हमिति सिद्धम् ॥आत्मविचारोपक्षेपःविरक्तसंकथास्तावदसतां तापसोदिताः ।आत्मैव त्वस्ति नास्तीति कथं न परिचिन्त्यते ॥शरीरात्मवादोपक्षेपःतथा च लोकायतिकाः परलोकापवादिनः ।चैतन्यखचितात् कायात् नात्माऽन्योऽस्तीति मन्वते ॥

[II.263.15]

न च तावदात्मा प्रत्यक्षतो गृह्यते, घटादिवत् बाह्येन्द्रियेण, सुखादियन्मनसा वा परिच्छेत्तुमशक्यत्वात् । अनुमानं तु न प्रमाणमेव चार्वाकाणाम् । न चात्मसिद्धौ किंचन लिङ्गमस्ति । ज्ञानादियोगस्तु भूतानामेव परिणामविशेषोपपादितशक्त्यतिशयजुषां भविष्यति । यथा गुडपिष्टादयः प्रागसतीमपि मदशक्तिं आसादितसुराकारपरिणामाः प्रपद्यन्ते,
तथा मृदाद्यवस्थायां अचेतनान्यपि भूतानि शरीराकारपरिणतानि चैतन्यं
स्प्रक्ष्यन्ति । कालान्तरे च व्याध्यादिना परिणामविशेषमवजहन्ति
तान्येव चैतन्यशून्यतामुपयास्यन्ति । चैतन्यवत्त्वानपायाच्च तावन्तं
कालं तान्येव स्मृत्यनुसन्धानादिव्यवहारनिर्वहणनिपुणतामनुभविष्यन्ति
इति किमनुमानक आत्मा स्यात् ?

[II.263.16]

आगमास्तु मनोरथाधिरूढप्रामाण्याः कथमात्मानमवबोधयितुं
शक्ष्यन्ति । अयमपि चागमोऽस्त्येव "विज्ञानघन एवैतेभ्यो भूतेभ्यः
समुत्थाय तान्येवानु विनश्यति न प्रेत्य संज्ञाऽस्ति" इति । तत् आत्मनो
नित्यस्य परलोकिनोऽभावात् कृतमेताभिः अपार्थकपरिश्रमकरिणीभिः
परलोककथाभिः ॥आत्मनः अहमर्थत्वम्तत्र प्रत्यक्षमात्मानमौपवर्षाः प्रपेदिरे ।अहंप्रत्ययगम्यत्वात् सयूथ्या अपि केचन ॥

[II.263.17]

अस्त्ययमहंप्रत्ययः कश्चित् शरीरसमानाधिकरणः "स्थूलोऽहम्""क्षामोऽहं" इति । कश्चित् ज्ञातृसमानाधिकरणः—"जानाम्यहम्""स्मराम्यहम्" इति । तत्र स्थूलादिसमानाधिकरणस्तावदास्तामहं
प्रत्ययः ॥ज्ञानेच्छासुखदुःखादिसामानाधिकरण्यभाक् ।यस्त्वहंप्रत्ययस्तत्र नात्मनोऽन्यः प्रकाशते ॥न हि ज्ञानसुखेच्छादियोगः कायेन्द्रियादिषु ।न च ज्ञानादिशून्येऽर्थे जानामीत्यादिसंविदः ॥ज्ञानमात्रावभासोऽपि वारितः प्रत्यभिज्ञया ।ज्ञातवानहमेवादौ अहमेवाद्य वेद्मि च ॥नोत्तरस्य च पूर्वस्य न ज्ञानक्षणयोर्द्वयोः ।न सन्तानस्य चैतस्मिन् प्रत्ययेऽस्त्यवभासनम् ॥नोत्तरोज्ञानवान् पूर्वं पूर्वो जानाति नाधुना ।न द्वयोर्द्वयमप्यस्ति सन्तानस्तु न वास्तवः ॥

[II.263.18]

अवस्तुत्वाच्च नासौ पूर्वं किंचिज्ज्ञातवान्, न चाद्य किंचिज्जानातीति । तस्मादहमेव ह्यो ज्ञातवान्, अहमेवाद्य जानामीत्यस्मिन् प्रत्यये
ह्यश्चाद्य चानुवर्तमानो ज्ञाता प्रतिभातीति गम्यते ॥शरीरं न अहमर्थः

[II.263.19]

न चासौ कायः, बालाद्यवस्थाभेदेन नानात्वात्, अचेतनत्वाच्च ।
एवंच प्रत्यभिज्ञाऽहंप्रत्ययग्राह्ये ज्ञातरि सिद्धे, सोऽयं स्थूलादिसमानाधिकरणः अहंप्रत्ययः तदभेदोपचारेण शरीरे वर्तमानो मिथ्येति कल्पयिष्यते । न पुनरेतदनुरोधेन ज्ञानादिसमानाधिकरणाहंप्रत्ययमिथ्यात्वकल्पनं युक्तं, अबाधितत्वात् । न खल्बहं जानामीति प्रत्ययः केन चिदल्पीयसा दोषकारणेन कलुषीकर्तुं पार्यते । तत् अस्यात्मैव मुख्यो
विषयः, तदतिरिक्तं वस्तु भाक्त इति । तस्मादहंप्रत्ययगम्यत्वादात्मा
प्रत्यक्ष इति ॥आत्मनः अहंप्रतीतिविषयत्वे विवादः

[II.263.20]

अत्र वदन्ति—शब्दमात्रोच्चारणमेतत् "अहं जानामि""अहमिच्छामि""अहंसुखी""अहं दुःखी" इति । न तु ज्ञानादिस्वरूपातिरिक्तः तदाश्रयः
कश्चिदेतासु बुद्धिषु परिस्फुरतीति । कथमेकस्यामेव संविदि कर्ता च कर्म
चात्मा भवेत् ॥ग्राह्यग्राहकतैकस्य ज्ञानस्यापाकरिष्यते ।त्वयाऽपि नेष्यते चेति तथा नास्त्यात्मनोऽपि सा ॥विज्ञानात्मनः ज्ञातृत्वासंभावः

[II.263.21]

यच्च अवस्थाकृतं भेदमबलम्ब्य ग्राह्मग्राहकभावसमर्थनमेकस्यैवात्मनः कृतं "किल द्रव्यादिरूपमात्मनो ग्राह्यं, ज्ञातृरूपं च ग्राहकमिति"
तदनुपपन्नम्—द्रव्यादिरूपे ग्राह्ये न ज्ञातरि ग्राह्यता साधिता स्यात् ।
आत्मवर्तिनोऽपि द्रव्यादिरूपस्य घटादितुल्यत्वात् ॥व्यवसायानुव्यवसायर्वैलक्षण्यविमर्शः

[II.263.22]

यदपि निपुणंमन्यैरुच्यते—भवतु ज्ञातृतेव ग्राहिका । तथापि विषयोपाधिकृ तोऽस्त्येव भेदः । घटावच्छिन्ना हि हि ज्ञातृता ग्राह्मा, शुद्धैव
तु ज्ञातृता ग्राहिकेति । "घटमहं जानामि" इति कोऽर्थः ? कथम्
जानन्तमात्मानं "जानामि" इत्यस्मत्प्रयोगसंभेदाच्चैवमवकल्पते । अन्यत्र
तु शुद्धविषयग्रहणमेव भवति "घटोऽयं" इति—तदेतदपि सरलमतिप्रतारणमात्रम्—यथा हि "घटोऽयं" इत्त्र घटमात्रप्रवणैव संवित्, एवं
अस्मत्प्रयोगसंभेदेऽपि "घटमहं जानामि" इत्यत्र घटप्रवणैव बुद्धिः ॥

[II.263.23]

इयांस्तु विशेषः—पूर्वं केवलं घटग्रहणं, अधुना तु ज्ञानविशिष्टघटावमर्श इति ॥विज्ञानस्यात्मत्वे युक्तिः

[II.263.24]

ननु ! विभज्यमानायां प्रतीतौ "घटोऽयं" इति तावत् विषयग्रहणम् । "जानामि" इति तु ज्ञानग्रहणमपि भवतु नाम । अहमिति तु कस्य
ग्रहणम् ? न चैकस्यामेव प्रतीतौ अंशविभागेव प्रामाण्यमप्रामाण्यं च
वक्तुं युक्तम्—घटमिति जानामीति च प्रमाणं, अहमिति तु न प्रमाणमिति । तस्मादत्र ज्ञातुरवभासोऽभ्युपेयः ॥

[II.263.25]

उक्तमत्र नैकस्यां प्रतीतावात्मनः कर्तृता कर्मता च स्यातामिति ॥ग्राह्यस्यैव न ग्राहकत्वम्

[II.263.26]

यस्तूपाधिस्त्वयोन्नेतुमुपक्रान्तः, सोऽयं न घटते, घटप्रवणत्वात् ।"घटं अहं जानामि" इति प्रतीतेर्विभज्यमानत्वेऽपि घटमिति जानामीति
च अंशद्वयं विषयनिष्ठमेव जातम् । अहमिति तु अयमंशः यद्यात्मविषय
इष्यते, तर्हि स एव तु शुद्धोऽवशिष्यते ग्राह्यो ग्राहकश्चेति । नावस्थाकृतस्तद्भेदः समर्थितः स्यात् । भेदाभावेन चैकस्यैव—ग्राह्यग्राहकभाव
मनुपाधिकमभिदधता विज्ञानवादवर्त्म संश्रितं स्यात् । तस्मादहंप्रत्ययस्य
ग्राहकाद्भिन्नं ग्राह्यं अभिधित्सता शरीरमेव ग्राह्यमभ्युपगन्तव्यम् ।
ज्ञानसामानाधिकरण्यानुपपत्तेश्च वरमस्य मिथ्यात्वम्, अस्तु नामात्मावलम्बनता ॥अत एव कृशश्यामसामानाधिकरण्यधीः ।शरीरालम्बनत्वस्य साक्षिणी न विरोत्स्यते ॥अहमर्थस्य शरीरातिरिक्तत्वं नानुभवसिद्धम्

[II.263.27]

ननु ! "ममेदं शरीरं" इति भेदप्रतिभासात् कथमहंप्रत्ययः शरीरालम्बनः स्यात् ? भोः साधो ! नैवंविधेषु विश्वसितुमर्हति । "ममात्मा"
इत्यपि भेदप्रत्ययदर्शनात् ॥

[II.263.28]

अथावस्थाभेदादिना यथातथा तत्समर्थनमास्थीयते; तदिह शरीरालम्बनत्वेऽपि सैव सरणिरनुसरिष्यते । तस्मात् अहंप्रत्ययः शरीरालम्बन
एवेति, स च ज्ञानादिसमानाधिकरणो मिथ्या, स्थूलादिसमानाधिकरणस्तु सम्यगिति ॥"मम शरीरम्" इति प्रतितेर्मिथ्यात्वम्

[II.263.29]

ये तु "मम शरोरं""ममात्मा" इति बुद्धी,—ते द्वे अपि मिथ्या,
ममप्रत्ययस्याहंप्रत्ययवत् आत्मानालम्बनत्वात्, शरीरे च भेदानुपपत्तेः ॥मम पाणिर्भुजो वेति भिन्नत्वादुपपद्यते ।शरीरं तु ममेत्येषा कल्पना राहुमूर्धवत् ॥

[II.263.30]

तस्मादहंकारममकारयोः द्वयोरप्यविषयत्वात् आत्मा परोक्ष
इति सिद्धम् ॥आत्मनः स्वयंप्रकाशत्वपक्षः

[II.263.31]

अपरे पुनराहुः—‥ ग्राह्यग्राहकरूपोभयसंपत्तेरेकस्य कर्मत्वं कर्तृत्वं च
युगपदात्मनो मन्यामहे; किन्तु चितिशक्तिस्वभावमपरसाधनमपरोक्षमात्मतत्त्वं प्रचक्ष्महे । न ह्यात्माऽन्यजन्येन ज्ञानेन घटादिर्रिव प्रकाश्यते, अपि तु स्वत एव प्रकाश्यते । चेतनत्वमपि तस्य नैसर्गिकमेव,
न करणोपनीतचितियोगनिबन्धनम् । चिद्योगाद्धि चेतनत्वे घटादावपि तत्प्रसङ्गः । न चास्ति नियमहेतुः, अनेककारकनिकरपरिघटिततनुरपि चितिरात्मानमेव ज्ञातारं करोति, न कारकान्तरमिति ।
तस्मात् स्वत एव चित्स्वभावता तस्य भद्रिका । तदिदमात्मप्रकाशनं
संविद्वदवगन्तव्यम् । यदाहुः—संवित संवित्तयैव संवेद्यते, न संवेद्यतयेति ।
नास्याः कर्मभावो विद्यत इत्यर्थः । एवमात्मा ग्राहकतयैव प्रकाश्यते, न
ग्राह्यतयेति तद्वैरुप्यस्य चोदनमनुपपन्नमिति ॥आत्मनः स्वयंप्रकाशत्वासंभवः

[II.263.32]

एतदपि न चतुरश्रम्—अपरसाधनमिति कोऽर्थः ? उपायान्तरनिरपेक्षमेव प्रकाशमानमात्मतत्त्वमास्त इति; तदयुक्तम्—अकरणिकायाः
प्रतीतेरदृष्टत्वात् । अपूर्वं च तत् किमपि यथाभ्युपगतप्रमाणातिरिक्तमेव प्रमाणं स्यात् । न च नियमकारणमत्र पश्यामः, तथा प्रकाशमानः
स्व एवात्मा प्रकाशते, न परात्मेति । प्रकाशमानत्वेन चात्मनो नूनमनुभूयमानता वाच्या । अनुभूयमानता च अनुभवकर्मत्वम्, इतरथाऽस्याः प्रत्यक्षतैव न स्यात् ॥आत्मनः अपरोक्षत्वनिराकरणम्

[II.263.33]

अथोच्यते—न प्रत्यक्ष आत्मा, किंन्त्वपरोक्ष इति; नेदमर्थान्तरवचनम् । शिशव एवं प्रतार्यन्ते, न प्रामाणिकाः । प्रत्यक्षश्च न भवति,
अपरोक्षश्च भवतीति चित्रम् ॥

[II.263.34]

प्रत्यक्षज्ञानकर्मत्वमस्य नास्तीति चेत्, तर्ह्यपरोक्षत्वमपि मा भूत् ।
प्रकाशत्वादपरोक्षत्वमिति चेत्—न—दीपादेः प्रकाशस्याप्यन्धादिभिरगृह्यमाणस्य प्रकाशमानत्वायोगात् । तस्मात् प्रकाशते चेदात्मा नूनमनुभूयेतापीति बलात् कर्मत्वमपरिहार्यम् । अतश्च तदवस्थैव द्वैरूप्यचोदना ॥ज्ञानमपि न स्वयंप्रकाशम्

[II.263.35]

प्रकाशज्ञानपक्षं च प्रतिक्षेप्स्यामः । स चात्मन्यपि तुल्यो न्यायः ।
कल्पनाद्वैरूप्यं च भवतां, आत्मा च स्वप्रकाशः, संविच्च स्वप्रकाशेति ।
न च निपुणमतिरपि विवेकमीदृशमुपदर्शयितुं शक्नोति भवान्—इयं
स्वप्रकाशा फलरूपा संवित्, अयं स्वप्रकाशो ज्ञातृरूप आत्मेति । चित्रं
चेदं यत्तयोः द्वयोः प्रकाशयोरन्तराले तद्व्यापारः परोक्षः ज्ञानाख्यः
संपन्नः इति ॥अहंप्रतीतेः शरीरविषयत्वम्

[II.263.36]

ननु "घटमहं जानामि" इत्यत्र त्रयप्रतिभासः—"घटं" इति विषयः
प्रकाशते, "अहं" इत्यात्मा, "जानामि" इति संविदिति ॥

[II.263.37]

उक्तमत्र—"घटं जानामि" इति ज्ञानविशेषणविषयप्रतिभासः । "अहं"
इति तु शरीरे ज्ञातृत्वभ्रमः, एकस्यात्मनः ग्राह्यग्राहकभावानुपपत्तेरिति ॥आत्मनः चैतन्यरूपत्वासंभवः

[II.263.38]

यदपि स्वतश्चेतनस्वभावत्वमात्मनः कल्प्यते—तदपि न सोपपत्तिकम् ॥सचेतनश्चिता योगात् तद्योगेन विना जडः ।नार्थावभासादन्यद्धि चैतन्यं नाम मन्महे ॥अत्मनः ज्ञानरूपत्वे दोषः

[II.263.39]

यदि च स्वत एवार्थावभाससामर्थ्यमात्मनः—तत् किमिन्द्रियैः
प्रयोजनम् ? मनष्षष्ठैरिन्द्रियनिरपेक्षपदार्थपरिच्छेदसामर्थ्यपक्षे च सर्वसर्वज्ञतापत्तिः । अतोऽवश्यं ज्ञानसमवायिनिबन्धनमेवात्मनश्चेतयितृत्वम् ॥

[II.263.40]

न च घटादिभिरतिप्रसङ्गः आशङ्कनीयः । पदार्थस्वभावोपनतस्यैव क्रियावैचित्र्यस्य सर्वलोकप्रसिद्धत्वात् । चेतनादिक्रियाः कर्मसमवायिन्यो न भवन्ति । गमनादिक्रियास्तु कर्तृसमवायिन्यः । तदियं
ज्ञानक्रियाऽपि कर्तृसमवायिन्येव । न च वस्तुशक्तिरनुयोज्या भवति ॥न जडत्वाविशेषेऽपि कर्मादौ समवैति चित् ।न द्रव्यत्वाविशेषेऽपि गन्धः स्पृशति पावकम् ॥

[II.263.41]

तस्मान्न प्रत्यक्ष आत्मा, नापि स्वतश्चेतयितेति स्थितम् ॥आत्मनः मानसप्रत्यक्षगम्यत्वपक्षः

[II.263.42]

स्वयूथ्यास्तु केचिदाचक्षते—यद्येकस्य कर्तृत्वं कर्मत्वं चानुपपन्नमित्यप्रत्यत्यक्ष आत्मा इष्यते ? तदयमनुमानेनापि कथं ग्रहीष्यते ?आत्मानमात्मनाऽऽत्मैव लिङ्गादनुमिनोति हि ।तत्र नूनमुपेतव्या कर्तृता कर्मताऽस्य च ॥तत्रानुमानज्ञानस्य यथाऽऽत्मा याति कर्मताम् ।तथाऽहंप्रत्ययस्यैषः प्रत्यक्षस्यापि गच्छतु ॥देहादिव्यतिरिक्तश्च यथा लिङ्गेन गम्यते ।तथाऽहंप्रत्ययेनापि गम्यतां तद्विलक्षणः ॥अरूपस्याप्यात्मनः प्रत्यक्षत्वम्

[II.263.43]

ननु ! आत्मनः किं रूपं, यत् प्रत्यक्षेण साक्षात्क्रियते ?—यद्येवं
सुखादेरपि किं रूपं, यन्मानसप्रत्यक्षसमधिगम्यमिष्यते ॥

[II.263.44]

ननु ! आनन्दादिस्वभावं प्रसिद्धमेव सुखादेः; तर्हि तदाधारत्वमात्मनोऽपि रूपमवगच्छतु भवान् ॥सुखादि चेत्यमानं हि स्वतन्त्रं नानुभूयते ।मतुबर्थानुवेधात्तु सिद्धं ग्रहणमात्मनः ॥इदं सुखमिति ज्ञानं दृश्यते न घटादिवत् ।अहं सुखीति तु ज्ञप्तिः आत्मनोऽपि प्रकाशिका ॥आत्मनः प्रत्यक्षत्वमन्तरा सुखादेः प्रत्यक्षं न संभवति

[II.263.45]

अपि च—ज्ञातृज्ञानविशिष्टार्थग्रहणं किल भाष्यकृत् ।स्वयं प्रादीदृशत्तच्च किं वा युक्तमुपेक्षितुम् ॥विशेष्यबुद्धिमिच्छन्ति नागृहीतविशेषणाम् ।पूर्वं चाननुभूतस्य स्मरणं नावकल्पते ॥न चानुमानतः पूर्वं ज्ञात्वाऽऽत्मानं विशेषणम् ।तद्विशिष्टार्थबुद्धिः स्यात् क्रमस्यानवधारणात् ॥

[II.263.46]

तस्मात् प्रत्यक्ष आत्मा ॥आत्मनः प्रत्यक्षत्वाभावे प्रतिसन्धानासंभवःसामानाधिकरण्यं च स्मरणानुभवादिषु ।अनुसन्धीयमानं यद्दृश्यते तत्कथं भवेत् ॥

[II.263.47]

"पूर्वं अहममुमर्थमनुभूतवान्, अहमेवाद्य पुनरनुभवामि" इति तुल्यविषयं तावत् । तुल्यकर्तृकताऽपि तत्र प्रकाशते, इतरथा त्वनुमातुमप्यात्मा न शक्येत ॥ज्ञानेच्छासुखदुःखादि किलेदं लिङ्गमात्मनः ।एकाश्रयतया ज्ञातं अनुसन्धातृबोधकम् ॥तथात्वेन च तद्ज्ञानं आश्रयज्ञानपूर्वकम् ।ज्ञाते तत्राफलं लिङ्गं अज्ञाते तु न लिङ्गता ॥तस्मात् प्रत्यक्ष एवात्मा वरमभ्युपगम्यताम् ।वृद्धागमानुसारेण संविदालोकनेन च ॥आत्मनः अनुमेयत्वपक्षःअथवाऽभिनिवेशेन किमनेन प्रयोजनम् ।अनुमेयत्वमेवास्तु लिङ्गेनेच्छादिनाऽऽत्मनः ॥

[II.263.48]

तदाह सूत्रकारः—"इच्छाद्वेषप्रयत्नसुखदुःखज्ञानान्यात्मनो लिङ्गम्
॥ १-१-१० ॥" (न्या-सू)

[II.263.49]

इच्छा नाम तावदित्थमुपजायते—यज्जातीयमर्थमु पयुंजानः पुरुषः
पुरा सुखमनुभूतवान्, पुनः कालान्तरे तज्जातीयमर्थमुपलभ्य सुखसाधन
तामनुस्मृत्य तदादातुमिच्छति । सेयमनेन क्रमेण समुपजायमानेच्छा
पूर्वापरानुसन्धानसमर्थमाश्रयमनुमापयति, कार्यस्य निराधारस्यानुपपत्तेः ।
आश्रयमात्रप्रतीतौ चायमन्वयव्यतिरेकवानेव हेतुर्भवति । इच्छा धर्मिणी
—आश्रितेति साध्यो धर्मः—कार्यत्वात्, घटादिवत्; गुणत्वात्, रूपादिवत् इति वा हेतुर्वक्तव्यः ॥

[II.263.50]

गुणत्वं चेच्छादीनां अचाक्षुषप्रत्यक्षत्वादिना रसादिवद्दर्शितमाचार्यैः ॥आत्मानुमानप्रकारः

[II.263.51]

एवमन्वयव्यतिरेकवताऽमुना हेतुना अधिष्ठानमात्रेऽनुमिते, तदधिष्ठानत्वे च देहेन्द्रियादौ प्रसक्ते पूर्वानुभूतसुखसाधनत्वानुसन्धानसव्य
पेक्षतदुत्पादनपर्यालोचनया तत्कार्यसमानकर्तृकत्वावगमात् शरीरादिप्रतिषेधे सति, स एव केवलव्यतिरेकिभवने तु विशिष्टमाश्रयमनुमापयति ।
इच्छा—शरीरादिविलक्षणाश्रया—शरीरादिषु बाधकोपपत्तौ सत्यां कार्यत्वात् । अत्र च साधर्म्यदृष्टान्तो न संभवतीति वेधर्म्यदृष्टान्तः प्रदर्श्यते । स च घट एव । योऽभूत् साधर्म्यदृष्टान्तः कार्यत्वे निर्विशेषणेऽपि घटः, स एव वैधर्म्यदृष्टान्तः सविशेषणे । यत्र विलक्षणाश्रितत्वं नास्ति, तत्र सविशेषणं कार्यत्वमपि नास्ति, यथा घटादाविति
न न शक्यते वक्तुम् । तत्र कार्यत्वमात्रयोगेऽपि सविशेषणानां कार्यत्वाभावात् विलक्षणाश्रितत्वमपि तत्र नास्ति, भूताश्रितत्वेन प्रत्यक्षमुपलभ्यमानत्वात् ॥केवलव्यतिरेकिसमर्थनम्

[II.263.52]

ननु चान्वयदर्शनमन्तरेण केवलो व्यतिरेकः प्रतीयमानः संदिग्धो
भवति—किं तत्साध्याभावकृतैव तस्य तस्माद्व्यावृत्तिः, उत निमित्तान्तरकृता ? इति । सन्दिग्धव्यतिरेकस्य हेतोरगमकत्वं निश्चितव्यभिचारहेतुवदिति तार्किकाः—उच्यते—स्यादेतदेवम्, यदि प्रथममनवगतान्वय
एव केवलव्यतिरेकशरणो हेतुः प्रयुज्येत । यत्र त्वन्वयव्यतिरेकवानेव
हेतुः कंचन विशेषमाश्रित्य केवलव्यतिरेकितामबलम्बते, तत्र न ?
सन्दिग्धव्यतिरेकताऽवकाशं लभते । घटो हि भूतलाश्रितत्वेन प्रत्यक्षमुपलभ्यते । तदस्य विलक्षणाश्रयविरहादेव ‥सविशेषणहेतुशून्यता
जाता, निर्विशेषणावस्थायां तद्योगदर्शनादिति न सन्दिग्धो व्यतिरेकः ॥

[II.263.53]

अथवा शरीरत्वं सामान्यमिह वैधर्म्यदृष्टान्तीकर्तव्यम् । तत्र हि
सर्वात्मना कार्यत्वस्य शङ्काऽपि नास्ति । न च तद्विलक्षणाश्रितम्,
शरीराश्रितत्वस्य प्रत्यक्षमुपलम्भादिति ॥इच्छालिङ्गकात्मानुमानम्

[II.263.54]

तदियमिच्छा प्रथमपदार्थदर्शनादिकार्यसमानकर्तृकतयाऽवगम्यमाना शरीरादिविलक्षणमाश्रयमवगमयति, सविशेषणात्कार्यत्वादिति
स्थितम् । यश्च स विलक्षण आश्रयः तत्राऽऽत्मसंज्ञाऽगमिकी ॥द्वेषादिलिङ्गकात्मानुमानम्

[II.263.55]

एवमेव द्वेषादेरात्मलिङ्गता वक्तव्या । यज्जातीयस्यार्थस्य सन्निधानाद्दुःखमनुभूतवान् पुरुषः, तज्जातीयमर्थं पुनरुपलभमानो दुःखसाधनतामनुसन्धाय तत् द्वेष्टीति । सोऽपि प्रतिसन्धातारमेकमन्तरेण नोपपद्यते ॥

[II.263.56]

आभ्यामिच्छाद्वेषाभ्यामनन्तरं प्रयत्नः समुत्पद्यते । सोऽपि यथोक्तेन क्रमेणानुसन्धानपूर्वक एव । प्रयतमानस्य सुखदुःखे भवतः ।
ते अपि तथैव द्रष्टव्ये ॥ज्ञानस्यात्मानुमानलिङ्गत्वेनाकथने हेतुः

[II.263.57]

ज्ञानं तु यद्यपि प्रथममनुसन्धाननिरपेक्षमपि भवति । तदपि च
शक्यत एवात्मलिङ्गमभिधातुम्; तथाप्यनुसन्धानपूर्वेच्छादिकार्यप्रकर
णात् निर्णयात्मकमेव ज्ञानमुदाहर्तव्यम् । तत्र हि बुभुत्साविमर्शादिपूर्वकत्वमुपलब्धमिति तदेककर्तृकत्वमुपकल्प्यते । तदेवमिच्छादीन्यात्मलिङ्गानीति स्थितम् ॥अनेकहेतुकथने दोषाभावःशास्त्रे चानेकहेतूक्तिः न दोषाय कथास्विव ।शिष्यः कश्चित्क्वचित्किंचित् अनुस्मृत्याभिधास्यति ॥

[II.263.58]

इति कारुणिको हि मुनिरनेकमिह हेतुमार्गमुपदिष्टवान् ॥आत्मनः अनुमेयत्वेऽपि सुखाद्युपलब्धिसंभवः

[II.263.59]

ननु ! अत्र चोदितं—अनुसन्धातारमन्तरेण तदेतदिच्छादि कार्यं
नावकल्पत इति कथं ज्ञायते । एकत्र प्रमातरि तद्दर्शनादिति यदुच्यते—
तदिदमेकप्रमातृग्रहणादात्मप्रत्यक्षत्वमङ्गीकृतं स्यात् इति व्यर्थमनुमानम् ।अग्रहणे तु प्रमातुरेकस्य तत्पूर्वकत्वेनेच्छादेः प्रतिबन्धाग्रहणादशक्यमनुमानमिति—परिहृतमेतत्—कार्यत्वेनैव लिङ्गत्वमिच्छादेरुपवर्णितमस्माभिः, न स्मरणादिसमानाधारतयेति ॥

[II.263.60]

किमर्थस्तर्हि प्रतिसन्धानोपन्यासः ? शरीरादिषु तदाश्रयत्वप्रतिषेधार्थः । न त्वेवं व्याख्यातवन्तो वयम्, एकस्य प्रमातुः इच्छादिकार्याश्रयत्वदर्शनात् एकाश्रयत्वानुमानमिति । तस्मान्न दोषः ॥आत्मसाधकव्याप्तिग्रहणसमर्थनम्

[II.263.61]

ननु कथं न दोषः ? शरीराद्याश्रयत्वप्रतिषेधसाधनेऽपि हेतोर्व्याप्ति
ग्रहणासंभवात् । यावद्धि दर्शनस्मश्णेच्छादि कार्यजातमेकप्रमातृनियततयाऽनवधारितं, तावत् कथमस्मदवस्थाभिः न शरीराद्याश्रयत्वनिषेधस्य तत्पूर्वकस्य चैकात्माश्रितत्वस्य सिद्धिः ॥

[II.263.62]

क एवमाह—न गृहीतमेककर्तृकतया कार्यमिच्छादीति—यदि गृहीतं
तर्हि वक्तव्यम्, क्व गृहीतम् ? केन वा प्रमाणेन गृहीतमिति । स्वात्मन्येवेति चेत्, सोऽयं प्रत्यक्ष आत्मा भवेत् । एवमनभ्युपगमे वा न व्याप्ति
ग्रहणमिति ॥

[II.263.63]

उच्यते—न च प्रत्यक्ष आत्मा, न च व्याप्तेरग्रहणम् । न चैव
धर्म्यन्तरे व्याप्तिर्गृह्यते । किन्तु स्वसन्तान एव । तथापि न सिध्यति
प्रमातृनियततानुमानम् ? कथमिव सिध्यति ? सन्तानान्तरेषु एकप्रमातृपूर्वकत्वेन प्रतिसन्धानस्य दृष्टत्वात् ॥व्याप्तिग्रहणकालासंभवप्रदर्शनम्

[II.263.64]

ननु ! कोऽत्र व्याप्तिग्रहणकालः ? प्रमाणानुमानबद्धि तद्भेदेन
भवितव्यम् । ततः किम् ? इदं ततो भवति । कथं स्वसन्तान एव
व्याप्तिर्गृह्यताम् ? कथं वा तत्रैव प्रमातृनियमोऽनुमीयतामिति । सेयसुभयतः पाशा रज्जुः । आत्मा वा प्रत्यक्षः । व्याप्तिर्वा दुरवगमेति ॥आत्मनः अप्रत्यक्षेऽपि व्याप्तिग्रहणम्

[II.263.65]

नैतदेवम्—यथा शाक्यपक्षे—सत्त्वात् क्षणिकत्वानुमाने व्याप्तिग्रहणम्,
तथेहापि भविष्यति । तत्र हि यैव क्रमयौगपद्यव्यावृत्त्या सत्त्वस्य
नित्येभ्यो व्यावृत्तिः, स एव क्षणिकैः अन्वय इति धर्म्यन्तरनिरपेक्षतयैव साध्येऽपि धर्मिणि प्रतिबन्धग्रहणं च अनुमानं च दर्शितम् । तद्वदिहाप्येकप्रमातृपूर्वकत्वेन प्रतिसन्धानस्य धर्म्यन्तरे यद्यपि ग्रहणं नास्ति ।
तथापि सन्तानान्तरभेदे यदस्यादर्शनं, तदेवैककर्तृकत्वदर्शनमिति कोऽनयोर्हेतुत्वे विशेषः ?व्यप्तिग्रहणासंभवाक्षेपपरिहारौ

[II.263.66]

ननु ! तत्र नित्येभ्यः क्रमयौगपद्यव्यावृत्त्या व्यावृत्तत्वं शक्यग्रहणम् । इह तु प्रमातृभेदेन प्रतिसन्धानव्यावृत्तिर्दुरवगमा । स्वसन्तानेऽपि ज्ञानक्षणाभिन्ना एव प्रमातारः । न च तेभ्यो व्यावृत्तं प्रतिसन्धानमिति ॥

[II.263.67]

तिष्ठत्वन्वयः, व्यतिरेकमुखेनापि कष्टमिदमनुमानं वर्तते । स्वसन्ताने सन्तानान्तरवत् प्रमातृभेदाग्रहणात् । तद्भेदग्रहे हि स्वपरसन्तान
विवेको न स्यात् । यद्येवम्, प्रमातृभेदग्रहणाभावात् पुनरप्यात्मा
प्रत्यक्ष आयातः ॥

[II.263.68]

मैवम्—नात्मा प्रत्यक्षः । प्रमातृभेदो हि स्वसन्ताने न गृह्यत इत्युक्तम् । न पुनस्तदैक्यं गृह्यते । अन्यच्च भेदाग्रहणम्—अन्यच्च
तदैक्यग्रहणम् । भेदाग्रहणादेव च व्याप्तिसिद्धेः न कष्टमनुमानम् ॥

[II.263.69]

ननु च स्वसन्तानेऽपि प्रमातृभेदाग्रहणं किं प्रमातुरेकत्वात्, उत
ज्ञानानां कार्यकारणभावात् ? इति न निश्चीयते । ततश्च संदिग्धो
व्यतिरेकः—यथा ज्ञानानां कार्यकारणभावो नास्ति, यथा च न तत्कृतोऽयं
व्यवहारः, तथाऽनन्तरमेव सविस्तरं वक्ष्यामः । तस्मादिच्छादिकार्येण
युक्तमेकप्रमात्रनुमानम् ॥देहादेः इच्छाद्याश्रयत्वासंभवःननु चाश्रितमिच्छादि देह एव भविष्यति ।भूतानामेव चैतन्यमिति प्राह बृहस्पतिः ॥

[II.263.70]

उक्तं च मदशक्तिवद्विज्ञानमिति—उच्यते—शरीरं तावन्नेच्छादेरा
श्रयः; शैशवयौवनवार्धकादिदशाभेदेन भिन्नत्वात् ॥तथाहि नान्यदृष्टोऽर्थः स्मर्तुमन्येन शक्यते ।न चान्येन स्मृते तस्मिन् अन्यस्येच्छोपजायते ॥तेनाद्यादर्थविज्ञानात् प्रकृत्येच्छासमुद्भवात् ।एकस्य कार्यचक्रस्य वक्तव्यः कश्चिदाश्रयः ॥

[II.263.71]

शरीरं च बाल्याद्यवस्थाभेदेन भिन्नम् । अतस्तस्य नाश्रयो भवितुमर्हति, सन्तानान्तरवत् । यथा हि देवदत्तदृष्टेऽर्थे न यज्ञादत्तस्य
स्मरणं, एवं बालशरीरानुभूते युवशरीरस्य तन्न स्यात् ॥शरीरस्यैकत्वनिरासः

[II.263.72]

ननु अवस्थामात्रमेव भिन्नम्; अवस्थातृशरीरस्वरूपमभिन्नमेव
प्रत्यभिज्ञाप्रत्ययप्रामाण्यादवगम्यते । न चेयं प्रत्यभिज्ञा लूनपुनर्जात
केशनखादिप्रत्यभिज्ञावदन्यथासिद्धा, विनाशस्यानुपलम्भात् । स्तम्भादौ
हि क्षणभङ्गित्वप्रतिषेधः प्रत्यभिज्ञयैव करिष्यते । सा चेहापि तादृश्येव
—तदयुक्तम्—स्तम्भादौ नानात्वकारणाग्रहणात् । इह तु रूपपरिणामसन्निवेशाद्यन्यत्वदर्शनात् सादृश्यनिबन्धनेयं भ्रान्तिरेव प्रत्यभिज्ञा । न
खलु शिशुशरीरे, तरुणशरीरे, जरच्छरीरे च तुल्यमेव परिमाणाद्युपलभ्यते ॥शरीरभेदसाधनम्आहारपरिणामाच्च देहभेदोऽवगम्यते ।पाकजोत्पत्तिमार्गेण न जीर्येतान्नमन्यथा ॥न भवेत्परिपोषो हि दधिक्षीरादिभक्षणे ।कांचिकाद्युपयोगे च न दृश्येतास्य रक्तता ॥क्षीणैरवयवः कैश्चित् कैश्चिच्चाभिनवोद्गतैः ।अभिन्न एवावयवी कथं भवितुमर्हति ॥

[II.263.73]

तथा च केचित् पच्यमानस्य घटादेरपि प्रागवस्थाविसदृशरूपादियोगिनः पाककारणभूतवेगवदग्निद्रव्यसंयोगपर्यालोचनयैव प्रलयोदयौ
कल्पितवन्तः ॥पीलुपाकवादवर्णनम्

[II.263.74]

यद्यपि कन्दुकनिक्षिप्ता घटादयः तृणपर्णादिपिहितवपुषोऽपि तद्विवरप्रसृतेन नयनरश्मिना न विनष्टा इत्युपलभ्यन्ते । यद्यपि तत्संख्या,
तत्परिमाणः, तत्सन्निवेशः, तद्देशाश्च पक्वा अपि दृश्यन्ते, यद्यपि पतन्तो
न विभाव्यन्ते, यद्यपि च तदा तेषां कर्त्रादिकारककलापासंभवात्
पुनर्घटनमघटमानमिव लक्ष्यते—तथापि तेषामनुमानेन विनाशः परिकल्प्यते । सर्वावयवेष्वन्तर्बहिश्च पाकात् पूर्वरूपादिविलक्षणगुणोपलब्धेः
अन्तःप्रवेशः कृशानोरनुमीयते । तेन वेगवता वह्निद्रव्येण नोदनात् अभिघाताद्वा नूनं घटाद्यारम्भकेष्ववयवेषु क्रिया जायते, क्रियातः विभागः,
विभागात् द्रव्यारम्भकसंयोगविनाशः, तद्विनाशात् द्रव्यविनाश इति ॥

[II.263.75]

अनुप्रवेशपक्षेऽपि सूक्ष्मविवरपरिकल्पनात् अवश्यमवयवसंयोगविघटनं घटादेरिति विनाश एव ॥पीलुपाकवादे युक्त्यन्तरम्

[II.263.76]

अपि च पाकानन्तरं कन्दुकादपकृष्यमाणाः पिठारादयः केचित्
स्फुटिताः, केचिद्वक्रतां गताः, केचित् सन्निवेशान्तरमेव प्रतिपन्ना दृश्यन्ते ।
तस्मादपि पश्यामो नश्यन्तीति ॥

[II.263.77]

तत्संख्यत्वादिति सर्वमनैकान्तिकं सूच्यग्रविद्धकण्ठकोणैः कुम्भादिभिः । अतः पूर्वोक्तनीत्या नष्टेषु घटादिकार्यद्रव्येषु परमाणव एव
पच्यन्ते । पक्वाश्च श्यामादिगुणानवजहतः रक्तादिगुणान्तरयोगमनु
भवन्तः प्राणिगतसुखदुःखोपभोगसाधनभूतादृष्टप्रेर्यमाणाः परस्परं संयुज्य
द्यणुकादिप्रक्रमेण तादृशमेव घटादिकार्यमारभन्ते । तत्रामुष्मिन् क्षणेऽमुष्य कार्यस्य प्रसवः, अमुष्य प्रलय इति प्रक्रिया न लिख्यते, ग्रन्थविस्तरभयात्, अप्रयोजनत्वाच्चेति ॥आम्रफलादिष्वपि पीलुपाकः

[II.263.78]

एवं तपनातपपच्यमानेष्वाम्रादिफलेष्वेष एव न्यायः । शरीरेऽप्यौदर्येण तेजसा पच्यमानेष्वन्नपानादिषु रसमलधातुभावेन परिणाममुपगच्छत्सु प्रायेण प्रतिक्षणमुत्पादविनाशौ संभवत इति स्थैर्याभावात्
कथमनुसन्धानादिकार्ययोगस्तस्येति ॥पिठरपाकवादसमर्थनम्

[II.263.79]

अपरे पुनः प्रत्यक्षबलवत्तया घटादेरविनाशमेव पच्यमानस्य
मन्यन्ते । सुषिरद्रव्यारम्भाच्च अन्तर्बहिश्च पाकोऽप्युपपत्स्यते । दृश्यते
च पक्वेऽपि कलशे निषिक्तानामपां बहिः शीतस्पर्शग्रहणम् । अतश्च
पाककाले ज्वलदनलशिखाकलापानुप्रवेशकृतविनाशवत् तदापि शिशिरतरनीरकणनिकरानुप्रवेशकृतविनाशप्रसङ्गः । न चेदृशी प्रमाणदृष्टिः ।
अतः प्रकृतिसुषिरतयैव कार्यद्रव्यस्य घटादेरारम्भात् अन्तरान्तरा तेजःकणानुप्रवेशकृतपाकोपपत्तेरलं विनाशकल्पनया । पिठरपाकपक्ष एव
पेशलः ॥यादृगेव हि निक्षिप्तः घटः पाकाय कन्दुके ।पाकेऽपि तादृगेवासौ उद्धृतो दृश्यते ततः ॥

[II.263.80]

क्वचित्तु सन्निवेशान्तरदर्शनं काष्ठाद्यभिघातकृतमुपपत्स्यते । पावकसंपर्ककारित्वे तु सर्वत्र तथाभावः स्यात् । तस्मादविनष्टा एव घटादयः पच्यन्ते । सोऽयं तु घटादिन्यायः शरीरे नेष्यते ॥न ह्यन्नपाकः स्थैर्येऽपि तत्र कुम्भादिपाकवत् ।चयापचययुक्तं हि शरीरमुपलभ्यते ॥

[II.263.81]

तस्मात् परिमाणादिभेददर्शनान्नैकं शरीरं इति ज्वालादिप्रत्यभिज्ञावत्तत्प्रत्यभिज्ञेति स्थितम् ॥अवस्थाऽवस्थावतोर्भेदाभेदविमर्शः

[II.263.82]

यदप्युच्यते अवस्थानामेव नानात्वम्, अवस्थाता पुनरेक एव देहाख्य
इति—तदप्ययुक्तम् भेदाभेदविकल्पानुपपत्तेः । यदि शरीरादव्यतिरिता
एव तदवस्थाः, तर्हि तन्नानात्वात् शरीरनानात्वप्रसङ्गः । एकस्माच्छरीरादप्यनन्यत्वात् अवस्थानामप्यन्योन्यं भेदो न स्यात् ॥

[II.263.83]

अथ व्यतिरिक्ताः शरीरादवस्थाः, तर्हि भेदेन तदुपग्रहो दर्शयितव्यः । न चासावस्ति । गोत्वादावनुवृत्ता बुद्धिरन्यथाऽसिद्धा
सती जातितद्वतोर्भेदमापादयन्ती न केनचित्प्रतिहन्यते । इह पुनरवस्थातुरेकत्वग्राहिणी बुद्धिः पूर्वनीत्या प्रमाणबाधितत्वात् भ्रान्तेति ।
तस्मात् शरीरस्य भिन्नत्वात् सन्तानान्तरवत् स्मृत्यनुसन्धानादिकार्ययोगो दुर्घट इति न तस्येच्छादिकार्याश्रयत्वम् ॥शरीरचैतन्यवादनिरासः

[II.263.84]

इतश्च न शरीरस्य ज्ञानादियोगः, परिणामित्वात्, क्षीरवत्;
रूपादिमत्त्वात्, तद्वदेव; अनेकसमूहस्वभावत्वात्, त्रिदण्डादिवत्;
सान्निवेशविशिष्टाच्च भूतत्वात्, वाह्यभूतवत् ॥

[II.263.85]

चैतन्यशून्यं शरीरं, शरीरत्वात्, भूतशरीरवत् । न शरीरधर्मश्चैतन्यम्, अयावद्द्रव्यभावित्वात् । न च संयोगादिभिः व्यभिचारः;
तदुपजननापाययोर्निमित्तान्तरजन्यत्वदर्शनात्, इह च तदभावात् ।
विशेषगुणत्वे सतीति वा विशेषणोपादानान्न व्यभिचारः । तद्विशेषगुणत्वे
हि चैतन्यस्य रूपादिवत्तदवस्थानादविनाशप्रसङ्गः ॥किण्वादिदृष्टान्तदौस्थ्यम्

[II.263.86]

यत्तु मदशक्तिवदित्युक्तम्—तत्रमदशक्तेर्दृष्टत्वात् अभ्युपगमः, न
तु ज्ञानस्य तत्र दर्शनम् ॥

[II.263.87]

ननु ज्ञानमपि तदन्वयव्यतिरेकानुविधायि प्रायेण दृश्यते । भूतेष्वन्नपानाद्युपयोगपुष्टेषु पट्वी चेतना भवति, तद्विपर्यये विपर्ययः ।
ब्राह्मीघृताद्युपयोगसंस्कृते च कुमारशरीरे पटुप्रज्ञता जायते ॥

[II.263.88]

वर्षासु च स्वेदादिनाऽनतिदवीयसैव कालेन दध्याद्यवयवा एव
चलन्तः पूतनादिक्रिमिरूपा उपलभ्यन्ते । चैतन्ये च गुरुलाघवव्यवहारोऽपि भूतातिशयसदसत्त्वकृतो भविष्यतीति भूतचैतन्यपक्ष एव युक्तियुक्तो लक्ष्यते ॥

[II.263.89]

नैतच्चारु—चेष्टेन्द्रियार्थाश्रयः शरीरं लक्ष्यते । तत्र तदनुग्रहात् इन्द्रियानुग्रहे सति पटुकरणत्वात् विषयग्रहणमपि पटुतरमिवभवति । न च विषयग्रहणादन्यच्चैतन्यं नाम ॥चेतनानामभौतिकत्वम्

[II.263.90]

एतेन ब्राह्मीघृतोपयोगोऽपि व्याख्यातः । व्यापकत्वादात्मनः सर्वत्र
भावे सति भोगायतनत्वेन कदाचित् भूतावयवानां उपादानम् । अतः
शुक्रशोणितादिवत् दध्यवयवान् विकृतानुपादास्यते । तथा च स्वेदजादिभेदेन बहुभेदो भूतसर्गः प्रवर्तते विचित्रकर्मपरिपाकापेक्षयेति
यत्किंचिदेतत् । तस्मान्न सर्वथा भूतानां चैतन्यमिति सिद्धम् ॥इन्द्रियचैतन्यवादनिरासः

[II.263.91]

नापीन्द्रियाणि यथोक्तस्य ज्ञानादेः कार्यस्याश्रयतां प्रतिपद्यन्ते—"दर्शनस्पर्शनाभ्यामेकार्थग्रहणात् ॥ (न्या-सू-३-१-१)" (न्या-सू)

[II.263.92]

"यमर्थमहमद्राक्षं चक्षुषा, तमेवैतर्हि स्पर्शनेन स्पृशामि", "यमस्प्राक्ष""स्पर्शनेन, तमधुना चक्षुषा पश्यामि" इति कतरदिन्द्रियमेवमनुसन्दधीत ?
न चक्षुः, स्पर्शाविषयत्वात् । न त्वगिन्द्रियं, रूपाविषयत्वात् । तस्मादुभयविषयग्रहणसमर्थः कश्चिदनुसन्धाताऽस्तीति स इन्द्रियव्यतिरिक्तो
गम्यते ॥गुणगुणिभेदसिद्धिःअमुनैव प्रसङ्गेन रूपादिव्यतिरेकिणः ।वक्तव्या गुणिनः सिद्धिरेतद्बुद्धिनिबन्धना ॥रूपादिषु स्वतन्त्रेषु न ह्येषप्रत्ययो भवेत् ।न रूपमस्य विषयः न स्पर्शो न च तद्द्वयम् ॥

[II.263.93]

अतश्च—न गुणव्यतिरिक्तो गुणी, भेदेनाग्रहणात्—इत्यसिद्धः
परोक्तो हेतुः, भेदग्रहणस्य दर्शितत्वात् । वृत्तिविकल्पादीनां तु प्रतिसमाधानं सामान्यसमर्थनावसरे कथितम्, अवयविसिद्धौ वक्ष्यते
चेत्यलमवान्तरचिन्तया ॥इन्द्रियाणामनात्मत्वे हेत्वन्तराणि

[II.263.94]

इतश्च नेन्द्रियाणां चैतन्यम्, करणत्वात्; वास्यादिवत् । भौतिकानि चेन्द्रियाणि वर्णयिष्यामः । तेन य एष भूतचैतन्यनिराकरणे न्यायो
वर्णितः, स तेष्वपि योजनीयः ॥

[II.263.95]

अतश्चैवं—"इन्द्रियान्तरविकारात् ॥ न्या. सू. ३-१-१२ ॥" (न्या-सू)आम्रे हि चक्षुषा दृष्टे रसनिष्यन्दसुन्दरे ।रसनस्य विकारः स्यात् न दन्तोदकसंप्लवः ॥बहूनामिन्द्रियाणां च भिन्नाभिप्रायता भवेत् ।तेनैकत्रैव सन्ताने नानाचेतनता भवेत् ॥

[II.263.96]

अति तुच्छश्चायमिन्द्रियचैतन्यपक्ष इति किमत्र बहु लिख्यते ॥मनश्चैतन्यवादनिरासः

[II.263.97]

ननु ! मनस्तर्हि इच्छादेरधिष्ठानं भविष्यति । तद्धि नित्यमेकं
सर्वविषयं, अभौतिकमिति न प्राक्तनदौषैः स्पृश्यते—उच्यते—मनसोऽपि
तदाश्रयत्वमनुपन्नम् । कुतः ?"ज्ञातुर्ज्ञानसाधनोपपत्तेः संज्ञाभेदमात्रम् ॥ न्या. सू.
३-१-१७ ॥" (न्या-सू)

[II.263.98]

मनसो हीच्छाद्याश्रयत्वे ज्ञानादौ कर्तृत्वात् तस्यापि बाह्यगन्धादिविषयज्ञानयौगपद्यानुपपत्तेः तद्ग्रहणकरणघ्राणाद्यधिष्ठानपटुना केन
चिदान्तरसुखदुःखादिविषयग्राहिणा स्मृत्यादिक्रियाकारिणा च करणेन
भवितव्यमिति तत्रात्मसंज्ञा भवेत्, आत्मनि च कर्तरि मनस्संज्ञेति ॥बाह्यान्तरकरणयोरावश्यकतान चास्य बाह्यकरणैः सिध्यन्ति सकलाः क्रियाः ।न च स्मृतिसुखेच्छादौ चक्षुरादीनि साधनम् ॥तेनेच्छाकृतिसुखदुःखवेदनानांआधारो न खलु मनो न चेन्द्रियाणि ।देहोऽपि व्रजति न तत्समाश्रयत्वंतेनान्यं पुरुषमतः प्रकल्पयामः ॥आत्मसाधने हेत्वन्तराणिदिक्प्रदर्शनमिदं कृतमिच्छा-द्वेषयत्नसुखदुःखमतीनाम् ।लिङ्गताकथनमात्मनि तत्रत्वस्ति हेतुनिवहो बहुरन्यः ॥कर्तृप्रयोज्यता खलु दृष्टा दात्रादिकरणजातस्य ।त्वक्श्रोत्राद्यपि करणं तथैव कर्त्रा प्रयुज्येत ॥हिताहितप्राप्तिविसर्गयोग्याचेष्टा च दृष्टा नियता शरीरे ।तच्चेतनाधिष्ठितताममुष्यगन्त्रीरथादेरिव कल्पयामः ॥प्राणादिमारुतानामन्तश्चलतां चलाचलगतीनाम् ।सहजनिजकर्मविकृतौ कारणमनुमीयते किंचित् ॥इदं च देहादितरत्र दुर्लभंनिरीक्ष्य वृद्धिक्षतभग्नरोहणम् ।ध्रुवं ग्रहस्येव गतिः प्रकल्पतेनिजाश्रयक्षेमपरायणो नरः ॥मनसः ज्ञानसामान्यकरणत्वम्, अनात्मत्वं चयुक्तं च नैव मनसा ह्यनधिष्ठितानांस्वार्थप्रमाकरणकौशलमिन्द्रियाणाम् ।स्यात् कश्चिदिष्टविषयानुगुणः प्रयत्नःयत् प्रेरितं समधितिष्ठति तानि, चेतः ॥ज्ञानप्रयत्नादिमतोऽथ कस्यदृष्टान्तता स्यात् करणादिलिङ्गे ।कार्ये न नः पर्यनुयोग एषःसामान्यमात्रस्य तवापि सिद्धेः ॥आत्मनित्यत्वावश्यकताप्रत्यक्षादिप्रमाणैर्यः व्यवहारः स चात्मना ।विना नित्येन नेत्येवं ततोऽप्येतस्य कल्पना ॥यत् प्रत्यक्षं प्रत्यभिज्ञास्वभावंज्ञात्रन्यत्वे तस्य न ह्यात्मलाभः ।ग्राह्यस्यैक्यं यद्वदर्थस्य तस्मात्सिध्यत्येवं ग्राहकस्यापि पुंसः ॥अविनाभावग्रहणं लिङ्गज्ञानं तदन्वयस्मरणम् ।लिङ्गिप्रमितिरितीदं न बोद्धृभेदे प्रमाणं स्यात् ॥ज्ञाते वनेचरमुखादतिदेशवाक्येदृष्टे मृगे विपिनवर्तिनि गोसदृक्षे ।तत्संज्ञितामितिफलं लभते प्रमातृ-भेदे न चेदमुपमानमिति प्रतिष्ठम् ॥वर्णानां श्रवणं क्रमेण समयस्मृत्या पदार्थग्रहःतत्संस्कारजमन्त्यवर्णकलनाकाले तदालोचनम् ।आकांक्षादिनिबन्धनान्वयकृतं वाक्यार्थसंपिण्डनंज्ञात्रैकेन विनाऽतिदुर्घटमतो नित्यात्मसिद्धिर्ध्रुवा ॥मयेदं पूर्वेद्युर्विहितमिदमन्येद्युरपरंविधातव्यं चेति श्रुतिकृषिवणिज्यादिषु जनाः ।यदेवं चेष्टन्ते निपुणमनुसन्धाय तदमीध्रुवं सर्वावस्थानुगतमवगच्छन्ति पुरुषम् ॥आत्मलक्षणज्ञानस्य फलम्इत्यात्मलक्षणमवादि यदेतदिच्छा-द्वेषप्रयत्नसुखदुःखसमाश्रयत्वम् ।तत्सङ्गिनं तदिह हेयतया व्यवस्येत्तद्विप्रयुक्तमधिगम्यतया मुमुक्षुः ॥विज्ञानात्मवादोपक्षेपःअथो तथागताः प्राहुः किं पुंसा कल्पितेन वः ।ज्ञानमात्रेण पूर्वोक्तः व्यवहारः प्रसिद्ध्यति ॥ज्ञानं किमात्मवन्नित्यं सौगतैरुपगम्यते ।प्राग्दर्शितानुसन्धानकामनादिक्रियाक्षमम् ॥ज्ञानं बौद्धगृहे तावत् कुतो नित्यं भविष्यति ।अन्येऽपि सर्वे संस्काराः क्षणिका इति गृह्यताम् ॥क्षणिकं चेष्यते कार्यं न क्वचित् किंचिदाश्रितम् ।स्वतन्त्रं ज्ञानमेवातः नान्यस्तेनानुमीयते ॥इच्छादीनां ज्ञानरूपत्वम्ज्ञानस्य च प्रभेदोऽयं इच्छाद्वेषसुखादिकः ।न वस्त्वन्तरमित्येवं न ततोऽप्यन्यकल्पनम् ॥गुणत्वमपि नास्त्यस्य यतोऽधिष्ठानकल्पना ।न गुणव्यतिरिक्तश्च गुणी नामास्ति कश्चन ॥क्षणिकविज्ञानवादे स्मरणाद्युपपत्तिःनिराश्रयेषु विज्ञानस्कन्धेषु क्षणभङ्गिषु ।कथं स्मृत्यादिकार्यं वा परलोकोऽपि वा कथम् ॥

[II.263.99]

सत्यपि परलोके कथमकृताभ्यागमकृतविप्रणाशौ पराक्रियेते ? येन
हि ज्ञानेन चैत्यवन्दनादि कर्म कृतं, तस्य विनाशात् न तत्फलोपभोगः ।
यस्य च फलोपभोगः तेन न तत्कर्म कृतमिति—नैषदोषः—कार्यकारणभावस्य नियामकत्वात् । अनादिप्रबन्धप्रवृत्तो हि ज्ञानानां हेतुफलभाव
प्रवाहः । एष एव च सन्तान इत्युच्यते । तत्कृतश्चायं अनुसन्धानादिकार्यनियमः । सन्तानानादित्वात्, तदविच्छेदाच्च परलोकोऽपि न
क्लिष्टकल्पनः ॥सन्तानसांकर्यनिरासः

[II.263.100]

यद्यपि सन्तत्यन्तरपतितज्ञानजन्यमपि सन्तत्यन्तरे ज्ञानं दृश्यते,
तथापि न तादृशकार्यकारणभावेन सन्तानव्यवहारः प्रतिसन्धानादिकार्यनिर्वाहो वा; किन्तु उपादानरूपतद्विशेषनिबन्धन एवैष निर्वहति नियमः ।
तस्मिन्नेव सति स्वरूपसन्तानविभागोऽवकल्पते ॥स्मृतिवत्परिहर्तव्यौ कृतनाशाकृतागमौ ।तत्सन्तानोपसंक्रान्त्या कुसुमे बीजरागवत् ॥

[II.263.101]

आह च—"यस्मिन्नेव हि सन्ताने आहिता कर्मवासना ।फलं तत्रैव बध्नाति कार्पासे रक्तता यथा ॥"

[II.263.102]

यथा यस्मिन्नेव हि कार्पसबीजे वर्णः रक्तताख्यः कृतः, तस्यैव
कुसुममपि रक्तम्, नान्यस्येति; तथा यस्मिन्नेव ज्ञानसन्ताने यादृशी
कर्मवासना, तादृशं फलं तस्मिन्नेव सन्ताने भवति, नान्यस्मिन् ज्ञान
इत्यर्थः । तथा च कृतहानाकृताभ्यागमदोषनिरासः ॥आत्मनः नित्यत्वासंभवः

[II.263.103]

नित्यस्त्वात्माऽभ्युपगम्यमानः यदि सुखादिजन्मना विकृतिमनुभवति
तदयं अनित्य एव चर्मादिवदुक्तः स्यात् । निर्विकारत्वे तु सताऽ
सता वा सुखदुःखादिना कर्मफलेन कस्तस्य विशेष इति कर्मवैफल्यमेव ।
तदुक्तम्—"वर्षातपाभ्यां किं व्योम्नः चर्मण्यस्ति तयोः फलम् ।चर्मोपमश्चेत् सोऽनित्यः खतुल्यश्चेदसत्फलः इति ॥"

[II.263.104]

तस्मादुत्सृज्यतामेषः मूर्धाभिषिक्तः प्रथमो मोहः आत्मग्रहो नाम ।
तन्निवृत्त्या चात्मीयग्रहोऽपि विरंस्यति "अहमेव न, किं मम" इति ।
तदिदमहंकारममकारग्रन्थिप्रहाणेन नैरात्म्यदर्शनमेव निर्वाणद्वार
मबलम्ब्यताम् ॥क्षणिकवादोपक्षेपः

[II.263.105]

तस्य च मार्गः क्षणिकपदार्थनिश्चयः । क्षणिकेषु हि सर्वभावेषु
निराश्रयेषु ज्ञानस्याप्याश्रयविरहात् कुतस्त्यमात्मकल्पनमिति ॥

[II.263.106]

कथं पुनरेषः सकलप्रमाणातीतः क्षणिकपदार्थवादः शक्यते शाक्यैरभ्युपगन्तुम् ॥न खलु क्षणभाङ्गित्वे भावानामक्षजा मतिः ।प्रमाणं, क्षणिकाकारकल्पनोत्पत्यसम्भवात् ॥अथवाप्यविनाभूतहेतुज्ञानोपपत्तितः ।न भूमिरनुमानस्य विकल्पनियतस्थितेः ॥स्मरणप्रत्यभिज्ञाने प्रत्युत स्थैर्यसाधके ।एवं च वंचनामात्रं आशुनाशित्वदेशनाः ॥क्षणिकत्वसाधनम्

[II.263.107]

उच्यते—प्रत्यक्षगम्यं क्षणिकत्वं भवति, न भवतीत्येषं करिष्यते
विचारः । अनुमानं तु संप्रत्येवाभिधीयते—सत्त्वात् क्षणिकाः पदार्था
इति । सत्त्वं तावदर्थक्रियाकारित्वमुच्यते । यथोक्तम् (प्र. वा. 1-3-2)—"अर्थक्रियासमर्थं यत् तदेव परमार्थसत् इति ॥"सत्त्वस्वरूपं किम्

[II.263.108]

सत्प्रत्ययगम्यत्वे हि सत्त्वे, केशोण्ड्रकादेरपि सत्त्वप्रसङ्गः । सत्ता
सम्बन्धित्वे तु सत्त्वे, सामान्यादीनां तदसम्बन्धादसत्त्वं स्यात् । अर्थक्रियासामर्थ्यसत्त्वानुवर्ती च लौकिको व्यवहारः । सत्यपि पुत्रे तत्कार्यादर्शनात्—"अपुत्रा वयम्" इति व्यपदिशन्ति लौकिका । पुत्रादन्यस्मिन्नपि तत्कार्यकारिणि सति "सपुत्रा वयम्" इति च ब्रुवते । तस्मादर्थक्रियाकारित्वमेव सत्त्वम् ॥सत्त्वस्य क्षणिकत्वसाधकत्वम्

[II.263.109]

भवत्वेवं, तस्य तु कुत्र कथं वा क्षणिकत्वेन व्याप्तिग्रहणम् ? कुत्रेति
यत् पृच्छसि, यत्र रोचते महाभागाय घटे, पटे वा गृह्यतां व्याप्तिः ॥

[II.263.110]

किं साध्यधर्मिण्येव व्याप्तिग्रहणमुपपद्यते ?

[II.263.111]

धीमन् ! कोऽत्र प्रमादः ? न हि दैवनिर्मितः कश्चित् साध्यधर्मी
नाम । ग्रहीतुं शक्यते चेद्व्याप्तिः, यत्र तत्र सा गृह्यतामिति ॥सत्त्वक्षणिकत्वयोः व्याप्तिः

[II.263.112]

यत्तु कथमस्या ग्रहणमिति—तदुच्यते—भावानां हि सत्त्वं क्रमयौगपद्याभ्यां व्याप्तम् ॥नित्येषु च पदार्थेषु व्यापकानुपलम्भनात् ।तद्व्याप्तमपि सत्त्वं हि बलात्तेभ्यो निवर्तते ॥न च राशिस्तृतीयोऽस्ति तेन गत्यन्तरक्षयात् ।क्षणिकानेव तान् भावान् सत्त्वं समबलम्बते ॥तच्च स्वग्राहकाद्बोधात् असन्दिग्धं प्रतीयते ।ज्ञानोत्पत्त्यैव तद्धेतोः असामर्थ्ये पराकृते ॥असमर्थात्समुत्पादो दृश्यते न हि कस्यचित् ।शक्ताशक्तप्रसूतत्वेन तद्बोधोऽस्ति संशयः ॥अत एव च तज्ज्ञानं प्रमाणं जगदुस्सदा ।स्वरूपे शक्तिजत्वे तु संशयादेरसंभवात् ॥

[II.263.113]

किमिदं रजतं, उत शुक्तिकेति विशेषांशे संशेरतां नाम प्रमातारः;
न तु सामर्थ्यं प्रति दोला काचित् संभवति—"किमिदं ज्ञानं समर्थेन
जनितम् ? उत तदितरेण ?" इति । असमर्थस्य जनकत्वानुपपत्तेः ।
व्यापकानुपलम्भस्यापि व्याप्तिग्राहिणः स्वत एव प्रामाण्यम् । संशय
विपर्ययोस्तत्राप्यभावात् ॥नित्यपदार्थस्यासंभवः

[II.263.114]

कथं पुनर्नित्येषु पदार्थेषु सत्त्वव्यापकयोः क्रमयौगपद्ययोरनुपलम्भः ?
उच्यते—नित्यो हि भावः क्रमेण वा कार्यं कुर्यात्, यौगपद्येन वा ? परस्परपरिहारव्यवस्थितात्मनां तृतीयप्रकारानुपपत्तेः ॥क्रमशः कार्योत्पत्तिपक्षदूषणम्

[II.263.115]

न तावत् क्रमेण, स हि समर्थो वा स्यात् ? असमर्थो वा स्यात् ।
समर्थश्चेत् किं क्रमेण ? समर्थस्य कालक्षेपायोगात् । असमर्थस्तु
असमर्थत्वादेव न करोति किंचिदिति तस्यापि किं क्रमेण ?सहकारिसान्निध्याद्यनुपपत्तिः

[II.263.116]

सहकार्यपेक्षया करोतीति चेत्—न—असमर्थस्य सहकारिणाऽपि
सामर्थ्याधानानुपपत्तेः । समर्थस्य स्वत एव सामर्थ्ये सति सहकारि
वैयर्थ्यात् ॥

[II.263.117]

सहकारिसन्निधानेऽपि चास्य स्वरूपेण वा कर्तृत्वं स्यात्, पररूपेण
वा ? स्वरूपस्य च प्रागपि भावात्, तस्य च कारकत्वात्, किं सहकारिणा । पररूपेण कर्तृत्वे—पूर्वरूपपरित्यागात्, तद्रूपान्तरापत्तेश्च
क्षणिकत्वमापद्यते ॥सहकारित्वमपि दुर्वचम्

[II.263.118]

एवं सहकार्यपि समर्थासमर्थतया विकल्पनीयः । स्वतोऽस्य सामर्थ्येकिं परोपकारानुसरणदैन्येन ? असमर्थस्तु सचिवः किमागत्यापि तपस्वी
करिष्यति ॥

[II.263.119]

किंच किंचित्करो वा सहकारी स्यात्, अकिंचित्करो वा ? अकिंचि
त्करपक्षे सर्वः सर्वस्य सर्वत्र कार्ये साचिव्यमुपगच्छेत् । किंचित्करश्चेत्
वक्तव्यं, किं करोतीति ॥

[II.263.120]

उपकारमिति चेत्, स उपक्रियमाणात् भिन्नः, अभिन्नो वा ? अभिन्न
श्चेत्, स एव कृतः स्यात् । भेदे तस्य किमायातम्, यदसौ न पूर्ववदास्ते ॥

[II.263.121]

कार्यादपि भेदाभेदाभ्यां चिन्त्य उपकारः । न कार्याद्भिन्नः,
अनुपलम्भात् । द्वयकरणाभावाच्च । कार्यादव्यतिरेके तूपकारे सहकारिणा क्रियमाणे कार्यमेव तेन कृतं स्यादिति मूलकारणानर्थक्यम् ॥एकैकस्य कारकत्वासंभवः

[II.263.122]

ननु च एक एव भावः कारकः । स एव हि समर्थः । तदितरपदार्थसन्निधानं तु स्वहेतुवशादुपनीतमिति नोपालम्भमर्हति—नैतद्युक्तम्
—एकस्य कदाचिदपि कारकत्वानुपलब्धेः तत्सामर्थ्यस्य दुरधिगमत्वात् ।
एवं ह्यसौ समर्थं उच्यते, यद्येकः कदाचित् कार्यमुत्पादयन् दृश्येत, न तु
विस्मृत्यापि दृश्यते ॥

[II.263.123]

अथ कार्यस्यायं स्वभावः, यदेकस्मान्नोत्पद्यते, कारणं तु शक्तमेवेति—तदप्ययुक्तम्—कार्यस्वभावपराधीनत्वेन कारणस्य सामर्थ्य
विरहप्रसङ्गात् । एवं ह्यसौ समर्थः कथ्येत, यदि कार्यस्वभावमनादृत्य
स्वतन्त्र एक एव प्रसह्य कार्यं जनयेत् । न चैवं दृश्यते इति यत्किंचिदेतत् ॥कारणे सामर्थ्यं दुरुपपादम्

[II.263.124]

अथ समर्थमेव कारणम् । तस्य त्वयं स्वभावः, यत् सहसैव कार्यंन करोति, कतिपयक्षणव्यवधाने तु कार्यं करोतीति । यद्येवं न कदाचित् कार्योत्पादः स्यात् । कार्यीत्पादसमयेऽपि कतिपयक्षणव्यवहितकार्यजननस्वभावानपयात् पुनः कतिपयक्षणावेक्षणं स्यात् । तेष्वपि
कतिपयेषु क्षणेष्वतिक्रान्तेषु स एवास्य स्वभावस्तदवस्थ इति पुनरप्येवं
भवेदिति कदा नाम—कार्यं जनयेत् । तदेवमादिदोषोपहतत्वात् न
क्रमेण भावानामर्थक्रियासामर्थ्यम् ॥यौगपद्यपक्षदूषणम्

[II.263.125]

नापि युगपत्; लोके तथा व्यवहारादर्शनात् । युगपत् कृतकार्य
स्यापि स्थिरस्य पुनरकरणे हेत्वभावः । पुनश्च कुर्वन्नपि भावः कार्यं
न तदेव कुर्यात्, कृतस्य करणायोगात् । कार्यान्तरकरणे तु स एवायं
पुनः क्रमपक्ष आपतेदित्येवं क्रमयौगपद्ये नित्येभ्यः पदार्थेभ्यः निवर्तेते ।
ते च निवर्तमाने सत्त्वस्य व्यापके इति सत्त्वं तेभ्य आदावेव निवर्तते ।
तेभ्यः प्रच्युतं सत्त्वं गत्यन्तरविरहात् क्षणिकेष्वेव निविशते ॥सत्त्वक्षणिकत्वयोर्व्याप्तिग्रहणम्

[II.263.126]

अतो यद्यपि कार्यहेतौ धूमाग्न्योरिव, स्वभावहेतावपि वा क्वचित्
वृक्षत्वर्शिशपात्वयोरिव पूर्वमिह साध्यसाधनधर्मयोर्ग्रहणं धर्म्मन्तरे न
वृत्तम्—तथापि साध्यधर्मिण्येव व्याप्तिग्रहणमुपपत्स्यते, विपक्षव्यावृत्तेः
सुपरिनिश्चितत्वात् । सैव च विपक्षाद्व्यावृत्तिः । स एव चास्य हेतोः
स्वसाध्येनान्वयः । न ह्येवं सम्भवति, नित्येभ्यश्च व्यावृत्तं सत्त्वं, क्षणिकेषु च न निविष्टमिति; तृतीयराश्यभावात् । निराश्रयत्वानुपपत्तेश्च ॥

[II.263.127]

तदेवं क्वचिद्धर्मिणि व्याप्तौ गृहीताय—यदि स एव कदाचित् परं
प्रति दृष्टान्तीक्रियते, तदैवं नाम भवतु, को दोष इति ॥क्षणिकत्वानुमानेऽनवस्थापरिहारः

[II.263.128]

ननु व्यापकानुपलब्धिः अनुमानम् । अनुमानेन चानुमानस्य व्याप्तिग्रहणेऽनवस्था ॥

[II.263.129]

नानवस्था, तावत्येव पर्यवसानात् । न हि व्यापकानुपलष्धेः
अनुमानान्तरात् व्याप्तिनिश्चयः, किन्तु प्रत्यक्षविकल्पादेव । तदनया
व्याप्तिनिश्चयात् सिद्धमेतत्—यत् सत्, तत् क्षणिकमिति ॥क्षणिकत्वसाधकव्याप्तिग्रहणे पक्षान्तरम्

[II.263.130]

अन्ये तु रीत्यन्तरेण व्याप्तिनिश्चयमाचक्षते । विरुद्धयोरेकपरिच्छेदेऽन्यतरनिवृत्तिरवश्यंभाविनी, विरुद्धत्वादेव । विरुद्धे च सत्त्वनित्यत्वे पूर्वोक्तयैव नीत्या । सत्त्वं च विस्पष्टमुपलभ्यते भावानाम्—
इति तदुपलम्भान्नित्यत्वनिवृत्तिः । नित्यत्वनिवृत्तिरेव क्षणिकत्वनिश्चयः, प्रकारान्तराभावात् ॥नित्यत्वाग्रहणेऽपि व्यावृत्तिसिद्धिः

[II.263.131]

ननु ! शीतोष्णयोः पृथगुपलम्भात् विरोधनिश्चये युक्त एकग्रहणे
द्वितीयव्युदासः । इह तु सत्त्वमेवोपलभ्यते, न नित्यत्वमिति कथं तद्वि
रोधादितरव्यावृत्तिः—नैषदोषः—फृथगुभयानुपलम्भेऽपि सत्त्वसिद्ध्यैव
नित्यत्वनिराससिद्धेः ॥सत्त्वज्ञानस्य क्षणिकत्वे प्रमाणत्वम्

[II.263.132]

कथमन्यषिया बुद्धिः अन्यमुदस्यति—उच्यते—द्विचन्द्रदर्शनस्यैकशशभृद्बिम्बवेदिनी ।धीरतद्विषयत्वेऽपि यथा मिथ्यात्वकारणम् ॥तथा स्थैर्यासमाविष्टा सामर्थ्यग्राहिणी मतिः ।स्थिरत्वाविषयत्वेऽपि तद्व्यवच्छेदकारिणी ॥सत्त्वं नानास्वभावत्वं स्थैर्यमेकस्वभावता ।तयोर्विरोधो युक्त्याऽपि वक्तुं न हि न शक्यते ॥

[II.263.133]

तस्मात् सत्त्वप्रतीतिरेव नित्यत्वनिवृत्तिः, सैव च क्षणिकत्वव्याप्तिरिति सिद्धं सत्त्वात् क्षणिकत्वम् ॥कारकत्वमेव क्षणिकत्वपर्यवसायि

[II.263.134]

अपि च सर्वदा कार्यानुत्पादात् कारकावस्था नूनमेकक्षणस्थायिनी
भावानामुपगन्तव्या । व्यापारावेशवशेन वा श्रोत्रियादिपक्षे, सहकार्यादिसन्निधनासादनेन वा नैयायिकपक्षे । कारकत्वं नाम वस्तुनः रूपं
एकक्षणवृत्त्येव, कार्योत्पत्त्येव तत्कल्पनात् । ततः पूर्वमुत्तरकालं वा
कारकत्वयोगात् । कारकत्वमेव परमार्थसत्, अकारकस्य ज्ञानजनकत्वाभावात् अस्तित्वमपि दुर्वचम् । अतश्च सर्ववादिभिरेव प्रायेण क्षणि
कत्वमिदमभ्युपगतमिति यश एव केवलं सौगताः पीतवन्तः । तस्मात्
सिद्धं यत् कारकं, यच्च सत्, तत् क्षणिकमिति ॥ध्वंसस्य हेत्वनपेक्षत्ववादः

[II.263.135]

अतश्च—क्षणभङ्गिनो भावाः, प्रलयं प्रति हेत्वनपेक्षत्वात् । भावो
हि स्वतो नश्वरात्मा भवेत्, तद्विपरीतो वा ?विनश्वरस्वभावेऽस्मिन् कृतं प्रलयहेतुभिः ।अनश्वरस्वभावे हि कृतं प्रलयहेतुभिः ॥

[II.263.136]

क्व तर्हि मुद्गरादीनां व्यापारः ? विजातीयसन्ततिजन्मनीति ब्रूमः ॥

[II.263.137]

अभावस्तु तज्जन्यो न संभवत्येव, प्रमाणविरुद्धत्वात् । भावो हि
स्वरूपेण न भवति, न त्वभावोऽप्यस्य भवतीति । स्वरूपं तु तस्य
भवनात्मकं चेत्, सर्वदैव भवेदेव, न न भवेत् । अभवनात्मकं तु
तदेव न भवेत्, परापेक्षाया अभावात् । न हि मुद्गरादिकारणान्तरसापेक्षः कुम्भादेर्विनाशो भवितुमर्हति; उत्पत्ताविव नाशेऽपि समर्थासमर्थभिन्नाभिन्नोपकारकारिसहकार्यादिविकल्पकलापानपायात् ॥विनाशस्य विलम्बासहत्वम्

[II.263.138]

अथ कतिपयक्षणव्यवहितविनाशस्वभावो भावः इष्यते—तर्हि
प्राक्तननयेन कदाचिदपि न विनश्येत् । विनाशसमयेऽपि तत्स्वभावानपायेन पुनः कतिपयक्षणापेक्षणप्रसङ्गात् ॥

[II.263.139]

अपि च यदाऽपि तेन नष्टव्यं, तदाऽप्यस्य न स्वरूपादतिरिक्तः
कश्चन विनाशहेतुरवतरति । तच्च स्वरूपं आद्येऽपि क्षणे तस्य तादृशमेवेति तदैव वा नश्येत्, न कदाचिद्वा ॥अपमृत्योरपक्रान्तः तस्य चेत्प्रथमः क्षणः ।अविनाशिस्वभावत्वात् आस्तां युगशतान्यपि ॥

[II.263.140]

न चैवमभ्युपगम्यते । तस्मात् आत्मलाभाविनाभावी भावानां
विनाश इति सिद्धः क्षणभङ्गः ॥प्रत्यभिज्ञायाः क्षणिकवादप्रतिकूलत्वनिरासः

[II.263.141]

यदपि क्षणभङ्गसाधकस्य पदार्थस्थैर्यावसायि प्रत्यभिज्ञानविज्ञानं
अनुमानस्य बाधकमभिधीयते—तदपि न पेशलम्—अशिथिलप्रतिबन्धहेतौ
बाधकस्य निरवकाशत्वात् । उक्तं हि—"बाधाविनाभावयोर्विरोधान्नैकत्र
समावेशः" इति ॥

[II.263.142]

"अनुष्णस्तेजस्वी, कृतकत्वात्" इत्यत्रापि प्रतिबन्धवैधुर्यमेव साध्यसिद्धिं निरुणद्धि, नाध्यक्षबाध्यत्वम् ॥

[II.263.143]

अथवा किमनेन निर्बन्धेन ?अग्निशैत्यानुमानादौ युक्तं प्रत्यक्षबाधनम् ।तस्य ह्यनन्यथासिद्धिः, इह त्वेतन्न युज्यते ॥प्रत्यभिज्ञायाः अन्यथासिद्धत्वम्

[II.263.144]

प्रत्यभिज्ञायाः क्षणभङ्गपक्षेऽपि सदृशपरापरक्षणगणप्रसवप्रतारितमतीनां उपपद्यमानत्वात् । एवंच सति—यदि हि व्याप्तिशैथिल्यं सिद्धं किं प्रत्यभिज्ञया ।अथ न व्याप्तिशैथिल्यं सिद्धं किं प्रत्यभिज्ञया ॥

[II.263.145]

न चेत्थं प्रत्यभिज्ञैव व्याप्तिविप्लवकारणम्, इतरेतराश्रयप्रसङ्गात् ।
व्याप्तिविप्लवेनानुमाने न्यग्भूते प्रत्यभिज्ञा प्रमाणं भवति,—तस्यां च
प्रमाणीभूतायां व्याप्तिवैधुर्यादनुमानाप्रामाण्यम् ॥

[II.263.146]

अनुमानप्रामाण्येऽपि समानो दोष इति चेत्—न—तस्य प्रतिबन्धमहिम्नैव प्रामाण्यसिद्धेः । न हि तस्य प्रत्यभिज्ञादौर्बल्यनिबन्धन
प्रामाण्यम् ॥प्रत्यभिज्ञास्वरूपविमर्शः

[II.263.147]

अपि च केयं प्रत्यभिज्ञा नामेति नैपुण्येन निरूपयितुमर्हन्ति अत्रभवन्तः । किं "स एवायं स्तम्भः" इत्येकं ज्ञानम्, उत द्वे एते स्मृत्यनुभवज्ञाने ?

[II.263.148]

यद्येकं, तदस्य कारणं वाच्यम्, यत उत्पद्यते । नेन्द्रियम्, "सः"
इत्यस्मिन्नंशे तस्यासामर्थ्यात् । न च संस्कारः, तस्यापि "अयं" इत्यंशे
कौशलाभावात् ॥उभाभ्यां न च सम्भूय तद्ज्ञानमुपजन्यते ।पृथक्पृथक् स्वकार्ये हि निर्ज्ञातं कौशलं तयोः ॥

[II.263.149]

संस्कारस्य स्मृतिरेव कार्यम्, इन्द्रियस्यानुभव एव । सम्भूय तु
न ताभ्यामेकं कार्यमारभ्यते । न हि मृत्पिण्डतन्तुनिर्वत्येमेकं घटपटरूप
कार्यमुपलब्धम् । न चेन्द्रियं केवलमीदृशि कार्ये समर्थम् । यथासन्निहिताकारमात्रग्राह्यविषयकमिन्द्रियं प्रत्यभिज्ञानमातनोतीति विस्मयः ।
तस्मात् द्वे एते ज्ञाने, स इति स्मरणम्, अयमित्यनुभवः ॥प्रत्यभिज्ञायाः ज्ञानद्वयरूपत्वम्स्मृतिः स्मर्तव्यविषया ग्रहणं ग्राह्यगोचरम् ।न तदैक्यपरामर्शि दृश्यते प्रत्ययान्तरम् ॥यथा निरन्तरोत्पन्ने घटज्ञानपटस्मृती ।न तुल्यविषये तद्वत् एते अपि भविष्यतः ॥प्रत्यभिज्ञाया एकज्ञानत्वेऽपि नेष्टसिद्धिःयद्वा भवतु नामेदं एकमेव हि वेदनम् ।तथापि कीदृशं वस्तु स्पृशतीति परीक्ष्यताम् ॥अतीतकालयुक्तं चेत् स्मरणान्न विशिष्यते ।अनागतविशिष्टं चेत् सङ्कल्पप्रायमेव तत् ॥वर्तमानैकनिष्ठं चेत् स्थिरत्वं तर्हि सुस्थितम् ।कालत्रयपरीतं चेत् विरोधात्तत्तु दुर्लभम् ॥परस्परपरित्यागव्यवस्थितनिजात्मनाम् ।एकत्र न समावेशः कथं चिदुपपद्यते ॥वर्तमानमात्रग्रहणे क्षणिकत्वसिद्धिः

[II.263.150]

यथा हि—नीलाभावाविनाभूतलोहिताद्यपसारणम् ।कुर्वता नीलबोधेन नीलं भवति निश्चितम् ॥

[II.263.151]

तद्वदिहापि—तदभावाविनाभूत भूतकालाद्यपोहनम् ।विदधद्वर्तमानार्थज्ञानं तद्ग्राहितां व्रजेत् ॥प्रत्यभिज्ञायाः अधिकविषयत्वाभावः

[II.263.152]

एतेन पूर्वज्ञानविशिष्टार्थग्राहित्वं प्रत्यभिज्ञायाः प्रत्युक्तम् । पूर्वज्ञानस्येदानीमसत्त्वेन विशेषणत्वानुपपत्तेः । अगृहीतविशेषणायाश्च
विशिष्टबुद्धेरभावात् ॥

[II.263.153]

अथ उपजननापायरहितवस्तुस्वरूपग्राहिणी प्रत्यभिज्ञेत्युच्यते—
तदप्ययुक्तम्—वर्तमानैकनिष्ठतायाः प्रदर्शितत्वात् । भावानां च विनाशजन्मनोः वर्तमानो वा कालः—स्यात्, अन्यो वा ? तदन्यस्तावत् ग्रहीतुमशक्य इत्युक्तम् । वर्तमाने तु तदुत्पादविनाशकाले कथ्यमाने तद्ग्रहणात्तदविनाभूतौ भावानामुत्पादविनाशावपि गृहीतौ स्याताम् ॥सेयं तपस्विनी स्थैर्यं प्रसाधयितुमागता ।प्रत्यभिज्ञा विनाशित्वं प्रतिष्ठाप्य गमिष्यति ॥प्रत्यभिज्ञायाः सादृश्यादिविषयकत्वम्

[II.263.154]

अपि च लूनपुनर्जातकेशनखादिषु सादृश्यात् दृश्यमाना प्रत्यभिज्ञा
स्तम्भादिष्वपि तद्वदेव न स्थिरतामुपपादयेत् । तत्र बाधकयोगादिति
चेत्—इहाप्युक्त एव बाधकः परस्परविरोधिभूतादिकालसमावेशस्यैकत्र‥र्घटत्वादिति । तस्मात् प्रत्यभिज्ञाप्रत्ययस्य बाधकस्याभावात् सिद्धमानुमानिकं भावानां क्षणिकत्वम् ॥क्षणिकत्वस्य प्रत्यक्षगम्यत्वपक्षः

[II.263.155]

अपरे पुनः प्रत्यक्षगम्यमेव क्षणिकत्वमाचक्षते ॥नातीतानागतौ कालौ विचारयति चाक्षुषम् ।वर्तमानः क्षणश्चैकः इति तन्निष्ठमेव तत् ॥

[II.263.156]

यदि च वर्तमानताव्यतिरिक्तग्राहि प्रत्यक्षमिष्यते तद्वक्तव्यम्—किं
पूर्वविज्ञानमनागतकालावच्छिन्नपदार्थग्रहणनिपुणम्, उत उत्तरविज्ञान
मतीतकालालिङ्गितभावाकलनकुशलमिति ॥

[II.263.157]

तत्र आद्यविज्ञानसमुपजननसमये तत्क्षणातिरिक्तभाविकालासन्निधानात् न तेन तद्ग्रहणम्, अनागतग्रहणे वा कथमागामिजन्मग्रहणंस्यात् ?

[II.263.158]

उत्तरविज्ञानप्रसवसमयेऽपि भूतकालस्य भूतत्वादेव न सन्निधानम्,
असन्निहितभूतकालग्रहणे वा पूर्वजन्मग्रहणप्रसङ्गः ॥वर्तमानकालस्य तत्क्षणमात्ररूपत्वम्

[II.263.159]

अथ वर्तमानानुप्रवेशेन भूतभाविनोः कालयोः ग्रहणं मन्यसे—
तर्हि वर्तमानानुप्रवेशात् वर्तमान एव स कालः गृहीतः स्यात्, न
भूतः भावी वा ॥

[II.263.160]

अथ न कश्चिदेव कालः क्वचिद्गृह्यते, अर्थ एव केवलः प्रकाशत
इति—तदयुक्तम्—तदनवच्छिन्नभावग्रहणस्य भवद्गृहे चानभ्युपगमात् ॥प्रत्यक्षस्य वर्तमानविषयकत्वम्

[II.263.161]

ननु कोऽयं कालो नाम शाक्यानां ? न कश्चित् वास्तवः, किन्तु
काल्पनिक एव तद्व्यवहारः ॥सर्वथेन्द्रियजं ज्ञानं वर्तमानैकगोचरम् ।पूर्वापरदशास्पर्शकौशलं नाबलम्बते ॥

[II.263.162]

वर्तमानश्च कियान् कालः ? एक एव क्षणस्ततः । पूर्वः क्षणोऽतीततां
स्पृशति, उत्तरस्त्वनागतताम् ॥वर्तमानकालस्य न विततत्वम्

[II.263.163]

ननु च पचति, पठतीति वर्तमानोऽपि हि वितत एव कालः प्रतीयते
—नैतत्सारम्—न ह्यस्ति कालावयवी नानाक्षणगणात्मकः ।वर्तमानक्षणो दीर्घः इति बालिशभाषितम् ॥

[II.263.164]

क्षणसमुदायात्मकत्वे तु नानारूपत्वमेव तस्य भवेत् । अतीतानागतक्षणानुप्रवेशात् । तस्मादेकक्षणो वर्तमानः, स चात्यन्तमल्पीयानित्येवमेकक्षणपरीतार्थदर्शि चाक्षुषं ततः पूर्वमूर्ध्वं वा न पदार्थसत्तां
गृह्णातीति क्षणिका एव भावाः ॥प्रत्यक्षेण क्षणिकत्वग्रहणोपपादनम्

[II.263.165]

ननु च वर्तमानक्षणात् पूर्वमूर्ध्वं वा तदस्तित्ववत् नास्तित्वमपि न गृहीतमेवेति कथं क्षणिकत्वम् ॥

[II.263.166]

क एवमाह ? न गृहीतं नास्तित्वम् ? अनुपलब्धेरेव नास्तित्वव्यवहारात् । उपलम्भो हि भावानां सत्ता, अनुपलम्भश्च
नास्तित्वम् । दर्शनादर्शने एव सदसत्त्वयोर्लक्षणम् । तस्मात् क्षणान्तरे
तदनुपलम्भात् नास्तित्वमेवेत्येवं क्षणिकत्वग्राहि प्रत्यक्षमिति स्थितम् ॥प्रत्यभिज्ञाया विततकालाविषयकत्वम्ननु च प्रत्यभिज्ञातो दीर्घकालत्वनिश्चयः ।किमद्यापि न मुक्तोऽसि तत्प्रामाण्यकुतृष्णया ॥परीक्षितं हि तस्याः स्वरूपं कार्य च कारणम् ।न शक्नोत्येव सा स्थैर्यं उपपादयितुं ध्रुवम् ॥न पूर्वं नोत्तरं ज्ञानं ग्राहि कालान्तरस्थितेः ।तदिदं बोध्यमानोऽपि रागान्धो नावबुध्यसे ॥

[II.263.167]

पूर्वं हि ज्ञानं तत्कालमेव, उत्तरमपि स्वकालमेव वस्तु गृह्णाति;
तु नास्त्येव ग्रहणम् । अग्रहणमेव हि मध्यमाहुः ॥धारावाहिज्ञानस्याप्रामाणिकतानन्वविच्छिन्नदृष्टीनां न हि त्र्युट्यदवस्थितिः ।स्तम्भादिरवभातीति कथमेतस्य भङ्गिता ॥

[II.263.168]

नैतदेवम्—तत्राप्येकक्षणवृत्तित्वात् ज्ञानस्य । क्षणान्तरे तु ज्ञानमेव नास्ति तत् । तत् कस्याविच्छिन्नसत्ता ? कस्य त्रुटितसत्ता ? कस्य
वा बाधकम् ?

[II.263.169]

ननु अस्त्येव क्षणान्तरे विज्ञानम्, अविच्छिन्नत्वाद्दृष्टेरिति चेत्—
मैवम्—बुद्धेरदीर्घकालत्वात् ज्ञानान्तरोत्पाद एवासावित्यवधारयत्वायुष्मान् ॥तस्माद्यथैव सन्तानवृत्त्या ज्ञानक्षणोदयः ।तथैवोत्पाद्यतामेषा स्तम्भक्षणपरम्परा ॥ज्ञानस्य स्थिरत्वेऽपि न वस्तुस्थैर्यग्रहणम्

[II.263.170]

सोऽयं अविच्छिन्नदृष्टीनां अत्रुटितपदार्थसत्ताग्रहणाभिमान इत्थमुत्थितः ॥स्थिरेणापि न बोधेन दीर्घकालस्थितिग्रहः ।न ह्यसन्निहितग्राहि प्रत्यक्षमिति वर्णितम् ॥तत्काले सन्निधिर्नास्ति क्षणयोर्भूतभाविनोः ।वर्तमानक्षणश्चैको न दीर्घत्वं प्रपद्यते ॥तेन बुद्धेस्स्थिरत्वेऽपि स्थैयेमर्थस्य दुर्वचम् ।न त्वनन्तरया नीत्या तस्या अपि चिरं स्थितिः ॥

[II.263.171]

साऽपि हि स्वसंवेद्यत्वात् एकक्षणपरीतैव प्रकाशत इति । तस्मात्
क्षणिकग्राहि प्रत्यक्षमिति सिद्धम् ॥क्षणिकवादं प्रत्यनुमानं न प्रतिकूलम्ननु स्थैर्यं पदार्थानामनुमानात्प्रतीयते ।अन्वयव्यतिरेकाभ्यां मुद्गरादिर्विनाशकः ॥निश्चीयते घटादीनां तेन पूर्वं तदागमात् ।विनाशरहितत्वेन सिद्धत्येषामवस्थितिः ॥

[II.263.172]

न—अनुपलम्भव्यतिरिक्तस्य हेतुमतः विनाशस्यानुपलब्धेः । उपलम्भ एवास्तित्वं भावानाम्, अनुपलम्भश्च नास्तित्वम् । न च घटानुपलब्धिः मुद्गरादिकार्या, ततः प्रागपि भावात् ॥घटकालेऽपि घटानुपलंभः

[II.263.173]

ननु दृश्यानुपलब्धेः असत्त्वनिश्चयः । स च कपालकाल एव घटस्यावकल्पते । मध्ये त्वदर्शनं अन्यथाऽपि स्यादिति नादर्शनमात्रमेव
नास्तित्वम्—मैवम्—त्वदभिमते मध्येऽपि दृश्यस्यैव घटस्यानुपलम्भइति तदाऽप्यस्य नास्तित्वमेव ॥अथापि मध्ये सर्वेषां न घटानुपलम्भनम् ।तद्वत्कपालकालेऽपि सर्वेषामिति का प्रमा ॥अनुभवस्सर्वेषां नैकरूपः

[II.263.174]

यदहं न वेद्मि, तत् परोऽपि न वेदेति चेत्; तर्हि मध्येऽपि घटं सर्व
एव न पश्येयुरिति नास्त्येवासौ कपालीभूतघटवत् । अपि च—यदि यत्त्वं न जानासि तदन्योऽपि न मन्यते ।स्वजायाजघनस्पर्शसुखमप्येष मा ग्रहीत् ॥यदि वा बुध्यसे यत्त्वं तदन्योऽप्यधिगच्छति ।त्वज्जायाजघनस्पर्शसुखमप्यधिगच्छतु ॥

[II.263.175]

तदलं ते परगृहवृत्तान्तचिन्तया । यत् पश्यसि तदस्तीति जानीहि
यन्न पश्यसि तन्नास्तीति विद्धि । एवमनुपलम्भ एव भावानां विनाश इति
न तस्य मुद्गरादिकार्यत्वम् । अतोऽनुमानमपि न स्थैर्यसाधकम् । तस्माद्यथोक्तक्रमेण प्रत्यक्षमेव क्षणिकपदार्थपरिच्छेदीति स्थितम् ॥क्षणिकवादे दोषोद्धारःस्मरणप्रत्यभिज्ञानस्वकर्मफलभोक्तृताः ।क्षणिकत्वेऽपि कथिताः कार्यकारणभावतः ॥तदेवमुपपन्नेयं गृह्यतां क्षणभङ्गिता ।त्यज्यतां दीर्घसंस्कारकारणं स्थिरताग्रहः ॥क्षणभङ्गनिरासोपक्रमःअत्राभिधीयते नैव प्रमाणद्वयमप्यदः ।भावानां क्षणभङ्गित्वं उपपादयितुं क्षमम् ॥सत्त्वं नार्थक्रियाकारित्वम्अर्थक्रियासमर्थत्वं सत्त्वं यत्तावदुच्यते ।तदसत्कूटहेमादिव्यभिचारावधारणात् ॥किन्त्वबाधितसद्बुद्धिगम्यता सत्त्वभिष्यते ।सदसद्व्यपदेशस्तु पुत्रादावौपचारिकः ॥एवं च बाधकाभावपर्येषणपरायणम् ।न सत्त्वग्राहकं ज्ञानं स्वतः प्रामाण्यमर्हति ॥सत्त्वे च संशयोऽप्यस्ति सकलप्राणिसाक्षिकः ।उपलब्ध्यव्यवस्थात इत्येवं वर्णयिष्यते ॥क्षणिकस्यार्थक्रियाकारित्वासंभवःअर्थक्रियासमर्थत्वं त्वदुक्तं सत्त्वमस्तु वा ।तदपि व्याप्तिशून्यत्वान्न हेतुर्गन्धवत्त्ववत् ॥क्षणिकस्यापि भावस्य सत्त्वं नास्त्येव सोऽपि हि ।क्रमेण युगपद्वाऽपि न कार्यकरणक्षमः ॥क्षणिकस्य क्रमः कीदृग्युपत्करणे पुनः ।एकवस्तुक्षणस्यापि रूपभेदः प्रसज्यते ॥कार्याण्येकेन रूपेण भिन्नानि जनयेत्कथम् ।रूपभेदविरोधात्तु वस्तुनो नास्तिता भवेत् ॥क्षणिकवादस्य दुर्वचत्वम्स्थिते च वस्तुसद्भावे क्षणिकत्वं परीक्ष्यते ।तदसत्त्वे तु तच्चिन्ता व्योम्नि रोमन्थकेलिवत् ॥ज्ञाने क्षणिकचिन्ता चेत् किं तस्यापि पराकृतौ ।वहन्त्येतानि शास्त्राणि ज्ञेयाभावे च तत्कुतः ॥क्षणिकवादे कार्यानुपपत्तिः

[II.263.176]

अपि च—क्षणिकत्वपक्षे किमेकस्मादेकोत्पादः ? उत बहुभ्य
एकोत्पत्तिः ? अथैकस्मादनेकनिष्पत्तिः ? आहोस्वित् बहुभ्यो बहुसम्भवः ? इति परीक्षणीयम् ॥

[II.263.177]

न तावदेकस्मादेकोत्पत्तिः, अलौकिकत्वात् । एकस्मादप्यग्नेः भस्मधूमेन्धनविकाराद्यनेकप्रकारकार्यकलापोत्पाददर्शनात् । कार्यसिद्धये च
सर्वत्र सहकारिसन्निधापनप्रयत्नदर्शनात्, "न वै किंचिदेकं जनकम्" इति
ग्रन्थविरोधाच्च ॥एकस्मात्कारणादनेककार्यासंभवः

[II.263.178]

एतेन तृतीयः पक्षः निरस्तः एकस्मादनेकोत्पत्तिरिति । एकश्च
नैकं जनयत् क्रमेण जनयेत्, युगपद्वा ? न क्रमेण, स्थेर्यप्रसङ्गात् ॥
न यगपत्, अदृष्टत्वात् । एकस्य चानेककार्यकरणशक्तियोगेन तद्भेदान्नानात्वप्रसङ्गः ॥विरुद्धधर्मयोगेऽपि यदि चैकत्वमिष्यते ।अनेकक्षणयोगेऽपि भाव एक उपेयताम् ॥बहुभिः कारणैरेकाकार्यस्याप्यसंभवः

[II.263.179]

अथ बहुभ्य एकोत्पादनमिति पक्ष आश्रीयते—तद्वक्तव्यम्—किं
तदेकं कार्यम् ? कैर्वा बहुभिरुत्पाद्यते इति । न ह्यस्माकमिव भवतां अनेकोपायनिबहनिर्मितं अवयविस्वरूपं कार्यमस्ति; संचितैः संचिता
एव जन्यन्त इत्यभ्युपगमात् ॥

[II.263.180]

यदि चानेककारणकार्यमेकमुच्यते तदस्य कारणभेदोपनतस्वभावनानात्वयोगात् एकत्वमेव तावद्विरुध्यते । अन्यथात्वे हि न कारणाधीनं भावानां रूपमित्याकस्मिकत्वप्रसङ्गः । कारणभेदापादितनानात्वस्यापि यदि चैकत्वं, तदैकस्य नानाकालयोगिनोऽप्येकत्वं स्यात् ।
असत्त्वं वा भिन्नस्वभावस्य वस्तुन इति पूर्ववत् वक्तव्यम् ॥बौद्धमते ग्राह्यग्राहकभावानुपपत्तिः

[II.263.181]

लोचनालोकमनस्कारादिकारणभेदे कार्यमप्येकरूपं ज्ञानं इति चेन्न—
तस्य भवन्मते विषयाकारग्राहकत्वस्वसंवेदनरूपभेदात् । निराकारज्ञानवादिनो हि बौद्धस्य प्रतिकर्मव्यवस्था न सिध्यति, जनकस्य कर्मणः
प्रतिभासे स्थैर्यप्रसङ्गात्, एकसामग्र्यधीनत्वपक्षस्य चासम्भवात् ।
सम्भवेऽपि वा ग्राह्यनियमनिमित्ताभावादिति ॥बहुभ्यो बहुसंभवदूषणम्

[II.263.182]

अथोच्यते—किमनभ्युपगतपक्षोपमर्दनेन । बहुभ्यो बहुसंभव
इत्येष एव नः पक्षः । सन्तानवृत्त्या वर्तमाना पूर्वसामग्री सरूपामुत्तरसामग्रीमारभते । विजातीयकारणानुप्रवेशे तु विरूपामिति ॥

[II.263.183]

अथ केयं सामग्री नाम ? न समग्रेभ्यो भिन्ना, पृथगनुपलम्भात् ।
अव्यतिरेके तु समग्र एव सामग्री । तत्र पूर्वसमुदायेन उत्तरसमुदायारम्भे
तदन्तर्गतं समुदायिनमेकमेक एवोत्पादयेत्, एकं वा सर्वे संभूयेति ॥

[II.263.184]

तत्र आद्ये पक्षे सैवेयमेकस्मादेकोत्पत्तिरुक्ता स्यात् । सा च
प्रतिषिद्धा ॥कार्यसांकर्यप्रसंगस्तन्मते

[II.263.185]

अथैकैकसमुदायिनिष्पत्तौ सर्वसमुदायिनां व्यापारः—स तु क्रमेण
वा, यैगपद्येन वा ? तत्र क्रमपक्षे क्षणिकत्वहानिः । ये हि तत्र पंचषास्समुदायिनः क्षणाः वर्तन्ते, ते एकं तमुत्पाद्य पुनरपरमारभेरन्, पुनरन्यमिति तावत्कालप्रतीक्षणादक्षणिकत्वम् ॥

[II.263.186]

अथ युगपदेव सर्वनिष्पत्तौ सर्वे व्याप्रियन्ते, तर्हि निकुरुम्बरूपमेव
कार्यं निकुरुम्बरूपादेव कारणादुत्पन्नमिति, कारणविवेकनियमाभावात्
रूपरसादिप्रविभागो न स्यात् । इदं रूपं, एष रसः इति कथं निश्ची
यते ? चित्रेण चित्रमुत्पादितमिति सर्वं रूपं स्यात् । सर्वो वा रसः ।
यद्वा न रूपं, न रसः, अन्यदेव किंचद्वस्त्वन्तरं तत् स्यात् ॥कारणेषु वैलक्षण्यमपि तन्मते दुर्वचम्

[II.263.187]

अथोच्यते—यद्यपि रूपरसादिसामग्री तत्सामग्र्या एव जनिका,
तथापि क्वचित् किंचिदुपादानकारणं, इतरत्सहकारि कारणम् । तत्र रूपक्षणनिष्पत्तौ रूपस्योपादानकारणत्वात् इतरेषां च सहकारिकारणत्वात् न
पदार्थसङ्कर इति—तदयुक्तम्—सर्वथा कारणत्वानपायात् ॥अस्मिन् पक्षे स्थैर्यापत्तिः

[II.263.188]

अपि च येन स्वरूपेण रूपस्य रूपं प्रत्युपादानकारणता, तेनैव यदि
रसं प्रति सहकारिकारणता तदा पुनरपि रूपरसयोरविशेषः । अथान्येनरूपेण रूपस्य रूपोपादानता, अन्येन च रससहकारितेति, तर्हि स्वभाव
भेदान्नानात्वम्, नानत्वे च स्थैर्यम्, असत्त्वं वेत्युक्तम्—अथ नास्त्यनयोः किंचिद्विरुद्धत्वं स्वभावयोः ।कथं बौद्धगृहे जातस्त्वमेवमभिभाषसे ॥

[II.263.189]

भावानां परस्परपरिहारव्यवस्थितरुपत्वादस्त्येवैषां लक्षणिको
विरोधः ॥क्षणिकवादे कारणविशेषव्यवस्थापनं दु‥करम्

[II.263.190]

अपि च क्षणिकत्वे पदार्थानां, इदमत्रोपादानकारणं, इदं सहकारिकारणमिति विशेषोऽपि दुरवगमः । तथा हि—किमिदमुपादानं नाम ?
किं स्वसन्तानविनाशेन बीजादिवत् कार्यजनकमुपादानम्, उत
स्वविशेषसमर्पणेनोत्पादकमिति । यदि पूर्वः पक्षः, परलोकचर्चा
चार्वाकवदुपेक्षिता स्यात् । ज्ञानसन्तानविनाशेन ज्ञानान्तरारम्भप्रसङ्गात् ॥

[II.263.191]

स्वविशेषार्पणपक्षेऽपि सर्वविशेषार्पणं वा स्यात्, कतिपयविशेषार्पणं
वा ? सर्वविशेषार्पणे निर्विकल्पज्ञानं सविकल्पकस्य नोपादानकारणं
स्यात् ॥क्षणिकवादे हेतुदर्शनं व्याप्तिस्मारकं न स्यात्लिङ्गदर्शनजन्या च प्रतिबन्धस्मृतिः कथम् ।कथं वा रसविज्ञानं रूपज्ञानादनन्तरम् ॥

[II.263.192]

सन्तानभूयस्त्वाद्भविष्यतीति चेत्—न—एकप्रमात्रधीनप्रतिसन्धानौ
पनिबन्धनव्यवहारप्रतिबन्धविप्लवप्रसङ्गात् । नित्यमेकमात्मानमन्तरेण
सन्तानैकतायामपि तावदसौ व्यवहारो नावकल्पते । किमुतैकत्रैव देवदत्तसन्तानभूयस्त्वे सतीति ॥

[II.263.193]

कतिपयविशेषार्पणेन तु यद्युपादानता, तदानीं रूपमपि ज्ञानोपादान
कारणतां प्रतिपद्येत । तस्मान्नोपादानकारणं नाम किंचित् । तन्निरासेन
च तद्वैलक्षण्यलक्ष्यमाणस्वरूपस्य सहकारिणोऽपि व्युदासो वेदितव्यः ॥सहकार्यधीनत्वे स्थैर्यसिद्धिः

[II.263.194]

अपि च—प्रतिक्षिपसि मत्पक्षे सर्वथा सहकारिणम् ।स्वयं चाङ्गीकरोषीति, भिक्षो ! रागीव लक्ष्यसे ॥भिन्नाभिन्नोपकारादिविकल्पास्त्वत्प्रकल्पिताः ।सहकारिप्रतिक्षेपकारिणः क्वाधुना गताः ? ॥आ ! ज्ञातं युक्तिशक्त्यैषः युष्माभिरुपकल्पितः ।दोषो न बाधते युष्मान् मन्त्रोत्थापितसर्पवत् ॥क्षणिकावादे कार्यकरणभावासिद्धिः

[II.263.195]

अथवा—तिष्ठतु तावदुपादानसहकारिकारणविवेकः ! कार्यकारणभाव एषः भदन्तसिद्धान्ते दुरुपपादः । परोत्पत्तावव्याप्रियमाणमेव
यदि कारणमुच्यते सर्वं सर्वस्य कारणं स्यात् ॥न चालब्धात्मनस्तस्य व्यापारः परजन्मनि ।लब्धात्मनस्तु व्यापारे स्थितिस्सिद्धा क्षणान्तरे ॥आनन्तर्यमात्रं न कारणत्वगमकम्

[II.263.196]

अथ ब्रूयात्—इदं प्रतीत्य इदं प्रतीयते इति इदंप्रत्ययतामात्रमेव
कार्यकारणभाव इति—तथापि लब्धात्मनः क्षणस्य प्रतीतिरिति द्वितीयक्षणावस्थानमपरिहार्यमेव ॥न चानन्तर्यमात्रेण कार्यकारणग्रहः ।अहेतुफलभावेऽपि तथाऽनन्तर्यदर्शनात् ॥व्यापारस्तु परोत्पत्तौ नास्त्येव क्षणभङ्गिनः ।न वर्तमानकालस्य न भूतस्य न भाविनः ॥तुलादृष्टान्तवैरूप्यम्

[II.263.197]

अथ मन्येथा यथा तुलान्तयोर्नामोन्नामौ भवतः, एवं पूर्वोत्तरयोः
क्षणयोः नाशोत्पादावित्येवं पूर्वक्षणविनाशेनोत्तरक्षणनिवृत्तेः इयतैव
तौ कार्यकारणभावमश्नुवीयातामिति—एतदप्यमनोरमम्—न ह्ययमायुष्मता सम्यगवधृतस्तुलादृष्टान्तः ॥तत्रान्यदेव हेमादि नामोन्नामनिबन्धनम् ।उन्नामो न तु नामेन तेन वा स विधीयते ॥

[II.263.198]

इह हि न पूर्वेण क्षणेन, नापि तद्विनाशेनोत्तरः क्षण उत्पद्यते । न
च हेमस्थानीयमिहान्यदस्तीत्यनुत्पाद एवावशिष्यते ॥सर्वथा परनिष्पत्तौ निर्व्यापारं न कारणम् ।सव्यापारस्य कर्तृत्वे क्षणिकत्वं तु दुर्घटम् ॥इथं च सत्त्वं व्यावृत्तं क्षणिकेभ्यो विशेषतः ।तेनासाधारणत्वेन यायात्संशयहेतुताम् ॥सत्त्वं क्षणिकत्वविरुद्धस्यैव साधकम्

[II.263.199]

अथवा लब्धात्मनः पदार्थस्य परोत्पत्तौ व्याप्रियमाणत्वेन कारकत्वावधारणात्, द्वित्रक्षणस्थायित्वमवश्यमनन्तरनीत्या भवेदिति प्रत्युत
सत्त्वादक्षणिकत्वसिद्धेः विरुद्धोऽयं हेतुः ॥

[II.263.200]

अतश्चैवं, नित्यानामेवार्थक्रियाकारित्वोपपत्तेः समवाय्यसमवायिनिमित्तभेदेन त्रिविधा कार्यकारणसामग्री परस्परसंसर्गमागत्य यथासन्निधानं कार्यं प्रसूत इति कृतं क्रमयौगपद्यविकल्पैस्तावकैः । यदैवाविकलसंसर्गा सामग्री तदैव कार्योत्पत्तिः ॥कार्याणां क्रमादेवोत्पत्तिःअत एव च कार्याणां युगपन्न समुद्भवः ।न चापि कारणं नित्यं सामग्री न हि सर्वदा ॥प्राणिकर्मविपाकोऽपि सामग्यन्तर्गतोऽस्ति नः ।सर्वस्य सुखदुःखादिहेतोस्तदुपपादनात् ॥

[II.263.201]

न च समग्रव्यतिरेकाव्यतिरेकविकल्पः अस्मत्पक्षे सामग्रीं अपबा
धते; समग्रधर्मत्वात् सामग्र्याः । समग्रापेक्षया च सामग्र्या एव च
तमबर्थातिशययोगात् करणमिति प्रमाणसामान्यलक्षणे वर्णितमेतत् ॥कारणानां प्रत्येकसामर्थ्यप्रश्नोऽपि व्यर्थःसमर्थत्वासमर्थत्वविकल्पोऽपि न सङ्गतः ।सामग्र्या एव सामर्थ्यं ततः कार्यस्य दर्शनात् ॥

[II.263.202]

तदन्तर्गतस्य तु कारकजातस्य शकटाद्यङ्गस्येव सामर्थ्यं यावत्,
तावदभ्युपगतमेव तदपेक्षस्य सामग्र्याः साधकतमत्वस्य निर्वहणात् । न
हि भवति कृष्णाच्छुक्लतर इति ॥

[II.263.203]

अविकलं तु सामग्र्या एव सामर्थ्यं, यदनन्तरं कार्यनिष्पत्तिरिति
कार्यनिष्पत्तिदर्शनादेवावगम्यते ॥कारकत्वं न क्षणिकम्

[II.263.204]

यदपि एकक्षणस्थायि कारकं स्यादित्युद्धोषितं परैः—तदप्यसत्—
कार्यनिष्पत्तिपर्यन्तत्वादवस्थानस्य । एकेन च क्षणैन कार्यनिष्पत्तेरघटमानत्वात् । कार्यनिष्पत्तेरूर्ध्वं तु सामग्री विप्लवते न समग्राणिः
तेषामेकैकशः क्वचित्क्वचिदुपलम्भात् चक्रसूत्रदण्डादीनाम् । इत्थं
स्थिराणामेव पदार्थानां अर्थक्रियासामर्थ्यः समर्थिसमिति न ततः क्षणभङ्गसिद्धिः ॥

[II.263.205]

एवंच सत्त्वनित्यत्वयोः विरोधात्—सत्त्वप्रतीत्यैव एकचन्द्रबुद्धिवत् तदितरनिराकरणमित्यादि यत् प्रलपितं तत् प्रतिक्षिप्तं भवति ॥ध्वंसस्यानपेक्षत्वनिराकरणम्

[II.263.206]

यदप्यभाणि नाशं प्रत्यनपेक्षत्वात् क्षणिकाः पदार्था इति—तदपि
यत्किंचित्—दण्डादिव्यवहारान्वयव्यतिरेकानुविधायिनस्तत्कार्यस्य घटाद्यभावस्य विस्तरतः प्रमाणचिन्ताऽवसरे प्रसाधितत्वात् । प्रध्वंसाभावश्च विनाश इत्युच्यते ॥नश्वरानश्वरत्वादिविकल्पास्तु न साधवः ।सामग्र्यधीनः प्रध्वंसः भावानामात्मलाभवत् ॥

[II.263.207]

मुद्गरादिसामग्र्या घटस्य किं क्रियते ? मृत्पिण्डादिसामग्र्या
किमस्य क्रियते ? आत्मलाभ इति चेत्, अनयाऽप्यात्महानं करिष्यते ॥भावाभावयोरुभयोरपि हेत्वधीनत्वम्

[II.263.208]

ननु ! नश्वरश्चेत् तत्कारणमफलम्, अनश्वरत्वे त्वशक्तमिति—
उत्पत्तावपि तुल्योऽयं प्रलापः । भवनस्वभावश्चेत् घटः स्वत एव भवति,
किं दण्डादिकारकसामग्र्या ? अभवनस्वभावस्तु कर्तुमशक्यः, खरविषाणवदिति ॥

[II.263.209]

कारकव्यापारकार्यत्वदर्शनात् अपर्यनुयोग एष इति चेत्, विनाशे
च समः समाधिः, उत्पत्तिवत् विनाशस्यापि कारकान्वयव्यतिरेकानुविधायित्वात् ॥तस्मादुत्पन्नमात्रस्य विनाशो नास्ति वस्तुनः ।आविनाशकसद्भावादवस्थानमिति स्थितिः ॥घटादीनां नित्यत्वापादनपरिहारः

[II.263.210]

ननु ! सापेक्षाणां भावानां नावश्यंभाविता भवेदिति घटस्य
विनाशहेतुर्नोपनिपतेदपि कदाचित्—इत्येवमसौ किं नित्य एव भवत्विति
—अहो ! महान् प्रमादः, उत्सन्नाः प्रजाः, पतितो महान् वज्राशनिः,
दुष्परिहरोऽयं दोष उत्थितः । यदि घटो नित्यो भवेत्, एष कालाग्निरुद्र इव त्रिभुवनमपि भस्मीकुर्यात् ॥घटादीनां सावयवत्वेन नाशावश्यंभावः

[II.263.211]

अपि च, रे मूढ ! सावयवस्य, आश्रितस्य कार्यस्य च नूनमवयवविभागात्—आश्रयविनाशाद्वा यदा कदाचिद्भवितव्यमेव विनाशेनेति
कस्तन्नित्यत्वशङ्कावसरः ? तथा हि न रामाभिषेककलशमद्य यावदनु
वर्तमानमीश्वरवेश्मन्यपि पश्यति लोक इत्यवश्यंभावी तस्य विनाशहेतुः । तस्मात् सहेतुको विनाश इति न स्वत एव विनश्वरा भावाः ॥वस्तुस्थैर्यं प्रत्यक्षसिद्धम्

[II.263.212]

अपि च प्रत्यज्ञा स्वतेजोविभवविधूतबौद्धसिद्धान्तध्वान्तसिद्धान्तसंततिरभङ्गुरमेव भावनिवहमनिशमुपदर्शयन्ती दिनेशदीधितिदशशत
विभागवती सर्वतो जाज्वलीतीति कस्तस्य सत्यं क्षणभङ्गिनो भावानभिदध्यात् । यच्च किंचन तस्यामपभाषितं—तत्सर्वमसमंजसम् ॥प्रत्यभिज्ञाप्रामाण्यम्

[II.263.213]

यत्तावदिदं विकल्पितं—स एवायमिति किमेकं विज्ञानम्, उत द्बे ?
इति—तत्रोच्यते—सामानाधिकरण्येनैकविषयावद्योतनाप्रवणैकप्रतीतिसंवेदनात् केयं द्वित्वाशङ्का ? योऽयमयं सः, यः सः सोऽयमित्येकत्वावमर्शिनी खल्वियमेका । स्वतस्तु याऽनेकप्रतीतिरनुभूयते घटोऽयमितितन्न निरन्तरोत्पन्नघटज्ञानपटस्मरणवत् भिन्नविषयं बुद्धिद्वयमिति ॥प्रत्यभिज्ञायाः प्रत्यक्षत्वम्

[II.263.214]

यत्तु किमेकप्रतीतिजन्मनि करणमिति—कार्यं चेदवगम्येत किं कारणपरीक्षया ।कार्यं चेन्नावगम्येत किं कारणपरीक्षया ॥

[II.263.215]

न च कार्यमकारकं भवितुमर्हति, कार्यत्वस्यैवानुपपत्तेः इति भवितव्यमेव तत्र कारणेन । अस्ति च संस्कारसहितमिन्द्रियमस्याः प्रतीतेः
कारणं पृथक् । कार्यताऽपि तयोर्दर्शनादेव गभ्यते । तदिह सन्निहितयोरेककार्यजन्मनि व्यापारात् तदपि किमिति नेष्यते । मृत्तन्तुकार्यमेकमदर्शनादेवानभ्युपगतम् । इदं तु दृष्टत्वाद्दुरपह्नवम् ॥

[II.263.216]

क्वचित्तु केवलेन्द्रियव्यापारादपि—कार्यादर्शनान्न सर्वत्र तथाविधस्यैव तस्य कार्यकारित्वं, सहकार्यपेक्षेण कार्यान्तरजननात् ॥प्रत्यभिज्ञाविषयनिर्णयः

[II.263.217]

यत्तु उक्तं—कीदृशोऽर्थः प्रत्यभिज्ञायामवभातीति—तत्रैते वादिनः
शतकृत्वो दत्तोत्तरा अपि यत्पुनरस्माननुयुंजते, तेन बलवदुद्विग्नाः स्मः ।
उक्तमत्र प्रमितयः प्रष्टव्याः, न तु वादिन इति । अतीतकालविशिष्टो
वर्तमानकालावच्छिन्नश्चार्थ एतस्यामवभासते ॥एकस्य कालद्वयसंबन्धः न विरुद्धःननु पूर्वापरौ कालौ परस्परविरोधिनौ ।नैकत्र विशतस्तेन तद्भेदाद्वस्तु भिद्यते ॥

[II.263.218]

नैतदेवम्—केयूरकिरीटकटककुण्डलादिभेदेऽपि देवदत्तस्याभदात् ।
अवयव्यस्ति, नास्तीति परीक्षणं वादान्तरगमनम् । अपवर्गाह्निके च
विस्तरेणावयवी साधयिष्यत इत्यास्तामेतत् ॥

[II.263.219]

कुण्डलादीनामविरोधादिति चेत्—न—लाक्षणिकविरोधाभ्युपगमात् ।
परस्परपरिहारव्यवस्थितात्मनो हि सर्वे भावा इति भणद्भिर्भवद्भिरभ्युपेयत एषां विरोधः ॥एकस्य कालद्वयसंबन्धो न विरुद्धः

[II.263.220]

ननु ! केयूरादीनां विरोधेऽपि तदाऽवस्थानादेकदेवदत्तसंबन्धित्वमभ्युपपद्येतापि । भूतवर्तमानयोस्तु युगपदसन्निधानात् कथं तद्विशिष्टता स्तम्भादेरुच्यते—प्रतीयते च द्वौ कालौ, न च सन्निहिताविति
चित्रम् ॥

[II.263.221]

किं भूतोऽपि काल इदानीमस्ति—मैवम्—नासावस्तीत्युच्यते, अपि
त्वासीदिति । अस्तीत्युच्यमानः वर्तमान एव स्यात्, न भूतः ॥

[II.263.222]

हन्त तर्हि भूतः भूतत्वादेव नेदानीमस्तीति कथं प्रतिभासते ? भूतत्वेनैवेति ब्रूमः । भूतः कालो भूततयैव गृह्यते, वर्तमानोऽपि वर्तमानतयैव, अर्थस्तूभयानुगत एक एव, तथा ग्रहणात् ॥भूतकालस्येदानीं भानसंभवः

[II.263.223]

ननु भूतकालस्येदानीमभावात् तद्विषयं ज्ञानमनर्थजं स्यात्—न—
धर्मिणस्तदवच्छिन्नस्य ज्ञानजनकस्य भावात् । भूतः कथमवच्छेदक
इति चेत्, तथा प्रतिभासात् । प्रतीतिमवमृशतु भवान् "स एवायम्"
इति । यः पूर्वमासीत्, स इदानीमप्यस्तीति । सोऽयमतीतकालविशिष्टोऽर्थ एतस्यां बुद्धाववभासते ॥प्रत्यभिज्ञाया इन्द्रियजत्वम्

[II.263.224]

ननु । असता भूतकालेन विशेषितमर्थं कथमिन्द्रियजा प्रतीतिरालम्बनीकुर्यात् ? उच्यते—अन्त्यसंख्येयसंवित्तिकाले प्रागवलोकिताः ।यथा शतादिज्ञानानि जनयन्ति पदातयः ॥अतीतकालसंसर्गो भवन्नेवं विशेषणम् ।स्तम्भादिप्रत्यभिज्ञायाः कारणत्थं प्रपद्यते ॥अविद्यमानस्यापि विशेषणतया भानसंभवः

[II.263.225]

संख्येयाः पदातयः सन्ति, अतीतकालस्तु नास्तीति चेत्—कपित्थेषु भक्ष्यमाणेषु किं वक्ष्यति देवानां प्रियः ? शतं कपित्थानां भक्षितवान् वाहीक इति प्रतीतिदर्शनात् । न च नवनवतावनुपयुक्तेषु
कपित्थेषु एकत्रैव "शतं मया भक्षितम्" इति मतिः । अतः यथा
तत्रातिक्रान्तान्यपि नवनवतिकपित्थानि शतप्रतीतिहेतुतामुपयान्ति, प्रतिभासोपारूढत्वात्; एवमतीतकालयोगोऽपि प्रतिभासमानः प्रत्यभिज्ञामाधास्यतीति ॥विकल्पानां प्रामाण्यम्

[II.263.226]

विकल्पमात्रं शतप्रत्यय इति चेत्, भो महात्मन् ! किं वा तव न
विकल्पमात्रम् । किन्तु जीवन्त्यमी सविकल्पकप्रामाण्यवादिनः ॥यश्च सामान्यसंसिद्धौ प्रकारः प्राक् प्रदर्शितः ।योज्यः स एव द्वित्वादिसंख्यासद्भावसिद्धये ॥

[II.263.227]

इत्यलं कथान्तराक्षेपेण ॥प्रत्यभिज्ञायां गतकालस्य विषयत्वम्

[II.263.228]

ननु ! अतिक्रान्तग्राहि प्रत्यभिज्ञानं, इन्द्रियार्थसन्निकर्षजं चेति नः
कौतुकमिदम् । किं तत्कौतुकम् ? अर्थस्तावदस्य पुरोऽवस्थितोऽस्त्येव
जनकः स्तम्भादिः ॥

[II.263.229]

ननु ! अस्ति, स तु वर्तमानकाल एव—न केवलं, वर्तमानकालयोगिनाऽर्थेन तत्प्रत्ययजननात्, तस्य वर्तमान इवातीतोऽपि कालः
अवच्छेदकतां प्रतिपद्यते । स च तदवच्छिन्नोऽर्थः इदं च ज्ञानमादधातीत्यर्थजमेतत् इन्द्रियजमपि भवति, तद्भावाभावानुविधानात् ॥अतीतविषयकस्यापीन्द्रियजन्यत्वम्

[II.263.230]

ननु ! अतीतेऽर्थे कथमिन्द्रियं प्रवर्तते ?

[II.263.231]

कस्यैष पर्यनुयोगः ? नेन्द्रियस्य, अचेतनत्वात् । पुरुषस्तु अविष्फारिताक्षस्तु लभत इति सोऽप्यननुयोज्यः ॥प्रत्यभिज्ञाया अबाधितत्वम्

[II.263.232]

ननु ! अतीतग्राहित्वात् अप्रामाण्यं कल्पयितुं युक्तमस्या बुद्धेः,
नेन्द्रियस्यातीतेऽपि सामर्थ्यं दृष्टपूर्वमिति—मैवम्—अप्रामाण्यं नाम
बाधकप्रत्ययात् कल्प्यते, न चासावस्ति प्रत्यभिज्ञायाम् । अनुमानं तुबाधकं प्रतिक्षिप्तम् ॥प्रत्यभिज्ञाया अप्रामाण्ये हेतुर्नास्ति

[II.263.233]

ननु ! कारणदोषादपि कल्प्यत एवाप्रामाण्यम् ॥

[II.263.234]

आयुष्मन् ! सोऽप्युच्यताम् ॥

[II.263.235]

उक्त एवेन्द्रियस्यातीतग्रहणविषये सामर्थ्यविरहः । वत्स ! न
सम्यगुक्तवानसि । नायमिन्द्रियस्य तिमिरादिरिव दोषः । अतीते
काले स्वतन्त्रे तस्यासामर्थ्यम्, न तद्ग्राह्यवर्तमानवस्तुविशेषणीभूते ।
संस्कारसचिवस्य चास्य सामर्थ्यम्, न केवलस्येत्युक्तम् । तस्मादतीतकालविशेषितपुरोवर्तिवर्तमानस्तम्भादिपदार्थविषयमिन्द्रियार्थसन्निकर्षोत्पन्नमेवेदं प्रत्यभिज्ञाज्ञानमिति सिद्धम् ॥प्रत्यभिज्ञाया मानसत्वं वाअथवा पूर्वविज्ञानविशिष्टग्राहि मानसम् ।इष्यतां प्रत्यभिज्ञानं गन्धवत्कुन्दबुद्धिवत् ॥

[II.263.236]

यथा हि लोचनगोचरेऽपि कुन्दकुसुमे तदविषयगन्धविशेषिते बाह्येन्द्रियद्वारकं ग्रहणमघटमानमिति मानसमेव सुरभि कुसुममिति ज्ञानं, एवं
पूर्वविज्ञानविशेषितस्य स्तम्भादेर्विशेषणमतीतक्षणविषय इति मानसी
प्रत्यभिज्ञा । पूर्वप्रवृत्तबाह्येन्द्रियोपजनितज्ञानविशिष्टबाह्यविषयग्राहिणि
चान्तःकरणेऽभ्युपगम्यमाने सति नान्धाद्यभावप्रसङ्ग इति बहुशः
कथितम् ॥

[II.263.237]

ननु ! कुन्दादेर्विशेषणं वर्तमानमस्ति सौरभम् । इह त्वतीतं पूर्वविज्ञानमिति कथं विशेषणम् ?—उक्तमत्र । किं तेन सता करिष्यसि ?
शतादिबुद्धिष्वतिक्रान्तस्यापि कपित्थादेः कारणत्वदर्शनादिति ॥

[II.263.238]

तदेवमन्तःकरणजन्मनाऽपि प्रत्यभिज्ञानेन स्थैर्यमवस्थाप्यत एव
भावानाम् ॥वस्तुस्थैर्यवादःया तु मुण्डितकेशादिप्रत्यभिज्ञानतुल्यता ।स्तम्भादिप्रत्यभिज्ञायाः कथ्यते साऽप्यसङ्गता ॥

[II.263.239]

तत्रान्तराले मुण्डितशिरोदर्शनमेव बाधकम् । इह तु न
किंचिदस्ति ॥

[II.263.240]

अत एव शब्दे तदैव स्फुरन्त्या विनाशबुद्ध्या वैधुर्यमुपनीता
प्रत्यभिज्ञास्थास्नुतामुपस्थापयितुमसमर्थेत्युक्तम् ॥

[II.263.241]

ज्वालादावपि तैलवर्तिक्षयाद्यनुमानबाधितत्वात् भ्रान्ता प्रत्यभिज्ञा,
न तु तथा स्तम्भादावनुमानमपि बाधकमस्ति । सत्त्वानुमानं तु
निरस्तमेव ॥अनुमानेन प्रत्यक्षबाधेऽपि नात्र तद्युक्तम्

[II.263.242]

यद्यपि नैष नियमः—प्रत्यक्षानुमानयोर्विरोधे प्रत्यक्षं बलीय इति,
त्वरिततरपरिभ्रमितचक्रीभवदलातग्राहिणः प्रत्यक्षस्य अनुमानबाध्यत्वदर्शनादिति—तथापि प्रकृतं क्षणिकत्वानुमानं अन्यथासिद्धं, अनन्यथासिद्धं तु प्रत्यक्षमिति प्रत्यक्षमेव क्षणिकत्वानुमानस्य बाधकम् ॥

[II.263.243]

न चेतरेतराश्रयत्वम्, अनुमानमिथ्यात्वनिबन्धनप्रत्यभिज्ञाप्रत्यक्षप्रामाण्यानभ्युपगमात् । स्वहेतुबलवत्तयैव प्रत्यभिज्ञाप्रत्यक्षं प्रमाणम् ।
न तस्येदं दैन्यम्, यदनुमानमिथ्यात्वे सति तत्प्रमाणीभविष्यतीति ॥ज्ञानस्य क्षणिकत्वासंभवःआस्तां वा प्रत्यभिज्ञानं, य एष प्रथमाक्षजः ।स्तम्भादिबोधस्तेनापि बाध्यते क्षणभङ्गिता ॥

[II.263.244]

तुल्यसामग्र्यधीनत्वस्य निराकृतत्वात्, निराकारत्वस्य निराकरिष्यमाणत्वात्, अन्वयव्यतिरेकोपकृतमानसप्रत्यक्षनिश्चितजनकत्वस्य चार्थस्यावभास्यत्वनिश्चयात्, उत्पन्नोऽर्थो ज्ञानं जनयति, जातेन च तेन ज्ञानेनगृह्यत इति बलात् द्वित्रक्षणावस्थायित्वमस्यापद्यत इति कुतः
क्षणिकत्वम् ?घटादीनां स्थिरत्वम्यदि लब्धस्वरूपोऽपि न नष्टः प्रथमे क्षणे ।हेत्वन्तराद्विनाशोऽस्य न स्वरूपनिबन्धनः ॥विचित्रा च पदार्थानां प्रतीतिरिह दृश्यते ।चिरन्तनमतिः काचित् काचित्तत्कालजा मतिः ॥सलिलाहरणव्यग्रकुम्भावगतिरन्यथा ।तथैव कन्दकाकृष्टकुम्भावगतिरन्यथा ॥रविगुप्तपक्षनिरासःएतेन रविगुप्तोऽपि परिम्लानमुखः कृतः ।क्षणिकत्वक्षमाध्यक्षसमुत्प्रेक्षणपण्डितः ॥

[II.263.245]

तथा हि—वर्तमानवस्तु विग्रहग्राहिविज्ञानं अनन्तरोक्तनयेन स्वजन
कार्थप्रतिभासनात् द्विक्षणस्थायितामर्थस्य गमयतीत्युक्तम् । आद्यं च
किंचिद्विज्ञानं अनागतकालस्पर्शि भवति । यथाऽऽह भट्टः—"रजतं गृह्यमाणं हि चिरस्थायीति गृह्यते"

[II.263.246]

इति । उत्तरमपि प्रत्यभिज्ञानं अतीतकालावच्छिन्नमर्थमवद्योतयतीति दर्शितम् ॥अतीतकालग्रहणेऽप्युत्पत्तेरग्रहणम्

[II.263.247]

न चातीतानागतजन्मग्रहणमाशङ्कनीयम्, इयति कारणसामर्थ्यनियमात् । न ह्यतीतानागतजन्मग्रहणमशक्यक्रियमिति यदपि दृश्यमानं ग्रहणं, तदप्यपह्नोतुं युक्तम् ॥

[II.263.248]

न चैतावताऽतीतानागतकालावच्छिन्नवर्तमानवस्तुग्रहणमात्रेण सामान्यतोदृष्टेन अदृष्टमप्यतीतानागतज्ञानं कल्प्यम् । यथादर्शनं हि
वस्तूनि व्यवस्थाप्यन्ते, न तु किंचिद्दृष्टवाऽन्यदपि कल्प्यते, दृष्टमपि वा
निह्नूयते इति ॥वस्तूनां स्थिरत्वं प्रत्यभिज्ञाग्राह्यम्

[II.263.249]

अपि च अनिमेषदृष्टेरत्रुटितसत्ताकस्तम्भादिपदार्थग्राहि प्रत्यक्षमुपपद्यते । तत् कथं क्षणिकग्राहि कथ्यते ॥

[II.263.250]

यच्च तत्र विकल्पितं—अतीतानागतक्षणयोः असन्निहितत्वेन प्रत्यक्ष
ग्राह्यताऽनुपपत्तेः वर्तमानक्षणस्य चातिसूक्ष्मत्वात् तत्कालग्राहिणा प्रत्यक्षेण
क्षणिकत्वमेव गृहीतं भवतीति—तदुपपन्नम्—मा नामाभूदतीतानागतकालग्रहणं, वर्तवान एव तु तत्रानिमेषदर्शने कियान् काल इति चिन्त्यताम् । निमेषकृतस्यापि दर्शनविच्छेदस्यानवकाशात् । यावद्धि दर्शनं
न विच्छिन्नं, तावान् वर्तमानः काल इति तद्ग्रहणेन स्थैर्यं गृहीतं भवति,
न क्षणिकत्वम् ॥वर्तमानकालस्य न क्षणरूपत्वम्

[II.263.251]

ननु ! तावानसौ कालः क्षणसमुदायो भवति, न क्षणः । क्षणश्चैक
एव वर्तमानो भवति । अतः पूर्वापरौ क्षणावतीतानागतौ भवतः । तयोश्च
न ग्रहणमित्युक्तम् ॥

[II.263.252]

भो महात्मन् ! सिद्धे क्षणकत्व एव एवं शक्यते वक्तुम्, न तत्साधनावसरे । कालो ह्येको नित्यो विभुरिति साधितोऽनुमानपरीक्षायाम् ।
न तु क्षणसमुदायात्मा कालः । कालस्य तु भेदाः क्रियोपजननविनाशाद्युपाधिनिबन्धनाः कल्प्यन्त इत्यपि तत्रैव परीक्षितम् । तदयमनिमेषदृष्टेः
दर्शनविच्छेदानुपग्रहात् तावानेकः कालः स इति वर्तवान एव भवति
नानाक्षणसमुदायः । क्षणसमुदायात्मकेऽपि वा काले दर्शनविच्छेदानवधारणात् क्षणसमुदाय एव वर्तमानीभवतु ॥कालस्याप्रामाणिकत्वेऽपि न क्षणिकत्वसिद्धिः

[II.263.253]

ननु ! कालो नाम न कश्चित् पारमार्थिकः पदार्थ एव परिदृश्यमानः
वर्तमानादिव्यवहारहेतुः । स च न चिरमनुभूयत इति क्षणिक
उच्यते—

[II.263.254]

भिक्षो ! अलमवान्तरगमनेन । मा भूत् कालः । पदार्थस्त्वनिमेषदृष्ट्यविच्छेदान्न नश्यन् दृश्यत इति न क्षणिकग्राहि
प्रत्यक्षम् ॥ज्ञानस्यास्थिरत्वेऽपि वस्तुस्थैर्योपपत्तिः

[II.263.255]

ननु ! भवद्भिरपि न स्थिरं ज्ञानमिष्यते । क्षीणे च ज्ञाने सोऽर्थो
द्वितीयक्षणे केन गृह्येत ? ज्ञानान्तरेण तु गृह्यमाणः स एवेत्यत्र को
निश्चयः ?

[II.263.256]

अनिमेषदृष्टेर्ज्ञानं न क्षीयत एवेत्येके ॥

[II.263.257]

अथवा किं न एतेन । न हि विषयप्रतिभासकाले ज्ञानमवभासत
इति असकृदुक्तं, वक्ष्यते च । तेन तत्कीदृशमिति कुतो वयं विद्मः ।
अर्थस्त्वविच्छिन्नसत्ताक एव गृह्यते । ज्ञानं तु वर्तमानकालमप्यतीतानागतकालग्राहि भवति; स्मरणमिव, भूतभविष्यद्वृष्ट्यनुमानमिव ॥इन्द्रियस्य, सन्निकर्षस्य, अर्थस्य च स्थिरत्वम्

[II.263.258]

ननु ! इन्द्रियव्यापारो न क्षणान्तरस्थायीति तस्मिन्नसति कुतोऽर्थस्य विततकालताग्रहणम् ?

[II.263.259]

भदन्त ! भवतु, श्रान्तोऽसि । लज्जस्वैवंब्रुवाणः । निमेषकृतोऽपि विच्छेदोऽस्य नास्ति । अथ च न स्थिरः इन्द्रियव्यापार इतिग्राहिकतामात्रम् । सन्निकर्षश्चास्य विषयग्रहणे व्यापारः । स च स्थिर
एव । तस्माद्विततकालस्य वस्तुनः प्रत्यक्षेण ग्रहणमिति स्थितम् ॥ध्वंसस्य हेतुजन्यत्वाद्वस्तुस्थैर्यसिद्धिः

[II.263.260]

एवंच स्थिते न स्वरूपमात्रनिबन्धन एव भावानां विनाशः, किंतु
हेत्वन्तरनिबन्धनो भवति । ततश्च आविनाशहेतूपनिपातात् अवस्थानमेव
भावानाम् । अविद्यमानविनाशकारणानां च नित्यत्वमेव व्योमादीनामिति सिद्धम् ॥सत्त्वासत्त्वयोर्दर्शनादर्शनरूपत्वाभावः

[II.263.261]

यत्पुनरभाणि—दर्शनादर्शने एव सत्त्वासत्त्वे भावानामिति—तदपि
व्यामूढभाषितम् । दर्शनादर्शनाभ्यां भावाभावयोः परिच्छेदः, न पुनः
दर्शनादर्शने एव भावाभावौ ॥

[II.263.262]

अभावश्च विस्तरतः प्राक् प्रसाधितः । स च सहेतुक इति न स्वत
एव विशरारवो भावाः ॥क्षणिकवादे व्यवहारानुपपत्तिः

[II.263.263]

एवं त्वनिष्यमाणे पदार्थस्थैर्यपक्षे—ज्ञानजनकस्य नियतस्य वस्तुनो
दर्शनम्, दर्शनविषयीकृतेऽस्य प्रवृत्तिः, प्रवृत्तिविषयीकृतस्य प्राप्तिरिति
व्यवहारो न स्यात्, अर्थक्षणनानात्वात् ॥क्षणिकवादे बाध्यबाधकभावानुपपत्तिः

[II.263.264]

बाध्यबाधकभावश्च क्वचित् ज्ञानानां दृष्टः । स च न स्यात्;
पूर्वावगतरजतादिविषयाभावग्राहिणो ज्ञानस्य गृहीतमुद्गरदलितश्वधटा
भावज्ञानवत् बाधकत्वानुपपत्तेः ॥

[II.263.265]

पूर्वदृष्टस्य स्मरणं, स्मृतस्य कस्य चित् प्रत्यभिज्ञानं, प्रत्यभिज्ञातस्य
च गृहादेरेवार्धकृतस्य समापनं इत्यादयश्च व्यवहारा विलुप्येरन् ॥क्षणिकवादनिराससंग्रहःअथ सन्तानमाश्रित्य क्रियते तत्समर्थनम् ।न, तस्य भिन्नाभिन्नत्वविकल्पानुपपत्तितः ॥अभेदपक्षे क्षणवत् व्यवहारो न सिध्यति ।व्यतिरेके तु चिन्त्योऽसौ वास्तवोऽवास्तवोऽपि वा ॥अवास्तवत्वे पूर्वोक्तं कार्यं विघटते पुनः ।वास्तवत्वे स्थिरो वा स्यात् क्षणिको वेति चिन्त्यताम् ॥सन्तानिनिर्विशेषः स्यात् सन्तानः क्षणभङ्गुरः ।न सिध्येत्पुनरप्येवं व्यवहारः पुरोदितः ॥अथापि नित्यं परमार्थसन्तंसन्ताननामानमुपैषि भावम् ।उत्तिष्ठ, भिक्षो ! फलितास्तवाशाःसोऽयं समाप्तः क्षणभङ्गवादः ॥तदेवं सति सन्तानच्छद्मनो विनिवारणात् ।लोकयात्रा स्थिरैरेव पदार्थैरुपपाद्यताम् ॥क्षणिकवादे प्रमाणाभावःएवमनन्तरनिगदितदूषणनिकुरम्बविनिहतप्रसरम् ।नाध्यक्षं क्षणिकत्वे, न चानुमानं प्रमाणं स्यात् ॥क्षणभङ्गे निरस्ते च कार्यमाधारवद्ध्रुवम् ।अतो ज्ञानादिकार्येण युक्तमाश्रयकल्पनम् ॥सुखादेरपि कार्यस्य विज्ञानाद्व्यतिरिक्तता ।प्रागुक्तेति तदप्यन्यद्भवत्यस्यानुमापकम् ॥क्षणिकवादे पारलौकिकविलोपःकिंच नांगीकरोषि त्वमात्मानं पारलोकिनम् ।उपैषि परलोकं च विदितं ते बकव्रतम् ॥कर्मसन्तानिनाऽन्येन यत्कृतं चैत्यवन्दनम् ।ततोऽद्य फलमन्येन भुज्यतेऽकृतकर्मणा ॥न च निर्वृत्तिरप्यस्य चैत्यवन्दनकर्मणा ।ज्ञानक्षणेन नैकेन किंचित् कर्म समाप्यते ॥कार्यकारणभावाश्च यस्त्वयोक्तः स दूषितः ।कार्यकारणभावेऽपि न ह्यन्यत्वं निवर्तते ॥अनैकान्तिकता चास्य सन्तानान्तरबुद्धिभिः ।उपादानत्वरूपोऽपि विशेषः प्राङ्निराकृतः ॥कार्पासरागसंक्रांन्तिदृष्टान्तो यश्च वर्णितः ।सोऽप्ययुक्तः स्वरूपेण तत्रतस्यैव दर्शनात् ॥य एव रागः कार्पासबीजे समुपकल्पितः ।स एव दृश्यते पुष्पे न तु तस्मात्फलान्तरम् ॥एर्व कर्मानुवृत्तिः स्यात् फलभोगस्तु दुर्घटः ॥क्षणिकवादे कृतहानादिरनिवार्यांकर्मानुवृत्तिरप्येषा न चैकस्यास्ति कस्यचित् ।कार्यकारणयोर्भेदात् कार्पासकुसुमादिवत् ॥अन्यत्रैव हि कर्म स्यात् अन्यत्रैव च तत्फलम् ।न च सन्तानभोगाय कश्चित्कर्मानुतिष्ठति ॥फलमस्मान्ममैव स्यात् इति सर्वः प्रवर्तते ।सर्वथा शाक्यभिक्षूणां परलोको विसंष्ठुलः ॥न तत्प्रसाधने तेषां काचिद्गमनिकाऽस्ति वा ॥ज्ञानसन्तानस्याविच्छेदोऽपि दुर्वचःगर्भादौ प्रथमं ज्ञानं विज्ञानान्तरपूर्वकम् ।ज्ञानत्वादित्ययं हेतुः अप्रयोजक इष्यते ॥मूर्छाद्यनन्तरोद्भूतज्ञानैश्च व्यभिचार्यताम्मूर्छितस्यापि विज्ञानमस्तीत्येतत्तत्तु कैतवम् ॥न ह्यर्थावगतेरन्यद्रूपं ज्ञानस्य किं चन ।मूर्छादिषु कुतस्तत्स्यात् कुतो वा कललादिषु ॥कललादिदशायां वा यदि विज्ञानमिष्यते ।मातापितृस्थयोरस्तु शुक्रशोणितयोरपि ॥ततश्चैकत्र संताने चेतनद्वयमापतेत् ।चेतनानां बहुत्वं वा दम्पत्योर्बहुपुत्रयोः ॥सन्तानानां सौसादृश्यमपि दुर्वचम्न चैष नियमो लोके सदृशात्सदृशोद्भवः ।वृश्चिकादेस्समुत्पादः गोमयादपि दृश्यते ॥शरीरान्तरसंचारचातुर्यं च धियां कथम् ।ज्वालादिवन्न मूर्तत्वं न च व्यापकताऽत्मवत् ॥जननमरणाद्युपपादनमपि क्षणिकवादे दुर्घटम्आतिवादिकदेहेन नीयन्ते चेद्भवान्तरम् ।नन्वातिवाहिकेऽप्यासां कथं संचारसंभवः ॥आस्तामेवैष वा जीवेद्देहेऽपि पथि गच्छताम् ।प्रदेशान्तरसंचारो ज्ञानानां भवतां कथम् ॥न ह्येषां भूतधर्मत्वं न स्वतो गतिशक्तिता ।न च जात्यादिवद्वृत्तिः न च व्यापकताऽऽत्मवत् ॥एवं यदैव निष्क्रान्तः विहारकुहराद्भवान् ।तदा काष्ठीभवेद्देहः ज्ञानसंक्रान्त्यसंभवात् ॥तदयं संक्षेपार्थः त्यक्तव्यो वा निरस्य कौरुकुचीम् ।सुरगुरुवत्परलोकः नित्यो वाऽऽत्माऽभ्युपेतव्यः ॥आत्मनः ज्ञानसुखाद्युपपत्तिःयत्त्वस्य चर्मगगनोपमतां विकल्प्यनाशित्वमुक्तमथवा विफलत्वमेव ।तन्नैव साधु सुखदुःखदशोपभोग-योगेऽपि नाशमधिगच्छति नायमात्मा ॥विकृतिश्च तस्य सुखदुःखजन्मनान हि तादृशी भवति लुप्यते यया ।सहकारिकारणवशात्तु जायतेतदवश्यमेव समुपैति भोक्तृताम् ॥अवस्थावादःअथवोपजनव्ययस्वभावःस्वदशाभेदसमन्वये हि पुंसः ।फणिनः किल कुण्डलाद्यवस्था-नुगतस्येव न भिन्नतेति केचित् ॥अवस्था एवैताः प्रसभविलयातङ्कविधुराःअवस्थाता त्वेकः स्फुरति निरपायस्थिरवपुः ।असत्यस्मिन् पूर्वावगतविषयाऽनुस्मृतिभुवांन सिद्धिः कार्याणामिति निपुणमावेदितमिदम् ॥आत्मनः स्थिरत्वज्ञानेन लाभःननु विमृशति भोगे कर्म नित्योऽपि नात्मान हि नरकनिमग्नो मन्यते कश्चिदेवम् ।किल यदहमकार्षं प्राग्भवे कर्म पापंफलमुपनतमस्माद्भुज्यते तन्मयेति ॥कार्योपभोगसमये किमनेन कृत्यंनास्य प्रवृत्तिरधुना न निवृत्तिरस्मात् ।यस्स्वप्रवृत्तिजननौपयिकोऽवमर्शःशास्त्रादसौ भवति शास्त्रविदामवश्यम् ॥विमर्शोऽयं पश्चादपि भवतु दृष्टे तु विषयेमया यूना यत्तत्किमपि सदसद्वा कृतमभूत् ।ततो वृद्धोऽद्याहं फलमनुभवामीति तदयंपुमानस्ति स्थायी सुकृतफलभोगादिनिपुणः ॥क्षणिकवादिनां क्रियावैरूप्यम्नास्त्यात्मा फलभोगमात्रमथ च स्वर्गाय चैत्यार्चनंसंस्काराः क्षणिकाः युगस्थितिभृतश्चैते विहाराः कृताः ।सर्व शून्यमिदं वसूनि गुरवे देहीति चादिश्यतेबौद्धानां चरितं किमन्यदियती दम्भस्य भूमिः परा ॥अर्वाचीनचार्वाकमतम्

[II.263.266]

अत्र सुशिक्षितचार्वाक आह—यावच्छारीरमवस्थितमेकं प्रमातृतत्त्वं
अनुसन्धानादिव्यवहारसमर्थमस्तु नाम, कस्तत्र कलहायते । शरीरादूर्ध्वं
तु तदस्तीति किमत्र प्रमाणम् ? न च पूर्वशरीरमपहाय शरीरान्तरं
संक्रमति प्रमाता ॥पारलौकिकात्मा नास्ति

[II.263.267]

यदि ह्येवं भवेत्, तदिह शरीरे शैशवदशानुभूतपदार्थस्मरणवत्
अतीतजन्मानुभूतपदार्थस्मरणमपि तस्य भवेत् । न हि तस्य नित्यत्वाविशेषे च, शरीरभेदाविशेषे च स्मरणविशेषे कारणविशेषमुत्पश्यामः,
यदिह जन्मन्येवानुभूतं स्मरति, नान्यजन्मानुभूतमिति । तस्मादूर्ध्वं
देहात् नास्त्येव प्रमातेति नित्यात्मवादमूलपरलोककथाकौरुकुचीमपास्य
यथासुखमास्यताम् ॥ यथाऽऽह—यावज्जीवं सुखं जीवेन्नास्ति मृत्योरगोचरः ।भस्मीभूतस्य देहस्य पुनरागमनं कुतः ॥ इति ॥आत्मनः स्थिरत्वस्यौत्सर्गिकत्वम्

[II.263.268]

अत्रोच्यते—न खलु निपुणमिव सुशिक्षितमायुष्मता चार्वाकाचार्यचातुर्यम् । यावच्छरीरमेकमनुयायि प्रमातृतत्त्वमस्तीति यदुक्तवानसि
तन्न विस्मर्तुमर्हसि । न चास्तित्वाविनाभावी भावानां विनाशः स्वाभाविकः, किन्तु हेत्वन्तरनिमित्तक इति सौगतैस्सह कलहमतिमात्रमधुनैव
कृत्वा समर्थितोऽयमर्थः । न च विनाशहेतुः प्रमातुरतिचिरमपि विचार्यमाणः कश्चित् कुतश्चित् अवाप्यते । न चानुपलभ्यमानोऽप्यसौ कल्पयितुं
पार्यते ॥आत्मनो विनाशहेतुर्नास्ति

[II.263.269]

न ह्यात्मा पटदिरिव सावयव उपलभ्यते, यदवयवविभागादिना
नङ्क्ष्यतीसि गम्यते । उत्पत्तिरपि नात्मनो दृष्टा, यतस्तदविनाभाविनः निरवयवस्यापि कर्मादेरिव विनाशः प्रतीयते । न चैष कस्ययिदात्मागुणः, यैनाश्रयविनाशाद्वा विरोधिगुणान्तरप्रादुर्भावाद्वा प्रध्वंसमासादयेत् ॥

[II.263.270]

न चैवं शक्यते वक्तुम्—किं विनाशहेत्वनुमानेन ? प्रत्यक्ष एवास्य
विनाशो दृश्यत इति । यतो न शरीरवदसौ दह्यमानः, शकुनिभिरवलुप्यमानो वा कदाचिदुलब्ध इति । तस्माद्विनाशादर्शनात् विनाशहेत्वनुमानासंभवाच्च अस्ति चेदात्मा नित्य एवेत्यवधार्यताम् ॥

[II.263.271]

तस्मात् भूतचैतन्यमेव चिरन्तनचार्वाकाचार्यवत् परलोकापलापपरितोषालम्बनयत्किंचित्कारित्वसुलभसुखासिकासक्तहृदयैर्वरमाश्रितुम् ।
आशरीरमवस्थिते तु प्रमातृतत्त्वे सति न फलन्त्येते परलोकापलापमनोरथाः । भूतचैतन्यपक्षोऽपि च पुरा पराकृत एव । तस्मादस्ति नित्यः
परलोकी प्रमातेति ॥

[II.263.272]

नित्यत्वे सति पूर्वदेहसंबन्धः, भविष्यद्देहान्तरसंबन्धश्चास्य न
दुरुपपादः ॥आत्मनः विभुत्वेऽपि शरीरान्तरप्राप्त्यादि युज्यते

[II.263.273]

शरीरान्तरसंचारस्त्वस्य नास्तीति यदुक्तं—तद्युक्तमेव । व्यापिनः
सर्वत्र विद्यमानस्यात्मनः कः संचारार्थः ?

[II.263.274]

व्यापित्व एव किं प्रमाणमिति चेत्—सर्वत्रैव कार्योपलम्भः प्रमाणम् ।
इतो वाराणसीमपि गतस्य मे भदत्येव स्मरणेच्छादिकार्ययोगः । स
चात्मैकप्रभवः । आत्मनश्च शरीरस्येव न तत्र गमनम्, अमूर्तत्वात् । न
शरीरगुणवत्, तदनाश्रितत्वात् । न प्राणादिवत्, अन्तश्शरीरवृत्तित्वाभावात् ॥आत्मनः न शरीरान्तर्वर्तित्वम्

[II.263.275]

अन्तश्शरीरवृत्तित्वाभाव एव किं प्रमाणमिति चेत्—उच्यते—अन्तश्शरीरवृत्तित्वे हि द्वयी गतीः, एकदेशवृत्तित्वं, सर्वशरीरापूरकत्वं वा ॥

[II.263.276]

तत्र सर्वशरीरापूरकत्वे शरीरपरिमाणानुविधायित्वात् बालयुवस्थाविरशरीरवत् पूर्वनीत्या परिमाणान्यत्वेन तदन्यत्वात् पुनरपि प्रतिसन्धानादिकार्यवैधुर्यप्रसङ्गः । करिमशकशरीरयोगे च कर्मपरिणामोपनते तस्य संकोचविकासौ प्राप्नुतः । तौ च नित्यस्य विरुध्येते ॥

[II.263.277]

एकदेशवृत्तित्वे तु तदनधिष्ठितानामवयवानामनात्मकत्वात् मृतशरीरावयवत् अयथेष्टविनियोज्यता—काष्ठीभावः स्यात् ॥आत्मनो न स्वज्ञानेन सर्वशरीरव्यापकत्वं

[II.263.278]

प्रदोपवदेकदेशवृत्तेरप्यात्मनः सकलशरीराधिष्ठातृत्वमिति चेत्—
वर्तिप्रदेशोपचिततेजःपिण्डवदेकत्र शरीरावयवे सविशेषचैतन्यसंवित्तिः
स्यात् ॥

[II.263.279]

अस्त्येव हृदयदेशे तदतिशय इति चेत्—न—अनुपलम्भात् । दहनहिमकृपाणादिस्पर्शेषु न हृदयस्य, प्रदेशान्तरस्य वा शरीरे वेदनाविशेषं
पश्यामः । तस्मान्न हृत्पुण्डरीके दीपवदवस्थानमात्मनः ॥आत्मनोऽविभुत्वपरवचनगतिः

[II.263.280]

अत एव—"अङ्गुष्ठमात्रं पुरुषं निश्चकर्ष यमो बलात्"

[II.263.281]

इति व्यासवचनमनेवंपरमवगन्तव्यम् ॥

[II.263.282]

यदि तु मनोवदेकदेशवृत्तेरणुपरिमाणस्याशु संचरतः शरीराधिष्ठातृत्वमात्मनः कथ्यते—तथापि सहसैव चिरप्रोषितागतदयितजनदर्शनोद्भ
तसकलशरीरव्यापिस्वेदरोमांचादिदर्शनं विरुध्यते । न च द्वयोरण्वोरात्ममनसोः कर्तृकरणव्यवस्थाऽपि निर्वहतीति । तस्मान्नाणुरात्मा, न च
शरीरमात्रपरिमाण इति व्यापक एवावशिष्यते । तदेवं वाराणस्यामपि अयमात्मा विद्यत एवेति तत्र तत्कार्यदर्शनमवकल्पते, नान्येन गमनादिप्रकारेणेति ॥ऐकात्म्यवादनिरासः

[II.263.283]

ननु ! सर्वत्र सुखदुःखज्ञानादिकार्यदर्शनात् सर्वप्राणिनामेक एवात्मा
भवेत्—न—सुखदुःखव्यवस्थादर्शनात्, बन्धमुक्तव्यवस्थोपपत्तेश्चात्मभेदस्य दर्शयिष्यमाणत्वात् ॥विभोरपि कर्तृत्वोपपत्तिः

[II.263.284]

व्यापिनः तथं कर्तृत्वमिति चेत्, ज्ञानचिकीर्षाप्रयत्नसमवाय
एवास्य कर्तृत्वम्, न व्यापारयोग इति निर्णीतमेतत् ॥

[II.263.285]

ननु ! व्यापिन्यात्मनि कथं शरीराद्बहिरण्वपि तत्कार्यं न दृश्यते—
कर्माक्षिप्तशरीरेन्द्रियादिसहकारिसन्निधाननिबन्धनो हि तत्कार्योत्पादः ।
स कथं ततो बहिर्भवेत् इति ॥तस्मादनन्तरोक्तेन प्रकारेणोपपादितम् ।नित्यत्वाद्व्यापकत्वाच्च परलोकित्वमात्मनः ॥आत्मनः देहातिरिक्तत्वे हेत्वन्तराणि

[II.263.286]

सूत्रकारस्तु पारलौकिकत्वसिद्धये हेत्वन्तराणि प्रत्यपादयत् । सद्योजातस्य बालस्य वदनविकासरोदनाद्यनुमितो हर्षशोकादियोगस्तोवदस्ति ।
युवशरीरादौ रोदनादि शोकादिकारणकमवगतम् । आननविकासादि
हर्षहेतुकम् । एवं शिशोरपि तन्निबन्धनः तदुत्पादः । तौ च हर्षशोकौ
सुखदुःखसाधनाधिगमतदनुस्मरणान्यतरकारणकौ भवितुमर्हतः, तथा दृष्टत्वात् । इह चास्य न सुखदुःखसाधनपदार्थानुभवस्तादनीमस्ति—इति
तदनुस्मरणमेव हर्षशोकहेतुर्भवेत् ॥

[II.263.287]

तदनुस्मरणपि तदनुभवप्रभवम् । अनुभवश्चेह जन्मनि सद्योजातस्य न समस्तीति जन्मान्तरानुभूतसुखदुःखसाधनानुस्मरणनिमित्तक
एवास्य हर्षशोकसमुत्पाद इति जन्मान्तरानुगमान्नित्य आत्मा ॥शिशोस्सुखदुःखानुस्मरणम्

[II.263.288]

ननु ! अभिनवजीवलोकावलोकनाह्लादनिबन्धन एवास्य मुखविकासः, तथा योनिद्वारनिर्गमनोद्गतनिरर्गलक्लेशपीडितस्य तस्य रोदनमिति न जन्मान्तरानुभूतस्मरणं कल्पयितुं युक्तम्, अतिप्रसङ्गात्—मैवम्—
सुखदुःखहेतुमीदृशमननुभवतोऽप्यकस्मादेव हर्षशोकदर्शनात् ॥शिशोर्मुखविकासादेरहेतुकत्वनिरासः

[II.263.289]

ननु ! कमलमुकुलविकासादिवत् स्वाभाविकमेव शिशोर्मुखविकासादिकार्यं स्यात्—स्वाभाविकं नाम किमुच्यते, किमहेतुकम्, अविज्ञातहेतुकम्, अनियतहेतुकं वा ?

[II.263.290]

न तावदहेतुकं कार्यं संभवति, कार्यत्वहानिप्रसङ्गात् ॥

[II.263.291]

नाप्यविज्ञातहेतुकं तद्भवितुं युक्तम्—कार्यमुपलभ्यते । तद्धेतुपरिज्ञाने यततां भवान्; किमुदास्ते ? न चासौ ज्ञातुमशक्यः, कार्यस्यैव
तत्र ज्ञापकत्वात् ॥

[II.263.292]

नाप्यनियतहेतुकं कार्यं किंचिदस्ति । कार्योत्पादननियमेनैव हेतुनियमसिद्धेः । अत एव तत्कार्यमुपपादयितुकामाः तन्नियतमेव कारणमुपाददते लौकिकाः ॥गोमयवृश्चिकादेरुपपत्तिप्रदर्शनम्यत्राप्यनियतो हेतुः वृश्चिके गोमयादिकः ।अभियुक्तस्तु तत्रापि विशेषं न न मन्वते ॥

[II.263.293]

तदेव कारणनियमोऽपि कार्यविशेषदर्शनाद्दुरपह्नव इति मुखविकासस्य हर्ष एव कारणमवगम्यते, सहस्रकृत्वस्तथा दर्शनात् ॥

[II.263.294]

अचेतनानां तु तामरसादीनां विकासकारणं तरणिकिरणनिकरपरिष्वङ्गाद्युपलब्धमिति तदपि न स्वाभाविकम् ॥तस्मान्मुखविकासस्य हर्षः, हर्षस्य च स्मृतिः ।स्मृतेरनुभवो हेतुः स च जन्मान्तरे शिशोः ॥जन्मान्तरानुभूतानां न सर्वेषां स्मरणम्

[II.263.295]

ननु ! शिशोर्जन्मान्तरानुभूतस्मरणे सर्वदा सर्वस्मरणप्रसङ्गः—न—
यावत्कार्यं कारणकल्पनात् । न हि सर्वदा सर्वानुस्मरणं संवेद्यते ।
न च तत्कल्पनायां कारणमुपलभ्यते । न चैकदर्शनात् सर्वं कल्प्यं, दृष्टमपि वा निह्नोतव्यमिति परीक्षकाणामुचित एष पन्था इत्यसकृदुक्तम् ॥शिशोस्तन्यपानप्रवृत्त्या जन्मान्तरसिद्धिः

[II.263.296]

अपि च पयसस्तृप्तिहेतुतामनुस्मरन् बालकः स्तन्याभिलाषेण मातुस्तनतटे दृष्टिं निदधाति । न चाद्य तेन तस्य तत्साधनत्वमवगतमिति
जन्मान्तरे सम्बन्धग्रहणमस्य वृत्तमिति मन्यामहे ॥

[II.263.297]

न चायस्कान्तदृष्टान्तसमाश्रयेण स्वाभाविकमेव तत् बालकस्य कुचकलशनिकटोपसर्पणमिति वक्तुमुचितम्, अनन्तरमेव निरस्तत्वात् ॥गर्भस्थशिशोः पोषणकारणम्

[II.263.298]

ननु च गर्भशय्याशायिनोऽपि परिपोषदर्शनात् तत्साधनोपादाने
तदनुस्मरणमेव प्राप्नोति—यदि कार्यमवगम्यते तत्रापि तत्कारणमवगम्य
ताम्, को दोषः ? तत्र तु जनयित्रीजठरपतितान्नपानपरिपाकसंक्रान्त्या
तत्परिपोषमायुर्वेदविदो वदन्तीति कथं तत्र स्मतणादिकल्पना ॥

[II.263.299]

कल्पनायां वा प्रथमं निषेकानन्तरमेव कललादिशुक्रशोणितविकारसंभवात् तद्दशास्वपि स्मरणकल्पनाप्रसङ्गः । न च तत्कल्पनायामपि
काचिदस्माकं क्षतिः । अयं तु स्तन्याभिलाषेण कुचक्षीरकलशावलोकनोपसर्पणादरो दारकस्य तदनुस्मरणकृत एवेति सर्वथा जन्मान्तरसंबन्धानुमानान्नित्योऽयमात्मेति ॥जन्मान्तरसमर्थकहेत्वन्तरम्

[II.263.300]

अतश्चैवं—"वीतरागजन्मादर्शनात् ॥ ३-१-२५ ॥" (न्या-सू)

[II.263.301]

रागादिवासनाभ्यासेन सुदृढप्ररूढेनानादिप्रबन्धप्रवृत्तेन अपरित्यज्यमानाः सरागा एव जन्तवो जायन्ते । न खलु लोके कश्चन तादृशो
दृश्यते प्राणी, यो जातो वीतरागश्चेति । स एष सरागो जायमानः पूर्वोपचितां रागादिवासनामनुसरतीति सिद्धो जन्मान्तरसंबन्धः ॥जगद्वैचित्र्यहेतुतया कर्मपरंपरासिद्धिःतथा च केचिज्जजायन्ते लोभमात्रपरायणाः ।द्रव्यसङ्ग्रहणैकाग्रमनसो मूषकादयः ॥मनोभवमयाः केचित् सन्ति पारावतादयः ।कुजत्प्रियतमाचंचुचुम्बनासक्तचेतसः ॥केचित् क्रोधप्रधानाश्च भवन्ति भुजगादयः ॥ज्वलद्विषानलज्वालाजालपल्लविताननाः ।जगतो यच्च वैचित्र्यं सुखदुःखादिभेदतः ॥कृषिसेवादिसाम्येऽपि विलक्षणफलोदयः ।अकस्मान्निधिलाभश्च विद्युत्पातश्च कस्य चित् ॥क्वचित्फलमयत्नेऽपि यत्नेऽप्यफलता क्वचित् ।तदेतद्दुर्घटं दृष्टात्कारणाद्व्यभिचारिणः ॥तेनादृष्टमुपेतव्यमस्य किंचन कारणम् ।जगद्वैचित्र्यकारणस्य न भौतिकत्वम्अदृश्यो भूतधर्मस्तु जगद्वैचित्र्यकारणम् ॥यदि कश्चिदुपेयेत को दोषः कर्मकल्पने ॥संज्ञामात्रे विवादश्च तथा सत्यावयोर्भवेत् ॥भूतवद्भूतधर्मस्य न चादृश्यत्वसंभवः ।दृष्टश्च साध्वीसुतयोः, यमयोस्तुल्यजन्मनोः ॥विशेषो वीर्यविज्ञानसौभाग्यारोग्यसंपदाम् ।स्वाभाविकत्वं कार्याणां अधुनैव निराकृतम् ॥तस्मात् कर्मभ्य एवैष विचित्रजगदुद्भवः ॥कर्मणां शक्तिवैचित्र्यम्कर्मणां ननु वैचित्र्यं कर्मान्तरकृतं यदि ।अनिष्टं तत् स्वतस्सिद्धं जगत्येव तदिष्यताम् ॥कर्मणां शास्त्रतो ज्ञाता विचित्रफलशक्तता ।दृष्टार्थेषु च वाक्येषु दृष्टा प्रत्यक्षतोऽपि सा ॥तस्माद्दृष्टस्य कार्यस्य युक्ता कारणकल्पना ।कारणस्य त्वदृष्टत्वात् किं हेत्वन्तरचिन्तया ॥कार्यकारणभावपरंपरायां नानवस्था दोषःहेत्वन्तरं तु तद्धेतोः नास्तीत्येतावतैव किम् ।दृष्टस्याप्यस्य कार्यस्य युज्यते हेत्वपह्नवः ? ॥हेत्वन्तरनिमित्तेऽपि कर्मवैचित्र्यकल्पने ।संसारस्य त्वनादित्वात् नानवस्था भयाबहा ॥तथा च पुण्यः पुण्येन पापः पापेन कर्मणा ।जायते जन्तुरित्येवं धर्मशास्त्रेषु पठ्यते ॥तस्मात् कुतर्कमूलेन दृष्टकार्योपपातिना ।सर्वलोकविरुद्धेन चोद्येन कृतमीदृशा ॥तस्मात् कल्प्यानि कर्माणि दृष्टकार्योपपत्तये ॥स्थिरस्यात्मनः आवश्यकत्वम्एषां च क्षणभङ्गित्वात् संस्कारद्वारिका स्थितिः ।स कर्मजन्यसंस्कारः धर्माधर्मगिरोच्यते ॥विना च नित्यमात्मानं न धर्माधर्मयोः स्थितिः ॥नित्यस्तस्माद्भवति पुरुषः स्वप्रणीतानुगच्छ—द्धर्माधर्मक्रमपरिणतानन्दतापोपभोगः ।प्रामाण्यं च स्फुटमभिहितं पूर्वमेवागमानांतेभ्योऽप्यात्मा जनननिधनातीततत्त्वः प्रसिद्धः ॥आत्मानित्यत्ववचनगमनिकायद्विज्ञानघनादिवेदवचनं तत्पूर्वपक्षे स्थितंपौर्वापर्यविमर्शशून्यहृदयैः सोऽर्थो गृहीतस्तथा ।मैत्रेय्या परिचोदितस्तु भगवान् यद्याज्ञवल्क्योऽब्रवीत्आत्मा नैव विनश्यतीति तदिदं सिद्धान्तसारं वचः ॥तेनात्मनित्यत्वसमर्थनेनसुस्पष्टसिद्धः परलोकमार्गः ।य एव देहान्तरसंगमोऽस्यतमेव तद्ज्ञाः परलोकमाहुः ॥जन्मान्तरज्ञानप्रयोजनम्इति कबलने मांस्पाकानां, परस्वपरिग्रहे,कितवजनतागोष्ठ्यां, वेश्यामुखाम्बुजचुम्बने ।रतमतिरभूद्धूर्तो मत्वा भवान्तरनास्तितांतदयमधुना तत्संसिद्धेरहो बत दूयते ॥तस्मान्नित्योऽयमात्मा न च कलुषफलस्तस्य नैसर्गिकोऽयंरागद्वेषादियोगोऽपि तु सकलगुणापोढमेवास्य रूपम् ।तेनानादिप्रबन्धोपचितपरिणमत्कर्मपाकोपनीतंदुःखं संत्यज्य निःश्रेयसमखिलभयातीतमाप्तुं यतेत ॥॥ इति श्री भट्टजयन्तकृतौ न्यायमञ्जर्यां सप्तममाह्निकम् ॥

[2.8]



{अष्टममाह्निकम्—प्रमेयपरीक्षा}



{शरीरपरीक्षा}



[II.360.0]



[II.360.1]

आत्मानन्तरं विभागसूत्रे शरीरनिर्देशात् तदनुक्रमेण तत्स्वरूपनिरूपणार्थमाह—"चेष्टेन्द्रियार्थाश्रयः शरीरम् ॥ २-२-३२ ॥" (न्या-सू)

[II.360.2]

शरीरस्य यल्लक्षणं, येन रूपेण विभाव्यमानस्यापवर्गोपयोगिता तदुभयमपि प्रतिपाद्यते ॥शरीरलक्षणम्

[II.360.3]

तत्र शरीरत्वमेव तावत् प्रथमं शरीरस्य लक्षणम् । तेन हि समानासमानजातीयकेभ्यः तद्व्यवच्छिद्यते । तस्मिन् सत्यपि चेष्टेन्द्रियार्थाश्रयत्वं यदस्य लक्षणमुच्यते, तत् तेन रूपेणात्मनो भोगायतनं शरीरमिति
ज्ञापयितुम् । चेष्टेन्द्रियार्थाश्रयतया हि शरीरमात्मनो भोगसाधनं भवति ।
मुमुक्षुणा च सुखदुःखोपभोगरहितात्मतत्त्वस्वभावनिःश्रेयसाधिगमविनिहितमनसा तथा भोगाधिष्ठानत्वेन शरीरं भावयता तत्परिहरणे
यत्नः कार्य इति आचार्यः चेष्टेन्द्रियार्थाश्रयत्वमस्य लक्षणमुक्तवान् ॥चेष्टास्वरूपम्

[II.360.4]

ननु ! चेष्टा क्रिया । क्रियाश्रयत्वे सत्यपि न वृक्षादीनां शरीरत्वमिति अतिव्यापकं लक्षणम्—न—विशिष्टचेष्टाश्रयत्वस्य विशिष्ट
प्रमेयलक्षणप्रक्रमतोऽवसीयमानत्वात् । हिताहितप्राप्तिपरिहारयोग्यव्यापाराधिकरणं हि शरीरमुच्यते, न चेष्टामात्रस्याधिष्ठानम् । रथादिनाऽपि नातिव्याप्तिः, यथोक्तप्रक्रमवशादेव "अन्येन प्रेरणायामसत्याम्" इति
विशेषलाभात् । आत्मप्रयत्नातिरिक्तप्रेरकनिरपेक्षहिताहितोपादानपरित्यागोपाधिकचेष्टाविशेषाश्रयः शरीरमित्यर्थः ॥शरीरलक्षणे दोषपरिहारः

[II.360.5]

ननु ! पाषाणान्तर्गतमण्डूकशरीरेषु तदाश्रयत्वादर्शनादव्याप्तिः—
न—योग्यताया—स्तत्रापि भावात् । सत्यामपि क्रियायोग्यतायां सर्वतो
निर्विवरनिबिडदृषत्कर्परोपरुद्धावकाशतया चलितुमसौ न प्रभवति भेको
वराकः । तथा च स्फुटिते तस्मिन्नश्मनि तत्क्षणमेवासौ चलत् दृश्यते
इति निबिडपाशसंयतशरीरवत् तदानीं चेष्टाया अदर्शनेऽपि नाव्याप्तिः ॥मुमुक्षुशरीरनियमाभावः

[II.360.6]

मुमुक्षुशरीरमेव लक्ष्यमित्येके । तेन न मण्डूकशरीरादिभिरव्याप्तिः,
अलक्षणीयत्वात्तेषामिति—तदयुक्तम्—नियतस्य मुमुक्षुशरीरस्याभावात्
तादृशिं च भेकादिशरीराणि नितरां निर्वेदकारीणि भवन्ति । मुमुक्षुरपि
कर्मविपाकमनेकप्रकारमाकलयन् मण्डूकीभावमात्मनोऽपि न न
शङ्कते ॥

[II.360.7]

प्रत्यासन्नापवर्गपुरप्रवेशविपश्चित्तममपश्चित्तममपश्चिमजन्मानं मुमुक्षुं
प्रति लक्षणाद्युपदेशः क्वोपयुज्यते ? इत्यतः पूर्वोक्त एवाव्याप्तिपरिहारः श्रेयान् ॥इन्द्रियाश्रयत्वपरीक्षा

[II.360.8]

भवत्वेवं चेष्टाश्रयत्वं शरीरलक्षणम् । इन्द्रियाश्रयत्वं तु कथम् ?
भौतिकानि हीन्द्रियाणि स्यावयवसमाश्रितानि घ्राणरसननयनस्पर्शनानि ।
श्रोत्रमनसी तु नित्यद्रव्यत्वादनाश्रिते एवेति कथमिन्द्रियाश्रयता शरीरस्येति—

[II.360.9]

उच्यते—नात्र आधाराधेयभाव आश्रयार्थः; किन्तु तदनुग्राह्यत्वात्तदाश्रितानि इन्द्रियाप्युच्यन्ते । देशकालदशानुकूलपथ्यभोजनाभ्यङ्गव्यायाममर्दनाद्युपचारोपचितशरीरस्य हि पुंसः पदुतराणि स्वविषयग्रहणे भवन्तीन्द्रियाणि । दीर्घाध्वलङ्घनकदशनशुष्कजरत्पुरन्ध्री
सेवनादिक्लिष्टशरीरस्य तु पुंसः मन्दशक्तीनि भवन्ति तदनुग्राहकत्वादिन्द्रियाणामाश्रयः शरीरम् ॥अर्थाश्रयत्वलक्षणपरीक्षा

[II.360.10]

अर्थानां तु रूपरसगन्धादीनां केषां चिदाश्रयः शरीरं भवत्येव तत्समवायिनाम् । न तु तावता किंचिद्भोगायतनत्वोपयोगि रूपमभिहितं
भवति ॥

[II.360.11]

लक्षणमपि तदतिव्यापकं रूपरसादिसमवायस्य वृक्षादावपि भावात् ।
तस्मात्—तदर्थाश्रयत्वमीदृशमत्र विवक्षितम् । य एते परवनितादिशरीरवर्तिनः प्रविकचमुचुकुन्दकुन्दकन्दलकुमुदकुड्मलादिबाह्यविषयसमवायिनश्च रूपरसादयोऽर्था रमणीयतामादधाना रागवृद्धिहेतवो भवन्ति
भोक्तुरात्मनः शरीरे सति, न शरीररहितस्येति अर्थानां भोगसाधनभावादाश्रयः शरीरम् । अतः सुष्ठूक्तं चेष्टेन्द्रियार्थाश्रयः शरीरमिति ॥

[II.360.12]

तदित्थं भोगायतनत्वेन बन्धहेतुत्वाद्धेयमित्यर्थः । तदिदानीमस्मदादिशरीरं किं पर्थिवम्, किं वा नानाभूतनिर्मितमिति परीक्ष्यते ॥शरीरस्य पार्थिवत्वविचारफलम्

[II.360.13]

ननु ! किमनया परीक्षया प्रयोजनम् ?निःश्रेयसोपयोगो हि यः शरीरस्य दर्शितः ।सोऽनेकप्रकृतित्वेऽपि न स तस्य विशिष्यते ॥

[II.360.14]

मैवं वोचः—प्रतिपन्नस्वरूपस्य चिन्त्या कार्योपयोगिता ।कार्या कार्यार्थिनोऽप्यादौ यत्नस्तद्रूपनिर्णये ॥

[II.360.15]

तथा चेन्द्रियाणि भौतिकत्वाहङ्कारिकत्वादिवेकेन परीक्षिष्यन्ते ॥

[II.360.16]

अर्था अपि कति, किंगुणा इति ॥

[II.360.17]

बुद्धिरपि किं प्रधानस्य प्रथमो विकारः महच्छब्दवाच्यः, उत
आत्मन एव धर्मो ज्ञानाख्यः क्षणिकः ? इत्येवं सर्वत्र द्रष्टव्यम् ॥मानवशरीरस्य पार्थिवत्वादिविकल्पाः

[II.360.18]

तत्र पाथिवमेवास्मदादिशरीरमिति केचित् । असाधारणो हि
धरणिधर्मः गन्धस्तस्मिन्नुपलभ्यत इति ॥

[II.360.19]

पृथिव्युदककारणमित्यन्ये । क्लेदस्यापि तस्मिन् दर्शनात् । असति
हि सलिलसंसर्गे न पार्थिवावयवाः क्लेदमनुभवन्तीति ॥

[II.360.20]

क्षितिजलज्वलनजनितमित्यपरे, गन्धक्लेदवदूष्मणोऽपि तत्रोपलंभादिति ॥

[II.360.21]

वसुमतीसलिलसितेतरसरणिसमीरणरचितमिति चान्ये, रचना
विशेषस्य पवनकार्यस्य तत्रावधारणादिति ॥

[II.360.22]

अवनिवनदहनपवनगगनविनिर्मितमिति चापरे, गन्धादिवदवकाशस्याप्याकाशकार्यस्य तत्र दर्शनात् । सुषिरं हि शरीरमुपलभ्यते । अवकाशे
चाकाशैकदेशेऽप्यवच्छेदाभिप्रायेण श्रोत्रवत् भक्त्या तत्कार्यत्वव्यपदेश
इति ॥मानवशरीरस्य पार्थिवत्वम्

[II.360.23]

तदत्र किं तत्त्वम् ? पार्थिवमेवास्मदादिशरीरमिति, विजातीयकार्यस्यावयविनोऽनुपपत्तेः । पार्थिवावयवसमवेतशरीरावयविग्राहिणस्त्वभेदप्रत्ययस्य तृणपर्णपाषाणमूलकाद्यभेदप्रत्ययवत् अपवादासंभवात् ।
न वयमिह भूतान्तराणां कारणभावनिषेधं शिक्ष्मः । केवलपार्थिवतया
निर्विवादेऽपि कुम्भादावम्भःप्रभृतीनां कारणत्वानपायात् । तद्व्यतिरेकेण घटादेर्घटयितुमशक्यत्वात् ॥

[II.360.24]

किन्तु घटादाविव शरीरेऽपि समवायिकारणं पृथिव्यवयवानेवाचक्ष्महे, तदाश्चितत्वस्यास्य प्रत्यक्षेण ग्रहणात् । सहकारिकारणानु
प्रविष्टभूतान्तरसंबन्धनबन्धनस्तु तिस्मन् क्लेदोष्मव्यूहावकाशसं
प्रत्ययः । तद्यथाऽऽगमपठितेषु वरुणलोकादौ केवलजलादिजन्येषु शरीरेषु सहकारित्वानुप्रविष्टपार्थिवावयवोपष्टम्भवशेन स्थैर्याद्युपलंभइति । तस्मादस्मदादिशरीरं पार्थिवम् ॥शरीरस्य पार्थिवत्वं वेदसंमतम्

[II.360.25]

वेदे च तथैव व्यवहारो दृश्यते । अग्नीषोमीयादिपशोः प्रलयकाले,
यजमानस्य वा प्रेतस्य पात्रचयनकर्मणि "सूर्यं चक्षूर्गमयतात्" इत्युपक्रम्य, "पृथिवीं ते शरीरम्" इति पठ्यते । तच्च प्रकृतिगामित्ववचनम् । यद्यतः प्रकृतेरुत्थितं तत्तस्यामेव लीयतामित्यर्थः । तत्र यथा
तैजसं चक्षुरिति सूर्याख्ये तेजसि तद्गमनमुपदिष्टम्, एवं पृथिव्यां शरीरस्येति ॥तस्मात्पृथिव्यवयवैरयमस्मदादि-देहो निबद्ध इति नात्र सतां विवादः ।सोऽयं च दुःखवसतेर्भवमन्दिरस्यस्तम्भः कठोर इति यत्नत एव हेयः ॥इन्द्रियपरीक्षा"घाणरसनचक्षुस्त्वक्श्रोत्राणीन्द्रियाणि भूतेभ्यः ॥ १-१-१२ ॥" (न्या-सू)

[II.360.26]

अत्र इन्द्रियाणां विषयोपलब्धिकारणत्वं सामान्यसक्षणं प्रसिद्धमेव ।
विभागोऽपि पंचबाह्येन्द्रियाणीत्येष सूत्रित एव । स चानन्तरमेव तीर्थान्तरकथितकर्मेन्द्रियानिषेधात् साधयिष्यते ॥चक्षुरादिलक्षणम्

[II.360.27]

विशेषलक्षणानि तु पंचानां पंच समाख्यानिर्वचनसामार्थ्यात् प्रमाणवदवगन्तव्यानि ॥

[II.360.28]

जिघ्रत्यनेनेति घ्राणं गन्धं गृह्णातीति, गन्धोपलब्धावसाधारणकारणं घ्राणम् ॥

[II.360.29]

रसयत्यनेनेति रसनं, रसं गृह्णातीति रसोपलब्धावसाधारणं
कारणं रसनम् ॥

[II.360.30]

चष्टेऽनेनेति चक्षुः, रूपं पश्यतीति रूपोपलब्धावसाधारणं कारणं
चक्षुः ईक्षणं लोचनं तदुच्यते ॥

[II.360.31]

स्पृश्यत्यनेनेति स्पर्शनम्, स्पर्शं गृह्णातीति स्पर्शोपलब्धावसाधारणं
कारणं स्पर्शनम् ॥

[II.360.32]

स्पर्शनमिति वक्तव्ये त्वग्ग्रहणं उपचारात्"मंचाः क्रोशन्ति"
इतिवत् तदधिष्ठानत्वं दर्शयितुम् । यथा त्रिपुटिकाधिष्ठानं घ्राणं,
जिह्वाधिष्ठानं रसनम्, गोलकाधिष्ठानं चक्षुः, तथा त्वगधिष्ठानं स्पर्शनम्,
शिरःप्रभृत्यापादाङ्गुष्ठं स्पर्शोपलम्भात् । त्वगिति च न बाह्यमेव चर्म
केवलमुच्यते, अपि तु सकलशरीरव्यापि; तुहिनकणशिशिरसलिलपान
समये अन्तर्हृदयेऽपि शीतस्पर्शोपलम्भादिति ॥इन्द्रियाणामाश्रयाः

[II.360.33]

स्वावयवसमवायित्वेऽपि चेन्द्रियाणां त्रिपुटिकाद्याश्रयत्वं आश्रयत्वमात्रापेक्षयोच्यते, न समवायित्वादिति ॥

[II.360.34]

शृणोत्यनेनेति श्रोत्रं, शब्दं गृह्णातीति शब्दोपलब्धावसाधारणं
कारणं श्रोत्रम् । तच्चाकाशैकदेशत्वादनाश्रितमपि कर्णशष्कुल्यधिष्ठानमुच्यते । तदेवं विशेषलक्षणानि पंच पंचनामुक्तानि भवन्ति ॥इन्द्रियाणां बन्धहेतुत्वम्

[II.360.35]

तानीमानीन्द्रियाणि स्वविषयग्रहणलक्षणानि आत्मनो भोगसाधनत्वात् संसारकारणानीति हेयतया भावयितव्यानि । तथा भाव्यमानानि
निर्वेदोत्पादनादिद्वारेण अपवर्गाय कल्पयिष्यन्त इति ॥इन्द्रियाणां भौतिकत्वम्

[II.360.36]

"भूतेभ्यः" इति किमर्थम् ? उक्तं हि इन्द्रियाणां स्वविषयग्रहणलक्षणत्वम् । तत्र न भूतग्रहणं लक्षणार्थम्, अपि तु तद्विनिश्चयार्थम् ।
यथा "आप्तोपदेशः शब्दः" इत्यत्राप्तग्रहणं लक्षणविनिश्चयार्थम् । स्वस्वविषयोपलब्धिलक्षणत्वं हीन्द्रियाणां भूतप्रकृतित्वे सति निर्वहति
नान्यथेति ॥इन्द्रियाणां भौतिकत्वं कीदृशम् ?

[II.360.37]

तानि पुनरिन्द्रियाणां कारणानि पृथिव्यप्तेजोवायुराकाशमिति
भूतानि । एभ्यः पंचभ्यः—यथासङ्ख्यं घ्राणरसनचक्षुस्त्वक्श्रोत्राणि
पंश्चेन्द्रियाणि भवन्ति । भूतप्रकृतित्वमिति भूतस्वभावत्वं व्याख्यायमानं
पंचस्वपि संभवति । भूतकारणकत्वं तु अन्येषु चतुर्ष्वपि तथैव । श्रोत्रे
तु कथंचित् कर्णशष्कुल्यवाच्छिन्ननभोभागाभिप्रयेण व्यवहारतः समर्थनीयम् । एवं सति भौतिकानीन्द्रियाणि स्वं स्वं विषयमधिगन्तुमुत्सहन्त इति तल्लक्षणत्वमेषां—सिद्ध्यतीति । अतो "भूतेभ्यः" इत्युक्तम् ॥इन्द्रियाणां प्राप्यकारित्वे सांख्यपक्षः

[II.360.38]

ननु ? एतत्परीक्षणीयं वर्तते । किं भौतिकानामिन्द्रियाणां स्वविषयग्रहणकरणत्वं, उतान्यथेति ॥

[II.360.39]

एवं हि साङ्ख्याः संप्रवदन्ते—आहङ्कारिकाणीन्द्रियाणि अर्थं
साधयितुमर्हन्ति, नान्यथा । तथा हि—कारकं कारकत्वादेव प्राप्यकारि
भवति । भौतिकानि चेन्द्रियाणि कथं प्राप्यकारीणि दूरवर्तिनि विषये
भवेयुः । आहङ्कारिकाणां तु तेषां व्यापकत्वात् विषयाकारपरिणामात्मिका वृत्तिर्वृत्तिमतोऽनन्या सती संभवत्येवेति सुवचं प्राप्यकारित्वम् ॥इन्द्रियाणामाहंकारिकत्वे युक्तिः

[II.360.40]

अपि च महदणुग्रहणमाहङ्कारिकत्वे तेषां कल्पते, न भौतिकत्वे ।
भौतिकत्वे हि यत्परिमाणं ग्रहणं तत्परिमाणं ग्राह्यं गृह्णीयात्; अस्ति
च गोलकादधिकपरिमाणस्य पटपिठरादेर्ग्रहणं, हीनपरिमाणस्य च वटधानादेः । अतोऽपि न भौतिकानीन्द्रियाणि ॥

[II.360.41]

भौतिकानामपि दीपादीनां परं प्रकाशयतां स्वात्मप्रकाशकत्वमपि
दृष्टम् । एवमिन्द्रियाण्यपि पटादिस्वरूपं प्रकाशयन्ति स्वरूपमपिप्रकाशयेयुः । न च प्रकाशयन्तीत्यतोऽपि न भौतिकानि ॥इन्द्रियाणां प्राप्यकारित्वे सिद्धान्तः

[II.360.42]

अत्राभिधीयते—यत्तावत् प्राप्यकारित्वं भौतिकत्वपक्षे नावकल्पत
इति जल्पितवानसि, तन्मन्ये—नूनं त्वया गोलकमेव चक्षुरिति चेतसि
गृहीतम्; अन्यथा कथमित्थमकथायव्यः । स चायमायुष्मतो महान्
भ्रमः । न खलु कृष्णसारं चक्षुः; तदधिकरणं तु तेजः चक्षुः ।
तच्च वेगवद्द्रव्यत्वात् दूरमपि प्रसरतीति कोऽस्य प्राप्यकारितायां
मादः ॥चक्षुषः गोलकरूपत्वाक्षेपः

[II.360.43]

ननु ! गोलकेऽपि चिकिप्सादिप्रयोगात्, गोलकगुणदोषानुवर्तित्वाच्च
विषयोपलब्धेः गोलकमेव चक्षुः स्यात् । अनुपलभ्यमानं च तेजः
कथमिन्द्रियमुच्यते । कथं च तेजसा वेगवतापि विस्फारिते चक्षुषि
सहसैव योजनशतसहस्रव्यवहितसितकरतरणितारकादि ग्रहीतुं शक्येत ?
कथं वा तदल्पकं वराकं नायनं तेजः समन्ततः प्रसरता सकलभुवनप्रथितप्रभावेन महीयसाऽपि मिहिरमहसा प्रतिहतगति भवेदिति भास्करदर्शनं इत्थं न सम्पद्येत । तेजःपक्षे च काचाभ्रकपटलस्पटिकान्तरितपदार्थोपलब्धिः कथं समर्थ्येत । तस्माद्वरं शक्तिविशेषयुक्तं गोलकमेव, साधो ! चक्षुरभ्युपगच्छेति ॥चक्षुषः गोलकातिरिक्तत्वम्

[II.360.44]

उच्यते—न खलु भवदनुशासनेन युक्तिविरुद्धमर्थमभ्युपगच्छामः ।
प्राप्यकारि हि कारकं दृष्टम् । कृष्णसारपक्षे च कुतः प्राप्यकारित्वम् ?
शक्तिरपि कल्प्यमाना निराश्रया न परिकल्पनीयैवेति तदाश्रयचिन्तायां
न गोलकमात्रमाश्रयो भवितुमर्हति, अप्राप्यकारित्वप्रसंगादिति
तदधिकरणं तेज एव शक्तेराश्रयो भवेत् ॥इन्द्रियाणामप्राप्यकारित्वपक्षः

[II.360.45]

ननु च ! प्राप्यकारित्वमेव चिन्त्यं वर्तते । तद्धि रसनस्पर्शनयोः
केवलमवलोक्यते लोके । चक्षुःश्रोत्रे तु दूरदेशव्यवस्थितविषयग्राहिणी
कथं प्राप्यकारिणी स्याताम् ॥

[II.360.46]

घ्राणं तु त्रिपुटिकानिकटनिहितपदार्थगन्धमपि गृह्णाति, दूरतोऽपि च
प्रचलदनिलबलवेल्लितफुल्लमल्लिकादिसौरभमुपलभते । त्रिपुटितकोपकण्ठढौकितेनापि द्रव्येण न तस्य सन्निकर्ष इति तदप्यप्राप्यकार्येव तस्माच्छक्तिविशेषणमधिष्ठानमेव तत्तदिन्द्रियमिति गृह्यताम् । उत्सृज्यतां
प्राप्यकारित्वपक्षः ॥

[II.360.47]

चक्षुषि चन्द्रार्कग्रहादिग्राहिणि नितरां प्राप्यकारित्वमित्युक्तमेव ॥इन्द्रियाणां प्राप्यकारित्वपक्षः

[II.360.48]

अत्रोच्यते—न प्राप्यकारित्वमुत्स्रष्टुं शक्नुमः । कारकत्वमेव तथा
सत्येषामुत्सृजेम । कारकं च, अप्राप्यकारि चेति चित्रम् ॥

[II.360.49]

अदृष्टमपि कारणमात्मनो व्यापकत्वात् तद्वत्तिधर्माधिकं नाप्राप्यकारि भवेत्; किमुत दृष्टं चक्षुरादि कारकमिति ॥

[II.360.50]

अप्राप्यकारित्वे च शक्तेरविशेषणात् कुड्यादिव्यवहितमपि वस्तु
चक्षुषा दृश्येत । तत्र कार्यानुपलम्भान्न शक्तिः कल्प्यत इति चेत्—किं
शक्तः कल्प्यताम्, किं तेज इति संप्रधारणायां तेजसो द्रव्यत्वात्
व्यवधानादि अनुगुणम्, अमूर्तायास्तु शक्तेः व्यवधानमबाधकं भवेदिति
तेज एवेन्द्रियं कल्पनीयं, न शक्तिः, शक्तिमदधिष्ठानं वा ॥प्राप्यकारित्वोपपादनम्

[II.360.51]

प्राप्यकारिता च श्रोत्रस्य तावत् वीचीसन्तानसदृशशब्दपरम्परारम्भणद्वारेण दर्शिता शब्दाधिकरणे ॥

[II.360.52]

घ्राणस्यापि समीरणान्दोलितकुन्दलतादिप्रसृततत्परिमाणनिकराधिकरणगन्धग्रहणात् प्राप्यकारिता । न च परमाणूनामपसर्पणे द्रव्यपरिक्षयाद्याशंकनीयम्; भूयस्त्वात्परिमाणूनाम् । अत एव गन्धद्वारकतद्द्रव्यसम्पर्कदोषनिर्हरणाय प्रायश्चित्तमशुचिद्रव्यघ्राणे समामनन्ति ॥

[II.360.53]

चक्षुषस्तेजः प्रसरणात् प्राप्यकारिता । अनुपलभ्यमानं तेज इति
चेत् किं चन्द्रमसः परभाग उपलभ्यते, पृथिव्याश्चाधोभागः ? न खलु
प्रत्यक्षैकशरणाः पदार्थाः । अनुमानादिभिरप्येषामुपलम्भः सम्भवत्येव ।
उक्तं चानुमानम् । रूपोपलब्धिकार्येण तैजसमेव चक्षुरनुमीयते ।
तेजोद्रव्यं हि दीपादि रूपस्य प्रकाशकं दृष्टमिति ॥चाक्षुषतेजसः अप्रत्यक्षत्वम्

[II.360.54]

प्रत्यक्षेण तु नायनं तेजः किमिति नोपलभ्यत इति चेत्—उच्यते
—विचित्रा हि द्रव्यगुणानामुद्भवाभिभवादिवशेन गतयो भवन्ति । तद्यथा
—सर्वतः प्रसरता बहलबहलेन शीतस्पर्शाश्रयेण द्रव्येण व्याप्तौ हेमन्तशिशिरौ ऋतू भवतः । निराधारस्य शीतस्पर्शगुणस्यानुपलब्धेः । अथः
सत्यपि तत्र सलिलद्रव्ये तद्गुणस्य शीतस्पर्शस्यैवोपलब्धिः, न शुक्लरूपस्येति ॥

[II.360.55]

तेजोद्रव्येण च निरर्गलं विजृम्भमाणेन भूयसा ग्रीष्मो भवति ।
तत्र सत्यपि तेजोद्रव्ये तद्गुणस्योष्णस्पर्शस्यैव ग्रहणम्, न भास्वररूपस्येति ॥

[II.360.56]

भास्वरं च कार्तस्वरादौ तैजसद्रव्ये रूपमुपलभ्यते, नोष्णस्पर्शः ॥

[II.360.57]

उदकान्तर्गते च तेजसि ज्वलनतप्ते जले ज्वलनगुणः उष्णस्पर्शोऽनु
भूयते, न भास्वरं रूपमिति ॥

[II.360.58]

एवमिह नयनरश्‥ तेजसि द्रव्ये द्वावपि रूपस्पर्शौ नोपलभ्येते
इति कमुपालभेमहि ॥

[II.360.59]

उक्तं च "दृष्टानुमितानां च नियोगप्रतिषेधानुपपत्तिः प्रमाणस्य
तत्त्वविषयत्वात्"(न्या. सू-3-150) इति ॥चक्षुस्तेजसः क्वचिदुपलंभः

[II.360.60]

न च सर्वत्र नयनरश्मेरनुपलम्भः । क्वचिद्धि पृषदंशप्रभृतीनां
नक्तंचरणां निशि निबिडतमतमःपकपटलावलिप्ते वेश्मनि संचरतां
चाक्षुषं तेजः भास्वरं रूपं दूरमपि प्रसरदुपलभ्यत एव । अन्यत्र
मध्यन्दिनोल्काप्रकाशवदग्रहणमस्मदादिनयनरश्मेः ॥

[II.360.61]

अयं तु विशेषः—उल्कारूपस्य दिवाकरकरविभवाभिभूतत्वादग्रहणम्, नयनरश्मिरूपस्य त्वनुद्भतत्वादेवेति ॥काचाद्यान्तरितानां ग्रहणोपपत्तिः

[II.360.62]

यत्तु काचाभ्रपटलस्फटिकान्तरितपदार्थोपलम्बनं; तत्र काचादीनां
केषांचित् अतिस्वच्छत्वात्, केषां चिच्च सुषिरत्वात् चाक्षुषतेजःप्रसर
निरोधकौशलं नास्तीति नाप्राप्यकारित्वं चक्षुषस्वावता भवति ॥चाक्षुषतेजसः वेगातिशयः

[II.360.63]

यत्तु—कुतो नयनरश्मेरीदृशी गतिः, गगनमाक्रम्य यद्गभस्तिमालिनं
स्पृशति, न प्रतिहन्यते च सावित्रेण वेगवता तेजसेति—उक्तमत्र दृष्टानुमितानां नियोगप्रतिषेधानुपपत्तिरिति । कार्य सत्तया हि तथाविधं
कारणं कल्प्यते, यद्दूरमपि प्रसरति, प्रसरदपि परेण न निरुध्यते । दृष्टश्चानिरोधो भर्जनकपालादौ तेजसः पच्यमानद्रव्यपाकसिद्धेः । कलशे
च निषिक्तानां अपां बहिःशीतस्पर्शग्रहणात् अनिरोधः । एवं नयनरश्मेरपि भविष्यति । न तु गोलकस्यैव शक्तिकल्पना लघ्वीति वक्तव्यम्,
प्राप्यकारिकारकस्वरूपपरित्यागप्रसङ्गात् । प्राप्यकारीणि चक्षुःश्रोत्रे,
त्वगादिवत् इति ॥इन्द्रियाणां आश्रयातिरिक्तत्वम्

[II.360.64]

अत एव सर्वेन्द्रियाणां प्राप्यकारित्वम् पश्यद्भिः शास्त्रज्ञैः इन्द्रियार्थसन्निकर्षः षट्प्रकारो व्याख्यातः । प्राप्यकारिता च न गोलकस्योपपद्यते, तदप्राप्तस्य पर्वतादेग्रहणात्, प्राप्तस्य च प्रत्युतांजनशलाकादेरग्रहणात् । अतो न गोलकं चक्षुः ॥गोलकसंस्कारेण चक्षुषः अतिशयलाभःचिकित्सादिप्रयोगस्तु गोलके यः प्रवर्तते ।सोऽयमाधारसंस्कारः आधेयस्योपकारकः ॥

[II.360.65]

अत एव गोलकगुणदोषानुवर्तित्वमपि विषयोपलब्धेर्घटमानम्, आधार
द्वारकै हि तदाधेयस्यैव तौ गुणदोषाविति । तस्मात् अप्राप्तविषय
ग्रहणानुपपत्तेः गोलकचक्षुःपक्षः भिक्षूत्प्रेक्षितः प्रेक्षावतां हृदयेषु न विश्राम्यतीति प्राप्यकारि तेज एव चक्षुरिति स्थितम् ॥इन्द्रियाणां आहंकारिकत्वानुपपत्तिः

[II.360.66]

इत्थं भौतिकेन्द्रियवादेऽपि प्राप्यकारित्वसिद्धेः न कापिलकथितमाहङ्कारिकत्वमिन्द्रियाणामुपपद्यते ॥

[II.360.67]

ननु ! पक्षद्वयेऽपि प्राप्यकारित्वोपपत्तेः कोऽयं भोतिकत्वं प्रत्यभिनिवेशातिशयो भवतामिति—उच्यते—एकप्रकृतिकत्वे हीन्द्रियाणां
एकमेव सर्वविषयप्रकाशनकुशलमिन्द्रियं भवेत्, सर्वाणि वा सर्वविषयग्राहीणि भवेयुः, कारणस्याविशेषात् । कारणनियमाधीनो हि कार्यनियमः । अहङ्काराख्यं च कारणं सकलविषयप्रकाशनशक्तियुक्तम् ।
इन्द्रियाण्यपि तथा भवेयुः । एकविषयप्रकाशनशक्तियुक्ते तस्मिन् कथमिन्द्रियान्तराणि विषयान्तरग्राहीणि भवेयुः ? भोतिकत्वे तु भूतानां
भेदात् नियतगुणोत्कर्षयोगित्वात् नियतविषयग्राहीन्द्रियप्रकृतित्वम् ॥

[II.360.68]

तथा च प्रदीपादितेज रूपरसाद्यनेकविषयसन्निधानेऽपि रूपस्यैव
प्रकाशकमुपलब्धम् । अतस्तेजःप्रकृति चक्षुरिन्द्रियमपि रूपस्यैव
प्रकाशकं भवितुमर्हति । एवमिन्द्रियान्तरेष्वपि वक्तव्यम् । तदेष
विषयनियमः प्रकृतिनियमकारित इन्द्रियाणामिति भौतिकानीन्द्रियाणि ॥चक्षुरादिभिः रूपादिग्रहणोपपत्तिः

[II.360.69]

यद्येवं तैजसेन चक्षुषा कथं पार्थिवस्य रूपस्य ग्रहणम् ? पृथिव्या
एव वा ? आप्येन च रसनेन पार्थिवस्य रसस्य; वायवीयेन स्पर्शनेन्द्रियेण
च पृथिव्यादिस्पर्शस्य ? तदिदं प्रकृतिनियमेऽपि कथं विषयसांकर्यमिति
—नैषदोषः—रूपादिविषयविषयोऽपि ह्येषां नियमः न तदाश्रयविषयः ।
तैजसं हि प्रदीपादि द्रव्यं रूपमेव प्रकाशयद्दृश्यते, न तेजोवृत्त्येव रूपम् ।
आप्यमपि द्रव्यं रसमेव व्यनक्ति, न तु सलिलस्थमेवेति । घ्राणे तु न
कश्चिद्दोषः, तद्ग्राह्यस्य गन्धस्य पृथिव्येकवृत्तित्वादिति ॥

[II.360.70]

द्रव्यस्यापि दर्शनस्पर्शनग्राह्यत्वमविरुद्धमित्थं भौतिकत्वेऽपीति ॥इन्द्रियैः महद्वस्तुग्रहणोपपत्तिः

[II.360.71]

यत्तूक्तं महदणुग्रहणान्न भौतिकानीन्द्रियाणीति—परिहृतं तत्
गोलकाद्यधिष्ठानातिरिक्तस्येन्द्रियस्य दर्शितत्वात् । तच्च विततत्वद्विततग्राहि भवत्येव । विततेनापि च तेजसाऽणुद्रव्यं प्रकाश्यमानं दृश्यते
दीपादिना तण्डुलादीति । अतोऽपि नाहङ्कारिकत्वम् ॥इन्द्रियैः स्वगुणाग्रहणम्

[II.360.72]

यत्पुनरभ्यधायि—भौतिकत्वे परगुणवत् स्वगुणस्यापि प्रकाशक
मिन्द्रियं स्यादिति—तदयुक्तम्—सगुणस्येन्द्रियस्येन्द्रियभावात् । इन्द्रियेण
हि सता तेन विषयः परिच्छिद्यते । सगुणस्य चास्येन्द्रियत्वं, स्वगुणरहितं तत् इन्द्रियमेव न स्यात् । अनिन्द्रियं च कथं ग्राहकम् ? अतः
इन्द्रियगुणानां प्रमाणकोट्यन्तःपातित्वात् न तत्प्रमेयत्वम् । तस्मा
द्भौतिकानीन्द्रियाणि स्वं स्वं विषयमुपलभन्त इति सिद्धम् ॥इन्द्रियाणां भौतिकत्वसाधकानुमानम्

[II.360.73]

प्रयोगस्तु—पार्थिवं घ्राणं, द्रव्यत्वे सति रूपादिमध्ये गन्धस्यैव
व्यंचकत्वात्, गन्धयुक्तिद्रव्यवत् । तत्र व्यंजकत्वमात्रमनैकान्तिक
मिति गन्धस्यैव विशेष्यते । सोऽयमसिद्धो हेतुर्भवेत्, गन्धत्वस्यापि
घ्राणव्यङ्ग्यत्वादिति रूपादिमध्य इत्युक्तम् । तथापि सन्निकर्षेण
व्यभिचार इति तद्व्युदासाय दृश्यत्वे सतीति विशेषणम् ॥

[II.360.74]

एवं रसनादिष्वपि प्रयोगा रचनीयाः । श्रोत्रं त्वाकाशैकदेश इति शब्दाधिकरणे निर्णीतम् । गन्धादिविषयोपलब्धिनिबन्धनसुखदुःखोपभोगहेतुभूतधर्माधर्मोपनिबद्धानां चेन्द्रियाणामिन्द्रियत्वमिति तद्वशात् यथा यथा नियत
विषयग्रहणकरणता घटते, तथा तथा कल्प्यत इति सर्वमनवद्यम् ॥त्वगिन्द्रियैकान्तवादः

[II.360.75]

आह—भवन्तु भौतिकानीन्द्रियाणि; पंचेति तु न युक्तमुक्तम् ।
त्वगेव ह्येकमिन्द्रियं भवितुमर्हति, सर्वत्रानपायात् ॥

[II.360.76]

करतलकपोलकण्ठादिवर्तिनाऽपि त्वगिन्द्रियेण रूपोपलम्भप्रसङ्ग
इति चेत्—न—अवयवविशेषे शक्तिविशेषनियमात् । न हि पाणिना
पादेन वा उपस्थकार्यं कर्तुं शक्यते । अस्ति च अवयवविशेषे स्वभावविशेषवैचित्र्यम् ॥तुषारकर्पूरापूर्णवारिण्युत्तरमानसे ।यथा च वृषणौ स्नातुः स्फुटतो न तथा स्फिचौ ॥क्लिन्नार्द्रतृणकाष्ठादिधूमेन कटुना यथा ।मूर्धाक्षिवेदनोदेति न तथाऽवयवान्तरे ॥

[II.360.77]

तस्मात् अवयवविशेषव्यवस्थितनानाशक्तिखचितं त्वगेवैकमिन्द्रियमिति ॥त्वगिन्द्रियैकान्तवादनिरासः

[II.360.78]

उच्यते—कुतोऽयमपूर्व एष महाप्राज्ञो वादी सरलमतीनस्मान
वंचयितुमागतः, योऽवयवविशेषे शक्तिविशेषमाश्रयन्नपि एकमिन्द्रिय
मन्यते । शक्तिभेदादाश्रयभेदाच्च नानात्वमेवैतदिन्द्रियाणां युक्तमित्यल
महात्मभिस्सह कलहेन ॥मनुष्यैस्सह संवादो मादृशानां हि शोभते ।देवास्तु नररूपेण त इमे भान्ति वादिनः ॥चक्षुःश्रोत्रयोरेकैकेन्द्रियत्वम्ननु ! नानात्वपक्षेऽपि पंचत्वनियमः कथम् ।द्वे श्रोत्रे चक्षूषी द्वे च कथं ते एकमिन्द्रियम् ॥

[II.360.79]

आह च—सव्यष्टस्येतरेण प्रत्यभिज्ञानात्—(गौ. सू. 3-1-7) इति ।
चक्षुष्टवजातेरेकत्वादिति चेत्—तर्हीन्द्रियत्वजातेरेकत्वात् एकमेवेन्द्रियं
स्यात्—उच्यते—चक्षुस्तावत्तेज इति निर्णीतम् । तच्चैकमेव, तदधिष्ठानमप्येकमेव घोणावंशव्यवहितमनेकमिवोपलभ्यते ॥

[II.360.80]

भिन्नं वा तद्भवतु । तेजस्तत्ककार्यैक्यात् आश्रयभेदेऽप्येकमेव श्रोत्र
मपि कर्णच्छिद्रद्वयानुस्यूतमेकमेव नभोदेशप्रायं वेदितव्यम्, कार्यैक्यस्य
तत्रापि भावात् ॥तेनाधिष्ठानभेदेऽपि कार्यैकत्वस्य दर्शनात् ।तत्सामान्यस्य चैकत्वात् एकत्वं श्रोत्रचक्षुषोः ॥

[II.360.81]

न चेन्द्रियजातेरैक्यात् एकमिन्द्रियम्; कार्यस्योपलब्धिलक्षणस्य
कारणस्य गन्धादेः अधिष्ठानस्य त्रिपुटिकादेः गतेश्च बहिःप्रसरणात्मिकायाः, आकृतेश्च परिमाणस्वभावाया जातेश्च घ्राणत्वादेः, जातिशब्दवाच्यस्य योनेर्वा पृथिव्यादेः पंचविधत्वात् पंचैवेन्द्रियाणि कल्प्यन्ते । यथा
परमाणुत्वसामान्याविशेषोऽपि पृथिव्यादिचतुर्विधकार्यदर्शनात् चतुर्विधाः
परमाणवः कल्प्यन्त इति ॥कर्मेन्द्रियाणामावश्यकता

[II.360.82]

ननु ! तथापि न पंचेन्द्रियाणि । कथम् ? बुद्धीन्द्रियवत् कर्मेन्द्रियाणामपि पंचानामुपसंख्येयत्वात् । तदुक्तम्—"वाक्पाणिपादपायूपस्थाः कर्मेन्द्रियाण्याहुः ॥"

[II.360.83]

तेषां च वचनादानविहरणोत्सर्गानन्दात्मकपंचविधकार्यसाधनादिन्द्रियत्वं, तत्कार्यस्यानितरेतरसाध्यत्वादिति ॥अतिरिक्तकर्मेन्द्रियनिरासः

[II.360.84]

अत्राह—अत्यल्पमिदमुच्यते—पंच कर्मेन्द्रियाणीति । अन्यान्यपि खलु
न सन्ति कर्मेन्द्रियाणि ? तथा हि—कण्ठोऽन्ननिगरणेन, स्तनकलशालिङ्गनादिना वक्षः, भारवहनेन चांसद्वयं इन्द्रियमुच्यते न कथम् ?
तत्कार्यस्य शरीरावयवान्तरेऽपि दर्शनादिति चेत्—किन्नु भवानन्नपानं
पाणिपादेन निगिरति ? पायुना वा ? आदानमपि किमास्यादिना वा
न कुर्वते तिर्यंचः मनुष्या अपि हि क्वचित् । असत्स्वपि च भवत्कल्पितेषु—कर्मेन्द्रियेषु तत्कार्यं यावत् तावदन्यथापि दृश्यते । न त्वेवं बुद्धीन्द्रियेषु ॥भवत्युत्पाटिक्षस्य न मनागपि रूपधीः ।ईषद्विहारादानादि दृष्टं लूनाङ्घ्रिपाणिषु ॥कर्मेद्रियाणामतिप्रसक्तत्वम्

[II.360.85]

अपि च विहरणमपि न केवलं चरणयुगलकार्यम्, अपि तु जानूरुजङ्घादिसहितपादसम्पाद्यमानमपि । आदानमपि बाहुसहिताभ्यां,
पाणिभ्यामभिनिर्वर्त्यते, न केवलाभ्याम् ॥

[II.360.86]

वागिन्द्रियं तु नाभेरूर्ध्वं सर्वमेव स्यात् । एवं ह्याहुः—"वायुर्नाभेरुत्थितः उरसि विस्तीर्णः कण्ठे विवर्तितः मूर्धानमभिहत्य परावृत्तः वक्त्रे
चरन् विविधान् शब्दानभिव्यनक्ति इति । अस्ति चेदृगनुभवः जल्पतां,
विशेषतस्त्वखण्डगेयं गायतामिति । एवंच कर्मेन्द्रियमयमेव विश्वमिति
न शरीरमिन्द्रियव्यतिरिक्तं किंचिद्भवेत् ।

[II.360.87]

अथ शरीरावयवेष्वेव भिन्नकार्यकारिषु कर्मेन्द्रियवहारः, तर्हि
कण्ठादिभिरतिप्रसङ्ग इत्युक्तम् ॥

[II.360.88]

उपस्थेन्द्रियं च कथमेकं गण्यते, तेनानन्दवत् मूत्रोत्सर्गस्यापि
साधनात् ॥वाचः इन्द्रियत्वानुपपत्तिः

[II.360.89]

वागिन्द्रियं तु सुतरामहृदयङ्गमम् । संयोगविभागनिर्वर्त्यो बाह्यः
शब्द उपलभ्यते । तद्भेदाच्च भिद्यते । यादृशो हि भेरीदण्डसंयोगजः
शब्दः, न तादृशः कूर्मीकोणसंयोगजः । एवं विचित्रस्थानकरणसंयोगात् विचित्रो वर्णात्मकः शब्द उदेतीति न वागिन्द्रियं नाम किंचित् ॥

[II.360.90]

लोकश्च वाक्च्छब्देन वर्णात्मकमेव शब्दे व्यपदिशति । शब्दश्चेन्द्रियविषयः, नेन्द्रियम् । तस्मादनेकविधदुःखोपभोगक्षेपक्षमकर्मपरिणामनिर्मितमेतच्छरीरं तैस्तैरवयवैः तं तं कर्भफलोपभोगमात्मनः संपादयतीत्यलं एवंविधेन्द्रियकल्पनार्जवेन ॥मन एकमेवान्तरिन्द्रियम्

[II.360.91]

अन्तःकरणस्यापि त्रैविध्यमनुपपन्नम्, एकेन मनसैव पर्याप्तेः ।
बुद्धिस्तु उपलब्धिस्वभावत्वात् करणकार्यं, न तु करणम् । अहङ्कारोऽपि ज्ञानविषय एव, न करणम् । एतच्च सविस्तरं बुद्धिलक्षणे
वृक्ष्यामः । तस्मात् न त्रयोदशविधं करणमिति सिद्धम् ॥न्यूनाधिकत्वशमनादत इन्द्रियाणिपंचैव बाह्यविषयाधिगमक्षमाणि ।अन्तस्सुखादिविषयग्रहणोपयोगिषष्ठं मनस्तु कथयिष्यति सूत्रकारः ॥तस्मादिमानि विषयप्रसभोपभोग-लुब्धानि चोरचटुलानि यथेन्द्रियाणि ।पुंसो भवाब्धिपतितस्य विवेकरत्नंआनन्ददायि न हरन्ति तथा विधेयम् ॥इन्द्रियार्थपरीक्षा"गन्धरसरूपस्पर्शशब्दाः पृथिव्यादिगुणास्तदर्थाः ॥
॥ १-१-१४ ॥" (न्या-सू)

[II.360.92]

"तदर्थाः" इत्यत एवापकृष्य वा, प्रक्रमाद्वा "अर्थाः" इति लक्ष्यपदं
दर्शयितव्यम् । "तदर्थाः" इति लक्षणम् । तदिति प्रक्रान्तेन्द्रियपरामर्शः ।तेषां अर्थाः विषयाः इन्द्रियविषया अर्था इत्यर्थः । एतच्च तेषां सामान्यलक्षणम् । गन्धरसरूपस्पर्शशब्दा इति विभागः ॥इन्द्रियलक्षणानि

[II.360.93]

विशेषलक्षणं तु पुनः "तदर्थाः" इत्येवं योजनीयम् । तदिति घ्राणादीनां विशेषसंज्ञानिर्दिष्टानामवमर्शः । एवंच घ्राणस्य विषयो गन्धः,
रसनस्य विषयो रसः—इत्यादिविशेषलक्षणमुक्तं भवति । गन्धत्वादीनां
तु घ्राणादिग्राह्यत्वादतिव्याप्तिरिति पृथिव्यादिगुणा इति विशेषणोपादानम् । ते चामी गन्धादयः इन्द्रियार्था भोग्यास्सन्तः सक्तिहेतवः संसार‥माणमावहन्तीति हेयतया भावयितव्याः ॥गन्धादीनां रागहेतुत्वम्

[II.360.94]

ननु एवं गन्धादिगुणाधिकरणस्यावयविनः प्रथमस्य रागहेतोरसंग्रहः स्यात् । वक्ष्यति च "तन्निमितं त्ववयव्यभिमानः" इति । संख्या
परिमाणादिगुणान्तराणामपि रागहेतुत्वमस्त्येव । यथा हि बर्हिकलापानुकारिपरिमृदितकुसुमदलपटलशबलविलासिनीकेशपाशवृत्ति रूपं हरति
हृदयं यूनां, तथा तद्गता बहुत्वसंख्याऽपि । उत्तप्तकनकशिलानिभनितम्बबिम्बरूपवत् तत्परिमाणमपि । हरति च सरभसमवयवसंयोगविभागाद्यपि ॥

[II.360.95]

तथा कन्दुकादिक्रीडासु किसलयितविलासरसमधुरपरिभ्रमणादि
कर्मजातम् ॥

[II.360.96]

तथा अन्त्यजात्यादिपरिहारेण स्वानुरूपजातियोगित्वमपीत्यादि सर्व
द्रव्यगुणकर्मादि सक्तिकारणमनुक्तं स्यात् ॥सूत्रयोजनायां पक्षभेदः

[II.360.97]

तत्र केचित्—पृथिव्यादिगुणा इति द्वन्द्वसमासं व्याचक्षते—पृथिव्यादीनि च गुणाश्चेति । पृथिव्यादिपदेन गुणाधिकरणमवयवि द्रव्यमुक्तम् । आश्रितत्वविशेषणाभ्यां सर्वे गुणा इति । गुणग्रहणेन संख्यापरिमाणादिवत् कर्मसामान्याद्यपि सर्वमुक्तम् । अतो नासंग्रह इति ॥

[II.360.98]

तदिदमनुपपन्नम्—गन्धादिग्रहणस्य हि तदानीमानर्थक्यम्, "गुणाश्च"
इत्यनेनैव गतार्थत्वात् । विशेषख्यापनार्थं तदुपादानमिति चेत्; तर्हि
किं द्वन्द्वसमासवर्णनेन ? अयमेवास्तु समाधिः ॥रूपरसादीनामिन्द्रियार्थत्वे विशेषः

[II.360.99]

यद्यपि द्रव्यकर्मसामान्यानां अन्येषां च संख्यापरिमाणादिगुणानां
अस्त्येव सक्तिहेतुता—तथापि प्राधान्येन गन्धादीनामेव सा दृश्यते । न
हि रूपादिनिरपेक्षस्य द्रव्यस्य संख्यादेः सामान्यस्य वा सक्तिहेतुत्वं समस्तीति रूपादय एव मुख्यं रागकारणम् । तत्र झटिति बुद्धेः प्रसरणात् ।
उक्तं च—तथापि नितरां रागवृद्ध्यै रूपादयो नृणाम् ।त एव कविभिर्गीताः पंचेषोः पंच सायकाः ॥

[II.360.100]

तस्मात् पृथिव्यादीनां गुणा इति षष्ठीसमास एव श्रेयान् । गुणव्यतिरिक्तश्च गुणी पूर्वमेव साधितः "यमहमद्राक्षं, तं स्पृशामि" इति
प्रत्ययप्रामाण्यात् ॥पृथिव्यादीनां गुणविभागः

[II.360.101]

पृथिव्यादीनां गुणा इति यदुक्तं, दिदानीं विभज्य वर्ण्यते, कस्य
कति गुणा इति । तत्र—गन्धादयो नियोक्तव्याः चत्वारः पृथिवीगुणाः ।अप्तेजोमरुतामेकं पूर्वपूर्वमपोह्य तु ॥

[II.360.102]

गन्धवर्जं रसरूपस्पर्शाः अपाम्, रसवर्जं रूपस्पर्शौ तेजसः, रूपवर्जं
स्पर्श एव वायोः इति । आकाशस्य तु गुणः शब्दः ॥भूतानामेकैकगुणवत्त्वनिराकरणम्

[II.360.103]

ननु ! नायं गुणविनियोगः साधीयान् । पृथिव्याश्चतुर्गुणत्वे पार्थिवेन घ्राणेन्द्रियेण चतुर्णामपि तद्गुणानां ग्रहणं स्यात् । एवमुत्तरेष्वपि
वक्तव्यम् । तस्मादेकैकगुणत्वमेव भूतानामुच्यताम्—नैतदेवम्—न हि
गुणाः स्वेच्छया लभ्यन्ते । किन्तु यथोपलभ्यन्ते, तथा व्यवस्थाप्यन्ते ।
प्रतीतिप्रमाणका हि वयम् । तत्र—पार्थिवे द्रव्ये चतुर्णामपि गुणानां
उपलंभात् कथमेकगुणां पृथिवीं ब्रूमः । रूपैकगुणे च तेजसि, पृथिव्युदकयोः वायुवदरूपत्वादप्रत्यक्षत्वं स्यात् । तस्मात् त्रीणि रूपवन्ति
तव्याणि ॥सर्वस्य सर्वगुणवत्त्वनिराकरणम्

[II.360.104]

यद्येवं सर्वेषां सर्वत्रोपलंभात् सर्वाणि सर्वगुणानि भवन्तु भूतानि ।
पटपटायते पृथिवी, चलचलायन्ते आपः, धगधगायते तेजः । कथकथायते वायुः इति सर्वेषां गुणः शब्दः स्यात् । उच्यते—न सर्वे गुणाः सर्वत्रोपलभ्यन्ते । निर्गन्धानामपां सर्वत्र दर्शनात् । क्लिन्नरूपादौ तु पार्थि
वावयवसंक्रान्त्या गन्धः पयस्युपलभ्यते ॥शब्दस्याकाशमात्रगुणत्वम्

[II.360.105]

एवं सुवर्णे तैजसे द्रव्ये, संयुक्तसमवायात् रसाद्युपलब्धिः । शब्दस्तु
सर्वकालमाकाशवृत्तिरेव प्रतीयते । पृथिव्याद्यवयवसंयोगविभागप्रभवस्त्वसाविति तदाश्रितत्वभ्रममावहति, न त्वकाशाद्विना तस्य ग्रहणमिति ।
आकाशगुण एव शब्द इत्येतच्च प्राङ्निर्णीतम् । तस्मात् न सर्वेषां सर्वगुणत्वम् ॥इन्द्रियाणां विषयनैयत्यम्

[II.360.106]

यच्च पृथिव्याश्चतुर्गुणत्वे तद्गुणानां चतुर्णामपि पार्थिवघ्राणेन्द्रिय
ग्राह्यत्वं स्यादिति—तन्न—गुणोत्कर्षस्य नियामकत्वात् । सातिशयगन्ध
गुणाधिकरणैर्विजातीयद्रव्यावयवसंस्पर्शलेशरहितैः केवलपृथिव्यवयवैरदृष्ट
सहकारिभिः घटितं घ्राणेन्द्रियमिति गन्धस्यैव ग्राहकम् ॥तत्तदिन्द्रियेषु तत्तद्गुणस्य प्राधान्यम्

[II.360.107]

एतदेव च भूयस्त्वमाचक्षते । यथाऽऽह कणव्रतः—"भूयस्त्वाद्गन्धवत्त्वाच्च पृथिवी गन्धज्ञाने प्रकृतिः" । इहाप्युक्तं—"तद्व्यवस्थानं तु भूयस्त्वात्" इति । दृश्यन्ते च केवलपृथिव्यवयवोपादानेष्वपि पदार्थेषु व्यवस्थितकार्यनियमाः शक्तयः । यथा—पार्थिवत्वाविशेषेऽपि विषं मरणकारणम् ।अगदद्रव्यमन्यत्तु जीविताय प्रकल्पते ॥

[II.360.108]

तस्मादपर्यनुयोज्योऽयं पार्थिवेन घ्राणेन गन्धवत् तद्रसादयोऽपि कथं
न गृह्यन्त इति ॥इन्द्रियैः स्वगतगुणग्रहणाग्रहणे

[II.360.109]

सातिशयप्रकृतिगुणयोगेऽपि न च स्वगुणग्रहणनैपुण्यमिन्द्रियाणामिती
न्द्रियचिन्तायां निर्णीतम् । श्रोत्रेण तु स्वगुणस्य शब्दस्य ग्रहणमिति परि
शेषानुमानप्रमाणकोऽयमर्थः शब्दपरीक्षायामेव परीक्षित इत्यलमतिप्रसङ्गेन ॥इति निपुणधियामसम्मतैषासकलगुणैकगुणत्वकल्पना ।तदयमकलुषोऽभ्युपेयतांगुणविनियोगविधिर्यथोदितः ॥इन्द्रियाणां विमर्शनस्य फलम्तेऽमी ज्ञेयाः कृतकमधुरं रूपमादर्शयन्तःतिक्तोद्गाराः परिणतिविपत्कारिणो हीन्द्रियार्थाः ।त्यक्ताश्चैते व्यपगतमहामोहपङ्केन पुंसातीर्णश्चायं भवजलनिधिः क्लेशकल्लोलरौद्रः ॥

[II.360.110]

—इतीन्द्रियपरीक्षा—बुद्धिपरीक्षा"बुद्धिरुपलब्धिर्ज्ञानमित्यनर्थान्तरम् ॥ १-१-१५ ॥" (न्या-सू)

[II.360.111]

ननु ! पर्यायोच्चारणमेतत्, न बुद्धेर्लक्षणाभिधानम्—न—पर्यायप्रयोग
स्यैव लक्षणक्षमत्वात् । लक्षणं हि तदुच्यते—येन समानेतरजातीयेभ्यः
लक्ष्यं व्यवच्छिद्यते । व्यवच्छिद्यते च बुद्धिः बुद्ध्यादिपर्यायवाच्यतयैव
तेभ्य इति नाभिधानमालामात्रमिदम् ॥सूत्रस्य लक्षणपरत्वम्

[II.360.112]

ननु ! सामयिकत्वाच्छब्दार्थप्रत्ययस्य, समयस्य च पुरुषेच्छानुवर्ति
त्वात् कथमिदं व्यवस्थितं लक्षणं स्यात् ?—मैवम्—सार्वजनीनस्य
समयस्य विप्लावयितुमशक्यत्वात् । तद्विशिष्टस्य तद्वाच्यस्य लक्षणत्वात् ॥

[II.360.113]

प्रकारान्तरेण लक्षणमस्याः किमिति नोक्तमिति चेत्, शिंशपाचोद्य
मिदम् । तस्मिन्नप्युक्तेऽनुयुंजीत भवात् "इत्थं किमिति नीक्तम्" इति ॥बुद्धिलक्षणविचारः

[II.360.114]

अस्ति च प्रयोजनं पर्यायद्वारकलक्षणोपवर्णनस्य, यत् सांख्यानां
व्यामोहनिरसनम् । एवं हि साङ्ख्याः संगिरन्ते—बुद्धिरन्या, ज्ञानमन्यत्,
उपलब्धिरन्येति । तद्भ्रयापनयनायेदमुच्यते—बुद्धिरुपलब्धिर्ज्ञानर्मित्यनर्थान्तरम्—एक एवार्थ इत्यर्थः । इत्थं च स्वरूपतो निर्ज्ञाता बुद्धिः भोगस्वभावत्वात् तत्साधनत्वाच्च संसारहेतुरिति हेयत्वेन भाव्यते, सुखादिबुद्धिः भोगः, तत्साधनबुद्धिस्तु भोगसाधनमिति । कथं पुनः पारमर्षाः
प्रवदन्ति, बुद्धिरन्या, ज्ञानमन्यत्, उपलब्धिरन्येति ? नित्यां हि बुद्धिं ते
मन्यन्ते ॥सांख्यसंमतबुद्धिपरीक्षा

[II.360.115]

तत् किमात्मैव तैः बुद्धिरिति गृहीतः ?—न—अचेतनायाः भोग्यायाः प्रकृतेः
थमा विकृतिः महच्छब्दवाच्या बुद्धिः । पुरुषस्तु चेतनः भोक्ता अन्य
एव । ताविमौ प्रकृतिपुरुषौ विवेकेनापश्यतां संसारः । प्रकृतिपुरुषविवेकज्ञानान्मोक्षः इति ॥प्रकृतिस्वरूपम्

[II.360.116]

का पुनः प्रकृतिर्नाम ? सत्त्वरजस्तमसां त्रयाणां गुणानां साम्यावस्था प्रकृतिः । प्रधानमव्यक्तं च तदुच्यते, यत्साम्यावस्थागतं गुणत्रयमिति ॥

[II.360.117]

ननु ! तत्सत्त्वे किं प्रमाणम् ? अनुमानमित्याह । तथा हि चराचरमिदं विश्वं सुखदुःखमोहाविनाभूतमुपलभ्यते । न हि ब्रह्मादौ स्तम्ब
पर्यन्ते जगति तथाभूतं किमपि भूतमुपलभ्यते, यत् सुखदुःखमोहैर्विनाकृतम् ॥

[II.360.118]

तत्र सुखस्वभावं सत्त्वम्, दुःखस्वभावं रजः, मोहस्वभावं तमः ।
सर्वत्र च प्रीत्यप्रीतिविषाददर्शनात् प्रकाशप्रवृत्तिनियमावगमाच्च सर्वं
त्रिगुणात्मकं जगत् । कार्यं च यत् परस्परान्वितरूपं तदेकरूपात्कारणादुत्पद्यमानं दृश्यते । मृदन्वितानि हि घटशरावोदंचनप्रभृतीनि कार्यस्यैकस्मान्मृदात्मनः कारणादुद्भवन्ति । तदिदं विश्वं सुखदुःखमोहान्वितमिति तदात्मककारणकार्यं भवितुमर्हति । यत् सुखदुःखमोहात्मकं कारणं
सा सत्त्वरजस्तमोरूपा प्रकृतिः ॥प्रकृतिसाधकानुमानान्तराणि

[II.360.119]

एवमन्वयपुरस्सराः परिमाणादिहेतवोऽपि वक्यव्याः । इयत्तया वा
चतुरश्रतादिना वा परिमाणेन तद्वतां कार्याणामेकप्रकृतित्वदर्शनात् ।
विषमवृत्तयश्चैते गुणाः कार्येषु दृश्यन्ते । क्वचित्सत्त्वमाधिकम्, ऊने
रजस्तमसी । क्वचिद्रजः प्रकृष्टम्, अल्पे सत्त्वतमसी । क्वचित्तमः प्रवृद्धम्,
तुच्छे सत्त्वरजसी इति । तदेषां वैषम्यभेदोपदर्शितविश्वरूपकार्याणां
क्वचित् साम्यावस्थया भाव्यम् । सा प्रकृतिरुच्यते । सेयमचेतना
भोग्या प्रकृतिः । अस्यास्तु भोक्ता चेतनः पुरुषः ॥सांख्योक्तपुरुषानुमानप्रकारः

[II.360.120]

पुरुष इदानीं किमनुमानकः ? उक्तमेव भोग्येन भोक्तुरनुमानम् ।
न ह्यचेतनस्य—भोग्यस्य भोक्तारमन्तरेण भोग्यतैवोपपद्यते । दृष्टा चसेति भोक्ता कल्प्यते ॥

[II.360.121]

स च चितिशक्तिस्वभावक एव सर्वप्रकारकर्तृत्वादिव्यहार
निर्वहबहिष्कृतस्वरूपः । द्रष्टृत्वमेव पुरुषस्य स्वरूपमाहुः । यथा
भवन्त एनमात्मानमध्यवसायादिधर्मयोगिनं मन्यन्ते, न तथाऽसौ भवितुमर्हति; अध्यवसायादेर्बुद्धिधर्मत्वात् ॥कर्तुं शक्नोति पुरुषः तृणस्यापि न कुब्जताम् ।अन्योपनीतमर्थं तु स पश्यत्येव केवलम् ॥प्रकृतेरेव सर्वकर्तृत्वम्

[II.360.122]

प्रकृतिरेवैनं भोगापवर्गाभ्यां संयुनक्ति । न च निर्विकारा सती
भोगसंपादनसमर्थाऽसौ भवतीति महदादिविकृतीः प्रतिपद्यते । पङ्गबन्धन्यायेन प्रकृतिपुरुषौ संयुज्येते । प्रकृतिरचेतना दृश्या भोग्या द्रष्टारं
भोक्तारं पुरुषमपेक्षते । पुरुषोऽपि द्रष्टा भोक्ता दृश्यं भोग्यमपेक्षते ।
इत्येवं तयोः पङ्ग्वन्धवत् संयोगो भवति । दर्शनशक्त्या पङ्गोः, गमनशक्त्या चान्धस्य एकत्र मेलनात् कार्यसिद्धिः । एवं प्रकृतिपुरुषसंयोगात्
सर्गः प्रवर्तते तदुक्तम्—पुरुषस्य दर्शनार्थः कैवल्यार्थः तथा प्रधानस्य ।पङ्ग्वन्धवदुभयोरपि संयोगः, तत्कृतः सर्गः ॥ (सां-का-11)बुद्धेः परिणामभेदाः

[II.360.123]

यच्चेत्थं प्रधानान्महत्तत्त्वमुत्पद्यते, सा बुद्धिरध्यवसायात्मिकां
धर्मज्ञानवैराग्यैश्यर्यतद्विपर्ययरूपवृत्तियोगिनी महत्तत्त्वमुच्यते ॥

[II.360.124]

बुद्धेरहङ्कार उदेति । स चाभिमानस्वभावः ॥

[II.360.125]

अहंकारात्तु घ्राणादीनि पंच बुद्धीन्द्रियाणि, वागादीनि पंच कर्मेन्द्रियाणि, सङ्कल्पकमेकादशं मनः गन्धादितन्मात्राणि च पंचेति षोडशको
गुणः प्रभवति ॥

[II.360.126]

ततो गन्धादितन्मात्रपंचकात् पंच पृथिव्यादीनि महाभूतानि जायन्त
इति । आह च—"प्रकृतेर्महास्ततोऽहङ्कारः तस्माद्गणश्च षोडशकः ।तस्मादपि षोडशकात् पंचभ्यः पंच भूताति ॥ (सां. का. 22)

[II.360.127]

तानीमानि पंचविंशतितत्त्वानि संचक्षते । प्रधानं प्रकृतिरेव, न
विकृतिः । महदहङ्कारतन्मात्राणि सप्त पूर्वपूर्वापेक्षया विकृतयः, उत्तरो
वोत्तरकार्यापेक्षया प्रकृतयः । एकादशेन्द्रियाणि, पंचभूतानि विकृतय
एव । अप्रकृतिविकृतिरूपस्तु शुद्धः पुरुष इति । तदाह—"मूलप्रकृत्विरविकृतिर्महदाद्याः प्रकृतिविकृतयः सप्त ।षोडशकस्तु विकारः न प्रकृतिर्न विकृतिः पुरुषः ॥ (सां. का. 3)प्रकृतेर्बाधकत्वप्रकारः

[II.360.128]

एवं महादिविकारवती प्रकृतिरात्मनो भोगं साधयति । कश्चास्य
भोगः ? बुद्धिवृत्त्यनुपातित्वम् । विषयाकारपरिणतेन्द्रियवृत्त्यनुरक्तां
बुद्धिवृतिं ज्ञानात्मिकां पुरुषः पश्यति । दर्शनेऽपि न तस्य किंचिदन्यत्वम् ।
तदेव दर्शनं—यत् तत्र प्रतिबिम्बनमिति । इत्थं तयोः बुद्धिपुंसोः संयोगे
सति पुरुषधर्मश्चेतयितृत्वलक्षणः बुद्धावसन्नपि सन्निव लक्ष्यते । बुद्धिधर्मश्च कर्तृत्वादिः आत्मनि साक्षिस्थानीयेऽसन्नपि सन्निव विभाव्यते ।
तदाह—"तत्स्मात्तत्संयोगादचेतनं चेतनावदिव लिङ्गम् ।गुणकर्तृत्वेऽपि तथा कर्तेव भवत्युदासीनः ॥ (सां. का. 20)प्रकृतेर्मोचकत्वप्रकारः

[II.360.129]

अथ अपवर्गाय कथमात्मनः प्रकृतिरवकल्पते ? स्वरूपं प्रकाशयती
त्याचक्षते । अनवधृतप्रकृतिस्वरूपः पुमान् स्वरूपनिष्ठ एव प्रकृतिकृतमखिलं आत्मकृतमिति मन्यमानः तदुपार्जितं भुङ्क्ते । यदा तु पृथग्थूतामेनां मन्यते, तदा भवत्वियमायासहेतुरेव मम, इति बुद्ध्यमानः तत्कृतमनुपभुंजानः स्वरूपनिष्ठ एवावतिष्ठते । प्रकृतिरपि "भवतु ! दृष्टाऽहमनेन, पृथङ्मामेष मन्यते" इति न तदभिमुखीभवितुमुत्सहते ।
तदाह—प्रकृतेस्सुकुमारतरं न किंचिदस्तीति मे मतिर्भवति ।या दृष्टाऽस्मीति पुनर्नदर्शनमुपैति पुरुषस्य ॥ (सां-का-16)प्रकृतिपुरुषविवेकः

[II.360.130]

परस्परं च भग्नरसयोः प्रकृतिपुरुषयोः व्यापकत्वात् सत्यपि
संयोगे सर्गो न प्रवर्तत एवेत्याह—दृष्टा मयेत्युपेक्षक एकः दृष्टाऽहमस्मीत्युपर‥त्यन्या ।सति संयोगेऽपि तयोः प्रयोजनं नास्ति सर्गस्य ॥

[II.360.131]

अपरिम्लानकुतूहलो हि पुमान् वंचयितुं शक्यते, न दृष्टतत्त्व इति
मत्वा सत्यामपि योग्यतायां निवर्तते प्रकृतिः नटीव रङ्गभूमौ प्रदर्शितनिखिलनिजनृत्तवृत्तान्तनैपुणा तत इत्याह—रङ्गस्य दर्शयित्वा निवर्तते नर्तकी यथा नृत्यात् ।पुरुषस्य तथाऽऽत्मानं प्रकाश्य विनिवर्तते प्रकृतिः ॥ (सां-का-61)प्रकृतेरेव बन्धमोक्षौ

[II.360.132]

तदेवं प्रकृतिरेव संसारे प्रवर्तते, प्रकृतिरेव मोक्षमनुभवतीत्याह—तस्मान्न बध्यतेऽद्धा नापि मुच्यते नापि संसरति कश्चित् ।संसरति बध्यते मुच्यते च नानाश्रया प्रकृतिः ॥ (सां-का-62)

[II.360.133]

किमर्थं पुनरसावेवं चेष्टते प्रकृतिरिति चेत्—किं क्रियते ?स्वभाव एवैष दैवहतिकायास्तस्याः—नानाविधैरुपायैरुपकारिण्यनुपकारिणः पुंसः ।गुणवत्यगुणस्य सतः तस्यार्थमपार्थकं चरति ॥अचेतनाया अपि प्रकृतेः कर्तृत्वादि

[II.360.134]

अचेतनत्वादस्याः कथमेवंकारित्वमिति चेत्—उक्तमत्र—वत्सविवृद्धिनिमित्तं क्षीरस्य यथा प्रवृत्तिरज्ञस्य ।पुरुषविमोक्षनिमित्तं तथा प्रवृत्तिः प्रधानस्य ॥ (सां-का-57)

[II.360.135]

ननु ! उत्पन्नतत्त्वज्ञाने पुंसि प्रकृतेर्भोगानुकूलमहदादिकार्यारम्भपराङ्मुखत्वात् एकस्मिंस्तत्त्वविदि मुक्ते सति सर्वे मुक्ताः स्युः—नैषं
दोषः—तत्त्वविदमेव पुमांसं प्रति तस्या औदासीन्यात् । अन्यसाधारणत्वेन तत्कार्यानपायात् । तथा च पातजलिः—"कृतार्थं प्रति नष्टमप्यनष्टतदत्यसाधारणत्वात्"(यो-सू-2-22) ॥सदेहमुक्तिः, विदेहमुक्तिश्च

[II.360.136]

ननु एवं यदैव तत्त्वज्ञानमुत्पन्नम्, तदैव प्रकृत्युपाजितकर्मफलोपभोगपरिहारिणः पुंसः शरीरपातः स्यात्—नेत्याह—तिष्ठति संस्कारवशाच्चक्रभ्रमिवद्धृतशरीरः ॥

[II.360.137]

ततः संस्कारविरतौ सत्यां—प्राप्ते शरीरभेदे चरितार्थत्वात्प्रधानविनिवृत्तौ ।ऐकान्तिकमात्यन्तिकमुभयं कैवल्यमाप्नोति—इति ॥बुद्धि-ज्ञान-उपलब्धिपदानामपर्यायत्वम्

[II.360.138]

अहो नु खलु कापिलकविकथारसाक्षिप्तहृदयैः अतिबहु प्रसक्तानुप्रसक्त्या लिखितमस्माभिः । तदियं प्रधानविकृतिः प्रथमा महच्छब्दवाच्या सा बुद्धिः तत्त्वविदं प्रति नष्टाऽपि अन्यसाधारणत्वादनष्टैवेति
नित्या । नित्यत्वाच्च प्रत्यभिज्ञासनुसन्धानादिव्यवहारप्रबन्धनिर्वहणक्षमा बुद्धिः । ज्ञानं तु तस्याः वृत्तिः । उपलब्धिस्तु पुंसो वृत्तिमद्बुद्धिदर्शनमिति नैषां पर्यायशब्दत्वमिति ॥सांक्यप्रक्रियानिरासः

[II.360.139]

अत्र प्रतिविधीयते—आत्मन्येव नित्ये व्यापिनि बोद्धरि ज्ञातर्यध्यवसातरि धर्माधर्मादियोगिनि प्रत्यभिज्ञानादिकार्याणां कर्तरि सेयं बुद्धिः
असंज्ञा सांख्यैः कल्पिता । चेतनत्वं तु ज्ञानादियोगिन्या अपि यत्त्वस्या
नाभ्युपगतं, सोऽयमतीव तमस्विनां भ्रमः । य एव बुध्यते, जानाति,
अध्यवस्यति—स एव पश्यति, चेतयते च । न खल्वत्र वस्तुस्वरूपभेदं
पश्यामः । तत्र बुद्धिर्बुध्यते, जानाति, अध्यवस्यति—पुरुषस्तु पश्यति,
चेतयते चेति वंचनायैवमुच्यते, मुग्धतया वा ॥आत्मनः द्रष्टृत्वादिकं स्वाभाविकम्

[II.360.140]

यच्चेदमुच्यते—बुध्याध्यवसितमर्थं पुरुषः पश्यतीति—तद्व्याख्येयम्—किमिदं तस्य द्रष्टृत्वमिति । प्रतिबिम्बनमिति चेत्; किं स्वच्छे
पुंसि वृत्तिमती बुद्धिः संक्रामति, उत वृत्तिमत्यां बुद्धौ पुमानिति । तत्र
चतिशक्तिरपरिणामिनी अप्रतिसंक्रमेति न बुद्धौ पुरुषस्य संक्रमणम् ।
बुद्धौ तु पुंसि संक्रान्तायामपि पुंसः किं वृत्तम्, येन द्रष्टा संपन्नः ॥

[II.360.141]

द्रष्टृत्वं स्वभाव एवास्येति चेत्; किं बुद्धौ प्रतिबिम्बनेन ।
विशिष्टविषयावच्छेद इति चेत्; ततः पूर्वमनालम्बनं द्रष्टृत्वमघटमानमिति न नैसर्गिकं द्रष्ट्टरूपत्वं पुंसः स्यात् ॥बुद्धि-पुरुषधर्मविभागानुपपत्तिः

[II.360.142]

दर्शनशक्तिः स्वाभाविकीति चेत्—न—तस्या भेदाभेदाभ्यां निरूपयिः
तुमशक्यत्वात् । प्रतिबिम्बपक्षे च परस्परानुरागस्य तुल्यत्वात् अवियोगाच्च
कथमिदं निर्धार्यताम्—अमी बुद्धिधर्माः, अमी पुंधर्मा इति । न हि तयो
पार्थगर्थ्येन कदाचित् स्वरूपावधारणं वृत्तम् ॥बुद्धि पुरुषयोरवैलक्षण्यप्रसङ्गः

[II.360.143]

अनवधारितकार्यभेदत्वाच्च नानात्वमपि तयोर्दुर्वचम् । चेतनाचेतनत्वात् भोक्तृभोग्यत्वाच्च विस्पष्टं तयोर्नानात्वमिति चेत्—न—ज्ञानादियोगित्वं बुद्धेः अचेतनत्वं चेति चित्रम् ॥

[II.360.144]

अपि च कल्पयित्वाऽपि बुद्धिपुंसोर्नानात्वं बुद्धिधर्माः पुंसि, पुंधर्माश्च
बुद्धावारोपणीयाः इति किं भेदेन ! भेदे च बुद्धेर्ज्ञानादियोगित्वेन चेतन
त्वापत्तेः एकत्र कार्यकारणसंघाते चेतनद्वयमनिष्टं प्रसज्येत ॥बुद्धेरावश्यकत्वाभावः

[II.360.145]

नित्यमन्तःकरणमन्तरेण पुंसः उपलब्धिर्न भवेदिति बुद्धेः कल्पना
चेत्—अस्त्येव नित्यमन्तःकरणं मनः । तेन करणेन कर्तुरात्मनः विषयो
पलब्धिक्रिया निर्वर्त्यते । सैव च बुद्धिरित्याख्यायते, न त्वन्या नित्या
बुद्धिरस्तीति ॥बुद्धेः कर्तृत्वाद्यनुपपत्तिः

[II.360.146]

किंच कस्य कृते परिदृश्यमानमात्मनो ज्ञानादिकर्तृत्वं उत्सृज्य बुद्धेरदृश्यमानं तदुपेयते । कोऽत्रातिशयः ?

[II.360.147]

ननु ! पुरुषस्य स्वातन्त्र्यात्मककर्तृत्वे सति स्वकृतकर्मफलोपभोगानन्त्यादनिर्मोक्षः स्यात् । न हि कर्मणां परिक्षयः जन्मकोटिशतैरपि शक्यक्रियः । यदा त्वकर्तारं उदासीनमेवं प्रकृतिर्बध्नाति, तदा सैव ज्ञाता
सती मोक्ष्यतीति न दूरं मोक्षवर्त्म भविष्यतीति ॥पुरुषस्यानिर्मोक्षप्रसङ्गः

[II.360.148]

अहो बत ! निखिलमेव मौर्ख्यं सांख्यहृदयेष्वेव प्रतिष्ठितमिति कथ
मन्यो जन इदानीं मूर्खो भविष्यति ! अचेतने हि निरङ्कुशे प्रधाने बन्धयितरि सुतरामनिर्वोक्षः स्यात् । तत्त्वविदमपि पुमांसं न बध्नाति प्रकृति
रिति कोऽस्या नियन्ता ? पङ्ग्वन्धन्यायेन संयोगस्य तदाऽपि तुल्यत्वात् ।
निवृत्तकुतूहलः पुमानिति चेत्—प्रकृतिरनिर्मुक्तकौतुकाऽभिनववधूरिवस्थितैव ॥

[II.360.149]

अपि च, रे मूढ ! पूर्वमपि तपस्विना पुंसा किं कृतम्, यदाऽसौ
बद्धोऽभूत् ? द्रष्टृत्वं तु तस्य रूपं तदविनाभूतमिति कैवल्यदशायामपि
तन्न नश्यत्येवेति तदाऽपि तस्य बन्धनाय कथं न प्रवर्तेत निर्मर्यादा
प्रकृतिः ?

[II.360.150]

दृष्टाऽस्मीति विरमतीति चेत्—मैवम्—न ह्यसौ एकपत्नीव्रतदुर्ग्रहगृहिता । निस्सङ्ख्यपुरुषोपभोगसौभाग्या पण्यवनितेव, न वाऽसौ
नियमेन व्यवहर्तुमर्हतीत्यास्तामेतत् ॥महदादिसृष्टिक्रमनिराकरणम्

[II.360.151]

यच्च सत्त्वरजस्तमोभिः त्रिभिर्गुणैः समावस्थायाः प्रधानशब्दव्यपदेशभाजः प्रकृतेः महान्नाम बुद्धिरुत्पद्यते इत्यादि प्रक्रियाजालमालपितम्—तत्सर्वं महान्धपरम्परान्यायप्रवृत्तगुरुपाठक्रमोपनतमेव, न प्रमाणमूलम् । कार्याद्धि कारणमल्पपरिमाणमुपलभ्यते; न तु विपर्ययः ।
स्वावयवाश्रितस्य घटपटादेर्दर्शनात् । तदवयवानां तदपेक्षयाऽल्पत्वात् ।
अन्यस्या मृदः महापरिमाणत्वमप्रयोजकम् ॥अहंकारादिसृष्टयनुपपत्तिः

[II.360.152]

अपि च—बुद्धिर्नाम विषयोपलंभः । अहङ्कारोऽप्यहंप्रत्ययरूपोऽ
भिमानः बुद्धिविशेष एव । तेन बाह्यानीन्द्रियाणि जन्यन्ते, गन्धादयश्च
गुणाः, गुणैश्च पृथिव्यादीनि भूतानीति महाव्यामोहः । इदं च चित्रम्—
विषयजन्या हि सुखादयः प्रसिद्धाः । तेऽद्य सुखादिजन्या विषयाःसंवृत्ता
इति नवेयं विश्वामित्रस्येव सांख्यमुनेः सृष्टिः ॥प्रकृतिसद्भावे प्रमाणाभावः

[II.360.153]

न च प्रधानास्तित्वमपि प्रमाणवत्, अन्वयादिहेतूनामसाधनत्वात् ।
चेतनानामपि हि कामं भवेदपि सुखदुःखमोहान्वितत्वम् । अचेतनानि
भूतानि सुखदुःखमोहवन्तीति सुभाषितम् । घटे पटे शकटे च सुखदुःखमोहाः सन्तीति कः प्रतिपद्येत ? प्रकाशप्रवृत्तिनियमा अपि चेतनेष्वेव
दृश्यन्ते, नाचेतनेष्वित्यसिद्धत्वाद्धेतोर्न प्रधानसिद्धिः ॥सत्कार्यवादपरिक्षा

[II.360.154]

अपि च सत्कार्यवादमूल एष तपस्विनां विभ्रमः सर्वं सर्वत्रास्तीति ।
ततोऽन्वयसिद्धं बुध्यमानास्ते प्रधानसिद्धावध्यवसिताः । सत्कार्यवादश्च
विचार्यमाणः न समस्त्येवेति कुतस्त्या हेतुसिद्धिः ?कार्यकारणभावविषये विप्रतिपत्तिः

[II.360.155]

ननु ! सत्कार्यवादे कार्यकारणभावो भवति भावानां, नान्यथा ।
तथा हि—चतुष्टयी गतिरिह स्यात् । घटादिकार्यं मृत्पिण्डादिना कारयेन क्रियमाणं असद्वा क्रियते ? सद्वा ? सदसद्वा ? अनुभयस्वभावं वा ?
इति ॥सांख्यैः असत्कार्यवादनिरासः

[II.360.156]

तत्रासतः करणे खरविषाणादेपि करणं स्यात् । असत्त्वे हि घटस्य
खरविषाणस्य को विशेषः ? घटस्यापि प्रागभावप्रध्वंसाभावदशयोः
असत्त्वाविशेषात् प्रागभावदशायामिव प्रध्वंसदशायामपि करणं भवेत् ॥

[II.360.157]

असत्करणे च नियतोपादानग्रहणं न प्राप्नोति । तैलार्थी तिलसर्षपानुपादत्ते, न सिकताः । असत्त्वे च तैलस्य को विशेषः सर्षपाणां
सिकताभ्यः ॥

[II.360.158]

असति च कार्ये, निरालम्बनः कारकव्यापारो भवेत्, न ह्यसौ
मृत्पिण्डादिविषयो भवितुमर्हति । कार्यं चासत् ॥उपादानोपादेययोर्भेदानुपपत्तिः

[II.360.159]

अपि चाविद्यमाने कारणव्यतिरिक्ते च कार्ये जन्ये तत्कारणस्य मृत्पिण्डादेः घटादिकार्यं जनितवतः किमिति न स्वरूपमुपलभ्यते ।

[II.360.160]

अथ स्वविनाशेन कारणं कार्यस्य जनकमिष्यते, तदियमभावाद्भावोत्पत्तिर्भवेत् । तस्यां च कुतोऽयं नियमः, यदनन्तरवृत्त एव मृत्पिण्डाभावः कुम्भमभिनिर्वर्तयति, न चिरातिक्रान्त इति । अतश्चपरुत्मृत्पिण्डे नष्टे एषमः कुम्भोत्पादः स्यात् ॥

[II.360.161]

अथ स्वाव्यतिरिक्तमेव कारणेन कार्यं जन्यते, तर्हि कारणस्य
सत्त्वात् तदव्यतिरिक्तं कार्यं सदेवेति नासतः करणम् ॥कार्यस्य सदसद्रूपत्वनिरासः

[II.360.162]

सदसदपि न कार्य वक्तुं युक्तम्—सदसतोर्विप्रतिषेधेन एकत्र समावेशायोगात् । रूपभेदादविरोध इति चेत्—न—कार्यस्य विचार्यमाणस्यैकत्वात् । तच्च तेनैव स्वेन कार्येण रूपेण सच्चेत्, नासद्भवेत् ।
असच्चेत्, न सत् इति पररूपेण त्वसत्त्वं सर्वभावानामस्त्येव ॥

[II.360.163]

अनुभयात्मकं तु वस्तु नास्त्येवेति तत्पारिशेष्यात् सदेव कार्यम् ॥

[II.360.164]

किमिति च तदा नोपलभ्यत इति चेत्—अनुमानेनापि यदुपलब्धं
तत् किमनुपलब्धं भवति ? प्रत्यक्षेण तु तदनीमनुपलम्भोऽनभिव्यक्तत्वात् । अभिव्यतिसम्पादन एव च कारकप्रयत्नसाफल्यम् । कार्यं तु
सदेवेति ॥कार्यस्वरूपसिद्धान्तः सत्कार्यवादनिरासश्च

[II.360.165]

अत्राभिधीयते—केन तु रूपेण तदानीं कार्यं सदिति मन्यसे ? यदि
कारकव्यापाराभिनिर्वर्त्येन सलिलाहरणाद्यर्थक्रियासमर्थेन पृथुबुध्नोदराकारवता रूपेण चक्रमूर्धनि घटोऽस्तीति—तदाऽभिव्यक्तेनापि रूपेण सत्त्वात्
अत्यन्ताय कारकव्यापारवैफल्यम् । इत्यमपि च कारकप्रवृत्तौ तद्व्यापारानुपरमप्रसङ्गः । किं हि तदोपलभ्य कारकाणि निवर्तेरन्, कार्यस्य
प्रागुपलब्धत्वात् ॥घटस्य पूर्वं सत्त्वासंभवः

[II.360.166]

अथ मृत्पिण्डरूपेण तदानीं घटोऽस्तीति कथ्यते, न तर्ह्यसौ तदानीं
घटोऽस्ति, मृपिण्ड एवा‥वस्ति । न ह्यन्यरूपेणान्योऽस्तीति शक्यते
वक्तुम् । उष्ट्रोऽप्यसन् मृत्पिण्डरूपेणास्तीति स्यात् ॥

[II.360.167]

अथोष्ट्ररूपमुत्तरकालमपि न निर्वर्त्यते, घटस्तु ततो निर्वर्त्यते—
यद्येवं यदैवासौ निर्वर्त्यते, तदैवास्ति, न ततः पूर्वमिति ॥

[II.360.168]

अथ पूर्वं शक्तयात्मना तस्यास्तित्वं, इदीनीं अभिव्यक्त्यात्मना
क्रियते इति—तदप्यनुपपन्नम्—अभिव्यक्तिरपि तत्स्वरूपाद्भिन्ना, अभिन्ना
वा ? सती, असती वा ? इति विकल्प्यमाना न पूर्वोक्तं दोषमतिवर्तते ॥अभिव्यक्तिस्वरूपविमर्शः

[II.360.169]

का चेयमभिव्यक्तिः ? किं कार्यात्मनाऽवस्थानम्, अथ संस्थानविशेषः, उत प्रतीतिः ? इति ॥

[II.360.170]

यदि कार्यात्मनाऽवस्थानं, तत्पूर्वं नाभूत्, तदधुना भूतमित्यसत्कार्यम् । पूर्वमपि वा यदि तदासीत्, तदा पुनः कारकवैफल्यम् ॥

[II.360.171]

संस्थानमपि अवयवसन्निवेशविशेषः । स चासन्नेव क्रियते । अवयवास्तु सन्तीति कस्यात्र विवादः ? न हि परमाणवोऽस्माभिर्नाङ्गीकृताः ॥

[II.360.172]

प्रतीतिस्तु घटस्य चक्षुरादिकारकसामग्र्यधीना, न मृत्पिण्डदण्डचक्रादिकारकचक्रसाध्येति, सा चक्रमूर्धनि घटस्य नास्त्येवेति असन्
घटः ॥दर्शनादर्शनाधीने सदसत्त्वे हि वस्तुनः ।दृश्यम्यादर्शनात्तेन चक्रे कुम्भस्य नास्तिता ॥

[II.360.173]

चक्रमूर्धवत् प्रध्वंसदशायामप्यनुपलम्भात् घटस्य नास्तित्वमेवेति ।
अतश्च—"नासतो विद्यते भावः नाभावो विद्यते सतः (गी. 2-16)"

[II.360.174]

इत्यप्रमाणकम्, पूर्वापरान्तयोर्भावस्वरूपादर्शनात् ॥शक्त्यात्मनापि कार्यस्य न सत्त्वम्

[II.360.175]

शक्त्यात्मनाऽपि यदस्तित्वमस्योच्यते—अत्रापि चिन्त्यम्—केयं
शक्तिर्नामेति । यदि घटस्वरूपाद्भिन्नाऽसौ, तर्हि पररूपेण घटोऽस्ति,
स्वरूपेण च नास्तीत्यसत् कार्यमुक्तं स्यात् । घटादभिन्नत्वे तु शक्तेः
शक्तिरूपेण घटोऽस्तीति स्वरूपेणैव घटास्तित्वमुक्तं भवेत् । तच्च
प्रत्यक्षविरोधान्निरस्तम् ॥असत्कार्यवादे दूषणोद्धारः

[II.360.176]

असत्करणपक्षे च यच्चोदितं—शशविषाणाद्यपि क्रियेतेति—तत्तु
वचनव्यक्त्यपरिज्ञानात् । "यदसत्, तत् क्रियते" इति नेयं वचनव्यक्तिः, अपि तु "यत् क्रियते, तदसत्" इति ॥असतः कार्यस्य शशशृङ्गादिवैलक्षण्यम्स्वरूपसहकार्यादिहेतवो यद्विधायिनः ।दृश्यन्ते, जन्यते तद्धि न व्योमकुसुमादिकम् ॥प्रागभावदशायां च हेतुव्यापारदर्शनम् ।न तु प्रध्वंसवेलायां अतः कमनुयुंज्महे ॥उपादानं तु सर्वस्य यन्न सर्वत्र दृश्यते ।तन्न कार्यस्य सद्भावात्, अपि त्वेवं निरीक्षणात् ॥अद्यत्वे व्यवहारोऽपि नैवापूर्वः प्रवर्तते ।यथोपलब्धो वृद्धेभ्यः स तथैवानुगम्यते ॥तैलार्थी सिकताः कश्चिदाददानो न दृश्यते ।अदृष्टवा चाद्य नान्योऽपि तदर्थी तासु धावति ॥अन्वयव्यतिरेकौ च गृह्येते व्यवहारतः ।अनादिश्चैष संसारः इति कस्यानुयोज्यता ॥कारणस्य कार्यानुकूलशक्तिमत्त्वम्

[II.360.177]

अथवा शक्तिनियमादेवोपादाननियम उपपत्स्यते ॥शक्तिस्तु नित्या सूक्ष्मा च नेह काचिदुपेयते ।तदभ्युपगमे नित्यं कार्योत्पत्तिप्रसक्तितः ॥

[II.360.178]

किन्तु योग्यतावच्छिन्नस्वरूपसहकारिसन्निधानमेव शक्तिः । सैवेयं
द्विविधा शक्तिरुच्यते—अवस्थिता, आगन्तुकी च । मृत्त्वाद्यवच्छिन्नं
स्वरूपं अवस्थिता शक्तिः । आगन्तुकी च, दण्डचक्रादिसंगरूपा । शक्तिद्वयकृता च कार्यनिष्पत्तिरसकृद्दृष्टेति तदर्थिभिस्तु तदुपादानम् ॥

[II.360.179]

योग्यताऽपि नार्थान्तरं किंचित्, किन्तु वस्तुविशेष एवेत्येवं वस्तुविशेषनियमात् उपादाननियमसिद्धेः न सत् कार्यम् ॥योग्यता न कार्यस्वरूपा

[II.360.180]

न च शक्तिरेव कार्यमिति वक्तव्यम् । कार्यस्वरूपस्य ततः पृथ
ग्भूतस्य प्रतीत्या व्यवस्थापनात् । शक्तेश्च कार्यत्वे कार्यादेव कार्योत्पादोऽ
ङ्गीकृतः स्यात् । न च घटात् घट उत्पत्तुमर्हति । शक्तेश्च कार्यमुत्पद्यत
इत्यभ्युपगतम् । अतोऽन्यत् कार्यम्, अन्या च शक्तिः ॥योग्यताया अद्विष्ठत्वम्

[II.360.181]

ननु ! वाच्यवाचकयोश्शब्दार्थयोः, व्यङ्ग्यव्यंजकयोश्च दीपघटयोः उभयाश्रिता शक्तिर्दृष्टेति कार्यकारणयोरप्यसावुभयाधिष्ठाना
भवितुमर्हति । असति द्वितीये कार्याख्ये तदाश्रये कथमियमुभयाश्रिता
स्यादिति ॥

[II.360.182]

नैतदेवम्—यथादर्शनं शक्तेरभ्युपगमात । न चैकत्र दृष्टं रूपमन्यत्रापि मृग्यते । वाच्यवाचकयोः व्यङ्ग्यव्यजकयोश्च द्वयोः पृथक्त्वेन
दर्शनादुभयाश्रिता शक्तिरङ्गीकृतेति हेतुद्वयस्यानुपलम्भात् केवलकारणवत्तिरेव शक्तिः । तत्कृतश्चोपादाननियम इति सिद्धम् ॥असत्कार्यवादे स्वारस्यम्

[II.360.183]

असत्कार्यपक्ष एवोपादाननियमविचारो युक्तः ॥उत्पत्तौ खलु सिद्धायां उपादानं विचार्यते ।सतस्तु नैव नास्तीति किमुपादानचिन्तया ॥

[II.360.184]

सत्कार्यवादे च सुतरामुपादाननियमो दुर्घटः; सर्वस्य सर्वत्र
भावात् । सिकतातिलसरित्तीरकेदारव्यप्तबीजनियताङ्कुरादिक्रमोत्पद्यमानतिलस्वरूपपर्यालोचनया तिलेष्विव सिकतास्वपि तैलसंभवात् ।
—सर्वस्य सर्वत्र चास्तित्वे नियतपदार्थप्रतिष्ठितहानोपादानादिव्यवहार
सकल एव विप्लवेत ॥सत्कार्यवादे असामञ्जस्यम्

[II.360.185]

अपि च प्रायश्चित्तमेष तपस्वी तप्तकृच्छ्रमतिकष्टं कथं चरिष्यतीति
महन्मम मनसि कारुण्यम् । अन्नं च तावदयमश्नाति, अन्ने च वर्चोऽस्तीति विड्भक्षणात् प्रायश्चित्तीयत एवायमिति अलं सत्कार्यवादप्रमादेन ॥असत्कार्यवादे दोषोद्धारः

[II.360.186]

यत्पुनरभाणि—कारणानुपमर्देन कार्यानुत्पादात् अभावाद्भावोत्पत्तिर्भवेत् । तत्र चानन्तरवृत्त्युत्पत्तिनियमो न स्यात् इति—तदप्ययुक्तम्—
मूर्तानां समानदेशर्त्वावरोधात् कार्यकारणयोरेकदेशत्वं नेष्यते । नैतावता भावोत्पत्तिरभावाद्भवितुमर्हति, कारणाधीनतदुत्पाददर्शनात् । अत
एवानन्तर्यनियमोऽप्युपपन्नः । न च कार्यकारणयोरभेदात् सत् कार्यमिति
वक्तव्यम् । तयोः प्रत्यक्षसिद्धभिन्नस्वरूपत्वात् ॥असंबद्धात्कार्योत्पत्तिनिरासः

[II.360.187]

यत्तु निरलम्बना कारकप्रवृत्तिरिति चोदितम्—परिहृतं तत् भाष्यकारेण "बुद्धिसिद्धं तु तदसत्" इति । वृद्धव्यवहारतः कार्यकारणभावा
मवगम्य अमुष्मात् कारणात् इदमीदृशं कार्यमुत्पद्यत इति बुद्धौ निर्धार्यकारकाणि कर्ता नियुङ्क्त इति न निर्विषयः कारकव्यापारः ॥

[II.360.188]

तदेवं सत्कार्यवादस्य निष्प्रमाणकत्वात् तन्मूलान्वयादिहेतुसिध्यभावात् न प्रधानास्तित्वसिद्धिः । तदभावाच्च न तद्विकृतिः नित्याबुद्धिः । अपि तु ज्ञानोपलब्धिरूपैवेति सम्यक् सूत्रितं "बुद्धिरुपलब्धि
र्ज्ञानमित्यनर्थान्तरम्" इति ॥बुद्धेरनित्यत्वम्

[II.360.189]

इतश्चानित्या बुद्धिः—जानामि, ज्ञास्यामि, अज्ञासिषमिति उपजननापायधर्मतया पाकादिवत् कालत्रयेऽपि प्रकाशमानत्वात् । ज्ञानव्यतिरिक्तायाश्च बुद्धेरप्रतिभासात् ॥

[II.360.190]

अयं तु विशेषः । पाकादिक्रियाणां ओदनादिफलावच्छेदद्वारकं
कालवैतत्यमपि भवति । उपलब्धेस्तु वस्तुस्वरूपप्रकाशनमात्रपरिसमाप्तप्रयोजनायाः कालवेतत्यं नास्त्येव । अत एवानित्यत्वेऽपि उत्पन्नापवर्गिणीमेव बुद्धिमाचक्षते, शब्दवत्; न घटादिवत् कालान्तरस्था
यिनीमिति ॥बुद्धेरात्मगुणत्वम्

[II.360.191]

सा चेयं बुद्धिः आत्मान्तःकरणशब्ददीपेन्द्रियार्थाद्यनेककारककलापकार्याऽपि सती न बाह्येन बाह्यकर्मणि समवैति । न बाह्यकरणे चक्षुरादौ । नान्तःकरणे मनसि । किन्तु कर्तर्येव । कर्ताऽपि च नित्यः
विभुरात्मा, न भूतसङ्घातस्वभावः कार्यस्तस्या आश्रय इत्यात्मपरीक्षायां
निर्णीतम् । गुणत्वमपि चास्यास्तत्रैव दर्शितम् ॥बुद्धेराशुतरविनाशित्वे हेतुः

[II.360.192]

ननु एवं तर्हि न बुद्धेरनित्यत्वम्, विनाशकारणाभावात् । द्विविधो
हि गुणानां विनाशहेतुः—आश्रयविनाशः, विरोधिगुणप्रादुर्भावो वा ।
नेहाश्रयविनाश, नित्यत्वादात्मनः । न च विरोधिनमस्याः कं चिद्रुणमुपलभामहे—न—शब्दवदाशुविनाशित्वात् । नित्याकाशगुणोऽपि शब्दः
शब्दान्तरमारभ्य यथा विनश्यति, तथा बुद्धिः बुद्ध्यन्तरमारभ्य विनश्यतीति तथा दर्शनात् कल्प्यते । यावांश्च कश्चन विनाशदर्शनभेदोपलम्भादिः
शब्दस्यानित्यतायां न्याय उक्तः, स सर्वोऽपि बुद्धावपि योजनीयः ॥ज्ञानानाम‥गपद्यकारणम्

[II.360.193]

अत एव न बुद्धीनामेकप्रमातृवृत्तीनां यौगपद्य विद्यते, वर्णानामिवैकवक्तृप्रयुक्तानाम् । विनश्यदविनश्यद्दशयोस्तु बुद्ध्योराशु विनाशित्वेऽपि यौगपद्यमनुभवादभ्युपेयतइत्यलमतिविस्तरेण ॥

[II.360.194]

बुद्धेरनित्यतायां च प्रायेण सर्ववादिनामविवादः । तथा चाह
जैमिनिः "सत्संप्रयोगे पुरुषस्येन्द्रियाणां बुद्धिजन्म तत् प्रत्यक्षम्" इति ॥बुद्धेरपि हेयत्वम्

[II.360.195]

अचिररुचिवत्तस्मात् बुद्धिर्निसर्गविनश्वरी—भवति जनकः स्वात्मा तस्याः स एव समाश्रयः ।भवमरुभवैस्तापैः या जातमेव युनक्ति सा—व्यसनजननीं जह्यादेनां परमार्थवित् ॥

[II.360.196]

—इति बुद्धिपरीक्षा—मनःपरीक्षा"युगपज्ज्ञानानुत्पत्तिर्मनसो लिङ्गम् ॥ १-१-१२ ॥" (न्या-सू)

[II.360.197]

मनसो यदेव सत्त्वे प्रमाणं, तद्गम्यत्वमेवास्य लक्षणम्, समानेतरजातीयव्यवच्छेदकारित्वात् ॥मनसः प्रत्येकगणनायां हेतुः

[II.360.198]

ननु ! मनस इन्द्रियत्वात् तद्वर्ग एव पठनं युक्तम् । किमर्थोऽयं
पृथङ्निर्देशः ?—न—धर्मभेदात् । भौतिकानीन्द्रियाणि नियतविषयाणि ।
सगुणानां चैषामिन्द्रियभावः । मनस्तु न भौतिकम्, न नियतविषयम् ।
न चास्य सगुणस्येन्द्रियभावः इति ॥मनसः अभौतिकत्वम्

[II.360.199]

तच्च न भौतिकम्, अकार्यत्वात् । अत एव न तद्गुणयोगि । न
च नियतविषयम् । सर्वविषयत्वं त्वस्य सकलबाह्येन्द्रियाणामधिष्ठातृत्वत् । तदनधिगम्यसुखादिविषयग्राहित्वाच्च । बाह्येन्द्रियाणि हि मनोऽ
धिष्ठितानि स्वविषयेषु प्रवर्तितुमुत्सहन्ते चक्षुरादीनि, नान्यथा ॥

[II.360.200]

कस्मादेवमिति चेत्—युगपत् ज्ञानानुत्पत्तेः । उत्तरकालं च बाह्येन्द्रियव्यापारविरहेऽपि तदर्थावमर्शात्—अस्त्येकेन्द्रियगम्येषु क्वचिज्जातिगुणादिषु ।विज्ञानायौगपद्यं यत् मनसस्तन्न साधनम् ॥

[II.360.201]

तत्र विषयादिदोषेण दूरत्वादिना जात्यादेः युगपत् गृहीतुमशक्यत्वात् ॥ज्ञानायैगपद्यस्य मनस्साधकत्वम्

[II.360.202]

यत्तु—नानेन्द्रियग्राह्येषु युगपत्सन्निहितेष्वपि गन्धरसरूपादिषु विषयेषु
तद्ग्रहणेषु च स्वकार्यानुमितसन्निधानेषु, सत्स्वप्यविकलेषु कारणेषु युगपदुपलब्धयो न भवन्ति, ततोऽवसीयते—नूनं कारणान्दरमेभिरपेक्ष्यते ।
तच्च मन इत्याख्यायते ॥ज्ञानायौगपद्ये कारणम्

[II.360.203]

ननु च !सुगन्धि शीतलां दीर्घां अश्नन्तः शुष्कशष्कुलीम् ।कपिलब्राह्मणास्सन्ति युगपत् पंचबुद्धयः ॥

[II.360.204]

अपि च अयं खल्वध्यापकः अधीते, व्रजति, कमण्डलुं धारयति,
पन्थानं पश्यति, शृणोत्यरण्यजान् शब्दान्, बिभ्यत् व्याललिङ्गानि
बुभुत्सत इति क्रमाग्रहणात् युगपदेता बुद्धयोऽस्य भवन्तीति—न—आशूत्पत्तेः
सूच्यग्रभिद्यमानकोकनददळकदम्बकालवदतिसूक्ष्मत्वात् कालस्य क्रमस्तत्र
न विभाव्यते । भवितव्यं तु तेनेति ॥स्मृतिकारणतयाऽपि मनस्सिद्धिः

[II.360.205]

यदि कारणान्तरनिरपेक्षचक्षुरादिकरणसाध्या एव रूपादिविषयोपलब्धयः, तदुत्तरकालमुपहतकरणानामपि कथं स्मरणादिरूपस्तदवमर्शः ?
अतो नूनं नयनादिवत् करणान्तरमविकलं तद्ग्राहि विद्यते ॥मनसः अणुत्वादिः

[II.360.206]

अव्यापकं च तत् । व्यापित्वे न हि बुद्धीनां यौगपद्यं निवर्तते ।
अस्ति चायं व्यवहारः उक्तेऽपि क्यचिद्वचसि कश्चिदाह, "नाहमेतदश्रौषम,
अन्यत्र मे मनोऽभूत्" इति । तस्मान्न व्यापकं मनः ॥

[II.360.207]

प्रतिशरीरमेकं च, तदनेकत्वे पुनरपि ज्ञानयौगपद्यानपायात् ॥

[II.360.208]

क्रियावच्च तत्, निष्क्रियेणेन्द्रियाणामधिष्ठातुमशक्यत्वात् ॥

[II.360.209]

मूर्त च तत्, अमूर्तस्य क्रियानुपपत्तेः ॥

[II.360.210]

मूर्तत्वे सति नित्यं च तत् निरवयवत्त्वात्, अनाश्रितत्वाच्च
मुर्तत्वं त्वनित्यतायामप्रयोजकमिति वक्ष्यामः ॥

[II.360.211]

निरवयवं च, तदवयवकल्पनायां प्रमाणाभावात् ॥

[II.360.212]

वेगवच्च, तदाशुसंचारात् । आशुसंचारमन्तरेणोपलब्धिशैघ्र्यस्य
दृष्टस्यानुपपत्तेः ॥

[II.360.213]

इन्द्रियसंयोगि च तत्, द्रव्यत्वात् ॥

[II.360.214]

द्रव्यं च तत्, वेगादिगुणयोगात्; क्रियावत्त्वादनाश्रितत्वाच्च ॥

[II.360.215]

अचेतनं च तत्, कारणत्वात्, इतरथा ह्येकत्र शरीरे चेतनद्वय
समावेशात् अव्यवहारः स्यादिति । तस्मादेवंरूपं मनः ॥

[II.360.216]

साङ्ख्योक्तं सु तस्य रूपमयुक्तमिति तत्प्रक्रियानिषेधादेव
व्याख्यातम् ॥मनस्साधकहेत्वन्तराणि

[II.360.217]

अन्यान्यपि स्मृत्यनुमानागमसंशयप्रतिभास्वप्नोहज्ञानानि, आन्तरसुखदुःखेच्छाद्वेषादिविषयग्राहीणि च ज्ञानानि मनसो लिङ्गानि सन्त्येव ।
तेषां बाह्येन्द्रियव्यापारसाध्यत्वासंभवात् करणरहितायाश्च क्रियाभिनिवृत्तेरदर्शनादिति ॥मानसानि ज्ञानानि

[II.360.218]

स्मृतिस्तावन्मनोजन्यैव । अनुमानागमज्ञानं तु परोक्षार्थविषयत्त्वात् मानसम् । संशयस्तु मानसोऽपि कश्चिद्वक्ष्यते । प्रतिभा मनासी
दर्शितैव—"श्वो मे भ्राताऽऽगन्ता" इति । स्वप्नज्ञानमुपरतेन्द्रियग्रामस्य
भवत् कथं नाम न मानसम् ॥

[II.360.219]

तर्कोऽपि संशयवत् क्वचिद्विषये मानसो भवत्येव । सुखादीनां तु
ज्ञप्तिवत् उत्पत्तिरपि मनोनिबन्धनैव । कार्यणामात्मगुणानामुत्पत्तौ
प्रत्यासन्नकारणान्तरसंभवेऽपि आत्ममनस्संयोगस्यावधृतसामर्थ्यस्यासम
वायिकारणत्वात् । अतश्च विषयानुभवजन्येऽपि सुखादौ मनस्संयोगः
कारणम् ॥

[II.360.220]

सुखादीनां च बोधस्वरूपत्वं स्वसंवेद्यत्वं च निरस्तम् । अतस्तदुपलब्धौ मनस एव कारणता ॥मनसः संस्कारविशेषवत्वम्, हेयत्वं च

[II.360.221]

तदिदं मनः पूर्वकृतशुभाशुभकर्मसंकारवताऽऽत्मना तद्वशादेव
शरीरदेशे संयोगं प्रतिपद्यते । तत्रैव च जीवनव्यवहारः । विपच्यमानकर्माशयसहितः आत्ममनस्संयोगो जीवनमिति हि वदन्ति । संयुक्तंचात्मना मनः तेषु तेषूपपत्तिस्थानेषु नानाविधभोगसाधनतया संसारकारणं भवति । नित्यत्वादात्ममनसोः अनादित्वाच्च संसारस्य नेदं
चोदनीयं—प्रथममेव कथं आत्ममनसोस्संयोग इति । न हि प्रथमो
नाम कश्चित् कालः समस्ति; आदिसर्गस्यापि पूर्वसर्गसापेक्षत्वात् ।
ईश्वरोऽपि हि कर्मापेक्ष एव विचित्रस्य जगतः स्रष्टेति निर्णीतमेतदिति
कृतं विस्तरेण ॥विदधत्सुखादिभोगं वहच्च तरलेन्द्रियाश्वसारथिताम् ।बन्धनिमित्तं मन इति मनस्विना यत्नतो हेयम् ॥

[II.360.222]

—इति बुद्धिपरीक्षा—प्रवृत्तिपरीक्षा"प्रवृत्तिर्वाग्बुद्धिशरीरारम्भः ॥ १-२-२७ ॥" (न्या-सू)

[II.360.223]

वागिति वर्णात्मकशब्दकारणसंयोगाद्युच्यते, नेन्द्रियमिति व्याख्यातम् । बुद्धिरिति मन इहोच्यते, नोपलब्धिः । शरीरं प्रसिद्धम् । तेषां
आरम्भः व्यापारः, तैर्वा आरम्भ इति सर्वथा तदीयक्रिया प्रवृत्तिरित्युच्यते ॥पापरूपा प्रवृत्तिः

[II.360.224]

सा च द्विविधा पुण्या पापिका च । तत्र पापिका वाचा चतुर्विधा,
मनसा त्रिविधा, शरीरेण त्रिविधैवेति दशविधा ॥

[II.360.225]

वाचा प्रवृत्तिस्तत्र अनृतपरुषसूचनासम्बद्धवचनरूपा चतुर्विधा ॥

[II.360.226]

परद्रोहपरद्रव्याभिलाषनास्तिक्यानुव्यानरूपा त्रिविधा मनसा
प्रवृत्तिः ॥

[II.360.227]

हिंसास्तेयप्रतिषिद्धमैथुनाचरणरूपा त्रिविधा शरीरेण प्रवृत्तिः ।
मैथुनग्रहणं एवंप्रकारसुरापानाद्युपलक्षणार्थम् । सेयं दशविधा प्रवृत्तिः
अनवरतमभिज्वलतो निरतिशयदुःखवेदनादायिनो नरकानलस्येन्धनम् ॥पुण्यरूपा प्रवृत्तिः

[II.360.228]

पुण्याऽपि सत्यप्रियहितवचनस्वाध्यायाध्ययनरूपा चतुर्विधा वाचा
प्रवृत्तिः । जपयज्ञे हि स्वाध्यायपाठ एवोपांशुना, अन्तस्संजल्पेन वा ॥

[II.360.229]

अस्पृहाऽनुकम्पापरलोकश्रद्धात्मिका त्रिविधा मनसा प्रवृत्तिः ॥

[II.360.230]

दानपरित्राणपरिचरणरूपा त्रिविधा शरीरेण प्रवृत्तिरितीयमपि
दर्शविधैव । एषा च स्वर्गसदनद्वारसोपानकल्पा ॥प्रवृत्तेः द्विविधत्वम्

[II.360.231]

सेयमुभयतो विंशतिभेदा प्रवृत्तिः संक्षेपतो द्विविधैव, विधिनिषेधात्मकतदवगमोपायभेदात् । विधिनिषेधावगमशरण एव हि सदसत्कर्मावगमः । तत्र विहितानुष्ठानं स्वर्गाय, निषिद्धाचरणं नरकायेत्येवं
सुखदुःखोपभोगस्थानशरीरेन्द्रियाद्यभिसम्बधनिबन्धनमेषा प्रवृत्तिर्भवन्ती संसारस्य परमं कारणं भवति ॥प्रवृत्तेर्धर्माधर्महेतुत्वम्

[II.360.232]

यो ह्ययं देवमनुष्यतिर्यग्योनिषु शरीरसंसर्गः, यश्च प्रतिविषयं बुद्धिसंसर्गः, यश्चात्मना सह मनसस्संसर्गः स सर्वः प्रवृत्तेरेव परिणामविभवः ।
वृत्तेश्च सर्वस्याः क्रियात्वात् क्षणिकत्वेऽपि तदुपगतो धर्माधर्मशब्दवाच्यः आत्मसंस्कारः कर्मफलोपभोगपर्यन्तस्थितिरस्त्येव । न च फलमदत्त्वा धर्माधर्मौ क्षीयेते । अन्त्यसुखदुःखसंविद्विरोधिनौ हि धर्माधर्मावुदाहरन्ति । न च जगति तथाविधं किमपि कार्यमस्ति वस्तु, यन्न
धर्माधर्माभ्यामनाक्षिप्तसंभवमिति तदुच्छेदे मुमुक्षुणा यत्न आस्थेयः ॥इति वितनुतः पुण्यापुण्यप्रवृत्तिसमुद्भवौनिगलवदिमौ धर्माधमौ रुजं भवबन्धने ।यदि निरवधेर्दुःखस्यान्तं चिकीर्षसि सर्वथापरिहर मनोवाक्कायानां प्रवृत्तिमनर्गलाम् ॥दोषपरीक्षा"प्रवर्तनालक्षणा दोषाः ॥ २-२-२७ ॥" (न्या-सू)

[II.360.233]

प्रवर्तना प्रवृत्तिं प्रति प्रयोजकता । सा लक्षणं येषामिति प्रवर्तनालक्षणा दोषाः । दोषप्रयुक्तो हि पुरुषः पुण्ये कर्मणि, पापे वा प्रवर्तते ॥दोषस्यानुपदेश्यत्वशङ्कापरिहारौ

[II.360.234]

ननु ! प्रत्यात्मवेदनीयतया दोषाणां स्वरूपमपरोक्षमेव । तत्
किमर्थमेषां लक्षणतो रूपं निरूप्यते—सत्यम्—प्रत्यात्मवेहनीयत्वेऽपि
यदेषां प्रवर्तनालक्षणत्वमुपदिश्यते, तदनेन रूपेण संसारकारणत्वज्ञापनार्थम् ।
धर्माधर्मनिर्मितो हि शरीरादिदुःखाधिष्ठानसंबन्धः । तद्बीजस्य च
कर्मणः कारणं दोषाः कर्मणि पुमांसं प्रवर्तयन्तो भवन्तीति प्रवर्तनालक्षणा
इत्युक्ताः ॥

[II.360.235]

परसन्तानवर्तिनां दोषाणां अप्रत्यक्षत्वात् तत्प्रतीतये प्रवर्तनालक्षणत्त्वकथनमिति त्वपव्याख्यानम्—अल्पप्रयोजनकत्वादिति ॥दोषाणां विभागः

[II.360.236]

तेषां दोषाणां त्रयो राशयो भवन्ति, रागः द्वेषः मोहः इति । तत्रानुकूलेष्वर्थेषु अभिलाषलक्षणो रागः । प्रतिकूलेष्वसहनलक्षणः द्वेषः । वस्तुपारमार्थ्यापरिच्छेदलक्षणो मिथ्याध्यवसायो मोहः ॥ईर्ष्यादीनां कॢप्तेष्वेवान्तर्भावः

[II.360.237]

ननु च ! ईर्ष्यासूयालोभमानमदमत्सरादिदोषान्तरसंभवात् कथं त्रय
एव दोषाः ?—न—ईर्ष्यादीनां यथानिर्दिष्टेष्वेवान्तर्भावात् ॥रागप्रभेदाः

[II.360.238]

कामः, मत्सरः, स्पृहा, तृष्णा, लोभ इति पंचप्रकारो रागपक्षः ।
स्त्रीसंयोगेच्छा कामः । यदन्यस्मै निवेद्यमानमपि वस्तु धनवन्न क्षीयते,
तदपरित्यागेच्छा मत्सरः । अनात्मीयवस्त्वादित्सा स्पृहा । पुनर्भवप्रति
सन्धानहेतुभूतेच्छा तृष्णा । निषिद्धद्रव्यग्रहणेच्छा लोभ इत्यभिलाषप्रकारभेदात् रागपक्ष एवायम् ॥दोषप्रभेदाः

[II.360.239]

द्वेषपक्षोऽपि पंचविधः, क्रोधेर्ष्यासूया द्रोहोऽमर्ष इति । अक्षिभ्व्रादि
विकारहेतुः प्रज्वलनात्मकः क्रोधः । साधारणेऽपि वस्तुनि परस्य दर्शनाद्यसहनं ईर्ष्या । परगुणेष्वक्षमा असूया । परापकारः द्रोहः । अदर्शितमुखादिविकारः परं प्रति मन्युः अमर्षः इति असहनप्रकारभेदादेष
द्वेषपक्षः ॥मोहप्रभेदाः

[II.360.240]

मोहपक्षस्तु चतुर्विधः—मिथ्याज्ञानं, विचिकित्सा, मानः, प्रमाद
इति । अतस्मिंस्तदिति ज्ञानं मिथ्याज्ञानम् । किं स्विदिति विमर्शो
विचिकित्सा । असद्गुणाध्यारोपेण स्वोत्कर्षबुद्धिर्मानः । कियदेतदित्यवज्ञया कर्तव्याकरणं प्रमादः । स एव मद इत्याख्यायते । सोऽयं तत्त्वापरिज्ञानप्रकारभेदान्मोहपक्षः ॥मोहस्य पापतमत्वम्

[II.360.241]

एवं त्रय एवैते दोषाः । शोकहषौ तु सुखदुःखे उच्येते, न दोषान्तरम् ।
तेषां तु मोहः पापतमः, इतरयोस्तु तदधीनात्मलाभत्वात् । मूढस्य
हि रागद्वेषौ भवतः, मिथ्यासंकल्पादुत्पद्यमानयोरनुभवात् । कुसंकल्पश्च
मिथ्याज्ञानप्रकृतिः । एवं मिथ्याज्ञानस्यैव भगवतः सर्वमिदं विलसितं,
योऽयमनेकप्रकारः संसारदुःखभारः ॥मोहस्य स्वतो दोषत्वम्, दोषहेतुत्वं च

[II.360.242]

यद्येवं न तर्हि मोहस्य दोषत्वम्, दोषकारणत्वादिति—न—तल्लक्षणा
नपायात् । सत्यपि दोषान्तरहेतुत्वे स्वयमपि पुरुषप्रवृत्तिप्रयोजकत्वलक्षणयोगात् रागवत् दोषत्वं न मोहोऽपि जहाति । त इमे दोषाः
संसारहेतव इति यत्नतः शमनीयाः ॥दोषशमनोपायः

[II.360.243]

कथं पुनरमी शमयितुं शक्याः ? उक्तमत्र—नाकस्मिकाः, न नित्याः,
नाज्ञातशमनोपायाः, न चाशक्यप्रतिक्रिया इति । विस्तरतश्चैतदप
वर्गाह्निके परोक्ष्यते । मिथ्याज्ञाननिमित्ताः खल्वेते दोषाः । तस्मिन्
सम्यग्ज्ञानप्रभावनिहते हेतोरभावान्न भवन्त्येवेति ॥दोषस्य एकत्वशङ्कापरिहारौ

[II.360.244]

ननु ! एवं प्रसवविनाशकारणयोरेकत्वात् एक एव दोषो भवेदिति
त्रित्वं हीयेत—न—अनुभवसिद्धभेदत्वात् । अनुभूयते हि रागद्वेषमोहानामितरेतरविभक्तं स्वरूपम् । कारणैकत्वं तु न प्रयोजकम्, एकस्मादेव
ज्वलनसंयोगात् उत्पद्यमानानां विनश्यतां च पार्थिवपदार्थवृत्तीनां गन्धरस
रूपस्पर्शानां नानात्वदर्शनात् । अतः सूक्तं दोषणां त्रैराश्यमिति ॥संसारकाराभवनप्रवेश-मार्गास्त एते त्रय एव दोषाः ।एषां प्रहाणोद्यममादधानःन जन्ममृत्यू पुनरभ्युपैति ॥प्रेत्यभावपरीक्षा"पुनरुत्पत्तिः प्रेत्यभावः ॥ १-१-१९ ॥" (न्या-सू)

[II.360.245]

कस्येयं पुनरुत्पत्तिरुच्यते, आत्मनः शरीरस्य वा ? तत्रात्मनो नित्य
त्वादुत्पत्तिरेव नास्ति, का कथा पुनश्शब्दार्थस्य ? शरीरस्य तु उत्पत्तिरस्ति, न तु पौनःपुन्येन । न हि मृतं शरीरं तदेव पुनरुत्पद्यते ।
तस्मात् पुनरुत्पत्तिः प्रेत्यभाव इत्यवाचकं सूत्रम्—उच्यते—पुनश्शब्दार्थस्य
यत्नत उपदिष्टस्य परिहर्तुमशक्यत्वात् । तस्यैव निर्वेदोत्पादद्वारकापवर्गोपयोगयोग्योपदेशत्वात् । आत्मनश्च स्थायित्वेन क्रियाभ्या
वृत्तिसंभवात्, तस्यैव पुनः पुनरुत्पत्ति ब्रूमः । उत्पत्तिवन्मरणमपि ।
सोऽयमात्मन एव मृत्वा पुनर्जन्म प्रेत्यभाव इति ॥नित्यस्याप्यात्मनः जन्ममरणोपपादनम्

[II.360.246]

ननु ! जन्ममरणे उभे अपि नित्यत्वादात्मनः न संस्तः इत्युक्तम्—
सत्यम्—शरीरादिसंयोगवियोगयोस्तु तथाभिधानान्न दोषः । मरणं—
आत्मनः भोगायतनदेहेन्द्रियादिवियोग उच्यते । जन्म तु तत्संबन्धः । ते
एते विपच्यमानकर्माशयानुरूपेण देहेन्द्रियादित्यागोपादाने एव मरणजन्मनी क्रियाभ्यावृत्त्या भवन्ती प्रेत्यभाव इत्युच्यते । स एव च
संसारः । तदित्थमनुध्यायतः कस्य सचेतसो निर्वेदो नोदियात् ।
तदुक्तम्—जरावियोगमरणव्याधयस्तावदासताम् ।जन्मैव किं न धीरस्य भूयो भूयस्त्रपाकरम् ॥देहेन्द्रियादिरचनाप्रकारः

[II.360.247]

अथ यैरुत्पद्यमानैर्देहेन्द्रियादिभिरात्मनः संबन्धः, तेषां कथमुत्पत्तिरित्युक्तं सूत्रकृता—"व्यक्तात् व्यक्तानामुत्पत्तिः प्रत्यक्षप्रामाण्यात्"(न्या-सू-4-1-11) इति । व्यक्तादिति कापिलाभ्युपगतत्रिगुणात्मकाव्यक्तरूपकारणनिषेधेन परमाणूनां शरीरादौ कार्ये कारणत्वमाह ॥

[II.360.248]

तथा हि—पार्थिवं, आप्यं, तैजसं, वायवीयमिति चतुर्विधमिदं कार्यं
स्वावयवाश्रितमुपलभ्यते । तत्र यथा घटः सावयवः कपालेष्वाश्रितः,
एवं कपालान्यपि सावयवत्वात्तदवयवेषु, तदवयवा अपि तदवयवान्तरेषु
इत्येवं तावत्, यावत् परमाणवो निरवयवा इति । यत्र यावतः कार्यजातस्य स्वावयवाश्रितस्य प्रत्यक्षेण ग्रहणं तत्र तदेव प्रमाणम् । तत
ऊर्ध्वमनुमानम् ॥परमाणुसाधकानुमानम्

[II.360.249]

तदपि हि कार्यं स्वावयवाश्रितम्, सावयवत्वात्, परिदृश्यमानकार्यवत् । निरवयत्वे तु तस्य परमाणुत्वमेव । परमाणुषु च सावयवत्वस्य च हेतोरसिद्धत्वान्नावयवान्तरकल्पना । तेषां हि सावयवत्वे तदवयवाः परमाणवो भवेयुः । न ते उत्पत्तिक्रमवत् विनाशक्रमेणापि परमाणवोऽनुमीयन्ते । लोष्टस्य प्रविभज्यमानस्य भागाः, तद्भागानां च
भागान्तराणीत्येवं तावत् यावदशक्यभङ्गत्वमदर्शनविषयत्वं च भवति ।
तद्यतः परमवयवविभागो न संभवति, ते परमाणव उच्यन्ते । तेष्वपि हि
विभज्यमानेषु तदवयवाः परमाणवो भवेयुर्न ते । तदेतदेवं उत्पत्तिक्रमवत्
विनाशक्रमस्येदृशो दर्शनात् सन्ति परमाणवः ॥परमाणूनामावश्यकता

[II.360.250]

अत्र हि त्रयी गतिः । अस्य घटादेः कार्यस्य निरवयवत्वमेव वा, अवयवानन्त्यं वा, परमाण्वन्तता वा ? तत्र निरवयवत्वमनुपपन्नम्, अवयवानां पटे तन्तूनां, घटे च कपालानां प्रत्यक्षमुपलम्भात् । अनन्तावयव
योगित्वमपि न युक्तम्, मेरुसर्षपयोरनन्तावयवयोगित्वाविशेषेण तुल्यपरिमाणत्वप्रसङ्गात् । तस्मात्परमाण्वन्ततैव युक्तिमती ॥

[II.360.251]

त इमे परमाणवः चेतनेच्छाप्रेरणमन्तरेण विशिष्टक्रमकमितरेतर
सङ्घटनमलभमानाः कार्यसिद्धये न पर्याप्नुयुः, अचेतनत्वादिति चेतन
एषामधिष्ठाना सकलभुवननिर्माणनिपुणमतिरीश्वरोऽभ्युपगतः । तत्सि
द्धये च सकलकुतर्कतिमिरतिरस्कारपूर्वकं पूर्वमेव निरवद्यमनुमानमुपपादितम् ॥

[II.360.252]

ईश्वरोऽपि नानेकात्मवृत्तिविपाकोन्मुखधर्माधर्मसंस्कारवैचित्र्यमननुरुध्यमानः विचित्रस्य जगतो जन्म निर्मातुमर्हतीत्येतदपि दर्शितम् ॥परमाणुभिः जगदारम्भक्रमः

[II.360.253]

न च सकृदेव सर्वे निर्वर्त्यमानकार्यपरिमाणानुगुणसङ्ख्याः
परमाणवः एकत्र संयोज्य कार्यमारभन्ते, किन्तु द्व्यणुकादिप्रक्रमेण ।
सकृदारम्भे हि कुम्भे भज्यमाने कपालशर्कराकणचूर्णादिक्रममपहाय प्रथममेव परमाण्वन्तता भवेत्; सर्वसंयोगस्य सर्वविभागेन सहसैव विनाशात् ।
अतश्च कर्परादिक्रमदर्शनं विरुध्येत । अविनष्टेऽपि पटादौ तन्त्वाद्यवयवाश्रितत्वमुपलभ्यमानं कथं वा समर्थ्येत ? परमाणूनामप्रत्यक्षत्वेन
तदाश्रितत्वस्य ग्रहीतुमशक्यत्वात् । परमाणूनां घटस्य च मध्ये कार्यान्तरानारम्भादिति । तस्मात् द्व्यणुकादिप्रक्रमेण परमाणवः कार्यमारभन्ते ॥द्व्यणुकोत्पत्तिः

[II.360.254]

ननु ! द्वाद्वेव परमाणू प्रथमं संघटेते इत्यत्र का युक्तिरुच्यते ?
बहुत्वसंख्यायाः महत्परिमाणकारणत्वदर्शनात्, त्रिषु परमाणुषु प्रथमं
मिलत्सु तत्कार्ये बहुत्वसंख्यायाः महत्त्वारम्भकत्वात् तत्प्रत्यक्षत्वं प्रसज्येत ।
न च तत्प्रत्यक्षत्वम्, अतिसूक्ष्मत्वात् । अतो द्वाभ्यां परमाणुभ्यां द्व्यणुकमादावुत्पद्यते ॥द्व्यणुकस्याप्रत्यक्षत्त्वम्, त्र्यणुकोत्पत्तिश्च

[II.360.255]

तच्च परमाणुवदप्रत्यक्षमेव, महत्त्वानुत्पादात् । द्व्यणुकद्वयेन तु
कार्यारम्भ इष्यमाणे तदविशेषप्रसङ्गः द्व्यणुक इव तत्रापि महत्त्वोत्पत्तौ कारणाभावात् । अतः त्रिभिर्द्व्यणुकैः त्र्यणुकमारभ्यते । तत्र
च बहुत्वसंख्यया महत्त्वमप्यारप्स्यते, प्रत्यक्षत्वं च भविष्यति । ततः परं
तु क्रमसामान्ये प्रमाणमस्ति, लोष्टादिभङ्गे स्वावयवखण्डावयवदर्श
नम् । क्रमविशेषे तु प्रमाणं नास्ति इत्थमारम्भ इति । यत्र वा दर्शनमस्ति तत्र तदस्तु क्रमविशेषे प्रमाणमिति ॥अन्त्यावयविनिरूपणम्

[II.360.256]

आरभ्यारम्भकत्वं नेष्यते, मूर्तानां समानदेशत्वविरोधात् । न हि
परमाणवः प्रथमं कार्यमारभ्य, तदनु त एवोत्तरोत्तरकालं कार्याण्यार
भन्ते । किन्तु यत्परमाणुनिर्वृत्तं कार्य द्व्यणुकं, तत् कार्यान्तरस्यारम्भकम्
तदप्यन्यस्य कार्यण्येत्येवं तावत्, यावत् परिपूर्णावयविनिष्पत्तिः ॥

[II.360.257]

इत्थं च तन्तुभिः पटः क्रियते, न तन्त्ववयवैरंशुभिः; इतरथा
ह्युत्तरोत्तरकार्यारम्भेऽपि पूर्वपूर्वकारणानपायात् मूर्तानामेकदेशत्वं स्यात् ।
न च तद्दृश्यत इति यथोक्त एव क्रमः श्रेयान् ॥

[II.360.258]

तदेवमनेकात्मसमवेतधर्माधर्मसंस्कारपरिपाकानुरूपप्रसरदीश्वरेच्छाप्रेर्यमाणपरमाणुक्रियानुपूर्वीनिर्वर्त्यमानद्व्यणुकादिकार्यप्रक्रमेण शरीराद्यवयविनिवृत्तिरिति स्थितम् ॥शरीरविषये पक्षान्तराणि

[II.360.259]

एतद्विपरीतानि तु मतान्तराणि प्रमाणविरुद्धानि । तथाहि—नित्यमेव शरीरादि अनुत्पत्तिधर्मकमिति प्रत्यक्षविरुद्धम् । पृथिव्यादेरप्यवयवसन्निवेशविशिष्टत्वात् कार्यत्वम् ईश्वरसिद्धौ निर्णीतम् ॥

[II.360.260]

आकस्मिकत्वमपि शरीरादेः कार्यस्य न युक्तम्; कारणनियमोपलम्भात्, अनिमित्तायाश्च भावोत्पत्तेरनुपपत्तेः ॥

[II.360.261]

अभावात् भावोत्पत्तिरपि तादृगेव ॥

[II.360.262]

त्रिगुणात्मकप्रधानविकारमहदहङ्कारादिकारणकत्वमपि कार्यस्य
पृथिव्यादेः प्रागेव प्रतिषिद्धम् ॥

[II.360.263]

अनारब्धावयविरूपकार्याः परमाणव एवैते संचयविशिष्टास्सन्तः
लोकयात्रां वहन्तीत्येतदपि न समीचीनम्; संचयस्य भेदाभेदविकल्पाभ्यां‥नुपपद्यमानत्वात्, परमाणूनां चातिसौक्ष्म्यादप्रत्यक्षत्वात् ॥

[II.360.264]

पौद्गलिककार्यपक्षेऽपि पर्यायान्तरेण परमाणूनां कथनम्, अप्रमाणकत्वं वा ॥

[II.360.265]

शब्दविवर्तत्वं तदनुगमाग्रहणादनुपपन्नम् ॥

[II.360.266]

परमात्मोपादानत्वमपि न संभवति, तस्यैव निष्प्रमाणकत्वात् ॥

[II.360.267]

न च "न कदाचिदनीदृशं जगत्"(पू. सं. 491) इति पादप्रसारिकामात्रं कर्तुमुचितम्; सर्गप्रलयप्रबन्धस्य समर्थितत्वादिति ॥अतश्च पक्षान्तरदुर्बलत्वात्यथोदितः सिद्ध्यति भूतसर्गः ।तं यस्तु पश्यन्नपि निह्नुवीत्तस्मै नमः पण्डितशेखराय ॥अनादौ संसारे स्थितमिदमहो मूढमनसांजनित्वा जन्तूनां मरणमथ मृत्वापि जननम् ।इयं सा दुःखानां सरणिरिति संचिन्त्य कृतिनानिधातव्यं चेतो जननमरणोच्छेदिनि पदे ॥फलपरीक्षा"प्रवृत्तिदोषजनितोऽर्थः फलम् ॥ १-१-२० ॥" (न्या-सू)

[II.360.268]

प्रवृत्तिदोषास्तु व्याख्याताः । तज्जनितोऽर्थः फलमित्युच्यते ।
अर्थपदग्रहणं गौणमुख्यभेदप्रदर्शनार्थम् । सुखदुःखे मुख्यं फलम् ।
तत्साधनं तु शरीरेन्द्रियविषयादि गौणम् । सर्वं हीदं प्रवृत्तिदोषाक्षिप्तं
फलमित्युक्तम् । तदिदमनादिना प्रबन्धेन प्रवर्तमानं फलं पुनः पुनरुपभुज्यत इति महतः खेदस्य हेतुरिति भाव्यमानं निर्वेदवैराग्यादिमार्गेणापवर्गोपयोगितां प्रतिपद्यते ॥आत्तमात्तं विजहतः त्यक्तं त्यक्तं च गृह्णतः ।पुंसः फलघटीयन्त्रं अहो कष्टः परिश्रमः ॥फलद्वैविध्यम्

[II.360.269]

तत्पुनः फलं कर्मणा किं सद्य एव संपद्यते, कालान्तरेण वा ?
उच्यते—द्विविधं कर्म—विहितं निषिद्धं च । तत्र विधिफलानां कालनियमो नास्ति । क्रियाफलं हि "दोग्धि""पचति" इति समनन्तरमुत्पद्यमानं दृश्यते । विधिफलानां तु नैव नियम इति शब्दपरीक्षायां चित्राक्षेपपरिहारावसरे (पू-सं-657) निरूपितमेतत् ॥विधिफले विशेषः

[II.360.270]

विधिफलमपिः च किंचन चोदनावचनपर्यालोचनया सद्य इति निश्चीयते, वृष्टिरिव कारीर्याः । किंचित् ऐहिकफलमपि कर्म वस्तुबलात्
कालान्तरापेक्षं भवति, पुत्रेष्ट्यादि । न हि सहसैव निधिलाभवत् पुत्रलाभः संभवति, गर्भसंभवहेतुभूतभार्यापरिरम्भणादिक्रमापेक्षत्वात् ॥

[II.360.271]

ज्योतिष्टोमादि तु स्वर्गफलं कर्मफलस्वरूपमहिम्नैव पारलौकिकफलमवर्तिष्ठते । स्वर्गो हि निरतिशया प्रीतिः, तदन्यथानुपपत्तिपरिकल्पितः, कनकगिरिशिखरादिर्वा भोगदेशः । उभयथाऽपि नैतद्देहो
पभोगयोग्यतां प्रतिपद्यते । अनियतफलं तु चित्रादि कैश्चिदुक्तम् ।
तच्च युक्तमयुक्तमिति वा तत्रैव परीक्षितम् ॥निषिद्धफलविचारः

[II.360.272]

निषिद्धस्य तु कर्मणः सर्वस्यैव प्रायेण परलोक एव फलम् । परदाराभिमर्षणादौ हि क्रियाफलं सुरतसुखादि सद्यः फलम् । निषेधविधिफलं तु नरकपतनं पारलौकिकम् । स्वर्गवन्नरकस्यापि निरतिशयदुःखात्मनः, तदन्यथाऽनुपपतिपरिकल्पितदेशस्वभावस्य वा एतच्छरीरानुप
भोगयोग्यत्वात् ॥

[II.360.273]

तीव्रसंवेगनिर्वृत्तं तु कर्म विहितं इतरद्वा प्रत्यासन्नविपाकं इहैव
भवति, नन्दीश्वरनहुषयोरिवेत्यागमविदः ॥

[II.360.274]

चोरब्रह्मघ्नादयश्च केचित् प्रत्यासन्नप्रत्यवायाः प्रायेण दृश्यन्त एवेत्येवमेषां विचित्रः कर्मणां विपाकः ॥कर्मणां फलप्रदत्वप्रकारः

[II.360.275]

यदपि चोच्यते—कर्मकाले फलं नास्ति, फलकाले कर्म नास्ति ।
कालान्तरे च फलस्यान्यत् प्रत्यक्षं कारणमुपलभ्यते सेवादिकमिति—तदपि
पूर्वं परिहृतम् । कर्मणां विनाशेऽपि तज्जनितस्य आत्मसंस्कारस्य धर्माधर्मशब्दवाच्यस्य भावात् । दृष्टस्य च सेवादेः कारणस्य व्यभिचारात्
अदृष्टकल्पनाया अवश्यंभावित्वात् ॥

[II.360.276]

धर्मादेरात्मनिसमवायात्, फलस्य च पुत्रपश्वादेः अन्यत्र समवेतत्वात् भिन्नाधिकरणत्वं कर्मफलयोरित्यपि न चोद्यम्; मुख्यस्य सुखदुःखात्मनः फलस्य भिन्नाश्रयत्वानुपपत्तेः । सुखदुःखे ह्यात्मनि वर्तेते, धर्माधर्मौ च तत्स्थावेवेति ॥दृष्टं नैव सुखस्य कारणमतस्तद्धेतुरागेण किं ?दुःखस्यापि न तन्निबन्धनमिति द्वेषस्तदर्थेषु कः ?तस्मात्कर्मनिमित्तकं फलमिति ध्यायन्न कुर्यात् कृतीसङ्गं कर्मणि येन दुस्तरमसौ संसारमापद्यते ॥दुःखपरीक्षा"बाधनालक्षणं दुःखम् ॥ १-१-२१ ॥" (न्या-सू)

[II.360.277]

बाधना पीडनं—सन्तापनम् । सा लक्षणमस्येति बाधनालक्षणं
दुःखम् । तत्र मुख्ये दुःखे लक्ष्ये, लक्षणशब्दो यथाश्रुत एव । बाधनयैव
हि दुःखस्वरूपं लक्ष्यते—बाधयति दुःखयतीति । गौणे तु दुःखे
शरीरादौ लक्ष्ये, बाधनालक्षणं—बाधनानुषक्तमिति व्याख्येयम् ॥प्रत्येकं दुःखलक्षणकथनाक्षेपः

[II.360.278]

ननु ! पूर्वसूत्रव्याख्यातेन फलग्रहणेनैव दुःखस्योपदिष्टत्वात् किमर्थ
पुनरुपदेशः ? सुखप्रत्याख्यनार्थ इति चेत्—न—पूर्वापरविरोधात् । सकलप्राणभृदनुभवसाक्षिकत्वेन च सुखस्य प्रत्याख्यातुमशक्यत्वात् । तत्प्रत्याख्याने च विवक्षिते किमर्थं प्रमेयसूत्रे फलपदोपादानम् ? फले खलु सुख
दुःखे इति व्याख्यातम् । ततश्च सुखे प्रत्याख्याते दुःखमेवावशिष्यते ।
तच्चानेन दुःखशब्देनैव निर्दिष्टमिति किं फलग्रहणेन ?उक्ताक्षेपपरिहारः

[II.360.279]

उच्यते—न सुखलेशस्य संसारे जन्तुभिरन्तराऽन्तराऽनुभूयमानस्य
प्रत्याख्यानाय दुःखग्रहणम् । किन्तु सर्वत्र तथात्वभावनोपदेशार्थम् ।सोऽपि हि सुखलवः दुःखमेवेति भावयितव्यः, तत्साधन ‥
दुःखमेवेति मन्तव्यम् ॥न तद्व्यवसितं पुंसां न तत्कर्म न तद्वचः ।न तद्भोग्यं समस्तीह यन्न दुःखाय जायते ॥दुःखे तारतम्यम्

[II.360.280]

तदित्थं दुःखं उत्कृष्टं तिरश्चाम्, मध्यमं मनुष्याणाम् । हीनं
देवानाम् । हीनतरं वीतरागाणामित्यागमविदः । वीतरागाणां दुःखतानवं युक्तितोऽप्यवगम्यते, दुःखस्य रागनिबन्धनत्वात् ॥तत्त्वतश्चिन्त्यमानं हि ? सर्वं दुःखं विवेकिनः ।विषसंपृक्तमधुवत् सुखं दुःखीभवत्यदः ॥सुखाधिगमलोभेन यतमानो हि पुरुषः ।सहस्रशाखमाप्नोति दुःखमेव तदर्जने ॥एवं सर्वमिदं दुःखं इति भावयतोऽनिशम् ।सर्वोपपत्तिस्थानेषु निर्वेदोऽस्य प्रवर्तते ॥निर्विण्णस्य च वैराग्यं विरक्तस्य च देहिनः ।क्लेशकर्मप्रहाणादिद्वारो निःश्रेयसोदयः ॥दुःखस्य फलरूपत्ववर्णनफलम्

[II.360.281]

ननु ! एवं तर्हि फलग्रहणं न कर्तव्यम्, दुःखपदेनैव गतार्थत्वादित्युक्तम्—मैवम्—तस्यान्यप्रयोजनत्वात् । प्रवृत्तिदोषजनितत्वेन सुखदुःखे
भावयितव्ये अभ्यासेन च वर्तमाने इति । कर्मदोषजनितत्वेन हि फलमनुचिन्तयतः तत्कारणयोरनुकूलप्रतिकूलयोरस्य रागद्वेषौ मा भूताम् । अभ्यावृत्त्या च ससाधनस्य फलस्य हानोपादानस्रोतसोह्यमानः तत्रात्यन्ताय
निर्विद्यतामिति फलग्रहणम् । तदेवं अन्यथा फलस्य निःश्रेयसोपयोगित्वम्, अन्यथा तु फलत्वे सत्यपि दुःखस्येति ॥दुःखस्वरूपनिगमनम्दीर्घस्य दुःखस्य निमित्तभूतंसुखं च दुःखात्मकमेव सर्वम् ।मुमुक्षुणा हेयतया विचिन्त्यंदेहादि दुःखान्तमिदं प्रमेयम् ॥इति निपुणमतिर्यो दुखमेवेति सर्वंपरिहरति शरीरे क्लेशकर्मादिजालम् ।अजमजरमनन्तं चिन्तयन्नात्मतत्त्वंगतभयमपवर्गं शाश्वतं सोऽभ्युपैति ॥॥ इति श्री भट्टजयन्तकृतौ न्यायमञ्जर्यां अष्टममाह्निकम् ॥

[2.9]



{नवममाह्निकम्—प्रमेयपरीक्षा}



{अपवर्गपरीक्षा}



[II.430.0]



[II.430.1]

एवं शरीरादौ दुःखपर्यन्ते हेये प्रमेये निर्णीते, यदर्थ एतदुपदेशः यत्परमुपादेयं प्रमेयं, यदर्थः शास्त्रारम्भः तमपवर्गं लक्षयितुमाह—"तदत्यन्तविमोक्षोऽपवर्गः ॥ १-१-२२ ॥" (न्या-सू)

[II.430.2]

तदिति प्रक्रान्तस्य दुःखस्यावमर्शः । न च मुख्यमेव दुःखं बाधनास्वभावमवमृश्यते, किन्तु तत्साधनं तदनुषक्तं च सर्वमेव । तेन दुःखेन
वियोगोऽपवर्गः ॥

[II.430.3]

अस्ति प्रलयवेलायामप्यात्मनो दुःखवियोगः । स त्वपवर्गो न भवति,
सर्गसमये पुनरक्षीणकर्माशयानुरूपशरीरादिसंबन्धे सति दुखसंभवात् ।
अतः तद्व्यावृत्त्यर्थमत्यन्तग्रहणम् ॥अशेषविशेषगुणोच्छेद एव मोक्षः

[II.430.4]

आत्यन्तिकी दुःखनिवृत्तिरपवर्गः, न सावधिका । द्विविधदुःखावमर्शिना सर्वनाम्ना सर्वेषामात्मगुणानां दुःखवदवमर्शात्, अत्यन्तग्रहणेन च
सर्वात्मना तद्वियोगाभिधानात् नवानामात्मगुणानां बुद्धिसुखदुःखेच्छाद्वेषप्रयत्नधर्माधर्मसंस्काराणां निर्मूलोच्छेदः अपवर्ग इत्युक्तं भवति ॥विशेषगुणानां मुक्तौ नाशस्यावश्यकतायावदात्मगुणास्सर्वे नोच्छिन्ना वासनादयः ।तावदात्यन्तिकी दुःखव्यावृत्तिर्नावकल्पते ॥धर्माधर्मनिमित्तो हि संभवः सुखदुःखयोः ।मूलभूतौ च तावेव स्तम्भौ संसारसद्मनः ॥तदुच्छेदे तु तत्कार्यशरीराद्यनुपप्लवात् ।नात्मनः सुखदुःखे स्तः इत्यसौ मुक्त उच्यते ॥हच्छाद्वेषप्रयत्नादि भोगायतनबन्धनम् ।उच्छिन्नभोगायतनः नात्मा तैरपि युज्यते ॥प्राणस्य क्षुप्पिपासे द्वे लोभमोहौ च चेतसः ।शीतातपौ शरीरस्य षडूमिरहितः शिवः ॥

[II.430.5]

तदेवं नवानामात्मविशेषगुणानां निर्मूलोच्छेदोऽपवर्ग इति यदुच्यते,
तदेवेदमुक्तं भवति "तदत्यन्तविमोक्षोऽपवर्ग" इति ॥मुक्तिकालिकात्मस्वरूपम्ननु ! तस्यामवस्थायां कीदृगात्माऽवशिष्यते ?स्वरूपैकप्रतिष्ठानः परित्यक्तोऽखिलैर्गुणैः ॥उमिष्टकातिगं रूपं तदस्याहुर्मनीषिणः ।संसारबन्धनाधीनदुःखक्लेशाद्यदूषितम् ॥वेदान्तिसंमतमोक्षनिरासः

[II.430.6]

अत्र तावत् वेदान्तिन आहुः—नायमिदृशो मोक्षः प्रेक्षावतां प्रयत्नभूमिर्भवितुमर्हति । को हि नाम शिलाशकलकल्पं अपगतसकलसुखसंवेदनसंस्पर्शं आत्मानमुपपादयितुं यतेत ? सोपाधिसावधिकपरिमितानन्दनिष्यन्दात् स्वर्गादप्यधिकं अनवधिकनिरतिशयनैसर्गिकानन्दसुन्दरं
अपरिम्लानतत्संवेदनसामर्थ्यं चतुर्थं पुरुषार्थमाचक्षन्ते विचक्षणाः ॥मुक्तेरपि संसार एव वरम्

[II.430.7]

यदि तु जडः पाषाणनिर्विशेष एव तस्यामवस्थायामात्मा भवेत्, ।
तत्कृतं अपवर्गेण ! संसार एव वरमस्तु ! यत्र तावदन्तराऽन्तराऽपि
दुःखकलुषितमपि स्वल्पमपि सुखमुपभुज्यते । चिन्त्यतां तावदिदं, किमल्पसुखानुभवो भद्रकः, उत सर्वसुखोच्छेद एव । तस्मान्नित्यसुखमात्मनो
महत्त्ववदस्तीति आगमप्रामाण्यादभ्युपगम्यताम् । तच्च संसारदशायां
अविद्यावरणवशेन नानुभूयते । तत्त्वज्ञानाभ्यासभावनाभिभूतनिरन्तराविद्यावरणस्त्वात्मा तस्यामवस्थायां तदनुभवतीति ॥सिद्धान्ते मुक्तौ सुखाभावे प्रमाणम्

[II.430.8]

तदिदमनुपपन्नम्—आत्मनो नित्यसुखसत्तायां प्रमाणाभावात् ।
प्रत्यक्षं तावन्नास्मदादीनामन्येषां वा केषांचिदस्मिन्नर्थे प्रभविष्यतीति
केयं कथा ? अनुमानमपि न संभवति, लिङ्गलेशानवलोकनादिति ॥नित्यसुखसद्भावे अनुमानं न प्रमाणम्

[II.430.9]

ननु ! उक्तमेवानुमानमपवर्गाय, यत्र प्रेक्षावतां प्रयत्नः । सुखसिद्धये हि बुद्धिमन्तो यतन्ते, नाश्मकल्पमात्मानं कर्तुमिति । तदयं इष्टाधिगमार्थः मुमुक्षोः प्रयत्नः, प्रेक्षापूर्वकारिप्रयत्नत्वात्, कृष्यादिप्रयत्न
वदिति ॥नानिष्टोपरमार्थत्वात्; अनिष्टस्यापि शान्तये ।सन्तः प्रयतमाना हि दृश्यन्ते व्याधिखेदिताः ॥

[II.430.10]

अतिदुर्वहश्चायं संसारदुःखभार इति तदुपशमाय व्यवस्यन्तः सन्तः न
निष्प्रयोजनप्रयत्ना भवन्तीति अनैकान्तिको हेतुः ॥नित्यसुखसद्भावे आगमाः न प्रमाणम्

[II.430.11]

अथ आगमादवगम्यते—बिभुत्वेनेव, नित्येन सुखेनाविनाकृतः स्वात्मेति । तथा च पठ्यते—"विज्ञानमानन्दं ब्रह्म" इति—

[II.430.12]

स्यादेतदेवम्—यद्येतदेव केवलं आगमवचनमश्रोष्यत । वचनान्तरमपि तु श्रूयते—"न ह वै सशरीरस्य सतः प्रियाप्रिययोरुपहतिरस्ति ।
अशरीरं वा व सन्तं न प्रियाप्रिये स्पृशतः" इति ॥आगमवाक्यानामन्यथासिद्धत्वम्

[II.430.13]

ननु ! भवत्पठितमागमवचनं अन्यथापि व्याख्यातुं शक्यते । "सशरीरस्य" इति प्रक्रमात् सांसारिके सुखदुःखे अनुकूलेतरविषयोपलंभसंभवे
तदानीमशरीरमात्मानं न स्पृशत इत्यर्थः ॥

[II.430.14]

हन्त ! तर्हि त्वदधीतमपि वेदवचनं "आनन्दं ब्रह्म" इति संसारदुःखपरिहारप्रकरणादेव तद्दुःखापायविषयं व्याख्यास्यते । न खलु व्याख्यानस्य भगवतः काचिदभूमिरस्ति । दृष्टाश्च दुःखोपरमे सुखशब्दप्रयोगाः ॥चिरज्वरशिरोर्त्यादिव्याधिदुःखेन खेदिताः ।सुखिनो वयमद्येति तदपाये प्रयुंजते ॥मुक्तौ शरीरादीनामप्यङ्गीकारप्रसङ्गः

[II.430.15]

यदि च "आनन्दम्" इति वचनात् नित्यं सुखमात्मन इष्यते, "तर्हि
ब्रह्म" इति वचनात् व्यापकत्वमिव, "विज्ञानम्" इति वचनात् ज्ञानमपि
नित्यमस्याभ्युपगन्तव्यम् । अतश्च सुखवत् ज्ञानस्यापि नित्यत्वात् संसारेऽपि
नित्यसुखोपलब्धिः स्यात् । ततश्च धर्माधर्मफलाभ्यां सुखदुःखाभ्यामस्य
नित्यस्य सुखस्य साहचर्यमनुभूयेत । अपि च—सुखवत् ज्ञानवच्चास्य कामं देहेन्द्रियाद्यपि ।नित्यं प्रकल्प्यतामित्थं मोक्षो रम्यतरो भवेत् ॥

[II.430.16]

अथ कार्यं सुखज्ञानम्, हेतुस्तस्य विचिन्तनीयः—यत उत्पद्यत
इति । धर्माच्चेत्, सोऽपि किंप्रभव इति वाच्यम् । योगसमाधिज इति
चेत्, तस्य स्वकार्यत्वात् स्वकार्यसुखसंवेदनावसानत्वान्न शाश्वतिकत्वं
स्यात् । अप्रक्षयश्च धर्मस्य निरनुमानकः । न हि योगसमाधिजो धर्मः
न क्षीयत इत्यत्र च किंचिदनुमानमस्ति । विपर्यये तु प्रसिद्धमनुमानम्,
सर्वस्य कृतकस्यानित्यत्वदर्शनादिति । क्षीणे च धर्मे तत्कार्यज्ञानाभावात्
सदपि सुखमनुपलभ्यमानं असतो न विशिष्यते ॥आत्मसुखस्य स्वप्रकाशत्वनिराकरणम्

[II.430.17]

स्वप्रकाशं तत् सुखमिति चेत्—न—संसारेऽपि तदुपलब्धिप्रसङ्गात् ।
शरीरादिसंबन्धः प्रतिबन्धहेतुरिति चेत्—न—शरीरादीनामुपभोगार्थत्वात् ।
भोगार्थाः शरीरादयस्ते भोगप्रतिबन्धं विदधतीति न साध्वी कल्पना ॥सुखस्यावरणासंभवः

[II.430.18]

अविद्यावरणात् संसारे स्वप्रकाशसुखानुपलम्भ इति चेत्—न—प्रकाशस्य
तुच्छेनावरितुमशक्यत्वात् । न च प्रकाशरूपं पारमार्थिकमात्मनः सुखं
तद्विपरीततुच्छस्वभावेयमविद्या न परीतुमर्हति, मेघादिना दिनकरकिरणा
वरणावधारणात् ॥अविरलगवलमलीमसं बलाहकव्यूहपिहितरविबिम्बम् ।तदपि न रजनीसदृशं दिनमिति सहसा मोहमहिमा ॥मेघा अपि रवेरन्ये स्वरूपेण च वास्तवाः ।तत्त्वान्यत्वादचिन्त्या तु नाविद्याऽवरणक्षमा ॥

[II.430.19]

तस्मान्न नित्यानन्दत्वमात्मनः सुवचम् ॥मोक्षस्य नित्यसुखरूपत्वे मुक्त्यसंभवः

[II.430.20]

अपि च मोक्षे नित्यानन्दस्वभावे तद्रागेण प्रयतमानो मुमुक्षुः न
मोक्षमधिगच्छेत् । न हिरागिणां मोक्षोऽस्तीति मोक्षविदः ॥

[II.430.21]

दुःखनिवृत्त्यात्मकेऽपि मोक्षे दुःखद्वेषात् प्रयतमानस्य समानो दोष
इति चेत्—न—मुमुक्षोर्द्वेषाभावात् । रागद्वेषौ हि संसारकारणमिति च
जानाति मुमुक्षुः, द्वेष्टि च दुःखमिति कथं संगच्छते ॥

[II.430.22]

सुखेऽप्यस्य रागो नास्त्येवेति चेत्—न—स्वर्गनिर्विशेषेऽपवर्गे स्वर्गव
द्रागस्य संभाव्यमानत्वात् । दुःखेन तु निर्विण्णस्य मुमुक्षोर्वैराग्यं जायते
न दुःखविषयो द्वेषः । विरक्तस्य चास्य मोक्षं प्रति यत्नो भवति, न दुःखं
द्विषत इति न समानो न्यायः ॥केवलदुःखनिवृत्तेरपि पुरुषार्थत्वम्

[II.430.23]

यदुक्तं तादृशो मोक्षः प्रेक्षावतां प्रयत्नविषयो न भवतीति—तदपि
न सांप्रतम्—प्रयोजनानुसारेण प्रमाणव्यवस्थानुपपत्तेः । न हि प्रयोजनानुवर्ति प्रमाणं भवितुमर्हति ॥

[II.430.24]

यदि निरानन्दो मोक्षः प्रेक्षावतां न रुचिरः—कामं मा भूत्—न
त्वप्रमाणकमानन्दं त्वत्र कल्पयितुं शक्नुमः ॥सुखरहितस्यापि मोक्षस्योपादेयत्वम्

[II.430.25]

न च सर्वात्मना साधूनामनभिमत एव तथाविधो मोक्षः । न चतदवाप्तये न प्रयतन्ते । ते ह्येवं विवेचयन्ति । दुःखसंस्पर्शशून्यशाश्वतिक
सुखसंभोगासंभवात्, दुःखस्य चावश्यं हातव्यत्वात्, विवेकहानस्य
चाशक्यत्वात्, विषमधुनी इवैकपात्रे पतिते उभे अपि सुखदुःखे त्यज्येतामिति । अतश्च संसारान्मोक्षः श्रेयान्, यत्रायमियानतिदुस्सहो दुःखप्रबन्धोऽवलुप्यते, वरमियती कादाचित्की सुखकणिका त्यक्ता, न तस्याः
कृते दुःखभार इयानूढ इति । तस्मान्न सुखोपभोगात्मको मोक्ष
इति ॥जागति सुखमेव नास्तीति बौद्धपक्षः

[II.430.26]

अन्यस्त्वाह—तिष्ठतु तावन्मोक्षः ! संसारेऽपि न सुखं नाम किंचिदस्तीति सर्व एवायं दुखाभावमात्रे सुःखव्यवहारः । तथा हि—तृषा शुष्यत्यास्ये पिबति सलिलं स्वादु सुरभिक्षुधार्तस्सन् शालीन् कबलयति मांस्पाकवलितान् ।प्रदीप्ते रागाग्नौ घननिबिडमाश्लिष्यति वधूंप्रतीकारे व्याधेः सुखमिति विपर्यस्यति जनः ॥संसारे सुखसद्भावसिद्धान्तः

[II.430.27]

उच्यते—तदिदमतिकृतकवैराग्यप्रकटनकौरुकुचीकौशलम्, आनन्दात्मनः प्रतिप्राणिसंवेद्यस्य सुखस्य निह्नोतुमशक्यत्वात् । अनिवृत्तेऽपि
दुःखे क्वचित् सुखसंवेदनात् न दुःखाभावः सुखम् । निरभिलाषस्याप्यतर्कितोपनतसुखसाधनविषयसंपर्के सति सुखसंवेददर्शनात् ॥

[II.430.28]

अभिलाषात्मकदुःखाभावः सुखमित्यपि न मनोज्ञम् । यस्तु दुःखाभावे क्वचित् सुखमित्यपि व्यपदेशः प्रशान्तरोगाणामिव पूर्वं दर्शितः, स
भाक्त इति न तावता स्वसंवेदनसाक्षिकसुखापह्नवः कर्तुमुचितः । मोक्ष
तु नित्यसुखमसंभवत्प्रमाणत्वात् नाभ्युपगम्यते ॥मोक्षस्य आत्मस्वरूपात्मकत्वम्

[II.430.29]

अपि च मोक्षे सुखमस्ति न वेति विचार एष न प्रामाणिकजनोचितः । स्वरूपेण व्यवस्थानमात्मनो मोक्ष इति मोक्षविदः । तत्र
आत्मस्वरूपमेव कीदृशमिति चिन्त्यम्, न पृथङ्मोक्षस्वरूपम् । आत्मनश्च सुखदुःखबुध्यादयः आगन्तुका गुणाः, न महत्त्ववत् सांसिद्धिका इति
निर्णीतमेतदात्मलक्षणे, सुखादिकार्येण चात्मनोऽनुमानादिति ॥आत्मनः चैतन्यरूपत्वनिरासः

[II.430.30]

अत एव कापिलकथितचितिशक्तिस्वभावत्वमपि न युक्तमात्मनः ॥स चेतनश्चिता योगात् तद्योगेन विना जडः ।चितिर्नामार्थविज्ञानं कादाचित्कं तु तस्य तत् ॥नार्थसंवेनादन्यत् चैतन्यं नाम विद्यते ।तच्च सामग्र्यधीनत्वात् कथं मोक्षे भविष्यति ॥जाग्रतः स्वप्नवृत्तेर्वा सुषुप्तस्यापि वाऽऽत्मनः ।ज्ञानमुत्पद्यतेऽन्या तु चतुर्थी नास्ति तादृशी ॥जाग्रद्दशायां स्वप्ने च बुद्धेः प्रत्यात्मवेद्यता ।सुखं सुप्तोऽहमद्येति पश्चात्प्रत्यवमर्शनात् ॥तदा त्ववेद्यमानाऽपि सुषुप्ते धीः प्रकल्प्यते ।तुर्यावस्था तु संवित्तिशून्यस्य स्थितिरात्मनः ॥तुर्यावस्थातिगं रूपं यदाहुः केचिदात्मनः ।प्रमाणागोचरत्वेन कल्पनामात्रमेव तत् ॥संवित्प्रसवसामर्थ्यं सामग्रीसन्निधानतः ।यदि नामात्मनोऽस्त्यस्य तावता न चिदात्मता ॥ज्ञानोत्पत्त्यर्हत्वरूपचैतन्यरूपत्वेऽविरोधः

[II.430.31]

यदि तु दर्शनशक्तियोग्यतामात्रमेव पुंसश्चैतन्यमुच्यते—तर्हि तथाविधस्य तस्य कैवल्यस्यास्माकीनमोक्षसदृशत्वमेव । सत्संवित्प्रसवयोग्य
तामात्रसंभवेऽपि दृश्येन्द्रियसंप्रयोगादिसामग्रीवैकल्यात् कैवल्यावस्थाया
मात्मनो द्रष्टृत्वासंभवात् । दर्शनशून्यस्य चान्यस्य चैतन्यस्य निरस्तत्वादिति ॥बौद्धसंमतमोक्षविमर्शःनिर्वाणादिपदाख्येयमपवर्गं तु सौगताः ।सन्तत्युच्छेदमिच्छन्ति, स्वच्छां वा ज्ञानसन्ततिम् ॥मतद्वितयमप्येतत् प्रत्युक्तं पूर्वमेव यत् ।ध्वस्तश्च ज्ञानसन्तानः नित्यश्चात्मा समर्थितः ॥सन्तत्युच्छेदपक्षस्तु नैयायिकमतादपि ।शोच्यो यत्राश्मकल्पोऽपि न कश्चिदवशिष्यते ॥जैनसंमतमोक्षविमर्शःअर्हत्पक्षेऽपि यद्रूपं अन्यसापेक्षमात्मनः ।न केवलस्य ताद्रप्यम् इत्यस्मन्मततुल्यता ॥विकारित्वं तु जीवानां अत्यन्तमसमंजसम् ।शब्दपुद्गलवच्चैतत्प्रत्याख्येयमसंभवात् ॥तस्मान्न वेदान्तविदो वदन्तिमोक्षं न साङ्ख्या न च सौगताद्याः ।इत्यक्षपादाभिहितोऽपवर्गःश्रोयांस्तदत्यन्तविमोक्ष एव ॥मोक्षोपायविचारः

[II.430.32]

आह—भवत्वयमीदृगपवर्गः । स तु कथमधिगम्यत इत्युच्यताम् ।
उक्तमेव भगवता सूत्रकारेण—"दुःखजन्मप्रवृत्तिदोषमिथ्याज्ञानानामुत्तरोत्तरापाये
तदनन्तरापायादपवर्गः ॥ १-१-२ ॥" (न्या-सू)

[II.430.33]

दुःखोच्छेदस्तावदपवर्ग इति कथितम् । कार्यत्वाच्च दुःखस्य
कारणोच्छेदात्तदुच्छेदः । कारणं चास्य जन्म । जन्मनि सति हि दुःखं
भवति । जायते इति हि जन्म देहेन्द्रियादिसंबन्धः आत्मनः । तदपि
जन्मकारणोच्छेदादेवोच्छेद्यम् । अतस्तत्कारणं प्रवृत्तिरुच्छेद्या । तस्या
अपि हेतूच्छेदात् उच्छेद इति तद्धेतयो दोषाः उच्छेद्याः । तेषां तु
निमित्तं मिथ्याज्ञानम् । तस्मिन्नुच्छिन्ने दोषा उच्छिन्ना भवन्तीति मिथ्या
ज्ञानमुच्छेद्यम् । तदुच्छेदे च तत्त्वज्ञानमुपायः । "प्रसिद्धो ह्ययमर्थः"
समर्थितश्च पूर्वं विस्तरतः तत्त्वज्ञानं मिथ्याज्ञानस्य बाधकमिति । तस्मा
तत्त्वज्ञानान्मिथ्याज्ञानदोषप्रवृत्तिजन्मदुःखनिवृत्तिक्रमेणापवर्ग इति ॥तत्त्वज्ञानस्य मिथ्याज्ञाननिवर्तकत्वम्

[II.430.34]

यद्यपि मिथ्याज्ञानमपि जन्मकार्यम्, अशरीरस्यात्मनो मिथ्याज्ञानानुपपत्तेः । इतरेतरकार्यकारणभावेन बीजाङ्कुरवदनादिप्रबन्धप्रवृत्तेन
प्रवर्तमाना मिथ्याज्ञानादयो भावाः संसार इत्याख्यायते—तथापि—तत्कारणोच्छेदचिन्तायां कुतः प्रभृत्युच्छेद उपक्रम्यतामिति विचार्यमाणे विशेषनियमाभावात् यतः कुतश्चिदिति प्राप्ते, मिथ्याज्ञानस्य प्रतिकूलमुच्छेद
कारणं तत्त्वज्ञानमुपलब्धमिति विशेषे प्रमाणाभवात् तदुच्छद एवोपक्रम्यते ॥

[II.430.35]

अत एव मिथ्याज्ञानमूलः संसार उच्यते । तस्मिन् उच्छिन्ने तदुच्छेदसंभवात्, न ततः प्रभृति संसारः प्रवर्तत इति निपुणमतिभिरपि
निर्धारयितुं शक्यम्, अनादित्वात्तस्येति ॥

[II.430.36]

तदेवं तत्त्वज्ञानान्मिथ्याज्ञानापाये तत्कार्यदोषापायः, दोषापाये प्रवृत्त्यपायः, प्रवृत्त्यपाये जन्मापायः, जन्मापाये दुःखापायः—स एवापवर्ग
इति । तदिदमुक्तं "उत्तरोत्तरापाये तदनन्तरापायात्" इति ॥मोक्षस्य दुरधिगमत्वशंका

[II.430.37]

आह—विदितोऽयं सूत्रार्थः; किन्त्वघटमानमनोरथविडम्बनामात्रमिदम् अलीकश्रद्दधानताप्रकटनं वा । दुरधिगमस्तु संकटो मोक्षमार्गः ॥साध्यस्त्रिवर्ग एवैषः धर्मकर्मार्थलक्षणः ।चतुर्थः पुरुषार्थस्तु कथास्वेव विराजते ॥यदा प्रियवियोगादि भवत्युद्वेगकारणम् ।तदा मोक्षकथाः कामं क्रियन्तां शोकशान्तये ॥

[II.430.38]

न तूद्यमसमये तदधिगमसमर्थामुपलभामहे सरणिम्, ऋणक्लेशप्रवृत्त्यनुबन्धस्य दुस्तरत्वात् ॥ऋणत्रयस्य दुस्तरत्वम्

[II.430.39]

ऋणानुबन्धस्तावत्—"जायमानो ह वै ब्राह्मणः त्रिभिरृणैरृणवा‥ । ब्रह्मचर्येण ऋषिभ्यः यज्ञेन देवेभ्यः प्रजया पितृभ्यः" इतीदं हि
वेदे पठ्यते । तत्र प्रथमं "ऋषीणामनृणः स्याम्" इति ब्रह्मचर्यमाचरति ।
ततः "पितृणामनृणः स्याम्" इति कृतदारसङ्ग्रहः प्रजोत्पादनाय व्यवहरति । तदनु गृहस्थ एव दर्शपूर्णमासादिषु सहस्रसंवत्सरपर्यन्तेषु कर्मस्वधिकृतः क्रतूननुतिष्ठतीति "देवानामनृणः स्याम्" इति । कोऽस्य मोक्षव्यवसायावसरः ?मोक्षस्य श्रुतिविरुद्धत्वम्

[II.430.40]

ननु च !"ऋणाणि त्रीण्यपाकृत्य मनो मोक्षे निवेशयेत्—"

[II.430.41]

इति मन्वादिस्मरणात् अस्त्येव तदवसरः—न—श्रुतिवाक्यविरोधात् ।
एवं हि श्रूयते "जरामर्यं वा एतत्सत्रं यदग्निहोत्रं दर्शपूर्णमासौ च जरया
ह वा एष एतस्मान्मुच्यते मृत्युना वा" इति । न च कर्मप्रयोगाशक्त्या
कर्मभ्यो विरन्तुं शक्यते; स्वयमशक्तस्य बाह्यशक्त्युपदेशात् । अन्तेवासी वा जुहुयात, "ब्रह्मणा हि स परिक्रीतः । क्रीतो वा जुहुयात्"धनेन हि स परिक्रीतः । अशक्तस्य च मोक्षोपायानुष्ठानेऽप्यस्य कथं
शक्तिः ?रागादीनां अवर्जनीयत्वम्

[II.430.42]

क्लेशानुबन्धादप्यपवर्गाभावः—ये हि रागादयो दोषाः आत्मनश्चिरसंभृताः ।कस्तान् शमयितुं शक्तः पुनरावृत्तिधर्मकान् ॥कामं चिरं विजित्यापि क्रोधं वा लोभमेव वा ।पुनर्गच्छन् वशे तेषां लोकः प्रायेण दृश्यते ॥

[II.430.43]

तथाहि—चिरमपि तपसि नियमितमतिरपि अविजितविषमशरविकृतिः तनुपवनापनीतवसनकामिनीस्तनजघनदर्शनादेव वशं विश्वामित्रः कुसुमधन्वनो गत इति श्रूयते ॥रागविवृद्धिहेतव एवाधिकाः

[II.430.44]

अलमाख्यायिकया । अद्यत्वेऽप्येवं शतशो दृश्यत इति दुरुच्छेदा
दोषाः । "वीतरागजन्मादर्शनात्" इति च विचारितमात्मपरीक्षायाम् ।
अवियुक्त एव दोषैर्जन्तुर्जायत इति दोषविवृद्धिहेतवश्च रूपादयो विषयाः ।
ते कथमिव स्वकर्मण्युदासते ॥ताम्बूलं कुसुमसुगन्धयस्समीराःसौधेषु प्रतिफलिताः शशाङ्कभासः ।वाचश्च प्रणयनवामृतद्रवार्द्राःदूतीनां दधति न कस्य रागवृद्धिम् ॥

[II.430.45]

अपि च—मुग्धस्मितसुघाधौतमधुरालापशालिना ।मुखेन पक्ष्मलाक्षीनां कस्य नाक्षिप्यते मनः ॥

[II.430.46]

इत्येवं निदानानुपशमादपि स्थित एव क्लेशानुबन्धः ॥प्रवृत्तेरपि दुस्त्यजत्वम्

[II.430.47]

प्रवृत्त्यनुबन्धः खल्वपि—रागादिप्रेर्यमाणो हि कर्माण्यारभते नरः ।दीर्घदीर्घाः प्रतायन्ते यैर्धर्माधर्मवासनाः ॥यः प्रवृत्त्यनुबन्धश्च हेतुरन्यस्य जन्मनः ।तेन जन्मान्तरेणान्या जन्यते कर्मवासना ॥एकमेवेदृशं कर्म कर्तुमापतति क्वचित् ।जन्मायुतशतेनापि यत्फलं भुज्यते न वा ॥क्लेशकर्मानुबन्धोत्था जन्मदुःखादिशृङ्खला ।पुनरावर्तमानैषा केनोपायेन भज्यताम् ?विना फलोपभोगेन न विनाशोऽस्ति कर्मणाम् ।तेषां ज्ञानाग्निना दाह इति श्रद्धाविजृम्भितम् ॥कार्यकारणभावो हि शास्त्रादेवावधारितः ।कर्मणां च फलानां च स कथं वा निवर्तताम् ॥न च प्यज्ञानसापेक्षं कर्मेष्टं बन्धकारणम् ।येनात्मज्ञानयुक्तानां तदुदासीत तान् प्रति ॥

[II.430.48]

अज्ञाननैरपेक्ष्येण कर्मणां स्वभाव एवैषः, यत् फलाविनाभावित्वमिति ॥तस्मादित्थमृणक्लेशप्रवृत्त्याद्यनुबन्धतः ।न मोक्षसिद्धिरस्तीति तदर्थो विफलः श्रमः ॥अशक्येऽर्थे वृथा यत्न इति मत्वा मनीषिभिः ।मोक्षचर्चाः परित्यज्य स्वे गृहे सुखमास्यताम् ॥मोक्षस्य दुरधिगमत्वशङ्कानिरासः

[II.430.49]

अत्राभिधीयते—यत्तावदुक्तं "ऋणानुबन्धात्" इति—तदयुक्तम्—
विधिपदाश्रवणात् औपचारिकम् ऋणशब्दं जायमानशब्दं च प्रयुज्य कर्मस्तुतिरियं क्रियते "जायमानो ह वै ब्राह्मणः" इति । न तद्व्यतिरिक्त
पुरुषार्थविषयप्रयत्नप्रतिषेधो विधीयते ॥

[II.430.50]

तथा हि—ऋणशब्दोऽयं विषयान्तरे मुख्यार्थः प्रसिद्धः, "यत्रोत्तमर्णः
सलाभममुतः प्रतिग्रहीष्यामि" इति धनमधमर्णाय प्रयच्छति । अधमर्णोऽपि "सलाभमस्मै प्रदास्यामि" इति मत्त्वा गृह्णाति । सोऽयं ऋणशब्दस्य मुख्यो विषयः इह नास्त्येव ॥

[II.430.51]

जायमानोऽपि मुख्यः उत्पद्यमानो हि मातुः कुक्षिकुहारान्निस्सरन्नभि
धीयते । न चासौ तपस्वी बालः कर्मभिरभिसंबध्यते । तस्मात् ब्रह्मचर्यम्, अपत्योत्पादनम्, अध्वरप्रयोग इति त्रितयमिदम्, ऋणवदवश्यकर्तव्यमिति कर्मस्तुतिरियमौपचारिकपदप्रयोगाद्गम्यते । न चैतावता
मोक्षव्यवसायावसरविरह इति परिशङ्कनीयम्, आश्रमान्तरस्य तदौपयि
कस्य दर्शनात् ॥कर्मणां विरतिः आवश्यकी

[II.430.52]

ननु ! मरणावधि दर्शपूर्णमासादिधर्मोपदेशात् कथमाश्रमान्तरग्रहणम्—न—जरामर्यवादस्थाप्यपरित्यागप्रतिपादनाय कर्मप्रशंसार्थत्वात् ।"ये चत्वारः पथयो देवयानाः" इत्यादयो हि चतुर्थाश्रमशंसिनः भूयांसः
सन्ति मन्त्रार्थवादाः । मन्वादिस्मृतिवचनानि चतुर्थाश्रमोपदेशीनि चतुर्थाश्रमोचितशौचाचारादीतिकर्तव्यतावितानविधानपराणि च प्रबन्धेनैव
दृश्यन्ते—"एवं गृहाश्रमे स्थित्वा विधिवत् स्नातको द्विजः ।वने वसेत्सुनियतः भैक्षभुग्विजितेन्द्रियः ॥"

[II.430.53]

इत्युपक्रम्य चतुर्थाश्रमोचितमोक्षोपायानुष्ठानोपदेशाय षष्ठोऽध्यायः
समस्त एव मनुनाऽनुक्रान्तः ॥सन्यासाश्रमः स्पष्टश्रुतिसिद्धः

[II.430.54]

जाबालश्रुतौ च विधायकेनैव ब्राह्मणवाक्येन प्रतिपदमाश्रमचतुष्टय
मुपदिष्टम् "ब्रह्मचारी भूत्वा गृही भवेत्, गृही भूत्वा वनी भवेत्, वनी
भूत्वा प्रव्रजेत्" इति ॥

[II.430.55]

अग्निसमारोपणविधानोपदेशश्च प्रत्यक्षश्रुतः कथमपह्नूयते ।"आत्मन्यग्नीन् समारोप्य ब्राह्मणः प्रव्रजेद्गृहात् इति ॥"

[II.430.56]

अपि च उपनिषदामध्ययनं असति मोक्षोपायप्रयोगसमर्थे चतुर्थाश्रमे
निरर्थकमेव प्राप्नोति । क्रियाकाण्डानुष्ठाननिष्ठत्वे हि वेदस्य ज्ञानकाण्डोपदेशः किंप्रयोजनः स्यात् ॥चतुर्थाश्रमकालः

[II.430.57]

तदेवं वर्णवत् आश्रमाणामपि चतुर्णां प्रत्यक्षोपदेशसिद्धत्वाच्चतुर्थाश्रमिणां च मोक्षाधिगमोपायतत्त्वज्ञानभावनाभ्यासावसरसंभवात् सोऽयं
जरामर्यवादः प्रशंसामात्रपर एवावतिष्ठते । "जरया ह वा एष एतस्मान्मुच्यते मृत्युना वा" इति च वचनात् जरसा कर्मत्यागानुज्ञानात् स
एव चतुर्थाश्रमावसर इति गम्यते । तदुक्तम्—"गृहस्थस्तु यदा पश्येत् वलीपलितमात्मनः ।अपत्यस्यैव चापत्यं तदाऽरण्यं समाश्रयेत् ॥"

[II.430.58]

(म. स्मृ. 6. 2) इति ॥

[II.430.59]

इतरथा हि "मृत्युनैव च तस्मान्मृच्यते" इत्यवक्ष्यत, च त्वेवमब्रवीत् ।
तस्मात् वार्धकदशोचितं चतुर्थमाश्रममनुमन्यन्ते ॥विरक्तस्य सर्वस्य सन्यासाधिकारः

[II.430.60]

तिष्ठतु वा वार्धकदशा । यूनोऽपि परिपक्वकाष यस्याश्रमचतुष्टय
क्रममनपेक्ष्यैव मोक्षाधिकार आख्यातः । यथोक्यं "ब्रह्मचर्यादेव प्रव्रजेत्"
इति । अत एव द्विविधो ब्रह्मचारि भवति—उपकुर्वाणः नैष्ठिकश्च ।
तत्र उपकुर्वाणकः यो ब्रह्मचर्यमनुभूय गृहस्थाश्रममनुभवति । स चापरि
पक्वकषायः, अनुषशान्तरागः । तमेव प्रतीदमुच्यते—"अनधीत्य द्विजो वेदान् अनुत्पाद्य च सन्ततिम् ।अनिष्टवा चैव यज्ञैश्च मोक्षमिच्छन् व्रजत्यधः"

[II.430.61]

(म. स्मृ. 6. 37) इति ॥

[II.430.62]

यस्तु परिपक्वकषायः स नैष्ठिक एव ब्रह्मचारी भवति, न गृहस्था‥मं प्रतिपद्यते । गृहस्थोऽपि परिपक्वकषायः वानप्रस्थाश्रममुल्लङ्घ्य
यतित्वेऽधिक्रियते । यथोक्तम्—"गृहाद्वा वनाद्वा प्रव्रजेत्" इति ॥गृहस्थस्यापि मोक्षः

[II.430.63]

केचित्तु—कर्मफलाभिसन्धिरहितस्य, कर्तव्यमिति कर्म कुर्वतः क्षीणरागस्यात्मविदः गृहस्थस्यापि मोक्षमाचक्षते । यथाऽऽह याज्ञवल्क्यः—"न्यायार्जितधनस्तत्त्वज्ञाननिष्ठोऽतिथिप्रियः ।श्राद्धकृद्वेदविद्यावित् गृहस्थोऽपि विमुच्यते"

[II.430.64]

इति । तस्मादृणानुबन्धादपवर्गाभाव इत्ययुक्तम् ॥क्लेशानां परिहारोपायः

[II.430.65]

यत्तु क्लेशानुबन्धादिति—तदप्यनध्यवसायमात्रम् । प्रतिपक्षभावनादिना क्लेशोपशमस्य सुशकत्वात् । यदि हि दोषा नित्या भवेयुः,
अनित्यत्वेऽप्याकस्मिका वा, सहेतुत्वेऽपि यद्येषां नित्यो हेतुर्भवेत् । कार्यो
ऽपि वा यद्यसौ न ज्ञायेत, ज्ञातस्य वाऽस्य शमनोपायो न ज्ञायेत, ज्ञातोऽपि
वाऽनुष्ठातुमसौ न शक्येत, तदा क एवैनमुच्छिन्द्यात् । किन्तु—नाकस्मिका न नित्यास्ते न नित्याज्ञातहेतुकाः ।नाज्ञातशमनोपायाः न चाशक्यप्रतिक्रियाः ॥

[II.430.66]

न हि दोषाणां आत्मस्वरूपवन्नित्यत्वं, उपजननापायधर्मकत्वेन
ग्रहणात् मिथ्याज्ञानं च प्रसवकारणमेषामवधृतमिति नाकस्मिकत्वम्,
अविनाशिहेतुकत्वम्, अज्ञातहेतुकत्वं वा ॥प्रतिपक्षभावनया क्लेशक्षयः

[II.430.67]

मिथ्याज्ञानस्य च सन्यग्ज्ञानम् प्रतिपक्षभावनाभ्यासेन च समूलमुन्मीलयितुं शक्यन्ते दोषाः इति नाज्ञातप्रतीकारत्वं तेषाम् । उक्तं च
केन चित् (प्र-वा-3-220)—सर्वेषां सविपक्षत्वात् निर्ह्रासातिशयाश्रितात् ।सात्मीभावात्तदभ्यासात् हीयेरन्नास्रवाः क्वचित् ॥

[II.430.68]

इति । विषयदोषदर्शनेन हि तेषु सक्तिलक्षणो रागः शाम्यति ।
यदा ह्येष चिन्तयति विवेकी—असौ तरलताराक्षी पीनोन्नतघनस्तनी ।विलुप्यमाना कान्तारे विहगैरद्य दृश्यते ॥विभाति बहिरेवास्याः पद्मगन्धनिभं वपुः ।अन्तर्मज्जास्थिविण्मूत्रभेदःक्रिमिकुलाकुलम् ॥अस्थीनि पित्तमुच्चाराः क्लिन्नान्यान्त्राणि शोणितम् ।इति चर्मपिनद्धं तत् कामिनीत्यभिधीयते ॥मेदोग्रन्थी स्तनौ नाम तौ स्वर्णकलशौ कथम् ।विष्ठादृतौ नितम्बे च कोऽयं हेमशिलाभ्रमः ॥मूत्रासृग्द्वारमशुचि च्छिद्रं क्लेदि जुगुप्सितम् ।तदेव हि रतिस्थानं अहो पुंसां विडम्बना ॥प्रीतिर्यथा निजास्योत्थं लिहतः शोणितं शुनः ।शुष्केऽस्थिनि तथा पुंसः स्वधातुस्यन्दिनः स्त्रियाम् ॥व्यात्तानना विवृत्ताक्षी विवर्णा श्वासघुर्घरा ।कथमद्य न रागाय म्रियमाणा तपस्विनी ॥अहो बत वराकोऽयं अकाले तृषितः फणी ।प्रसारितमुखोऽस्माकं शोणितं पातुमागतः ॥किमनेनापराद्धं नः स्वभावो वस्तुनः स्वयम् ।स्पृश्यमानो दहत्यग्निः इति कस्मै प्रकुप्यति ॥नानुकूलः प्रिये हेतुः प्रतिकूलो न विप्रिये ।स्वकर्मफलमश्नामि कः सुहृत्कश्च मे रिपुः ॥

[II.430.69]

एवमहनिशं चिन्तयतो नितान्तं शान्तस्य मनसः समचित्तता
सर्वत्र समुद्भवतीति विलीयन्ते दोषग्रन्थयः ॥अत एवोपदिश्यन्ते मोक्षशास्त्रेष्वनेकशः ।तस्य तस्योपघाताय तास्ताः प्रत्यूहभावनाः ॥प्रतिपक्षभावनया दोषक्षयः

[II.430.70]

ननु च प्रतिपक्षभावनेऽपि न सर्वात्मना दोषपक्षः क्षयमुपयाति ।
निम्बाभ्युपयोग इव क्रियमाणे कफधातुरिति—नैतदेवम्—तत्र निम्बोपयो
गवत् तदनुकूलस्यान्नपानादेरुपयोगदर्शनात् । अपि च—धर्मिलोपभयात्तत्र नेष्टः सर्वात्मना क्षयः ।कफाधिक्यं तु हन्तव्यं धातुसाम्यस्य सिद्धये ॥इह सर्वात्मनोच्छेद्याः क्लेशाः संसारकारिणः ।छेदश्चैकान्ततस्तेषां प्रतिपक्षोपसेवया ॥

[II.430.71]

न च प्रतिपक्षभावनाभ्यासमेकं अस्त्रमपास्य तदुपशमे निमित्तान्तरं
किमपि क्रमते ॥भोगानां नोपभेगेन क्षयः

[II.430.72]

न हि विषयाभिलाषस्तदुपभोगेन विरंस्यति । यथाऽऽह—"न जातु कामः कामानामुपभोगेन शाम्यति ।हविषा कृष्णवर्त्मेव भूय एवाभिवर्धते ॥ (म-भा-आ-85-12)"

[II.430.73]

अन्यत्राप्युक्तम्—"भोगाभ्यासमनु विवर्धन्ते रागाः, कौशलानि
चेन्द्रियाणाम्" इति ॥

[II.430.74]

पाराशर्योऽप्याह—"तृष्णाखनिरगाधेयं दुष्पूरा केन पूर्यते ।या महद्भिरपि क्षिप्तैः पूरणेनैव खन्यते इति ॥"

[II.430.75]

तस्मात् प्रतिपक्षभावनैव भगवती भीमकान्तिः अन्तःकरणकान्तारे
निरन्तरमभिज्वलन्ती दावदहनदीधितिरिव दहति दोषविटपकानिति ।
तदेवं दोषानुबन्धविध्वंसोपायसंभवान्न तत्कृतो मोक्षमार्गनिरोधोऽभिधातव्यः ॥क्लेशाद्यनुबन्धनिवृत्तिमात्रं साध्यम्

[II.430.76]

अत एव केचन चेतनस्य प्रकृत्या निर्मलत्वात् मलानामागन्तुकत्वात्,
मलनिबर्हणहेतोश्च यथोक्तस्य संभवात्, तदाचरणात्तदपाये सति स्वतस्सकलपदार्थदर्शनसामर्थ्यस्वभावचित्तत्त्वावस्थानात् सर्वज्ञसिद्धिमदूरवर्तिनीमेव मन्यन्ते ॥सुषुप्त्यादौ शुद्धस्यात्मनो लेशतो भानम्

[II.430.77]

यदप्युक्तं क्लेशशून्यत्वमात्मनो न कदाचिदपि दृष्टम्, अनुबन्धवृत्तित्वात् क्वेशानामिति—तदप्यसत्यम्—सुषुप्तावस्थायामस्पृष्टस्य दोषैरात्मनः प्रत्यहमुपलम्भात् । जाग्रतोऽपि का चन तादृशी दृशा दृश्यत एव,
यस्यामसावात्मस्वरूप एवात्मा निर्मलोऽवतिष्ठते । यथोक्तं "अहरहर्ब्रह्मलोकं यान्ति" इति । तदलमनेन दोषानुबन्धकथानुबन्धेन ॥प्रवृत्तीनां विरतिसंभवः

[II.430.78]

यदपि प्रवृत्त्यनुबन्धादिति प्रत्यपादि—तदपि सूत्रकृता समाहितम्
—"न प्रवृत्तिः प्रतिसन्धानाय हीनक्लेशस्य"(न्या-सू-4-1-64) इति ।
दोषेषु बन्धहेतुषु विगलितेषु प्रवृत्तिरपि न देहेन्द्रियादिजन्मने प्रभवतीति ॥कर्मक्षयप्रकारवर्णनम्ननु दोषक्षयान्मा भूत् उत्तरः कर्मसङ्ग्रहः ।कथं फलमदत्त्वा तु प्राक्तनं कर्म शाम्यति ॥

[II.430.79]

अत्र केचिदाहुः—ददत्येव कर्माणि, नादत्त्वा शाम्यन्ति; तथापि
बन्धहेतवो न भवन्ति । यतः शमसन्तोषादिजनितं योगिनः सुखमुत्पाद्य
धर्मो विनङ्क्ष्यति, अधर्मश्च शीतातपक्लेशादिद्वारकं दुःखं दत्त्वेति ॥कर्मणां फलनैयत्येऽपि न हानिरिति पक्षः

[II.430.80]

ननु ! अमुष्मात्कर्मणः इदं फलं भवतीति कर्मफलानां कार्यकारण
भावनियमात्, कथमियता कर्मफलोपभोगो भवेदित्यन्यथा तदुपभोगमपरे
वर्णयन्ति । योगी हि योगर्धिसिद्ध्या विहितनिखिलनिजधर्माधर्मकर्मा
निर्माय तदुपभोगयोग्यानि तेषु तेषूपपत्तिस्थानेषु तानि तानि सेन्द्रियाणि
शरीराणि, रण्डान्तःकरणानि च मुक्तैरात्मभिरुपेक्षितानि गृहीत्वासकृदेव सकलकर्मफलमनुभवति प्राप्तैश्वर्य इतीत्थमुपभोगेन कर्मणां
क्षयः ॥तत्त्वज्ञानेन कर्मणां नाशपक्षः

[II.430.81]

अन्ये त्वाचक्षते—किमनेन भोगायासेन, अदत्तफलान्येव कर्माणि
योगिनो नङ्क्ष्यन्ति । तत्त्वज्ञानस्यैव भगवत इयान् प्रभावः, यदस्मिन्नुत्पन्ने चिरसंचितान्यपि कर्माणि सहसैव प्रलयमुपयान्ति । भोगादपि
तेषां प्रक्षयः शास्त्रप्रामाण्यादेवावगतः । तथा तत्प्रामाण्यादेव तत्त्वज्ञाना
दपि तत्प्रक्षयं प्रतिपत्स्यामहे । तथा चाह—"यथैधांसि समिद्धोऽग्निः भस्मसात्कुरुतेऽर्जुन ।ज्ञानाग्निः सर्वकर्माणि भस्मसात्कुरुते तथा"

[II.430.82]

(गी. 4-37) इति ॥

[II.430.83]

न चेदं श्रद्धामात्रम्, वेदविदामग्रण्या व्यासमुनिनैव समभिधानात्,
अवेदार्थं हि नासावभिदधीतेति ॥कर्मणां फलजननशक्तिनाशपक्षः

[II.430.84]

तमन्ये न मन्यन्ते । न सर्वामना कर्मणां दाहः । किन्तु स्वरूपेण
सतामपि सहकारिवैकल्यात् स्वकार्यकरणोदासीनता तेषां भवति, भ्रष्टानामिव बीजानामङ्कुरकरणकौशलहानिः । यतः सामग्री कार्यस्य जनिका,न केवलं कारकम् । अतो न कर्माण्येवकेवलानि फलोपभोगयोग्यशरीरेन्द्रियादिजन्मनिमित्ततामुपयान्ति । किन्तु मिथ्याज्ञानेन दोषैश्च सहितानि । तदुक्तं "अविद्यातृष्णे धर्माधर्मौ च जन्मकारणम्" इति ॥

[II.430.85]

तत्त्वविदश्च तत्त्ववित्त्वादेव नाविद्या मिथ्याज्ञानात्मिका भवति ।
दोषाणां तु प्रथमे दर्शित एव क्रमः । तदभावे भवन्तावपि धर्माधर्मौ न
बन्धाय कल्पेते । न हि स्वकार्यमङ्कुरादि कुसूलवर्तीनि बीजानि जनयितुमुत्सहन्ते ॥

[II.430.86]

भ्रष्टबीजानामपि स्वरूपशक्तिरपि तानवं गता । तद्वत् कर्मणां
स्वरूपशक्तिशैथिल्यं मा नाम भूत् । तथापि कुसूलवर्ति बीजवत् सहकारि
वैधुर्यात् कार्यानारम्भ इति । तदिदसुक्तं "न प्रवृत्तिः प्रतिसन्धानाय
हीनक्लेशस्य"(न्या-सू-4-1-64) इति ॥धर्माधर्थयोः न संपूर्णनाशः

[II.430.87]

ननु स्वरूपसत्तायां धर्माधर्मयोः कथमिदमुक्तं नवानामात्मगुणानां
निर्मूलोच्छेदोऽपवर्ग इति—नैष दोषः—मनस्संयोगवदकिंचित्करयोरवस्थानमपि उच्छेदान्न विशिष्यते । मुक्तस्यात्मनः विभुत्वादपरिहार्यो मन
स्संयोगः । न च तदानीमसौ सन्नपि सुखदुःखज्ञानादिजन्मनि व्याप्रियते ।
एवं धर्माधर्मौ सन्तावपि फलमनाक्षिपन्तौ किं करिष्यत इति फलत
उच्छिन्नावेव भवतः । तस्मान्नवानामात्मगुणानामुच्छेदोऽपवर्ग इत्यविरुद्धम् ॥

[II.430.88]

एवं प्रवृत्त्यनुबन्धस्यापि बन्धहेतोरभावान्न दुर्गमोऽपवर्गः ॥ज्ञानकर्मसमुच्चयवादः

[II.430.89]

अपरे पुनराहुः—कर्मफलानां शास्त्रतः कार्यकारणभावनियमावगतेः
शमसन्तोषशीतातपादिद्वारकसुखदुःखमात्रोपपादनेन कर्मपरिक्षयानुपपत्तेः,
योगर्द्ध्या च दीर्घकालावधिसुखदुःखोपभोगस्य सकृदेव संपादयितुमशक्य
त्वात् ज्ञानाग्निना च दाहे तत्कर्मोपदेशिवैदिकवचनसार्थानर्थक्यप्रसङ्गात्, अदत्तफलस्य कर्मणोऽनुपरमात्, अवस्थानपक्षे चिरमप्युषित्वा
कुसूलावस्थितबीजवत् कालान्तरेणापि तत्फलाक्षेपप्रसङ्गात् अवश्यं स्वफलोपभोगद्वारक एव कर्मक्षयो वाच्यः ॥

[II.430.90]

न चानिर्मोक्ष आशङ्कनीयः, ततश्चिरादपि तत्सिद्धिसंभवात् ।
तथा च मुमुक्षुर्नित्यनैमित्तिकं कर्मावश्यमनुतिष्ठेत्, अननुतिष्ठन् प्रत्यवेयादिति तत्कुतोऽस्य बन्धः स्यात् । काम्यं निषिद्धं च कर्म स्वर्गनरककारि विस्पष्टमेव बन्धसाधनमिति तत्परिहरेदेवेत्येवं तावदुत्तरोऽयं न
कर्मसंचयः प्रवर्तते । तदाह—"नित्यनैमित्तिके कुर्यात् प्रत्यवायजिहासया ।मोक्षार्थी न प्रवर्तेत तत्र काम्यनिषिद्धयोः इति ॥"नित्यकाम्यकर्मविभागः

[II.430.91]

प्राक्तनस्य तु कर्मसंचयस्य भोगादेव क्षयः । आत्मविदश्च मुमुक्षोरयमनुष्ठानक्रमो भवति, नेतरस्येति स एवेत्थमपवृज्यत इति ।
आह च—"आत्मज्ञे चैतदस्तीति तद्ज्ञानमुपयुज्यते ।तत्र ज्ञातात्मतत्त्वानां भोगात्पूर्वक्रियाक्षये ॥उत्तरप्रचयासत्त्वात् देहो नोत्पद्यते पुनः ॥"

[II.430.92]

ननु ! नित्यकर्मनुष्ठानपक्षे नास्त्येव मोक्षः । यान्येव हि नित्यानि
दर्शपौर्णमासादिकर्माणि "यावज्जीवं दर्शपूर्णमासाभ्यां यजेत" इत्यादिचोदनोपदिष्टानि, तान्येव फलवन्ति श्रूयन्त इति काम्यान्यपि भवितुम
र्हन्ति "दर्शपौर्णमासाभ्यां स्वर्गकामो यजेत्""अग्निंहोत्रं जुहुयात्स्वर्गकामः"
इति—न—फलाभिसन्धानपूर्वकत्वेनाप्रयोगात् । तथाऽऽह—"प्रार्थ्यमानं फलं ज्ञातं नानिच्छोस्तद्भविष्यति"

[II.430.93]

इति । सोऽयं प्रवृत्तौ विशेषः । प्रयोगेऽपि विशेषः । काम्यं कर्म
सर्वाङ्गोपसंहारेण प्रयुज्यमानं फलसाधनमिति न यथाशक्ति तथा तथा
प्रयोक्तव्यमिति । नित्यकर्मणः अकरणात् प्रत्यवाय इति यथाशक्त्यपि
तत् प्रयोक्तव्यम् । अननुष्ठितात् यादृक्, तादृक् अनुष्ठितश्रेयःप्रत्यवायपरिहारोपपत्तेः ॥

[II.430.94]

काम्ये तु सर्वाण्यङ्गानि यद्यसावुपसंहर्तुं न शक्नुयात्, मा प्रवर्तिष्ट ।
न ह्यप्रवर्तमानः प्रत्यवेयादिति ॥

[II.430.95]

एवंच तदेव दर्शपौर्णमासादिकर्म "यावज्जीवं" इति चोदनयोपदिष्टं
नित्यं सत् तत्फलानभिसन्धानात् प्रयुक्तं न बन्धाय कल्पते । क्व सा
स्वर्गसाधनत्वशक्तिः अस्य गतेति चेत्—न—न वयं कर्मणां शक्तिमशक्ति
वा प्रत्यक्षतः प्रपश्यामः । शास्त्रैकशरणास्तु श्रोत्रिया वयम् । चोदनैव धर्मे प्रमाणमिति नः कुलव्रतमेतत् । सा च चोदना एकत्र कामिनमधिकारिणमाश्रित्य प्रवृत्ता । तदधिकारश्च फलनिर्वृत्तेर्विना न स्यादिति
फलपर्यन्ततां प्रतिपद्यते ॥

[II.430.96]

अन्यत्र तु यावत्पदोषबद्धजीवनपदार्थावच्छिन्नाधिकारिलाभेन प्रवर्तमाना न फलाय प्रभवति । अक्रियमाणे तु शास्त्रार्थे प्रत्यवायाय भवति
अधिकृतेन सता शास्त्रार्थस्त्यक्त इति । काम्ये त्वनुत्पन्नकामोऽधिकृत
एव न भवतीति नाधिकृतेन सता विधिस्त्यक्त इति न प्रत्यवैतीति । उपक्रम्य त्वन्तराले त्यक्तुं न लभत एव । वीतायां फलेच्छायां, आवाप्ते वा
फले तत्कर्मसमापनवदवश्यकर्तव्यमेव तदित्यलं शास्त्रान्तरगर्भेण भूयसा
कथाविस्तरेण ॥सर्वथा सुष्टूक्तं "नित्यनैमित्तिके कुर्यात्" इति ॥मोक्षस्य दुर्लभत्वम्

[II.430.97]

ननु ! भोगात् प्राक्तनकर्मक्षयपक्षे दीर्घकालापेक्षणात् अप्रत्यासन्न
इव मोक्षो लक्ष्यते—किं त्वया ज्ञातमधुनैव । हुंकृत्वा निर्विलम्बमेव
मोक्षमाप्नुयादिति । न खलु सुलभोऽयं पुरुषार्थः । किं न श्रुतमिदमायुष्मता क्यासवचनम्—"अनेकजन्मसंसिद्धस्ततो याति परां गतिम् (गी. 6. 45) इति ॥"

[II.430.98]

ज्ञानाग्निदाहवचनं तु ज्ञानप्रशंसार्थमेव । सोऽयं ज्ञानकर्मसमुच्चयान्मोक्ष उच्यत इति ॥ज्ञानकर्मसमुच्चयवादनिरासारम्भः

[II.430.99]

अत्राभिधीयते—न खलु फलोपभोगद्वारकः कर्मणां परिक्षयः जन्मकोटिशतैरपि शक्यक्रियः । उक्तं हि—"एकमेवेदृशं कर्म कर्तुमापतति क्वचित् ।जन्मायुतशतेनापि यत्फलं भुज्यते न वा ॥देहैस्तत्कर्मभोगार्थैः कर्मान्यन्न करिष्यते ।देहबन्धनमित्येषा दुराशैव तपस्विनाम् ॥"

[II.430.100]

तदीदृशमेनं मोक्षपथमुपदिशद्भिर्याज्ञिकैः मोक्षोपेक्षणमनक्षरमुपदिष्टं
भवतीति । तस्मात् पूर्वोक्तनीत्यैव कर्मणां बन्धहेतुत्वमपाकरणीयम् ॥कर्मनाशस्वरूपनिश्चयः

[II.430.101]

ननु ! पक्षचतुष्टयेऽपि दोष उक्तः—न—चतुर्थपक्षस्य निरवद्यत्वात् । सहकारिवैकल्यात् कुसूलावस्थितबीजवत् कर्मणामनारम्भकत्वे
सति न कश्चिद्दोषः । एष एव च तेषां दाहः, यत् कार्यानारम्भकत्वम् ॥कर्मणां फलादानम्

[II.430.102]

ननु ! अविनष्टस्वरूपाणि कुसूलबीजवदेव कदा चिरादारप्स्यन्ते
कार्यम् । तस्माद्वरमुच्छिद्यन्तामेव । किमिदानीं नित्यमात्मानमप्युच्छेत्तुं
यतामहे । स हि पुरा भोक्ताऽभूदिति मुक्तोऽपि पुनर्भोक्तृतां प्रतिपद्येतेति वरमुच्छिद्यन्तामेव ॥

[II.430.103]

सामग्र्यभावात् कथमसौ पुनः भोक्तृतां गच्छेत् ? इति चेत्—
कर्माण्यपि सहकार्यभावात् कथं कार्यमारभेरन् ? न च कर्मणां बन्धकरणे
रागादयो न सहकारिण इति वक्तुं शक्यते; "वीतरागस्य जत्मादर्शनात्"
इत्यसकृदुक्तत्वात् । तस्मादयमेव सूत्रकारोपदिष्टः पन्थाः पेशलः "न
प्रवृत्तिः प्रतिसन्धानाय हीनक्लेशस्य" इति ॥ज्ञानकर्मसमुच्चयवादरूण्डनम्

[II.430.104]

यच्चेदमुच्यते ज्ञानकर्मसमुच्चयान्मोक्ष इति—तत्रेदं वक्तव्यम् ।
कर्मणां कीदृशो मोक्षं प्रत्यङ्गभावः ? न हि तत्साध्यो मोक्षः; स्वर्गा
दिवदनित्यत्वप्रसङ्गात् ॥

[II.430.105]

अपि च—आत्मैव स्वरूपावस्थितो मोक्ष इत्युच्यते; न चात्मस्वरूपं
कर्मसाध्यम्, अनादिनिधनत्वेन सिद्धत्वात् ॥कर्मणां चित्तकषायनिवर्तकत्वम्

[II.430.106]

ननु ! नित्यकर्माननुष्ठाने प्रत्यवेयादिति तद्द्वारकबन्धपरिहारोपायत्वात् कर्मापि मोक्षाङ्गं स्यात्—न—सन्यासविधानस्य प्रत्यक्षोपदेशादि
त्युक्तत्वात् । अपरिपक्वकषायाणां शनैश्शनैस्तत्परिपाकौपयिकत्वेन
कर्मानुष्ठानं पारम्पर्येणापवर्गोपाय इति तु बाढमभ्युपगम्यते । यथाऽऽह
मनुः—"महायज्ञैश्च यज्ञैश्च ब्राह्मीयं क्रियते तनुः इति ॥"

[II.430.107]

अध्यात्मविदश्च ज्ञानकाण्डौपयिकमेव क्रियाकाण्डं मन्यन्ते । साक्षात्तु
कर्मसाध्येऽपवर्गे स्वर्गवदपायित्वप्रसङ्गात् कृतकस्य सर्वस्यानित्यत्वात्
तत्त्वज्ञानमेव मोक्षोपाय इत्युक्तम् ॥यमनियमादीनामपि ज्ञानाङ्गत्वम्

[II.430.108]

यदपि यमनियमादिसाध्यमङ्गभूतं कर्मजातम्, तदपि तदङ्गतां
गच्छन्न वार्यते । तत्कार्यत्वेऽपि—यावद्गुणप्रघ्वंसाभावस्वभावत्वात्
मोक्षस्य न क्षयित्वं स्वर्गवत् । अन्यस्तु न मोक्ष इत्युक्तम् ॥तत्पूर्वोक्तप्रक्रमेणापवर्ग—प्राप्तेस्तत्त्वज्ञानमेवाभ्युपायः ।कर्म त्वङ्गं तत्र शौचादि किंचित्किंचित्तत्स्यादात्मसंस्कारपूर्वम् ॥मोक्षहेतुतत्त्वज्ञानस्वरूपविचारः

[II.430.109]

आह—तत्त्वज्ञानमिदानीं विचिन्त्यताम्—किंविषयं तदपवर्गाय
कल्पते ? कुतो वा तस्य निःश्रेयससाधनत्वमवगतमिति ॥

[II.430.110]

ननु ! आत्मज्ञानमपवर्गहेतुरिति बहुशः कथितमेवैतदिति कोऽयं
प्रश्नः ?—न—विप्रतिपत्तेः । विप्रवदन्ते ह्यत्र वादिनः ॥मोक्षहेतुज्ञानविषये पक्षभेदाः

[II.430.111]

एक एवायम् । अविद्यापरिकल्पितः जीवात्मपरमात्मविभागः ।
परमात्मतत्त्वज्ञानादविद्यापाये मोक्ष इति ब्रह्मवादिनः ॥

[II.430.112]

शब्दाद्वैतनिश्चयादिति वैयाकरणाः ॥

[II.430.113]

विज्ञानाद्वैतदर्शनादिति शाक्यभिक्षवः ॥

[II.430.114]

प्रकृतिपुरुषविवेकविज्ञानादिति पारमर्षाः ॥

[II.430.115]

ईश्वरप्रणिधानादिति चान्ये ॥

[II.430.116]

तदेवं कस्मै तत्त्वज्ञानाय स्पृहयन्तु मुमुक्षवः इति वाच्यम् ॥आत्मतत्त्वज्ञानस्यैवापवर्गोपायत्वम्

[II.430.117]

उच्यते—भिन्नास्तावदात्मान इति गृह्यतामात्मज्ञानमेव निःश्रेयसाङ्गमिति ॥

[II.430.118]

यत्तु—कुतस्तस्य निःश्रेयससाधनत्वमवगतमिति; अक्षपादवचनादिति ब्रूमः । अक्षपादस्तावदेवमुपदिष्टवान् "आत्मज्ञानान्निःश्रेयसाधिगमः" इति । न च निष्प्रमाणकमर्थमेष ऋषिरुपादिशदिति भवितव्यमत्र प्रमाणेन । तत्तु वैदिकं विधिवाक्यं "आत्मा ज्ञातव्यः" इति ॥

[II.430.119]

स एष तावन्न निरधिकारः विधिः; अधिकाररहितस्य च विधेः
प्रयोगयोग्यत्वाभावात् । अधिकारान्वेषणमुपक्रमणीयम् । परप्रकरणपरिपठनविरहाच्च नास्य समिदाधिविधिवत् प्रधानाधिकारनिवेशित्वम् ।
अतः विश्वजिदधिकरणन्यायेन स्वर्गकाममधिकारिणमिह यावदुपादातुमध्यवस्यामः, तदैव "न स पुनरावर्तते" इत्यर्थवादसमर्पितेयमपुनरावृत्तिरेव हृदयपथमवतरति, रात्रिसत्र इव प्रतिष्ठेति तामेवास्य फलत्वेन
प्रतिपद्यामहे ॥सा चेयं साध्यमानाऽपि रूपादेव हि शाश्वती ।चकास्त्यपुनरावृत्तिः न स्वर्गवदपायिनी ॥आत्मज्ञानस्य न दृष्टफलसंभवः

[II.430.120]

ननु ! दृष्टप्रयोजनालाभे सति अदृष्टप्रयोजनपरिकल्पनावसरः ।
इह च दृष्टमेव प्रयोजनमात्मज्ञानस्य कर्मप्रवृत्तिहेतुत्वमुपलभ्यते । नित्येनात्मना विना भूतेष्वेवाचेतनेषु श्मशानावधिषु बहुवित्तव्ययायाससाध्यानि को नाम ज्योतिष्टोमादिकर्माण्यनुतिष्ठेदिति नित्य एवात्मा परलोकी ज्ञातव्यः । एवं हि निर्विशङ्कः कर्मसु प्रवर्तेतेति ॥

[II.430.121]

तदिदमनुपपन्नम्—अन्यत एव सिद्धत्वात् । प्रत्यभिज्ञाप्रत्यक्षप्रत्ययेन जैमिनीयैः, अनुमानमहिम्ना च नैयायिकादिभिः आत्मा नित्य इति
निश्चित एव । किमत्र विधिः करिष्यति । इतिकर्तव्यताकलापोपदेशश्च
तदानीमत्यन्तनिष्प्रयोजनः स्यात् ॥वेदस्य फलवत्त्वम्

[II.430.122]

अमी च तथा नामातिमहान्तो वेदग्रन्था इयत्येव पर्यवसन्ना
इति ?—तदिदमुपनतम्—सेयं महतो वंशस्तम्बात् लट्वाऽऽकृष्यत इति ।
तस्मादर्थवादसमर्पितमपुनरावृत्तिरूपमेव फलमात्मज्ञानविधिरबलम्बत
इत्येवं केचित् ॥आत्मज्ञानस्य मोक्षसाधनत्वं विधिसिद्धम्

[II.430.123]

सूक्ष्मदर्शिनस्त्वाहुः—इयमर्पि महती दुर्गतिः, यत् अर्थवादमुखप्रेक्षित्वमस्योक्तमधिकारविधेः । विश्वजिति रात्रिसत्रे वा किमन्यत् क्रियताम् । न हि विश्वजिद्रूपपर्यालोचनतः कश्चिदधिकारी लभ्यत इति
बलात् स्वर्गकामादिः कल्प्यते वा, अर्थवादसमर्पितो वाऽबलम्ब्यते । यत्र
तु विधिस्वरूपमहिम्नैव तदुपलम्भः, तत्र किं कल्पनया, किमर्थवादवदनावलोकनदैन्येन वा ॥

[II.430.124]

इह च "स्वाध्यायोऽध्येतव्यः" इतिवत् "अग्नीनादधीत" इतिवद्वा
कृत्येन द्वितीयया वा ईप्सिततमत्वनिर्देशात् तन्निष्ठत्वमेवावतिष्ठते ।
तत्र यथाऽग्न्यर्थतयाऽऽधानविधिरवगम्यमानः अग्नीनामनेकविधपुरुषार्थौपयिककर्मकलापोपयोगात् तदार्जनेनैव कृतार्थत्वमुपगत इति न फलान्तरमपेक्षते, यथा वा "स्वाध्यायोऽध्येतव्यः" इत्यक्षरग्रहणार्थत्वात् अस्य विधेः
अक्षरग्रहणस्य च फलवत्कर्मावबोधद्वारेण परमपुरुषार्थोपायत्वावधारणान्न
तदतिरिक्तघृतमधुकुल्यादिफलान्तरापेक्षित्वम् । न चाध्यापनविध्यङ्गत्वं,
स्वमहिम्नैवेप्सिततमसंस्कारद्वारकाधिकारलाभात्; एवमिहाप्यपहतपाप्माद्यात्मस्वरूपपरिज्ञानमेव तस्य परमपुरुषार्थतामवबोधयन्नस्य
विधेरन्यप्रयोजनतामापादयति ॥

[II.430.125]

कश्चित् किल संस्कारविधिः संस्क्रियमाणनिष्ठोऽपि संस्क्रियमाणप्रयोजनापेक्षया परमुखप्रेक्षी भवति—"ब्रीहीन् प्रोक्षति" इतिवत् । कश्चित्तु
संस्क्रियमाणप्रयोजनमलभमानः तदीप्सिततमत्वानिर्वहणात्—संस्कारविधित्वमेव जहाति "सक्तून् जुहोति" इतिवत् । यथोक्तम्—"भूतभाव्युपयोगं हि द्रव्यं संस्कार्यमिष्यते ।सक्तवो नोपयोक्ष्यन्ते नोपयुक्ताश्च ते क्वचित्(तं. वा. 2-1-4-12) इति ॥"स्वतः पुरुषार्थानां न फलान्तरम्

[II.430.126]

यस्य तु संस्कार्यमनर्धमिव रत्नम् अपर्युषितमिवामृतम्, अनस्तमितविव चन्द्रबिम्बम्, अपरिम्लानमिव शतपत्रमस्ति, कस्तर्हि प्रकरणपाठापेक्षायां अर्थवादमुखप्रेक्षणेन फलकल्पनायां वाऽभिलाषः ? अत एव
न कामश्रुतिप्रयुक्तत्वमाधानस्य, न चाचार्यकरणविधिप्रयुक्तत्वमध्ययनस्येति ॥

[II.430.127]

तस्मात् स्वाध्यायाध्ययना‥धानविधिसमानयोगक्षेमत्वात् आत्मज्ञानविधेः, तत्कृतमात्मज्ञानमपवर्गार्थमवगम्यते । तथाविधस्वरूप आत्मैव
परोपाधिजनितधर्मरहितः अपवर्ग इत्युच्यते । यतः तदिदमित्थमात्मज्ञान
मेव निःश्रेयससाधनं, अनन्यलभ्यमिति तदेवोपदिष्टवानाचार्योऽक्षपादः ॥

[II.430.128]

यत्तु विज्ञानसत्तात्मशब्दाद्यद्वैतदर्शनं—तत् मिथ्याज्ञानमेवेति न
निःश्रेयससाधनमिति ॥ब्रह्माद्वैतवादनिरासः

[II.430.129]

ननु कथमद्वैतदर्शनं मिथ्या कथ्यते तत् । प्रत्युत द्वैतदर्शनमविद्या
मायाऽपि, मिथ्याज्ञानमिति युक्तम् । तथा हि—प्रत्यक्षमेव तावत् निपुणं
निरूपयतु भवान् । तत्र हि यदन्यानपेक्षतया झगिति पदार्थस्वरूपमवभासते, तत् पारमाथिकम्, इतरत् काल्पनिकमिति गम्यते । सद्रूपमेव च
च तत्राभिन्नमन्यनिरपेक्षमवभाति । भेदस्त्वन्यापेक्ष इति नाक्षजविज्ञानविषयतामुपयाति ॥कारणस्यैव सत्यत्वम्, कार्यस्य मिथ्यात्वम्

[II.430.130]

तत्र यथा मृद्रूपतातः प्रभृति यावत्कुम्भावस्थेत्यस्मिन्नन्तराळे आविर्भवतां तिरोभवतां च घटकपालशकलशर्कराकणादीनां कार्याणां रूपमपरमार्थसदेव व्यवहारपदवीमवतरति । परमार्थतस्तु मृत्तिकैव ।
यथाऽऽहुः "मृत्तिकेत्येव सत्यम्"(छां. 6-1-4) इति । एवं तदपि मृत्तिकारूपं सत्तापेक्षया न परमार्थसदिति सत्तैव सर्वत्र परमार्था । तदेव
सल्लक्षणं ब्रह्मेत्याहुः ॥

[II.430.131]

आगमश्च "एकमेवाद्वितीयं"(छां. 6-2-1) इत्यादिः अभेदमेव दर्शयति "नेह नानास्ति किंचन । मृत्योस्स मृत्युमाप्नोति य इह नानेव
पश्यति" इति च ॥प्रत्यक्षस्य शात्राविरोधित्वम्

[II.430.132]

न च प्रत्यक्षविरुद्धत्वमभेदशंसिनो वक्तुं शक्यमागमस्य । न
ह्यन्यनिषेधे प्रत्यक्षं प्रभवति, स्वरूपमात्रग्रहणे परिसमाप्तव्यापारत्वात् ।
पररूपनिषेधमन्तरेण च भेदस्य दुरुपपादत्वात् भेदे कुण्ठमेव प्रत्यक्षमिति
कथमभेदग्राहिणं आगमं विरुन्ध्यात् । तदुक्तं—"आहुर्विधातृ प्रत्यक्षं न निषेद्धृ विपश्चितः ।नैकत्व आगमस्तेन प्रत्यक्षेण विरुध्यते ॥"बन्धमोक्षव्यवस्था

[II.430.133]

ननु यद्येकमेव ब्रह्म, न द्वितीयं किंचिदस्ति, तर्हि तद्ब्रह्म नित्यशुद्धबुद्धस्वभावत्वात् मुक्तमेवास्ते । केन तद्बद्धमिति किमर्थोऽयं मुमुक्षुणां
प्रयत्नः । कुतस्त्यो वाऽयं विचित्रजगदवभासः—अविद्योच्छेदार्थो
मुमुक्षुप्रयत्न इति ब्रूमः । ततस्त्य एवायं विचित्रजागदवभासः ॥अविद्यास्वरूपम्

[II.430.134]

केयमविद्या ? ब्रह्मणो व्यतिरिक्ता चेत् नाद्वैतम् । अव्यतिरेके तु
ब्रह्मैव सा, ततो नान्याऽस्त्येषेति कथमुच्छिद्येत—मैवम्—वस्तुनीदृंशि
कुतार्किकचोद्यानि क्रमन्ते । अविद्या त्वियमवस्तुरूपा, माया, मिथ्यावभासस्वभावाऽभिधीयते । तत्त्वाग्रहणमविद्या । अग्रहणं च नाम कथं
वस्तुधर्मैः विकल्प्यते ?अविद्याश्रयः

[II.430.135]

ननु ! तत्त्वाग्रहणरूपाऽपि कस्येयमविद्या । न हि ब्रह्मणो नित्यबुद्धस्वभावत्वादविद्या भवति । अन्यस्तु नास्त्येव तदाश्रयः । न च
निरधिकरणमेव मिथ्याज्ञानं भवितुमर्हति—उच्यते—जीवात्मनामविद्या,
न ब्रह्मणः ॥

[II.430.136]

ननु ! के ते जीवात्मानः ? तेऽपि ब्रह्मणोऽन्यानन्यतया चिन्त्या एवआः ! क्षुद्रतार्किक ! सर्वत्रानभिज्ञोऽसि । ब्रह्मैव जीवात्मानः, न ततोऽन्ये । न हि दहनपिण्डाद्भेदेनापि भान्तः स्फुलिङ्गाः अग्निस्वरूपा न
भवन्ति ॥जीवाज्ञानवादः

[II.430.137]

तत् किं ब्रह्मण एवाविद्या ?—न च ब्रह्मणोऽविद्या । यथा ह्येकमेव
घटाद्यावरणोपहितभेदतया भिन्नमिव विभाति नभः—पटाकाशं घटाकाश
मिति, तदावरणवशादेव च रजोधूमादिकलुषितमपि भवति, तदावरणविरतौ तु गळितकालुष्यमले तत्रैव परमे व्योम्नि लीयते—तथैव जीवा
त्मानोऽपि अविद्याकल्पितभेदाः तत्कृतमनेकप्रकारकालुष्यमनुभवन्ति ।
तदुपरमे च परे ब्रह्मणि लीयन्ते इति ॥अन्योन्याश्रयपरिहारः

[II.430.138]

ननु ! एवं सत्यप्यविद्यापरिकल्पित एष ब्रह्मजीवात्मविभागः ।
सा च जीवात्मनामविद्येत्युच्यते । तदेतदितरेतराश्रयमापद्यते—अविद्याकल्पनायां सत्यां जीवात्मानः, जीवात्मसु च सत्सु अविद्येति—भवत्वितरेतराश्रयम् । अविद्याप्रपंच एवायमशेषः । कस्यैष दोषः ?

[II.430.139]

यदि वाऽनादित्वमस्य परिहारो बीजाङ्कुरवद्भविष्यति । भवद्भिरपि चायमनादिरेव संसारोऽभ्युपगतः । अविद्ययैव च संसार इत्युच्यते ॥अविद्यानिवृत्त्युपायः

[II.430.140]

ननु ! अनादेरविद्यायाः कथमुच्छेदः ? किमनादेरुच्छेदो न भवतिभूमे रूपस्य । भवद्भिर्वा कथमनादिस्संसार उच्छेद्यते ?

[II.430.141]

ननु ! उपाये सत्यनादिरप्युच्छिद्यते । अद्वैतिनां कस्तदुच्छेदोपायः ?
अविद्यैवेति ब्रूमः । श्रवणमनननिध्यानादिरप्यविद्यैव । सा त्वभ्यस्य
माना सती अविद्यान्तरमुत्सादयति, स्वयमप्युत्सीदति । यथा पयःपयो
जरयति, स्वयं च जीर्यति । विषं विषान्तरं शमयति, स्वयं च शाम्यति ।
यथा वा द्रव्यान्तररजः क्षिप्तं रजःकलुषितेऽम्भसि तच्चात्मानं संहृत्य
स्वच्छमम्बु करोति । एवमियमविद्यैवाविद्यान्तरमुच्छिन्दन्ती विद्योपायतां प्रतिपद्यते ॥असत्यादपि सत्यसिद्धिः

[II.430.142]

ननु ! स्वरूपेणासत्यैवेयमविद्या कथं सत्यकार्यं कुर्यात् ? उच्यते—असत्यादपि सत्यार्थसम्पत्तिरुपपत्स्यते ।मायासर्पादयो दृष्टाः सत्यप्रलयहेतवः ॥

[II.430.143]

रेखागकारादयश्चासत्याः सत्यार्थप्रतीत्युपाया दृश्यन्ते । स्वरूपेण
सत्यास्त इति चेत्—किं तेन क्रियते । गकारादित्वेन हि ते प्रतिपादकाः । तच्चैषामसत्यमिति ॥शुद्धस्यापि ब्रह्मणोऽविद्ययाऽऽवरणम्

[II.430.144]

ननु ! ब्रह्मणो नित्यशुद्धत्वात् जीवानां च ततोऽनन्यत्वात् कथं
तेष्वविद्याऽवकाशं लभते—परिहृतमेतत् घटाकाशदृष्टान्तोपवर्णनेन ॥

[II.430.145]

अपि च यथा विशुद्धमपि वदनबिम्बं अम्बुमणिकृपाणदर्पणाद्युपाधिवशेन श्यामदीर्घस्थूलादिरूपमपारमार्थिकमेव दर्शयति, तथा ब्रह्मणस्तदभावेऽपि जीवेषु तदवकाश इति ॥बद्धमुक्तव्यवस्थोपपत्तिः

[II.430.146]

ननु ! परमात्मनो नित्यत्वात् जीवानामप्यन्योन्यमनन्यत्वमित्येक
स्मिन् बद्धे, मुक्ते वा सर्वे बद्धाः मुक्ता वा स्युः—अयि कुतर्ककलुषितमते
कथं बोध्यमानोऽपि न बुध्यसे । घटाकाशे हि घटभङ्गात् परमाकाशप्रतिष्ठे जाते, न पटाकाशोऽपि तथा भवति । एकस्यापि जीवात्मनः
उपाधिभेदात् सुखदुःखानुभवभेदो दृश्यते—"पादे मे वेदना""शिरसि मेवेदना" इति । तीव्रतरतरणितापोपनतातनुतरक्लमस्य च यत्रैव च
शरिरावयवे शिशिरहरिचन्दनस्थासकमुपरचयति परिजनः, तत्रैव
तद्दुःखोपरमानुभवः नान्यत्रेति, एवमेकस्मिन्नपि परमात्मनि कल्पनामात्र
प्रतिष्ठेष्वपि जीवात्मसु बद्धमुक्तव्यवस्था सिद्ध्यत्येवेति एकात्मवाद एवायमागमानुगुणः उपगन्तुं युक्तः, नानन्त्यमात्मनाम् ॥ब्रह्मदर्शनमेवातः निःश्रेयसनिबन्धनम् ।भेददर्शनमूढानां संसारविरतिः कुतः—इति ॥ब्रह्माद्वैतवादनिराकरणम्

[II.430.147]

अत्राभिधीयते—कपटनाटकरहस्यप्रक्रियाकूर्चोपरचने तदनुगुणदृष्टान्तपरम्परोपपादने च किमुच्यते परं कौशलं भवताम् ! प्रमाणवृत्तनिरूपणे तु तपस्विन एव भवन्तः । तथा हि—भेदस्य प्रमाणबाधितत्वात्
किमयमभेदाभ्युपगमः भवताम्, उत स्वित् अभेदस्यैव प्रमाणसिद्धत्वादिति । द्वयमपि नास्ति । प्रत्यक्षादीनि हि सर्वाण्येव भेदप्रतिष्ठानि
प्रमाणानि ॥भेदस्य प्रत्यक्षत्वम्

[II.430.148]

यत्तावत् भेदस्य परापेक्षत्वात् अक्षजज्ञानगम्यता नास्तीति—तदयुक्तम्—अभेदस्य सुतरां परापेक्षत्वात् । मृत्पिण्डात्प्रभृति घटकर्परचूर्णपर्यन्तकार्यपरम्परापरिच्छेदे तदनुगतमृद्रूपताग्रहणे च सति मृदस्तदभिन्न
रूपत्वमवधार्येत, नान्यथा ॥

[II.430.149]

भिक्षवस्त्वाचक्षते चाक्षुषं व्यावृत्तस्वलक्षणग्राहि, नाभेदविषयं,
अभेदस्य परापेक्षत्वादिति ॥अभेदस्य भेदाधीनत्वम्

[II.430.150]

अयमस्मादन्य इतीयं परापेक्षा प्रतीतिरिति चेत्—अयमस्मिन्ननुस्यूत
इतीयमपि परापेक्षैव ॥

[II.430.151]

तदत्र भवान् भिक्षवश्च द्वावपि दुर्ग्रहोपहतौ । भेदाभेदग्रहणनिपुणमक्षजमिति परिक्षितमेतद्विस्तरतः सामान्यचिन्तायाम् । अङ्गुलिचतुष्टयं हि प्रतिभासमानमितरेतरविविक्तरूपमप्यनुगतरूपमपि प्रकाशत
इत्युक्तम् ॥व्यावृत्तिरनुवृत्तिर्वा परापेक्षाऽस्तु वस्तुषु ।असङ्कीर्णस्वभावास्तु भावा भान्त्यक्षबुद्धिषु ॥प्रत्यक्षं भेदाभेदोभयविषयकम्

[II.430.152]

यदप्युक्तं "आहुर्विधातृ प्रत्यक्षं, न निषेद्धृ" इति—तदप्यसाधु—"विधातृ" इति कोऽर्थः ? इदमपि—वस्तुस्वरूपं गृह्णाति नान्यरूपं निषेधति ।प्रत्यक्षमिति चेत्—मैवम्—ज्ञानं तर्हि न तद्भवेत् ॥

[II.430.153]

अन्यरूपनिषेधमन्तरेण तत्स्वरूपपरिच्छेदस्याप्यसम्पत्तेः । पीता
दिव्यवच्छिन्नं हि नीलं नीलमिति गृहीतं भवति, नेतरथा । तथा चाह"तत् परिच्छिनत्ति, अन्यद्व्यवच्छिनत्ति" इति ॥

[II.430.154]

भाववदभावमपि गृहीतुं प्रभवति प्रत्यक्षमिति च साधितमस्माभिरेवैतत् । तस्मादितरेतरविविक्तपदार्थस्वरूपग्राहित्वान्नाभेदविषयंप्रत्यक्षम् ॥शब्दानुमानयोः भेदाबलम्बनत्वम्

[II.430.155]

शब्दानुमानयोस्तु संबन्धग्रहणाधीनस्वविषयव्यापारयोः भेदमन्तरेण स्वरूपमेव नावकल्पत इति तावुभावपि भेदविषयावेव । विशेषविषयत्वाभावेऽपि लिङ्गसामान्यस्य तदितरविलक्षणस्य परिच्छेदात् भेदविषयमनुमानम् ॥

[II.430.156]

शब्दस्य तु पदात्मनः तद्वदादिवाच्यभेदरूपस्य तु परस्परोपरक्तपदार्थपुंजस्वभावः, इतरपदार्थविशेषितान्यतमपदार्थरूपो वा वाक्यार्थो
विषय इति पूर्वमेव निरूपितम् । अतः सर्वथा न भेदस्य प्रमाणबाधितत्वम् ॥

[II.430.157]

नाप्यभेदग्राहि किंचन प्रमाणमस्ति यथोक्तेनैव न्यायेन ॥अभेदे न श्रुतिः प्रमाणम्

[II.430.158]

यस्तु आगमः पठितः "एकमेवाद्वितीयम्""नेह नानास्ति किंचन"
इत्यादिः—तस्यार्थवादत्वान्न यथाश्रुत एवार्थो ग्रहीतव्यः ॥अर्थवादानां सर्वेषां न स्वार्थे प्रामाण्यम्

[II.430.159]

ननु ! सिद्धेऽप्यर्थे वेदस्य प्रामाण्यमभ्युपगतमेव भवद्भिः—बाढमभ्युपगतम् । किन्तु "धूम एवाग्नेदिवा ददृशे नार्चिः" इत्येवमादीनां प्रत्यक्षा
दिविरुद्धार्थाभिधायिनामर्थवादानां मुख्यां वृत्तिमपहाय गौण्यापि वृत्त्या
व्याख्यानमाश्रितम् । एवमिदमपि वचनं इतरप्रमाणविरुद्धमर्थमभिदधत् अन्यथा व्याख्यायते ॥

[II.430.160]

ये तु प्रमाणान्तरविरुद्धार्थानुवादिनो न भवन्ति अर्थवादाः, तेषामस्तु
स्वरूपे प्रामाण्यं "वायुर्वै क्षेपिष्ठा देवता" इत्येवमादीनाम् ॥

[II.430.161]

तस्मात् सुखदुःखावस्थाभेदेऽपि नावस्थातुरात्मनो भेदः, देहेन्द्रियादि
नानात्वेऽपि वा न तस्य नानात्वमित्येवं यथाकथंचिदयमर्थवादो योजनीयः । अभेदोपदेशी तु तत्परः शब्दः विधिरूप इह नास्त्येव । एवमागमबलादपि नाद्वैतसिद्धिः ॥अविद्यास्वरूपाद्यनुपपत्तिः

[II.430.162]

यत्पुनः अविद्यादिभेदचोद्यमाशङ्क्याशङ्क्यपरिहृतम्—तत्राशङ्का
साधीयसी । समाधानं तु न पेशलम् । तत्त्वान्यत्वाभ्यामनिर्वचनीयेयमविद्येति कोऽर्थः ?अनादिना प्रबन्धेन प्रवृत्ताऽऽवरणक्षमा ।यत्नोच्छेद्याप्यविद्येयं असती कथ्यते कथम् ॥

[II.430.163]

अस्तित्वे क एनामुच्छिन्द्यादिति चेत्—कातरसन्त्रासोऽयम् । सता
मेव हि वृक्षादीनां उच्छेदो दृश्यते, नासतां शशविषाणादीनाम् । तदियमुच्छेद्यत्वादविद्या नित्या मा भूत्, सती तु भवत्येव ॥नित्यं न शक्यमुच्छेत्तुं सदनित्यं तु शक्यते ।असत्त्वमन्यत्, अन्या च पदार्थानामनित्यता ॥अविद्या भावरूपापि

[II.430.164]

न च तत्त्वाग्रहणमात्रमविद्या, संशयविपर्ययावप्यविद्यैव । तौ
च भावस्वभावत्वात् कथमसन्तौ भवेताम् ? ग्रहणप्रागभावोऽपि नास
न्निति शक्यते वक्तुम्, अभावस्याप्यस्तित्वसमर्थनादिति सर्वथा नासती
अविद्या ॥असत्त्वे च निषिद्धेऽस्याः सत्त्वमेव बलाद्भवेत् ।सदसद्व्यतिरिक्तो हि राशिरत्यन्तदुर्लभः ॥

[II.430.165]

सत्त्वे च द्वितीयाया अविद्याया भावान्नाद्वैतम् ॥जीवस्य कल्पितत्वासंभवः

[II.430.166]

यत्तु ब्रह्मणः सततप्रबुद्धत्वात् अविद्याक्षेवता नेति जीवानामविद्यास्पदत्वमभिहितम्, अविद्योपरमे ब्रह्मणि परमे त एव घटाकाशवल्लीयन्त
इति च—तदपि न चतुरश्रम्—आकाशावच्छेदहेतोः घटादेर्घटमानत्वात् ।
अविद्यायास्त्वसत्त्वात् तत्कृतः परमात्मनोऽवच्छेद इति विषमो दृष्टान्तः ।
अवच्छेदकाभावाच्च जीवविभागकल्पनाऽपि निरवकाशैव ॥अदिद्याया अनादित्वासंभवः

[II.430.167]

यच्च इतरेतराश्रयत्वं परिहर्तुमनादित्वमावेदितं अविद्यायाः—तत्र
बीजाङ्कुरवत्, वाद्यन्तरोपगतसंसारवच्च तस्याः सत्यत्वमेव स्यात् ।
अनादिप्रबन्धप्रवृत्तत्वे सत्त्वे चास्याः प्रतिकूलहेत्वन्तरोपनिपातकृतमपाकरणमुचितम् । एकात्मवादिनां तु तदतिदुर्घटमित्यनिर्मोक्ष एव स्यात् ।
यथाऽऽह भट्टः—"स्वाभाविकीमविद्यां च नोच्छेत्तुं कश्चिदर्हति ।विलक्षणोपपाते हि नश्येत् स्वाभाबिकं क्वचित् ॥न त्वेकात्माऽभ्युपायानां हेतुरस्ति विलक्षणः"

[II.430.168]

(श्लो. वा. 1-1-5 संब 86) इति ॥अविद्याया न बन्धनिवर्तकत्वसंभवः

[II.430.169]

यत्पुनः अविद्यैव विद्योपाय इत्यत्र दृष्टान्तपरम्परोद्घाटनं कृतं—
तदपि क्लेशाय, नार्थसिद्धये । सर्वत्रोपायस्य स्वरूपेण सत्त्वात् । असतः
खपुष्पादेरुपायत्वाभावात् । रेखागकारादीनां तु वर्णरूपतया सत्त्वं
यद्यपि नास्ति; तथापि स्वरूपतः सत्त्वं विद्यत एव ॥सत्यस्यैव सर्वत्र निवर्तकत्वम्

[II.430.170]

ननु ! गकारोऽयमिति गृह्यमाणः स रेखासन्निवेशः अर्थप्रत्यायको
भवति, न चासौ तेन रूपेणास्ति—मैवम्—स्वरूपेण सतोऽर्थस्य रूपान्त
रेणापि गृह्यमाणस्य कूटकार्षापणादेरिव व्यवहारहेतुता दृश्यते च, युक्ता
च । यस्तु स्वरूपत एव नास्ति, न, तस्य स्वात्मना परात्मना वा
व्यवहाराङ्गता समस्ति । रेखासन्निवेशश्च स्वरूपेण सन्निति वर्णात्मत्वेनासन्नपि तत्कार्याय पर्याप्नुयात् । न त्वयम् अविद्यायां न्यायः, स्वरूपासत्त्वात्तस्याः ॥

[II.430.171]

सर्पादौ तु सर्पादिस्वरूपवत् तद्ज्ञानस्यापि तत्कार्यत्वमवगतम् ॥

[II.430.172]

अत एव शङ्काविषस्यापि स्वशास्त्रेषु चिकित्सामुपदिशन्ति ॥

[II.430.173]

एवं "वनगुहाकुहरदेशादेष निस्सृतः केसरी सरोषमित एवाभिवर्त्तते" इत्यसत्येऽप्युक्ते यद्भीरूणां पलायनादि, शूराणां च सोत्साहमायुधोद्यमनादि सत्यं कार्यमुपलभ्यते, तत्र सिंहज्ञानस्य तत्कार्यत्वात् नासत
एवोपायत्वम् ॥

[II.430.174]

एतेन प्रतिबिम्बदृष्टान्तोऽपि प्रत्याख्यातः, खङ्गादेः मुखादिकालुष्य
कल्पनाकारणस्य तत्र सद्भावात् । इह तु तदभावादिति ॥एकात्मवादे बद्धमुक्तादिव्यवस्थानुपपत्तिः

[II.430.175]

यदपि बद्धमुक्तव्यवस्थासिद्धये पादवेदनाद्युदाहृतम्—तदप्येवमपाकृतम्—अवच्छेदकस्य पादादेः तत्र तात्त्विकत्वात् । इह तु भेदकल्पनाबीजमद्वैतवादिनां दुर्घटमिति बहुशः प्रदर्शितम् ॥

[II.430.176]

तदत्रायं वस्तुसङ्क्षेपः—अविद्यायामसत्यां सर्व एवायं यथोदाहृतो
व्यवहारप्रकारः तत्कृत इति नावतिष्ठते । सत्यां तु तस्यां नाद्वैत
मिति । अत एवाह सूत्रकारः "सङ्ख्यैकान्तासिद्धिः प्रमाणोपपत्त्यनुपपत्तिभ्याम्"(न्या. सू. 4-1-4) इति ॥आत्माद्वैतवादनिराकरणोपसंहारः

[II.430.177]

यदि तावदद्वैतसिद्धौ प्रमाणमस्तिः तर्हि तदेव द्वितीयमिति नाद्वैतम् ।
अथ नास्ति प्रमाणम्, न तरामद्वैतम्, अप्रामाणिकायाः सिद्धेरभावादिति ॥मन्त्रार्थवादोत्थविकल्पमूल-मद्वैतवाद परिहृत्य तस्मात् ।उपेयतामेष पदार्थभेदःप्रत्यक्षलिङ्गागमगम्यमानः ॥शब्दाद्वैतवादनिराकरणम्

[II.430.178]

एतेन शब्दाद्वैतवदोऽपि प्रत्युक्तः—"अनादिनिधनं ब्रह्म शब्दतत्त्वं यदक्षरम् ।विवर्ततेऽर्थभावेन प्रक्रिया जगतो यतः"

[II.430.179]

(वा. प. 1-1) इति ॥

[II.430.180]

उच्यते—तत्र अनादिनिधनपदनिवेदितापूर्वापरान्तरहिता वस्तुसत्ता नित्यत्वम्, ब्रह्मपदप्रतिपादितं च व्यापित्वमित्युभयमपि शब्दस्य
प्रागेव निरस्तम् । निरवयवश्च स्फोटात्मा शब्दः प्रतिक्षिप्त एव ॥शब्दविवर्तवादोपन्यासः

[II.430.181]

यत्तु नित्यं व्यापि च किंचिदुच्यते, तत् शब्दतत्त्वमित्यत्र का
युक्तिः । आह—शब्दोपग्राह्यतया च शब्दतत्त्वम् ॥

[II.430.182]

तथा हि सर्वप्रत्यय उपजायमानः नानुल्लिखितशब्दः उपजायते ।
तदुल्लेखविरहिणः अनासादितप्रकाशस्वभावस्य प्रत्ययस्यानुत्पन्ननिर्विशेषत्वात् । एवमीदृशमित्यादिपरामर्शप्रमुषितवपुषि वेदने वेदनात्मकतैव न भवेत् ॥सर्वप्रत्ययानां शब्दानुविद्धत्वम्

[II.430.183]

येऽपि वृद्धव्यवहारोपयोगवैधुर्यादनवाप्तशब्दार्थसंबन्धविशेषव्युत्पत्तयः बालदारकप्रायाः प्रमातारः, तेऽऽपि नूनं "यत्""सत्""तत्""किम्"
इत्यादिशब्दजातमनुल्लिखन्तो न प्रतियन्ति किमपि प्रमेयम् । अतः
शब्दोन्मेषप्रभावप्राप्तप्रकाशस्वभावत्वात् सर्वप्रत्ययानां शब्दानुविद्धं
बोधकत्वमिति सर्वं शब्दतत्त्वमित्यवधार्यताम् । (वा. प. 1. 134) तदाह—"न सोऽस्ति प्रत्ययो लोके यश्शब्दानुगमादृते ।अनुविद्धमिव ज्ञानं सर्वं शब्देन गम्यते इति ॥"

[II.430.184]

एवमनभ्युपगमे तु संविदः प्रकाशशून्यतया अनधिगतविषयः सर्व
एवान्धमूकप्रायो लोकः स्यात् । आह च (वा. प. 1-125)—"वाग्रूपता चेदुत्क्रामेदवबोधस्य शाश्वती ।न प्रकाशः प्रकाशेत सा हि प्रत्यवमर्शिनी इति ॥"

[II.430.185]

अतः क्रमेण तावदेवं बोध्यसे, शब्दाख्यविशेषणानुवेधविशेषा
भवात् सर्वं निर्विकल्पकम् इन्द्रियजं सविकल्पकं वा ज्ञानं शब्दविशिष्ट
मर्थमवद्योतयति गौः शुक्लो गच्छतीति, जातिगुणक्रियावच्छिन्नविषयाव
भासिनि प्रत्यये शब्दविशिष्ट एवार्थः स्फुरतीति बुध्यस्व ॥अर्थानां शब्दात्मकत्वसमर्थनम्

[II.430.186]

एवं चेद्बोद्धुमवतीर्णोऽसि शब्दाख्यविशेषणानुरक्तस्य तस्य विशेष्यस्य
स्वरूपं पृष्टः शब्देनैव दर्शयसि, शब्दापरित्यागलब्धप्रकाशस्वरूपयैव
वाऽनुभूत्याऽनुभवसीति सोऽपि विशेष्यः शब्दरूप एवेति जानीहि । तदेवं
शब्द एवार्थोपारूढः प्रतिभातीति व्यवतिष्ठते ॥

[II.430.187]

इत्थमियन्तमध्वानं चेत्प्राप्तोऽपि तदधुना यदुपारूढः शब्दः प्रकाशते,
तस्य पृथक् प्रदर्शयितुमनुभवितुं चाशक्यत्वात् शब्द एव तथा तथा
प्रतिभातीति शब्दविवर्त एवायमर्थः, नान्यः कश्चिदिति प्रतिपत्तुमर्हसि ॥

[II.430.188]

यथा चायमिन्द्रियजेषु प्रतिभासेषु प्रक्रमः, तथा शाब्देष्वपि
प्रत्ययेषु शब्दविशिष्टो वाऽर्थः प्रविभाति, शब्दो वाऽर्थारूढः, शब्द
एवार्थरूपेण विवर्तत इति गृह्यताम् ॥

[II.430.189]

अतश्च शब्दब्रह्मेदमेकम् अविद्योपाधिदर्शितविचित्रभेदम्, अविद्योपरमे यथावस्थितस्वरूपं प्रकाशत इति युक्तम् ॥शब्दविवर्तवादनिरासः

[II.430.190]

अत्राभिधीयते—न खलु प्रकारत्रयमपीदमुपपद्यते, पदपदार्थसंबन्धव्युत्पत्तिविरहिणाम् अनवाप्तशब्दयोजनावैरूप्यस्वरूपमात्रप्रतिष्ठ
विशुद्धवस्तुग्रहणप्रवणेन्द्रियजप्रत्ययदर्शनात् । वृद्धव्यवहारपरिचयाधिगतशब्दार्थसंबन्धसंस्कृतधियामपि शब्दस्मरणसंस्कारप्रबोधहेतुभूतप्रथमोदभूतविशुद्धवस्त्ववभासस्यापरिहार्यत्वात् । यत्र हि वस्तुनि निविशमानः शब्दः शब्दविद्व्यवहारेषु योऽवधृतस्तद्दर्शने तत्संस्कारप्रबोधात् स
हि स्मृतिपथमेति, नान्यथेति ॥प्रत्ययानां न शब्दानुविद्धत्वम्

[II.430.191]

सामान्यशब्देष्वपि "यत्""तत्""किं" इत्यादिषु विशेषशब्देष्विव
सैव वार्ता । तेषामपि व्युत्पत्त्युपयोगविरहे विविधवनविहारि विहङ्गकूजितादिवदर्थप्रतीतिहेतुत्वानुपपत्तेः ॥

[II.430.192]

सविकल्पकदशायामपि न वाचकविशिष्टं वाच्यं मेचकगुणखचितमिव कुवलयमवलोकयति लोक इति विस्तरशः प्रत्यक्षलक्षणे परीक्षितमेतत् । आह च (श्लो. वा. प्रत्यक्ष. 172)—"न शब्दाभेदरूपेण बुद्धिरर्थेषु जायते ।प्राक्शब्दाद्यादृशी बुद्धिः शब्दादपि हि तादृशी इति ॥"अर्थेन साकं शब्दभानासंभवः

[II.430.193]

संज्ञित्वमात्रमधिकमधुना ध्वनिसन्निधाने बुद्धिसधिरोहति, न तद्वि ।
शिष्टोऽर्थः । तस्य हि न नेत्रेण, न श्रोत्रेण, नोभाभ्यां, न केवलं मनसा
वा ग्रहणमुपपद्यते, अतिप्रसङ्गात् । शब्दो हि अनेकधर्मके धर्मिणि एक
तरधर्मावधारणाभ्युपायो भवति । न तत्रात्मानमारोपयति । न हि
दीपेन्द्रियप्रभृतयः प्रतीत्युपायाः तदुपेये रूपादावात्मानमारोपयन्ति ।
अत एव तदुपायत्वभ्रमकृतस्तदभेदवादोऽपि न युक्तः ॥न ह्युपायादभिन्नत्वं तदुपेयस्य युज्यते ।रूपस्य न ह्यभिन्नत्वं दीपाद्वा चक्षुषोऽपि वा ॥अर्थस्य शब्दविवर्तत्वाभावः

[II.430.194]

अपि च—यदि शब्दादभिन्नोऽर्थः प्रतिभात्येव, कोऽध्यासार्थः ?अभेदेऽपि शब्दमयमेव विश्वमिति, तत्रापि कोऽध्यासार्थः ? अध्यास
भ्रमस्तु वैयाकरणानां एकाकारनिर्देशदोषनिर्मितः । यथाऽऽह (श्लो. वा.
प्रत्यक्ष 182)—"गौरित्येव हि निर्देशः वाच्यस्तद्बुद्धिवाचिनाम्"

[II.430.195]

इति । "कस्त्वया दृष्टोऽर्थः" इति पृष्टो वक्ति "गौः" इति"कीदृशं ते ज्ञानमुत्पन्नम्—""गौः" इति । "कीदृशं शब्दं प्रयुक्तवानसि—""गौः" इति । तत एषा भ्रान्तिः । वस्तुतस्तु विविक्ता एवैते शब्दज्ञानार्थाः । तदुक्तम् (श्लो. वा. प्रत्यक्ष. 185)—"गवि सास्नादिसद्रूपा गादिरूपाभिधायके ।निराकारोभयज्ञाने संवित्तिः परमार्थतः इति ॥"नानार्थकस्थले शब्दार्थयोरभेदासंभवः

[II.430.196]

एवं इन्द्रियजेष्विव शाब्देष्वपि प्रत्ययेषु न शब्दस्वरूपमध्यस्यतीति
युक्तम् । यदि च शब्दः स्वरूपेणार्थं प्रतिपादयति, तदा अक्षशब्दस्यैक्यात् देवनविभीतकरथाक्षेषु तुल्या प्रतीतिः स्यात् । न चाक्षशब्दाः
भिन्ना इति वक्तव्यम्, स्वरूपप्रत्यभिज्ञानानपायात् । तदुच्चारणे
चार्थत्रव्यां संशयदर्शनात् ॥

[II.430.197]

भवतिशब्दयोश्च सुप्तिङन्तयोः तुल्यरूपत्वात् । अध्यासपक्षे तुल्यार्थप्रतीतिहेतुत्वं प्राप्नोति । तथा च सिद्धसाध्यबुद्धिः संवेद्यमानाऽपि
निह्नूयेत । एवमगादित्यश्व इति, अजावय इत्यादावपि द्रष्टव्यम् ॥शब्दे अर्थाध्यासः विरुद्धश्च

[II.430.198]

शब्दस्य सिद्धरूपत्वात् तदध्यासेनार्थबुद्धाविष्यमाणायां "यजेत""दद्यात्""जुहुयात्" इत्यादौ न क्वचित् साध्यबुद्धिर्भवेत्, सिद्धाध्यासेन साध्यबुद्धेरननुरूपत्वात् ॥

[II.430.199]

जातिगुणक्रियाशब्दाश्च गौः शुक्लो गच्छतीत्यादयः केन कारणेन
नियतमध्यासमनुरुन्धत इति नावगच्छामः । शब्दस्यार्थानपेक्षनिसर्गसिद्धवैश्वरूप्यकल्पनाबीजाभावात् । प्रतिनियतशब्दवृत्तेश्च कस्यचि
ल्लक्षणस्यानुपलक्षणात् । वृक्षप्लक्षशब्दयोश्च घटपटशब्दयोरिव स्वरूपभेदा
विशेषात्, अर्थानपेक्षित्वाच्च विशेषणविशेष्यभावसामानाधिकरण्ये शब्दाध्यासवादिनो न भवेताम् । न ह्येकत्र वस्तुनि वाच्ये क्वचिदनयोः शब्दयोर्वृत्तिः ॥

[II.430.200]

एतेन नीलोत्पलमपि प्रत्याख्यातम् ॥शब्दविवर्तवादे सामानाधिकरण्यासंभवः

[II.430.201]

तत्रैतत्स्यात्—न नीलगुणविशेषितमिदं उत्पलं नाम किंचिदस्ति
विशेष्यम्, अपि तु तत् निरस्तावयवार्थं अश्वकर्णादिवत् अर्थान्तरमेवेदं; व्युत्पत्तिप्रकारमात्रं तु विशेषणविशेष्यभाववर्णनमिति—तदेतदसमीचीनम्—अनुभूयमानावयवार्थप्रतीतिनिह्नवनिर्मित्तानुपलम्भात् ।
अश्वकर्णादौ हि युक्तमर्थान्तरत्वं; तत्र हि नाश्वार्थः, न कर्णार्थः ।
निरवयववाक्यार्थवादश्च प्रागेव विस्तरेण निरस्त इत्यलं पुनरुक्तालापेन ॥शब्दविवर्तवादे पर्यायपदानां सामानाधिरकरण्यं स्यात्

[II.430.202]

अथ शब्दद्वयाध्यासमात्रनिबन्धनमेव सामानाधिकरण्यं "वृक्षः""प्लक्षः" इत्युच्यते—तदपि न चारु—वृक्षस्तरुरितिपर्याययोरपि तत्संभवे
सति सामानाधिकरण्यप्रसङ्गात् ॥

[II.430.203]

अपि च पर्यायेषु "हस्तः""करः""पाणिः" इत्यादिषु शब्दरूपभेदाध्यासपक्षे अर्थबुद्धिभेदः प्राप्नोति । न चासावस्तीति नाध्यासः ॥

[II.430.204]

किंच संबन्धग्रहणनिरपेक्षोऽपि शब्दः स्वसामर्थ्यमनुरुध्यमानः
स्वाध्यासेन बुद्धिं विदध्यात् । तदपेक्षायां वा कस्य केन संबन्ध इति न
बुध्यामहे—शब्दादर्थस्य पृथग्व्यवस्थितात्मनः त्वन्मते दुर्लभत्वात् ।
शब्दव्यतिरिक्तार्थोपगमे वा किमनेन शब्दाध्याससमर्थनाडम्बरेण ? विरम्यताम् अतो मृगतृष्णानुसरणरणिकात् ॥शब्दे अर्थाध्यासासंभवः

[II.430.205]

अपि चाध्यासः क्वचित्सादृश्याद्भवति, शुक्ताविव रजतस्य ।
क्वचिदनुरागाद्भवति, लाक्षाया इव स्फटिके । शब्दार्थयोर्मूर्तामूर्ततयाऽतिदूरभिन्नस्वरूपयोः सादृश्यं तावदनुपपन्नम् । अनुरागोऽपि तत एव
दुर्घटः, पृथग्देशत्वात्, भिन्नेन्द्रियग्राह्यत्वाच्च ॥शब्दार्थयोर्बिम्बप्रतिबिम्बभावासंभवः

[II.430.206]

प्रतिबिम्बवर्णनमपि न सुन्दरम्, दूरदेशत्वेन शब्दार्थयोः प्राप्त्यभावात् । अप्राप्तयोश्च प्रतिबिम्बे द्वारकोद्याननिवासिवासुदेवसुन्दरीवदनतामरसानि सागरतरङ्गपवनपरिचयचलदलकलतिकालांच्छितानि
स्वच्छेषु ज्योत्स्नावदातद्युतिषु तुषारगिरिगह्वरगततुहिनशिलाकर्पूरदर्पणेषु प्रतिबिम्बितानि दृश्येरन् ॥

[II.430.207]

अथ सर्वगतत्वेन शब्दानामर्थदेशे प्राप्तिरभिधीयते, तर्हि सकलशब्दसार्थसाधारण्यात् अत्यन्तमध्याससाङ्कर्यम् अनवधार्यमाणविशेषनियमकारणमापद्यत इत्यलमतिप्रसङ्गेन । सर्वथा न संबद्धः शब्दाध्यासवादः ॥विवर्तवाद एवासमर्थनीयः

[II.430.208]

विवर्तवादोऽपि न समंजसः । तथा हि—"विवर्ततेऽर्थभावेन" इति
कोऽर्थः ? न तावदर्थात्मना शब्दः परिणाममुपयाति, क्षीरमिव दधिरूपेण, परिणामित्वेन विकारितया वा क्षीरादेरिवानित्यत्वप्रसङ्गात् ।
तथाभावेऽपि च नाद्वैतसिद्धिः दध्न इव क्षीरविकारस्य, शब्दविकारस्यार्थस्य ततोऽन्यत्वात् । अन्यत्वाच्च बाधकारणकालुष्याद्युपप्लवविरहप्रतीतिसमर्पितभेदत्वात् ॥अर्थप्रतिभासस्यायथार्थत्वपक्षनिरासः

[II.430.209]

अथार्थप्रतिभासमसत्यमपीन्द्रजालवदुपदर्शयति शब्द इत्ययं विवर्तोऽर्थः, सोऽपि न युक्तः । बाह्यस्य वस्तुनः पदाभिधेयस्य जातिव्यक्त्यादेः,
वाक्यवाच्यस्यापि भावनादेः पूर्वप्रसाधितत्वात् । अवयवव्यादेश्चादूर एवाग्रे समर्थयिष्यमाणत्वात् । न चेन्द्रजालमायादिवदयथार्थतायामिह किमपि कारणमुत्पश्यामः ॥अर्थानां मिथ्यात्वपक्षनिरासः

[II.430.210]

अथार्थरूपेण शब्दः शुक्तिरिव रजताकारतयाऽवभासत इतीयं
विवर्तवाचो युक्तिः—इयमपि न साधीयसी—शुक्तिका हि रजतवत्प्रकाशत इति शक्यं वक्तुम्, शुक्तेराकारसारूप्येण तथाऽवभाससम्भवात् । इह तु शब्दार्थयोरत्यन्तविसदृशवपुषोराकारसमारोपकारणानवधारणात् कथमितररूपेणेतरस्यावभासः । शुक्तिकारजतादिषु च
बाधकवशात् तथात्वमवगतम् । इह तु न बाधकं किंचिद्भवति,
भविष्यति वेति वर्णितम् ॥शब्दानुवेधोऽपि न साधीयः

[II.430.211]

अथ स्वानुवेधमजहत् सत्यामसत्यां वाऽर्थबुद्धिमादधाति शब्द
-त्ययं विवर्तार्थः—एषोऽपि संप्रत्येव प्रतिक्षिप्तः । शब्दानुवेधविरहिणीनां प्राचुर्येण प्रतिपत्तीनां प्रदर्शितत्वात् । न चान्यः कश्चिद्विपश्चिच्चेतसि विवर्तते विवर्तप्रकारः इत्यवाचकमुच्यते—"विवर्ततेऽर्थभावेन"
इति ॥शब्दस्य जगत्स्रष्टृत्वनिरासः

[II.430.212]

अथ शब्दब्रह्मैव सृजति जगदित्ययं विवर्तप्रकार उच्यते—सोऽपि
न सम्यक्—अचेतनत्वेन शब्दस्य ईश्वरस्येव स्रष्टृत्वानुपपत्तेः । न च
परमाणुवदस्य कारणत्वम्, अवयवसमवायित्वेन पृथिव्यादेः कार्यस्य
ग्रहणात् ॥

[II.430.213]

अथ "विज्ञानमानन्दं ब्रह्म" इत्यागमवचनमनुसरता विभुत्वमिव
चेतनत्वमपि शब्दब्रह्मणो वर्ण्यते—तर्हि ईश्वरस्यैव शब्दब्रह्मेति नाम कृतं
स्यात् ॥ब्रह्मद्वैविध्यनिरासः

[II.430.214]

यदप्युच्यते—"द्वे ब्रह्मणी वेदितव्ये शब्दब्रह्म, परं च यत् ।शब्दब्रह्मणि निष्णातः परं ब्रह्माधिगच्छति"
इति—तदापि ब्रह्म सुभिक्षमत्यन्तमलौकिकम् । एकतरस्य ब्रह्मणः
काल्पनिकत्वात् । अकाल्पनिकत्वे वा कथमद्वैतवादः । तस्मात् कृतमनेन शब्दब्रह्मणा । स्वस्ति परस्मै ब्रह्मणे भूयात् ॥

[II.430.215]

अविद्यामायाविनिर्मितविविधभेदप्रथनकल्पश्च सत्ताद्वैतदूषणावसर
एव निवारित इति शब्दाद्वैतमपि तद्बदसमंजसमिति सिद्धम् ॥जगतः ब्रह्मोपादानत्वनिरासः

[II.430.216]

एतेन परमात्मोपादानत्वमपि प्रत्युक्तम् । परमात्मनो निसर्गनिर्मलस्य एवंप्रायकलुषविकारकारणत्वानुपपत्तेः ॥

[II.430.217]

असत्यमेव विकारजातं अविद्यातः परमात्मनि विभातीत्येतदपि
दूषितम् । अतः सर्वथा नाद्वैतपक्षः कश्चिदनवद्यः ॥ऐकात्म्यवादेऽनुपपत्तयः

[II.430.218]

अथ सर्वप्राणिनामेक एवात्मा, न नानात्मानः—इतीदृशमुच्यते—
तदप्यप्रमाणकम्—एकस्मिन् सुखिनि न सर्वे सुखिनः, एकस्मिन् दुःखिते
न सर्वे दुःखिताः इति व्यवस्थादर्शनात् । आत्मपरव्यवहारस्य च सर्वजनप्रतीतिसिद्धस्य दुरपह्नवत्वात् । अन्यदृष्टे च सुखदुःखसाधने वस्तुनि
स्मरणानुसन्धानपूर्वकेच्छाद्वेषादिकार्यजातस्यान्यत्रानुपलम्भात् । एकस्मिंश्च वीतरागे मोक्षमासादितवति संसारिणामन्येषामानन्त्यदर्शनात् ॥

[II.430.219]

अहंप्रत्ययस्य प्रत्यगात्मवृत्तेः परत्रासम्भवात् । जगद्वैचित्र्यस्य
च पुरुषभेदनियतधर्मनिबन्धनस्यान्यथानुपपत्तेः । आत्मभेदस्य विस्पष्टसिद्धत्वात् ॥

[II.430.220]

तप्तलोहस्फुलिङ्कघटाकाश पादवेदनादिदृष्टान्तकदम्बकस्य च निषेधः
कृत एवेति एकात्मवादोऽपि न युक्तिमानित्यलं विस्तरेण ॥शब्दविवर्तवादोपसंहारःशब्दस्यायं विवर्तः कथमखिलमिति प्रस्फुरत्तद्विविक्त-स्वाकारोऽर्थप्रपंचः कथमिव विकृतिः ब्रह्मणो वेदृशी स्यात् ।तस्मान्नानात्मतत्त्वो परिचितसदसत्कर्मपाकानुसार-प्रादुर्भूतेश्वरेच्छावशविचलदणुप्रोद्भवो भूतसर्गः ॥विज्ञानाद्वैतवादःएवं स्थितेषु सर्वेषु तूष्णीमद्वैतवादिषु ।विद्वानाद्वैतवादी तु पुनः प्रत्यवतिष्ठते ॥

[II.430.221]

सत्यमनुपजननमनपायमपरिमितमद्वयं ब्रह्म न युक्तिमदिति युक्त
एव तदनभ्युपगमः । विज्ञानमेव तु क्षणिकं उपजननापायधर्मकं अनादिसन्तानप्रबन्धप्रवृतमिदं तथा तथाऽवभातीति न ततोऽद्वितीयमर्थरूपं नाम
किंचिदस्तीति पश्यामः ॥विज्ञानाद्वैतसमर्थनम्

[II.430.222]

ननु ! प्रत्यक्षादिना प्रमाणेन परस्परविसदृशपदार्थस्वरूपसंवेदनस्य
दर्शितत्वात् कथं विज्ञानस्यायमवभासः, अर्थाभावे तत्स्वरूपानुपपत्तेः ।
ग्राह्यग्रहणं हि नाम विज्ञानं भवति, न ग्रहणग्रहणमिति ॥

[II.430.223]

उच्यते—इदं तावत्परीक्ष्यताम् । यदेतत् प्रत्यक्षविज्ञानं "नीलमिदम्""पीतमिदम्" इत्युत्पद्यते, तत्र किमेक आकारः प्रकाशते, उत द्वितयमिति ॥आकारद्वयानुपलंभः

[II.430.224]

यदि द्वितयमवभाति अयमर्थो नीलम्, इदं तज्ज्ञानमिति, तत्
किमत्र विचार्यते, जितं भवद्भिः । जितस्य यदापद्यते तदस्मासु
विधीयताम् ॥

[II.430.225]

अथ एक एवायमाकारः प्रथते, तर्ह्यस्ति विचारावसरः । कस्यायमाकारः, किमर्थस्य, किं ज्ञानस्येति । स चैवं विचार्यमाण आकारः
यद्यर्थस्येति तद्भवन्तो जेष्यन्ति । ज्ञानाकारपक्षे तु वयं जेष्याम
इति ॥ज्ञानस्यावर्जनीयत्वम्

[II.430.226]

किं तावदत्र युक्तम् । ज्ञानस्यायमाकार इति । कुतः ? कल्पनातावदिहाल्पीयसीति । अर्थाकारपक्षे हि अर्थस्य जडात्मनः प्रकाशा
योगात् ग्राह्यत्वमन्यथा न स्यादिति ग्राहकान्तरकल्पनाऽवश्यंभाविनीति
कल्पनाद्वैगुण्यम् ॥

[II.430.227]

अथार्थ एव ग्राह्यात्मा यः, स एव ग्राहक इति—कथ्यते, स तर्हि
प्रकाश एवेति संज्ञायामेव विवादः स्यात् । बाह्याभ्यन्तरकृतो विशेषं
इति चेत्, अहो विशेषज्ञो देवानांप्रियः । ग्राहकाद्विच्छिन्नता हि
ग्राह्यस्य बाह्यता । न शरीरापेक्षिणो बाह्यता भवति । यदा च ग्राह्यादर्थात् अव्यतिरिक्त एव ग्राहक इष्यते, तदाऽस्य न ततो विच्छिन्नतेति
अबाह्यत्वात् ज्ञानमेव तदिति कथं न नाम्नि विवादः ॥

[II.430.228]

उभयसिद्धत्वात् ज्ञानस्य तस्यायमाकारी भवितुमर्हति । ज्ञाने हि
न केचन विवदन्ते । अतस्तस्यैवायमाकार इति युक्तमनेककल्पनातो
ह्येकार्थकल्पना ज्यायसीति ॥ज्ञानस्यावश्यकत्वे हेत्वन्तरम्

[II.430.229]

अतश्च ज्ञानस्यायमाकारः । ज्ञानं हि प्रकाशकम् अप्रकाशस्यार्थस्य भवद्भिरभ्युपगम्यते । ततश्च अर्थात् प्रथमतरमस्य ग्रहणेन भवितव्यम् । अगृहीतस्य दीपादेः प्रकाशस्य प्रकाशकत्वादर्शनात् । उत्पन्नेष्वपि च घटादिष्वर्थेषु प्रकाशवैकल्याद्वा, प्रतिबन्धवैधुर्याद्वा भवत्यग्रहणम् । ज्ञानस्य तूत्पन्नस्य सतः न किंचिद्ग्रहणे प्रतिबन्धकः । न च
प्रकाशकान्तरापेक्षणम्, स्वत एव दीपवत् प्रकाशस्वभावत्वात् ।
अतः यदैव तस्योत्पादः, तदैव ग्रहणमवश्यं भवेत् । न चेत् कालान्तरेऽपि
न स्यात् ॥ज्ञानस्य स्वप्रकाशत्वम्

[II.430.230]

किं हि तस्य कालान्तरे भविष्यति, किं वा तदा नाभूत्; येन
तत् कालान्तरे ग्रहीष्यते, तदा च न गृह्यत इति । ज्ञानान्तरेण कालान्तरे
तद्ग्रहीष्यत इति चेत्, तदपि केन ग्राहीष्यते ? अन्येनेति चेत्, तदप्यन्येनेति कोऽवधिः ? श्रम इति चेत्, कामं श्रान्तो विरंस्यति भावन्, अर्थं तु
न गृहीतवानेव, प्रकाशाग्रहणे तत्प्रकाश्यपरिच्छेदायोगादित्येवं न कदाचिदर्थग्रहणं स्यात् । तस्मादर्थग्रहणवादिनापि पूर्वं ज्ञानग्रहणमवश्याश्रयणीयम् । यथोक्तं—"अप्रत्यक्षोपलम्भस्य नार्थदृष्टिः प्रसिध्यति इति ॥"प्रथमं ज्ञानस्यैव भानम्

[II.430.231]

अतश्चैतदेवम्—ज्ञानपृष्ठेन चोत्तरकालभाविप्रत्यवमर्शदर्शनात् ।"ज्ञातो मयाऽयमर्थः" इति हि प्रत्यवमृशन्तः प्रमातारः प्रथमं ज्ञानग्रहणमनुमोदन्ते । न ह्यगृहीतविशेषणा विशेष्यबुद्धिर्भवति । तस्मादपि पूर्वं
ज्ञानग्रहणमिति सिद्धम् ॥

[II.430.232]

ज्ञानं च गृह्यमाणं आकाररहितं ग्रहीतुमशक्यमिति बलात् साकारमेव तत् ग्रहीतव्यम् । साकारे च ज्ञाने गृहीते सति द्वितीयकारणाभावात् कुतो ज्ञानातिरिक्तो बाह्योऽर्थः ?ज्ञानस्य विषयसंबन्धात्साकारत्वम्

[II.430.233]

इतश्च साकारं ज्ञानम्, आकारवत्तामन्तरेणास्य प्रतिकर्मव्यवस्थानुपपत्तेः । कल्पयित्वाऽपि बाह्यमर्थम् अवश्यमाकारवत्ता विज्ञानस्य
विषयनियमसिद्धये वक्तव्या । नीलज्ञानं हीदं अनेकसन्निधाने समुपजायमानं कथमखिलतदितरपदार्थपरिहारेण केवलनीलालम्बनतामवलम्बेत ? बोधस्वभावतायाः सर्वान् प्रत्यविशिष्टत्वात् । प्रवृत्तिरपि
प्रेक्षापूर्वकारिणां कथं तदेकविषयैव स्यात् । न च नीलजनितत्वकृत
एष तदधिगमनियम इति कथयितुमुचितम्, आलोकलोचनादिकारकान्तरजनितत्वस्यापि भावेन तद्विषयत्वप्रसङ्गात् । अतो नीलाकारतैव
नीलविषयत्वव्यवस्थाहेतुः न निमित्तान्तरम् । आह च—"तत्रानुभवमात्रेण ज्ञानस्य सदृशात्मनः ।भाव्यतेऽनात्मना येन प्रतिकर्म विभज्यते इति ॥"ज्ञानस्यैव प्रमाणत्वं फलत्वं च

[II.430.234]

अत एव आकारग्रहणमेवातिशयमाश्रित्य तमबर्थसमर्थने सति साधकतमं ज्ञानमेव प्रमाणं भविष्यति । अपरथा कारकातिशयदर्शनाभावे
तत्तत्साधकतमत्वस्य दुरुपपादत्वात् । साकारज्ञानसाक्षी च लौकिकोऽपि
दृश्यते व्यवहारः । एवं च वक्तारो भवन्ति लौकिकाः, "नीलोऽर्थोऽयं,
यतोऽत्र तदाकारं ज्ञानमुत्पन्नम्", इति । तेन प्रतिकर्मनियमान्यथानुपपत्तेः अवश्यं साकारमेव ज्ञानम् ॥इत्थं सत्यपि बाह्येऽर्थे ज्ञानस्याकारकल्पना ।भवेदेवेति तत्रैव सन्तुष्य स्थीयतां वरम् ॥विज्ञानवादिन सौंत्रान्तिकखण्डनम्

[II.430.235]

ये तु ब्रुवन्ते—ज्ञानस्य स्वतः स्वच्छत्वभावत्वेन नीलपीताद्यवभासः परोपाधिरेव भवितुमर्हति, स्फटिकस्येव लाक्षादिनाऽरुणिमाद्यनुवेधः । अतः पृथगननुभूयमानोऽपि बाह्योऽर्थः साकारज्ञानावभासान्यथाऽनुपपत्त्याऽनुमीयते । यथोकतं—"बाह्यसिद्धिः स्याद्व्यतिरेकतः"इति ॥

[II.430.236]

तदिदमनुपपन्नम्—अन्वयानुपलब्धेः—"अर्थे हि सति साकारं निराकारं तदत्यये ।नित्यानुमेयबाह्यार्थवादी ज्ञानं क्व दृष्टवान् ॥"

[II.430.237]

लाक्षास्फटिकादौ तु तथा युक्तम्, तदनुरक्तस्फटिकशकलावलोकनात् । इह पुनः—अर्थेन रज्यमानं हि निराकारं निसर्गतः ।ज्ञानं न खलु पश्यामः लाक्षया स्फटिकं यथा ॥आकारद्वयं तु अनुभवविरुद्धम्

[II.430.238]

आकारद्वयप्रतिभासो हि नास्तीत्युक्तम् । अभ्युपगमे वा सुदुस्त
रमनवस्थादूषणम् । अर्थाकारश्च प्रत्यक्षः, तत्कृतश्च ज्ञानाकारः प्रत्यक्षः
इत्युच्यमाने, अर्थाकारस्तावत् साकारेण ज्ञानेन गृहीतः । स इदानीं
ज्ञानाकारोऽपि ग्राह्यत्वात् साकारज्ञानान्तरं भवेत् । तदपि साकारं
ज्ञानान्तरं तथाभूतज्ञानान्तरग्राह्यमेव स्यादित्यनिष्टम् ॥

[II.430.239]

अथ स्वप्रकाशं तत् साकारं ज्ञानमिष्यते, तेन ज्ञानान्तरानपेक्षणात् नानवस्थेति; तर्हि स्वप्रकाशसाकारज्ञानव्यतिरिक्तार्थाकारानवभासात् तदेवास्तु, कुतो द्वितीय इदानीमर्थाकारः ॥विषयमिथ्यात्वेऽपि ज्ञानस्याकारसंभवः

[II.430.240]

न चान्यथानुपपत्त्याऽपि तत्कल्पना युक्तिमती । न हि राजशासनमिदं अर्थेनाकारवता भवितव्यमिति । ज्ञानमेव नीलाद्याकारं यदि
भवेत् को दोषः स्यादिति । नीलाद्याकारयोगात् अर्थस्स भवेदिति चेत्,
संज्ञायां विवाद इत्युक्तम् । द्वितीयस्याभावात् स्वच्छत्वात् ज्ञानस्य
कालुष्यमन्यकृतं युक्तमिति चेत्, अविद्यावासनाकृतं तद्भविष्यति । स्वतः
स्वच्छमपि ज्ञानमनाद्यविद्यावासनाविभवोपनतमनेकाकारकालुष्यरूषितवपुरिव प्रकाशते ॥

[II.430.241]

ज्ञानवासनाभेदसन्तानयोश्च बीजाङ्कुरवदनादित्वान्नात्र पर्यनुयोगस्यावसरः—"कुतो वासना प्रवृत्ता" इति । तस्मादनादिवासनावैचित्र्यरचितज्ञानवैचित्र्योपपत्तेः कृतमनुमेयेनापि बाह्येनार्थेनेति ज्ञानस्यैवायमाकार इति सिद्धम् ॥ज्ञानातिरिक्तार्थनिराकरणम्

[II.430.242]

अतश्च ज्ञानस्यैवायमाकारः, ज्ञानेन विना हि न क्वचिदर्थरूपमुपलभ्यते । ज्ञानं त्वर्थरहितमपि गन्धर्वनगरमायादिषु विस्पष्टमुप
लभ्यते इत्यन्वयव्यतिरेकाभ्यामपि ज्ञानाकारत्वमवगच्छामः । यदि च
ज्ञानादर्थः पृथगवस्थितात्मा भवेत्, ज्ञानमन्तरेणाप्यसावुपलभ्येत; न
चैवमस्ति । तस्मादभेद एव ज्ञानार्थयोः । यदाह—"सहोपलम्भानियमादभेदो नीलतद्धियोः इति ॥"आकारस्य ज्ञानार्थमेलनकृतत्वनिरासः

[II.430.243]

न च ज्ञानार्थसंसर्गधर्म आकारो भवितुमर्हति । यदि हि पृथगर्थमनाकारं, पृथक्च ज्ञानमानाकार उपलभ्य, संसृष्टयोर्ज्ञानयोराकारवत्ता
मुपलभेमहि, तत इममाकारं संसर्गधर्मं प्रतिपद्येमहि । न त्वयमस्ति
क्रमः । अर्थरहितत्वेऽपि च स्मरणस्वप्नादिज्ञानानामाकारवत्त्वमस्तीत्युक्तम् । अतः कथं संसर्गधर्म आकारः ?अर्थाकाराणां कल्पितत्वमावश्यकम्

[II.430.244]

अपि च नक्षत्रं तारका तिष्य इति कथमेकस्मिन्नर्थे परस्परविरुद्धलिङ्गसमावेशः ? ॥

[II.430.245]

परिव्राजककामुककौलेयकानां च कथमेक एव वनितारूपोऽर्थः कुणप
इति कामिनीति भक्ष्यम् इति च प्रतिभासत्रितयविषयतामनुभवेत् ? ॥

[II.430.246]

दारा इति कथमेकैव स्त्रीव्यक्तिः पुंवचनबहुवचनविषयतां
यायात् ? ॥

[II.430.247]

षण्णगरिति च कथं बहनामन्यलिङ्गानामेकता स्त्रीलिङ्गता च
भवेत् ? ॥

[II.430.248]

ह्रस्वदीर्घयोश्च कथं परस्परापेक्षग्रहणयोरर्थेनैकतर आकारः पारमार्थिकः स्यात् ? ॥

[II.430.249]

ज्ञानानां तु भिन्नत्वात् विचित्रवासनाभेदसहकारिरूपानुविधानेन
जायमानानां न किंचिदपि विरोधः ॥

[II.430.250]

तस्मात् ज्ञानमेवेदं सर्वत्र तथा तथा प्रतिभाति, न तद्व्यतिरिक्तो
ऽर्थो नाम किंचिदिति ज्ञान एव चैकत्रायं प्रमाणप्रमेयप्रमितिव्यवहारः
परिसमाप्यते । तस्य हि विषयाकारता प्रमेयम्, ग्राहकाकारता प्रामाणम्, स्वसंवित्तिश्च फलमिति । यथोक्तम्—"यदाभासं प्रमेयं तत् प्रमाणफलते पुनः ।ग्राहकाकारसंवित्त्योः त्रयं नातः पृथक्कृतम् इति ॥"

[II.430.251]

तदिदं अनाद्यविद्यावासनाविलासविपर्यासिततत्त्वदर्शनतया ज्ञानमेव
ग्राह्यग्राहकसंवित्तिभेदवदिव लक्ष्यते । अविद्याविरतौ तु स्वच्छमेव तत्संपद्यते, न किंचिद्वेति ॥

[II.430.252]

तदुक्तम्—"नान्योऽनुभाव्यो बुद्ध्याऽस्ति तस्या नानुभवोऽपरः ।ग्राह्यग्राहकवैधुर्यात् स्वयं सैव प्रकाशते ॥

[II.430.253]

तथा—"अविभागोऽपि बुद्ध्यात्मा विपर्यासितदर्शनैः ।ग्राह्यग्राहकसंवित्तिभेदवानिव लक्ष्यते ॥"इत्यर्थरूपरहितं संविन्मात्रं किलेदमिति पश्यन् ।परिहृत्य दुःखसन्ततिं अभयं निर्वाणमाप्नोति ॥विज्ञानाद्वैतनिरासः

[II.430.254]

अत्राभिधीयते—न खल्वेक एव बोधात्मा ग्राह्यग्राहकतयोभयस्वभावो भवितुमर्हति । ग्राह्यग्राहकरूपयोरितरेतरविसदृशत्वेन एकत्र
समावेशानुपपत्तेः । तथा हि—नीलज्ञानम्, पीतज्ञानम्, शुक्लज्ञानमिति
नीलपीताद्युपजननापायेऽप्यनुवर्तमानबोधरूपतया नीलादिविलक्षणमन्वयव्यतिरेकाभ्यामवधार्यते ॥

[II.430.255]

अपि च ज्ञानम् अहंकारास्पदम् आनन्दादिस्वभावं स्वकर्मणि च
सव्यापारमिव भवद्भिरभ्युपगतम् । अर्थस्तु नैवमात्मक इति कथमनयोरभेदः ॥प्रतीयमानः आकारः अर्थस्यैव

[II.430.256]

यद्यपि ज्ञानमिदम्, अयमर्थ इत्येवमाकारद्वयप्रतिभासो नास्ति,तथाप्ययमेकोऽप्याकारः प्रतिभासमानः प्रकाश्य एव प्रतिभाति, न
प्रकाशकः । इदं नीलमिति ग्राहकाद्विच्छिन्न एव ग्राह्याकारोऽवभासते,
न त्वहं नीलमिति तदैक्येनावभासोऽस्ति इति ॥

[II.430.257]

अपि च प्रकाश्यस्य नीलादेः प्रकाशकबोधाधीनं युक्तं नाम ग्रहणम् । बोधस्य तु तद्ग्राहकस्य तदा किंकृतं ग्रहणमिति चिन्त्यम् । न
बोधान्तरनिबन्धनम्, अनवस्थाप्रसङ्गात् । नापि स्वप्रकाशं ज्ञानम्, अहं
नीलमित्यप्रतिभासात् ॥अर्थस्य प्रकाशसंभवाक्षेपः

[II.430.258]

ननु ! नैव ग्राह्यग्राहकयोरन्यत्वमिति । योऽयं ग्राह्यावभास इति
भवताऽभ्युपगतः, स एव ग्राहकावभासः । ग्राहकादन्योऽहि ग्राह्यः
जडात्मा भवेत् । ग्राहकस्तु प्रकाशस्वभावः, ग्राहकत्वादेव । द्वयप्रतिभासश्च नास्तीत्युक्तम् । तत्रान्यतरस्य प्रतिभासने जडप्रकाशयोः
कतरस्यावभासितुं युक्तमिति चिन्तायां, बलात् प्रकाश एव प्रकाशते, न
जडः । निराकारश्च न प्रकाशः प्रकाशत इति तस्मिन् साकारे प्रकाश्यमाने कुतो जडात्मा तदतिरिक्तोऽर्थः स्यात् ॥अर्थप्रकाशे ज्ञानप्रकाशासंभवप्रदर्शनम्

[II.430.259]

तदिदमपेशलम्—उपायेनोपेयनिह्नवस्याशक्यकरणीयत्वात् । रूपस्य
हि प्रकाशकं चक्षुः । न चक्षुरेव प्रकाशतामित्युक्त्वा रूपमपह्नोतुं
शक्यते । तदिदमर्थस्य मूर्तिद्रवत्वकाठिन्यादिधर्मविशेषितात्मनः तद्विपरीतस्वच्छस्वभावं ज्ञानं प्रकाशकम्, न तदेव चक्षुर्वत् तदाऽवभासितुमर्हति च ॥ज्ञानानवभासेऽपि अर्थप्रकाशसंभवः

[II.430.260]

ननु ! चक्षुर्वत् उपायत्वं ज्ञानस्य प्रकाशस्वभावत्वात् । चक्षुर्जन्यो हि प्रकाशो नाम ज्ञानमुच्यते, न चागृहीतः प्रकाशः प्रकाश्यं
प्रकाशयतीति—सत्यम्—वक्षुर्जन्यः प्रकाशः ज्ञानमिष्यते । स तु प्रकाशः
रूपादिविषयप्रकाशः, न प्रकाशप्रकाशः । न हि चक्षुषा प्रकाशः
प्रकाश्यते, अपि तु रूपं प्रकाश्यते । तत्र यद्रूपमुच्यते, स विषयो ग्राह्यः;
यत्तत्प्रकाशते इत्युच्यते, स प्रकाशः ज्ञानं ग्राहकम् । तदुत्पत्तिमात्रेण
च रूपं प्रकाशितं भवतीति न प्रकाशो ग्रहणमपेक्षते ॥ज्ञानप्रकाशे बाह्यविषयानवभासप्रसङ्गः

[II.430.261]

ननु ! उक्तमत्र नानुपलब्धायां बुद्धावर्थः प्रकाशते—"अप्रत्यक्षोपलम्भस्य नार्थदृष्टिः प्रसिध्यति"

[II.430.262]

इति—तदयुक्तम्—अप्रत्यक्षोपलम्भस्य च प्रत्युत अर्थदृष्टिः प्रसिद्ध्यति । उपलम्भोत्पाद एव अर्थदृष्टिः, न पुनरुपलम्भदृष्टिः ॥

[II.430.263]

ननु ! उपलब्धेरग्रहणे तदुत्पादनुत्पादयोः अविशेषात्, अनुत्पन्नोपलम्भस्याप्यर्थः प्रत्यक्षः स्यादिति सर्वसर्वज्ञत्वप्रसङ्गः—तदिदमतिसुभाषितम्—अर्थप्रकाशात्मैव खलूपलम्भः । स कथमुत्पन्नादनुत्पन्नो न
विशिष्येत । तस्मात् अर्थप्रत्यक्षीकरणात्मकत्वात् ज्ञानस्य तदुत्पाद
एवार्थप्रत्यक्षता, न तद्ग्रहणमिति अगृहीतमेव ज्ञानमर्थप्रकाशकमिति
युक्तमं ॥ज्ञानाग्रहण एवार्थग्रहणम्

[II.430.264]

यत्तु उपायत्वात् ज्ञानस्य पूर्वं ग्रहणमुच्यते—तत्, चक्षुरादिभिरनैकान्तिकमित्युक्तम् ॥गृहीतं यदि च ज्ञानं भवेदर्थप्रकाशकम् ।धूमवद्दीपवद्वेति वक्तव्यं, यदि धूमवत् ॥भवेदर्थानुमेयत्वं तत्त्वयैव च दूषितम् ।आकारद्वयसंवित्तिविरहान्न च दीपवत् ॥घटं दीपेन पश्यामीत्यस्ति द्वितयवेदनम् ।न तु ज्ञानेन विज्ञेयं जानामीति द्वयग्रहः ॥स्वप्रकावस्त्वसंभवः

[II.430.265]

यदपि प्रकाशत्वात् ज्ञानस्य प्रदीपवत् पूर्वं ग्रहणमुक्तम्—तदपिव्याख्येयम्—प्रकाशत्वादिति कोऽर्थः ? प्रकाशयतीति प्रकाशः, तस्य
भावः प्रकाशत्वमिति—तत् चक्षुरादिभिरनैकान्तिकमुक्तमेव ॥

[II.430.266]

अथ प्रकाशनं प्रकाशः, तर्हि प्रकाशत्वादिति असिद्धो हेतुः । न ह्यर्थ
ग्रहणकाले बुद्धेः प्रकाशनमस्ति ॥

[II.430.267]

अथ प्रकाशशब्दो बोधपर्याय एव । प्रकाशत्वात् बोधरूपत्वादित्यर्थः, तदा साधनविकलो दृष्टान्तः, प्रदीपस्य बोधरूपत्वाभावात् । अतश्च स्वसंवेदनपक्षो न युक्तियुक्तः, स्वतः प्रकाशस्य कस्य
चिदप्यदृष्टत्वात् ॥स्वप्रकाशपदार्थस्वरूपम्

[II.430.268]

ननु ! ज्ञानशब्ददीपाः त्रयः स्वपरप्रकाशा इत्याहुः—तदयुक्तम्—
शब्ददीपयोः स्वग्रहणेऽर्थप्रकाशने च सामग्र्यन्तरसव्यपेक्षत्वात् । शब्दः
अर्थप्रकाशने समयग्रहणमपेक्षते, स्वप्रकाशने तु श्रोत्रम् । दीपोऽपि
चक्षुराद्यपेक्ष एव गृह्यते, ग्राहयति चार्थम् ॥

[II.430.269]

इयांस्तु विशेषः—घटादिग्रहणे आलोकसापेक्षं चक्षुः प्रवर्तते ।
आलोकग्रहणे तु निरपेक्षमिति । नैतावता दीपस्य स्वप्रकाशता स्यात् ।इत्थं च मार्जारादिनक्तंचरचक्षुरपेक्षया सर्व एव घटादयः स्वप्रकाशाः
स्युः ॥

[II.430.270]

ज्ञानस्य परप्रकाशकत्वमेव दृश्यते, न स्वप्रकाशकत्वम्, अर्थप्रकाशकाले तदप्रकाशस्य दर्शितत्वात् ॥मुधैव नस्माद्भणितस्त एतेत्रयः प्रकाशाः स्वपरप्रकाशाः ।प्रदीपबोधध्वनिनामधेयाःविभिन्नसामग्र्यभिवेद्यवेदकाः ॥

[II.430.271]

आत्मप्रत्यक्षवादिनां तु अवस्थाभेदेन ग्राह्यग्राहकांशयोर्भेदो विद्यत
एवेति सर्वथा न स्वप्रकाशं ज्ञानम् ॥अर्थग्रहणवेलायां न ज्ञानग्रहणसंभवः

[II.430.272]

यदप्यभिहितं—उत्पद्यमानमेव ज्ञानं अनपेक्षत्वात्, अप्रतिबन्धत्वाच्च
तदैव गृह्यते, न वा कदाचिदिति—तदप्यसांप्रतम्—तदानीं तद्ग्रहणसामग्र्यभावात् ॥न चाविबन्धमात्रेण प्रतीतिरवकल्पते ।उपायविरहेणापि तदा ज्ञानस्य न ग्रहः ॥

[II.430.273]

न च जैमिनीया इव वयं ज्ञानं नित्यपरोक्षमाचक्ष्महे । "ज्ञातो मयाऽयमर्थः" इति कालान्तरे तद्विशिष्टार्थग्रहणदर्शनात् ॥शुक्लः पट इति ज्ञाने यथाऽसौ भाति तद्गुणः ।तथा ज्ञातोऽर्थ इत्यत्र भात्यर्थो धीविशेषणः ॥न विशेष्ये च संवित्तिः अगृहीतविशेषणा ।नानुसायधियं वेत्थं प्रतीयेत क्रमाग्रहात् ॥

[II.430.274]

न च नित्यपरोक्षा बुद्धिः अनुमातुमपि न शक्यत इति च विचारितमेव ॥

[II.430.275]

तदलमनया कथया । किमिति शाक्यसुत्सृज्य श्रोत्रियमिदानी
मनुयुंज्महे ॥ज्ञानाग्रहणेऽपि विषयग्रहणम्

[II.430.276]

अतश्च यदुक्तं ज्ञानपृष्ठावमर्शदर्शनात् ज्ञानग्रहणपूर्वकमर्थग्रहणमिति
—तन्न सार्वत्रिकम्, अपि तु क्वचिदेव ज्ञानविशिष्टार्थसंवेदनात्
तथाऽभ्युपगम्यते । तस्मात् अर्थग्रहणात् पूर्वं ज्ञानस्यानवभासात् निराकारावसायविरहाच्च ज्ञानस्यैवायमाकार इति कदाशाप्रलपितमेतदरुणाम्बराणाम् ॥अर्थस्य कल्पनीयत्वं न

[II.430.277]

यत्पुनरभ्यधायि—ज्ञानाकारपक्षे कल्पनाऽल्पीयसीति—तत्र यथोक्तनीत्या प्रत्यक्षगम्ये बाह्ये ग्राह्येऽर्थाकारे कल्पनोक्तिः कीदृशी । कीदृशं
वा तदल्पत्वम् महत्त्वं वेति ॥अर्थापलापे ज्ञानस्याप्यपलापः स्यात्

[II.430.278]

उभयसिद्धत्वमपि यदवादि ज्ञानस्य—तत्र यदि प्रमाणायत्ता वस्तुस्थितिः, अर्थोऽप्युभयसिद्ध एव । इच्छाद्वेषनिबन्धनायां तु वस्तुस्थितौ
ज्ञानमपि कथमुभयसिद्धं स्यादिति यत्किंचिदेतत् ॥ज्ञानाकारमन्तरापि प्रतिकर्मव्यवस्थासिद्धिः

[II.430.279]

यत्पुनरिदमभिहितं—अभ्युपगम्यापि बाह्यमर्थं अप्रत्याख्येयः प्रतिकर्मव्यवस्थासिद्धये ज्ञानस्याकारयोग इति—तदपि न सांप्रतम्—प्रतिकर्मव्यवस्थायाः प्रकारान्तरेणाप्युपपत्तेः ॥

[II.430.280]

यद्यपि अनेकसन्निधाने नीलज्ञानमुपजायते । यद्यपि च बोधस्वरूपत्वमशेषसाधारणम्, तथापि नीलेनैव कर्मकारकेण तदुपजनितमिति
नीलनिष्ठमेवावतिष्ठते । चक्षुरादिनाऽपि तज्जनितमिति चेत्—सत्यं
जनितम्—न तु कर्मणा सता । नीलेन तु कर्मभूतेन तदुत्पाद्यत इति
तदेकविषयमेव भवति । कुत एष नियम इति चेत्, वस्तुस्वभावकृत
एव । आकारपक्षेऽपि समानोऽयं पर्यनुयोगः ॥

[II.430.281]

यदुच्यते—किमिति नीलमेव कर्मकारकम्, किमिति वा कर्मविषयमेव
ज्ञानमिति—तत्र वस्तुस्वभावैरुत्तरं वाच्यम् ॥

[II.430.282]

आकारमपि च ज्ञानमुपाददानं कर्मकारकस्यैव कथमुपाददीत, न
कारकान्तरस्य ? इत्यत्रापि वस्तुस्वभाव एव शरणमिति ॥ज्ञानं प्रति विषयस्य कारणत्वम्

[II.430.283]

अर्थस्य च ज्ञानजनकत्वं अन्वयव्यतिरेकाभ्यामवगम्यते ॥यदा हि देवदत्तार्थी कश्चिद्व्रजति तद्गृहम् ।तत्रासन्निहितं चैनं गत्वाऽपि न स पश्यति ॥क्षणान्तरे स आयान्तं देवदत्तं निरीक्षते ।तत्र तत्सदसत्त्वेन तथात्वं वेत्ति तद्धियः ॥

[II.430.284]

अनागते देवदत्ते न देवदत्तज्ञानमुदपादि, तस्मिन्नागते च तदुत्पन्नमिति तद्भावभावित्वात् तज्जन्यं तदवसीयते । इत्थं च तज्जन्यत्वेनैव
तत्र नियमसिद्धेः अलमाकारकल्पनया ॥

[II.430.285]

एतेन पुरुषप्रवृत्तिरपि नियतविषया व्याख्याता । साधकतमत्वं तु
सामग्र्याः प्रमाणसामान्यलक्षणे निर्णीतमेव ॥

[II.430.286]

यस्तु लोकिको व्यपदेश उदाहृतः सोऽपि व्यभिचरति ।"नीलोऽर्थोऽयम्, यतस्तद्विषयं ज्ञानमुत्पन्नम्" इत्यपि न व्यपदिशन्ति
लौकिकाः ? तस्मादर्थे सत्यपि साकारं ज्ञानमेषितव्यमिति यदुक्तं—
तदनुपपन्नम् ॥सहोपलंभात् न ज्ञानार्थयोरभेदः

[II.430.287]

यदप्यवर्णि—"सहोपलंभनियमादभेदो नीलतद्धियोः"

[II.430.288]

इति—तदपि बालभाषितमिव नः प्रतिभाति, अभेदे सहार्थानुपपत्तेः ॥

[II.430.289]

अथ "एकोपलंभनियमात्" इति हेत्वर्थो विवक्षितः—तदयमसिद्धो
हेतुः, नीलादिग्राह्यग्रहणसमये तद्ग्राहकानुपलम्भात् । ग्राहकाकारानु
वेधरहिततद्विच्छिन्नबाह्यग्राह्यमात्रप्रतिभास एवायं "नीलमिदम्"
इत्यादिः दर्शितः ॥सहोपलंभोऽप्यसिद्धः

[II.430.290]

क्वचिच्च ग्राह्याकारानुपर्श्लिष्टकेवलग्राहकावमर्शनमर्पि दृश्यते—"न स्मरामि, मया कोऽपि गृहीतोऽर्थस्तदा" इति । तदेवमितरेतरविभक्तज्ञानार्थाकारसंवेदनात् कथम् ॥"एकोपलम्भनियमादभेदो नीलतद्धियोः"

[II.430.291]

इत्युच्यते । "नीलतद्धियोः" इति वदता भवताऽष्येष भेद एव
निर्दिश्यते ॥

[II.430.292]

परमतानुवादमात्रमेतदिति चेत्—न—अभेदे पृथङ्निर्देशस्याप्यघटमानत्वात् । तस्मादपि न ज्ञानस्यायमाकारः ॥ज्ञानार्थयोः भेदः अनुभवसिद्धः

[II.430.293]

यदप्युक्तं—असत्यपि बाह्येऽर्थे स्वप्नगन्धर्वनगरमायादिषु ज्ञानस्याकारवत्ता दृश्यत इति तस्यैवायमाकारो युक्त इति—तदपि दुराशामात्रम्
—सर्वत्र ज्ञानाद्विच्छिन्नस्व ग्राह्याकारस्य प्रतिभासनात् ॥

[II.430.294]

तथा हि—भ्रमज्ञानेषु चतुष्टयी गतिः—आत्मख्यातिः, असत्ख्यातिः,
अख्यातिः, विपरीतख्यातिर्वा ॥

[II.430.295]

तत्र "रजतमिदम्" इति सामानाधिकरण्येनैकार्थप्रतिभासात्, तन्मते
च संवित्तेरपरोक्षत्वात् रजताधिगमाभिमानेन तदर्थिनस्तत्र प्रवृत्तेः,
बाधकप्रत्ययस्य तथाविधबोधनिषेधपरत्वेन प्रादुर्भावात् न तावदख्यातिरिति प्रागेव (प्र. सं. 456) प्रासाधितमेतत् ॥असत्ख्यातिनिरासः

[II.430.296]

असत्ख्यातिरपि नास्ति, एकान्तासतः स्वपुष्पादेः प्रतिभासायोगात् ।
देशकालव्यवहितानुभूतपूर्वपदार्थविषय एव भ्रान्तोऽपि प्रत्ययः प्राणभृतां
भवति, न त्वत्यन्तासदर्थविषयः ॥सर्वेषां भ्रमाणां सालम्बनत्वम्

[II.430.297]

तथा हि—द्विविधा भ्रान्तिः—बाह्येन्द्रियजा, मानसी च । तत्र
बाह्येन्द्रियजे भ्रमज्ञाने विषयदोषात्, इन्द्रियदोषाद्वा समुत्पद्यमाने न
क्वचित् निरालम्बनता दृश्यते । भास्वररूपसादृश्येन हि विषयदोषेण
शुक्तिका रजतमिति परिस्फुरति । मरुस्थलीपतितोत्फलितं च
सावित्रं तेजः तरलतरङ्गसारूप्येण पय इति चकास्ति । इन्द्रियदोषादपि
पित्तोपहतरसनस्य तिक्ततया शर्कराऽवभासते । तिमिरसीमन्तितनयनवृत्तेः
चन्द्रमण्डलमेकमपि द्विधा प्रतिभाति । तिमिरकणनिकरविवरविरचित
प्रसृताश्च नयनरश्मय एव सूर्याशुसंवलिताः सन्तः सूक्ष्मतया केशकूर्चकाकाराः
प्रतिभान्तीति ॥मानसविभ्रमाणामपि सालम्बनत्वम्अन्तःकरणदोषेण विभ्रमो यस्तु जायते ।असत्यपि महेलादौ पुष्पेषुमुषितात्मनाम् ॥

[II.430.298]

सोऽपि कश्चित् विषयदोषसहायो भवति । स चालम्बन
एव (प्र. सं. 228) ॥तस्याः पाणिरिति ज्ञानं यथा भवति कुत्रचित् ।कोमलानिलकल्लोलवेल्लिते बालपल्लवे ॥अनपेक्षिततत्तुल्यपदार्थस्यैव या पुनः ।मानसी मन्मथोन्मादमहिम्ना मानिनीमतिः ॥

[II.430.299]

तस्यामपि रागादिवासनाबलोपप्लवमानस्मृत्युपस्थापितदेशकालव्यवहितोपलब्धपुरन्ध्रीरूपादिसमुल्लेखः, न त्वेकान्तासतः खरविषाणादेरिव ॥

[II.430.300]

प्रतिभानिद्रादिमनोदोषजन्मनि स्वप्नेऽपि दृष्टपूर्वस्यैव तस्याकारस्योल्लेखः ॥जालज्वलागळद्वह्निद्रवद्रव्यादिदर्शने ।रूपमन्यस्थमन्यत्र वेत्ति न त्वसदेव तत् ॥तदेवं भ्रान्तिबोधेषु नास्त्यत्यन्तासतां प्रथा ।देशकालान्यथात्वं तु केवलं भाति वस्तुनः ॥असत्ख्यातिवादे विशेषः

[II.430.301]

ननु ! तत्रासतोऽर्थस्य प्रतिभासे देशान्तरादिषु सत्त्वं क्वोपयुज्यते ?
देशान्तरे हि सन् असन् वा तत्र तावन्नास्त्येव सोऽर्थः । न च द्वयोरसत्त्वयोः किंचिद्विशेषः । देशकालावपि किं सन्तावसन्तौ वा प्रतिभासेते
इति विकल्पनायां तथा तयोरपि तुल्यो दोषः—मैवम्—भवतोऽप्यसत्ख्यातिवादिनः किं सर्वत्रैव तदर्थासत्त्वं संमतम्, उत तद्देश एव ? तत्रासन्निधानमात्रेण तावत् क इव तव स्वार्थः ? सर्वत्रासतस्तु प्रतिभासे
कुतस्त्य एष नियमः—यत् असत्त्वाविशेषेऽपि रजताद्येवासत् प्रतिभाति, न खरविषाणादीति ॥

[II.430.302]

अयं तु द्वयोरसत्त्वयोर्विशेषः—देशान्तरादिषु सतोऽर्थस्य स्मरणाद्युपारोहेण प्रतिभासमानता युज्यते, न त्वेकान्तासत इति । एवं देशकालयोरपि सदसत्त्वविकल्पचोद्यं परिहर्तव्यम् ॥

[II.430.303]

अतश्च किंचिदपि नात्यन्तासदर्थग्राहि ज्ञानमस्तीति किं दृष्टान्तबलेन
सर्वत्रार्थशून्यता कल्प्येत ? तस्मान्नासत्ख्यातिः ॥आत्मख्यातिनिरासः

[II.430.304]

आत्मख्यातेस्तु निराकरणाय सोऽयमियान् कलिः वर्तते । तत्र च
बहुशः कथितं—ग्राहकाद्विच्छिन्नमेव ग्राह्यमवभासते "नीलमिदम्" इति, न
तु तदभेदेन "नीलमहम्" इति । भ्रान्तिज्ञानेषु तदर्थासन्निधानात्
भान्तत्वमस्तु, नात्मतत्त्वग्रहणमिति ॥

[II.430.305]

यच्चोच्यते—"यदन्तर्ज्ञेयरूपं तत् बहिर्वदवभासते"

[II.430.306]

इति—सेयं विपरीतख्यातिरेवाङ्गीकृता स्यात् । तद्वरं सैव तपस्विनी साधीयसी ॥अर्थस्य ज्ञानरूपत्वासंभवः

[II.430.307]

अथ कथ्यते—ग्रहकात् सत्यं विच्छिन्नं ग्राह्यं; तत्तु ज्ञानरूपमेवेति—तत्र विच्छिन्नमिति प्रियमावेदितम् । ज्ञानत्वे तु तस्य का युक्तिः ?
न च ज्ञानयोः युगपदुत्पन्नयोः क्रमभाविनोर्वा ग्राह्यग्राहकभाव उपपद्यते । यौगपद्ये सव्येतरगोविषाणवत् ग्राह्यग्राहकनियमाभावात् ।
क्रमपक्षेऽपि पूर्वमुत्तरस्य ग्राहकं चेत्—तदुत्पत्तितद्ग्रहणकालप्रतीक्षणात्
क्षणिकतां जह्यात् । उत्तरमपि यदि पूर्वस्य ग्राहकं तदापि सैव वार्ता ।
तावत्कालमवस्थितिमन्तरेण तद्ग्राह्यतानुपपत्तेः । न च ज्ञानत्वं नाम
सामान्यं ग्राह्यग्राहकयोरनुगतम्, गोत्वमिव शाबलेयादौ, विभाति ।
अतो विच्छिन्नश्चेत् ग्राहकात् ग्राह्यांशः, सोऽर्थ एव भवेदिति न
ज्ञानस्यायमाकारः ॥आकारस्य संसर्गधर्मत्वाभावः

[II.430.308]

यत्तु संसर्गधर्मः आकारो न भवतीति भाषितं, तद्युक्तमेव—न कुण्डदधिवत् कश्चित् संसर्गोऽस्त्यर्थबोधयोः ।तत्कृताकारवत्ता वा प्रागनाकारयोस्तयोः ॥

[II.430.309]

तदेवं शाक्योक्तयुक्तिशकलदौर्बल्यात् सर्वत्र विच्छेदप्रतिभासात् ज्ञानस्य स्दतो वैवित्र्यानुपपत्तेः अर्थस्यैवायमाकार इति सिद्धम् ॥एकस्मिन्नर्थे न विरुद्धाकारोल्लेखः

[II.430.310]

यत्तु अर्थाकारपक्षे चोदितं—एकत्रार्थे नक्षत्रं तारका तिष्य
इति परस्परविरूद्धाकारसमावेशो न युक्त इति—तत्रोच्यते—अनुपपन्नमिति नः क्व संप्रत्ययः, यत् न प्रमाणेनावगतं विरुद्धमपि तदवबुद्ध्यामहे, यदेकत्र निविशमानं न पश्यामः । तदिह यद्यबाधितेन ज्ञानेन
विस्पष्टमाकारत्रयमेकत्र गृह्यते, तत् कथमनुपपन्नं स्यात् ? कथं वा
विरुद्धमिति ॥नानाकारेष्वन्यतमस्य कल्पितत्वसंभवः

[II.430.311]

अथैकं सम्यक्प्रमाणपरिनिश्चितरूपं, इतरत् काल्पनिकमिति प्रतीयते
—तदेवमस्तु, को दीषः ? दृष्टश्च चित्रादावनेकवर्णसमावेशः । न
चैकत्र विरोधं अविरोधं वा दृष्टवा सर्वत्र तत्कल्पनमुचितम् । अबाधितावगतिनिबन्धना हि वस्तुस्थितयो भवन्ति, न कल्पनानिर्मिताः ॥शब्दसाधुत्वं व्याकरणाधीनम्अपि वा वस्तुताद्रूप्यसदसत्तानपेक्षया ।शब्दप्रयोगसाधुत्वं अन्वाख्यायेत केवलम् ॥

[II.430.312]

"दाराः" इति नैकस्याः स्त्रीव्यक्तेः पुंस्त्वंहुवं त्व वा विद्यते ।
शब्दस्त्वेष तत्र प्रयुज्यमानः साधुर्भवति ॥नार्थासंस्पर्शिता चास्य तावता व्यवतिष्ठते ।यथैतदात्मकं वस्तु तथा शक्नोति भाषितुम् ॥सर्वस्य वस्तुनः अनेकरूपस्वम्परिव्राट्प्रभृतीनां च कुणपादिप्रतीतयः ।अर्थस्यानेकशक्तित्वात् नावहन्त्यर्थशून्यताम् ॥किं न भक्षयितुं शक्या नारी कौलेयकेन सा ।किं वा न शमयत्येषा कामिनो मदनज्वरम् ॥शवाद्वा केन रूपेण सा विशिष्येत योगिनः ।धीत्रयं तु न सर्वेषां अभावात् सहकारिणः ॥

[II.430.313]

प्रतिप्राणिनियतानेकविधवासनाभेदसहकारिसापेक्षो हि तस्य
तस्य ज्ञानस्यात्मलाभ इति न सर्वेषां सर्वसारूप्येण ज्ञानम् ॥अर्थानां वासनाकल्पितत्वासंभवः

[II.430.314]

यद्येवं वासनाभेद एव विविधप्रतिभोद्भवहेतुर्भवति, किं अर्थकल्पनया ? अयि साधो ! किमद्यापि न परिहरसौ सुचिरं गुणितां
कल्पनावाचोयुक्तिम् । न ह्यर्थः कल्प्यते, अपि तु प्रतिभासत एव ।
बहुरूपस्य तु तस्य एकतमरूपपरिच्छेदनियमे किमर्पि वासनादि कारणं
क्वचित् कल्प्यते । कस्तावताऽर्थनिह्नवस्यावसरः ॥वासनाया दुर्निरूपत्वम्

[II.430.315]

यच्चोक्तं वासनाभेद एव ज्ञानवैचित्र्यकारणम्, इतरेतरकार्यकारणभावप्रबन्धश्च बीजाङ्कुरवदनादिः ज्ञानयासनयोरिति—तदप्यघटमानम्—केयं वासना नाम ? ज्ञानादव्यतिक्ता चेत्, साऽपिस्वच्छरूपत्वात् न ज्ञानकालुष्यकारणं भवेत् । ज्ञानव्यतिरिक्ता
चेद्वासना तद्वैचित्र्यहेतुश्च सोऽर्थ एव पर्यायान्तरेणोक्तः स्यात् ॥वासनायास्संस्काकाररूपत्वम्

[II.430.316]

अपि च वासना नाम विषयानुभवसमाहितः संस्कार इति लोके
प्रसिद्धिः । संस्कारश्च यदनुभवघटितः, तत्रैव क्वचिदवसरे स्मरणमुपजनयति । न पुनरसदेव वैचित्र्यमिदमीदृशमावहति ॥

[II.430.317]

किंच भिक्षुपक्षे क्षणिकत्वेन ज्ञानानां ग्राह्यग्राहकभाव इव वास्यवासकभावोऽपि निराकर्तव्यः । स्थायिनो हि भावास्तिलादयः स्थायिभिरेव चम्पकादिभिः वास्यन्ते । न तूत्पद्य सपद्येव विनश्यद्भिः ज्ञानैः
तादृंश्येव ज्ञानानीति ॥निरन्वयविनाशाच्च न तदंशोऽनुवर्तते ।यतः कथश्चिद्वास्येत पूर्वेण ज्ञानमुत्तरम् ॥वासनावादेऽव्यवस्थापत्तिः

[II.430.318]

अपि च एकत्र देवदत्तसन्ताने वासनातः सहस्राणि ज्ञानवैचित्र्यकारीणि भवेयुः । न हि गोवासनातो हस्तिज्ञानमुदेति ॥अनन्तत्वेऽपि खल्वासां आरम्भे नियमः कुतः ?असमंजसकारित्वे व्यवहारस्य विप्लवः ॥धूमज्ञानसमुत्पादे धूमवासनया कृते ।किं तदा न जलज्ञानं जनयेज्जलवासना ॥

[II.430.319]

वासनाश्च वासनासन्तानारम्भहेतव एव भवेयुः, न पुनरनुभवज्ञानमाधातुमुद्यच्छेयुः । सदृशात् सदृशोत्पत्तिरिति हि भवतां
दर्शनम् ॥वासनाया आश्रयानुपपत्तिः

[II.430.320]

अपि च न निराधारा वासना आसते । न च भवत्पक्षे तदाधारः
कश्चन संभवति, भङ्गुरत्वेन, ज्ञानस्य तदाश्रयत्वानुपपत्तेः । एकज्ञानाश्रितत्वे सर्वासां वासनानां तद्विनाशे नाशः स्यात् । प्रतिवासनमाश्रयाभेदे तदानन्त्येनानियमश्च शतशाखः ॥आलयविज्ञानप्रवृत्तिविज्ञानभेदनिरासः

[II.430.321]

न चालयविज्ञानं नाम किंचिदस्ति । सत्यपि तस्मिन्नशेषवासनासहस्रसमाश्रये तत्क्षणिकत्वात्, सकृदेव तथाविधवासनाकुसूलज्ञानविनाशः
स्यात् । पुनरुत्पादेऽपि कथं तथाविधं ज्ञानमेव समुत्पाद्येत । त तु
गवाश्वादिज्ञानक्रमनियमो भवेत् इति सर्वथा सङ्कटोऽयं पन्थाः ।
तस्मात् मृगतृष्णिकैषा तपस्विनां वासनात एव लोकयात्रालिद्धेः किं
बाह्येनार्थेनेति ॥कृतमतिवाचालतया चिरमपि निपुणैर्निरूप्यमाणोऽतः ।अर्थस्यैव न बुद्धेः सिध्यति नीलादिराकारः ॥एकश्च बोधः प्रमितिप्रमाण-प्रमेयरूपाणि कथं बिभर्ति ?भिन्नं प्रमाणात् फलमभ्यधायिप्रन्यक्षचिन्तावसरे पुरस्तात् ॥शून्यवादिभिः अवयवातिरिक्तावयविखण्डनम्

[II.430.322]

ये तु ब्रुवते—तिष्ठतु तावत् प्रमाणमार्गं इति प्रमेयमेव विकल्पयन्तो न ब्राह्ममर्थं कंचन निरपवादं प्रतिपद्यामहे । तथा हि—न तावदयं
अवयवी घटादिरवकल्पते, अवयवव्यतिरेकेणावयविनोऽनुपलम्भात् । यो हि
यस्माद्व्यतिरिक्तः, सः तदधिष्ठितदेशव्यतिरिक्तदेशाधिष्ठान उपलभ्यते,
घटदिव पटः । न चैवमवयवेभ्यः पृथग्देशो दृश्यते अवयवी । तदग्रहणे
च तद्बुध्यभावात् । घटाग्रहणेऽपि पटो गृह्यते, नत्ववयवानुपलब्धाववयवीति कथं स तेभ्यो भिद्येत ॥सर्वावयवैर्नेन्द्रियसन्निकर्षः

[II.430.323]

अवयवग्रहणानुपपत्तेश्च । न हि सर्वे तदवयवाः शक्यन्ते ग्रहीतुंमर्वाग्भागवर्तिन एव गृह्येरन्, न मध्यपरभागगता इति ॥

[II.430.324]

बुध्या विभज्यमाने चानुपलम्भात् । यदा हि पटं पाणौ निधाय
बुध्या विविनाक्ति, एष तन्तुः एष तन्तुरिति, तदा प्राच्यादंचलात्प्रभृति
प्रतिचीनमंचलं यावद्विविंचयन्नसौ तन्तुसन्ततिमेव केवलामुपलभते, न
ततोऽतिरिक्तं पटावयविनम् ॥अवयिनः वृत्त्यनुपपत्तिः

[II.430.325]

वृत्त्यनुपपत्तेश्च । नैकत्रावयवे कार्त्स्न्येनावयवी वर्तते, तदन्येष्ववृत्तिप्रसङ्गात् । नैकदेशेनवर्तते, स्वारम्भावयवव्यतिरिक्तदेशाभावात् ।
अभ्युपगमे वाऽनवस्थाप्रसङ्गात् । यैरप्येकदेशैरवयवेष्वसौवर्तते, तेष्वपि
कथं वर्तते अन्यैरेकदेशैः तेष्वपि अन्यैरिति नास्त्यन्तः । असंबद्धस्त्वेकदेशैरवयवीति कथं तद्वारेण स्वारम्भकैरपि संबध्येत । तस्मादभय्यपि
नास्य वृत्तिरवयवेष्विति ॥धारणाकर्षणादिकं नावयविनः, किन्तु संधातस्यैव

[II.430.326]

धारणाकर्षणादि तु अनारब्धकार्ये काष्ठमूलककार्पासादावपि दृश्यत
इत्यनैकान्तिकम् । एकाकारातु प्रतीतिविकल्पमात्रम् । एकदेशावस्थानादिनिमित्तमाश्रित्य करितुरगपदातिप्रभृतिष्विव सेनेति, धवखदिरपलाशादिष्विव वनमिति, संचितेष्वभवयवेष्वेव घठ इत्यादिबुद्धिर्भविष्यती
त्येवावयवावयवपर्यालोचनयाऽणुसंचयमात्रमेवावशिष्यते, नान्यत् ॥संघातोऽपिनातिरिक्तः

[II.430.327]

संचयोऽपि च व्यतिरिक्ताव्यतिरिक्ततया चिन्त्यमानो नास्त्येवेत्यणव
एवावशिष्यन्ते । परमाणवोऽपि—"षट्केन युगपद्योगात्परमाणोष्षडंशता"

[II.430.328]

इत्येवं विकल्प्यमाना विप्लवन्त एव । न च तैरतिसूक्ष्मैरेष व्यवहारोऽभिनिर्वर्त्यत इति । तस्माद्वाह्यस्य प्रमेयस्यैव निरूप्यमाणस्यानुपपत्तेः विज्ञानमात्रमेवेदमित्यभ्युपगमनीयम् ॥अवयवातिरिक्तावयविसाधनम्

[II.430.329]

तेऽप्येवं वदन्तः प्राक्तनेभ्योऽपि भिक्षुभ्यः कृपणतरा इव लक्ष्यन्ते ।
अपूर्वं एष तर्कमार्गः, यत्र प्रतीतिमुत्सृज्य तर्जनीविस्फोटनेन वस्तुव्यवस्थाः
क्रियन्ते ॥दृढेन चेत्प्रमाणेन बाधादिरहितात्मना ।गृहीत एवावयवी किमेभिर्बालवल्गितैः ॥अथ नास्ति प्रमाणेन केन चित्तदुपग्रहः ।एतदेवोच्यतां वृत्तिविकल्पैः किं प्रयोजनम् ॥

[II.430.330]

न च शक्नुयः पदे पदे वयमेभिरभिनवमल्पमपि किंचिदपश्यद्भिः
तदेव पुनःपुनः पृच्छद्भिः शाक्यहतकैस्सह कलहमतिमात्रं कर्तुम् ॥अवयविनि प्रमाणोपन्यासः

[II.430.331]

सविकल्पकं प्रत्यक्षं प्रमाणमिति साधितम् । निर्विकल्पकेनापि
शब्दोल्लेखमात्ररहितं सविकल्पकग्राह्यमेव वस्तु गृह्यत इति च दर्शितम् ।
एकाकारविषयव्यतिरेकेण च तद्बुद्धेरेककार्यत्वैकदेशाद्यन्यथासिद्धिनिब
न्धनत्वमपि न किंचिद्वक्तुं शक्यत इत्यपि वर्णितम् । क्वचिद्वा पृतनावनादौ बाधकोपनिपातात् एकावगतिमिथ्यात्वात्, न सर्वत्र मिथ्यात्वकल्पना युक्तेत्यप्युक्तम् । किं वा तदस्ति, यत्सामान्यसमर्थनावमरे
नाकथितम् । तस्मात्तयैव नीत्याऽवयव्यपि सिद्ध एव, तद्ग्राहिणः
प्रत्यक्षस्य निरपवादत्वात् ॥अवयविन्याक्षेपानां परिहारः

[II.430.332]

यत्तु देशभेदेनाग्रहणात्, तदग्रहे तद्बुद्ध्यभावादिति—तत्रावयवाश्रितत्वमेव निमित्तं, नासत्त्वम् ॥देशभेदेन हि ज्ञानं, तद्देशस्य कथं भवेत् ।न हि कश्चित् स्वतन्त्रोऽसौ अपि त्ववयवाश्रितः ॥यावतां ग्रहणोऽप्यस्मिन् बुद्धिर्भवति तावताम् ।अपेक्षतेऽसौ ग्रहणं न सर्वेषामिति स्थितिः ॥विविच्यमानेष्वंशेषु युक्तस्तदनुपग्रहः ।तदावयविनाशो हि बुद्धौ विपरिवर्तते ॥

[II.430.333]

अवयववविभागो ह्यवयविनो विनाशहेतुः । तस्मिन् बुद्ध्या
समुल्लिख्यमानेऽवयविविनाशोऽपि नानुल्लिखितो भवेदिति कथमवयवी
तदानीं गम्येत ?अवयवेषु अवयविनः व्याप्तज्यवर्तमानत्वम्वृत्तिश्चावयवेष्वस्य व्यासज्यैवेति गम्यते ।न प्रत्यवयवं तस्य समाप्तिर्व्यक्तिजातिवत् ॥व्यासज्य वर्तमानो हि न खल्ववयवान्तरैः ।वर्तते, तदसंवित्तेः, किन्तु वर्तत एव सः ॥

[II.430.334]

तथा चाहुः—"वर्तत इति ब्रूमः, अनाश्रितस्यानुपलंभात्" ॥वृत्तिरेवंविधाऽन्यत्र क्वदृष्टेति यदुच्यते ।प्रत्यक्षदृष्ट एवार्थे दृष्टान्तान्वेषणेन किम् ॥

[II.430.335]

तस्मात् प्रत्यक्षत एवावायववृत्तेरवयविनः उपलब्धेः न तद्वत्तौ
विकल्पानामवसरः ॥अवयविग्राहकप्रमाणस्यानन्यथासिद्धत्वम्

[II.430.336]

स्रक्सूत्रादिवृत्तिरपि तथा दर्शनादभ्युपगता । तदियमवयविवृत्तिरपीदृशी दृश्यमाना किमिति निह्नूयते । न चावयविग्राहिणः प्रत्यक्षस्य
कश्चिदपवादः समस्ति ॥अदुष्टकारणोद्भूतं अनाविर्भूतबाधकम् ।असन्दिग्धं च विज्ञानं कथं मिथ्येति कथ्यते ?

[II.430.337]

न च सेनावनवदवयविग्रहणं अभिधातुमुचितम्, अबाधितत्वात्,
सेनादौ बाधकसद्भावात् ?सेनादिवैलक्षण्यं पटादेरवयविनः

[II.430.338]

अपि च गजवाजिपदातिपीलुपलाशशिंशपादिदर्शनस्य तत्र घटमानत्वात्, तत्समवाये सेनावनादिप्रतीतिरुपपद्येतापि । इह तु किंसमुदायविषयः पटप्रत्यय इति चिन्त्यम् । तन्तुससुदायालम्बन इति चेत्, तन्तु
प्रत्यय इदानीं किमालम्बनः ? सोऽपि स्वावयबालम्बन इत्येवमवयवावयवनिरूपणे परमाणवः, पत्त्यश्वशमीशिंशपादिस्थानीय वक्तव्याः । तेषां
च तद्वत् ग्रहणमनुपपन्नं, अतीन्द्रियत्वादिति न तदालम्बनोऽवयविप्रत्ययः ।
तस्मादवयवी प्रत्यक्षग्राह्योऽस्तीति सिद्धम् ॥परमाणूनां प्रमाणसिद्धत्वम्

[II.430.339]

परमाणवोऽपि कार्यानुमानपरिनिश्चितनित्यनिरवयवस्वरूपाः
सन्तीति पूर्वमेव समर्थितम् । अतो न षट्कयोगादिना सावयवत्वमेषा
उपपादयितुं पार्यते । मूर्तत्वमप्यनित्यतायामप्रयोजकमिति दर्शयिष्यते ॥शून्यवादे प्रमाणाभावः

[II.430.340]

अतः प्रमेयपर्यालीचनवर्त्मनाऽपि शून्यवादसमर्थनं न सुशकम् । प्रमेयविचारेऽपि हि प्रमाणवृत्तमेव परीक्ष्यते । अतश्च प्रमाणचर्चातो
विभ्यद्भिः प्रपलाय्य या प्रमेयकथावीथी तथागतैबलम्बिता तस्यामपि
सैव भीषणमुखी प्रमाणचर्चिकैवोपनता ॥सर्वती विपदां मार्गं आदेशयितुमुद्यते ।विधौ विधुरतां यति प्रपलाप्य क्व गम्यते ॥तस्मात् प्रमाणतोऽशक्ये शक्ये वा वस्तुनिर्णये ।एवंप्रायमयुक्तं वः कुशकाशाबलम्बनम् ॥एवं निष्फलमुत्सृथ्य शून्यवादबकव्रतम् ।बाह्येनैवार्थजातेन व्यवहारो विधीयत्तम् ॥वैराग्यजननायापि न क्षणिकवादाद्यावश्यकता

[II.430.341]

अथ अस्थाशैथिल्यजननाय "सर्वं शून्यं""सर्वं क्षणिकं""सर्वं निरालम्बनं" इत्युपदिश्यते—तर्हि किमनेन मृषोद्येन ! सत्यप्यात्मनि, सत्स्वपि
स्रेषु पदार्थेषु विषयदोषदर्शनद्वारेण भवत्येव विवेकवतां वैराग्यमिति
तदुपजननाय शून्यवादादिवर्णनं वक्रः पन्थाः । प्रत्युत प्राज्ञो मुमुक्षुः
क्षणिकनैरात्म्यशून्यतादिवचनं युक्तिबाधितमवबुध्यमानः वंचनामयमिव
तदुपदेशमाशङ्कते ॥स एष बुद्धिशून्यानां शून्यवादपरिग्रहः ।प्रतारणपराणां वा न तु तत्त्वार्थदर्शिनाम् ॥तस्मात्परीक्ष्यमाणोऽयं शब्दाद्यद्वैतपक्षवत् ।विज्ञानाद्वैतपक्षोऽपि गन्धर्वनगरायते ॥अपवर्गपरीक्षोपसंहारःतदेवमद्वैतदृशान दृश्यतेजनस्य निःश्रेयससंपदागमः ।अतो यथोक्तात्मसुतत्त्वचिन्तयाकृती व्यवस्येदपवर्गसिद्धये ॥सांख्योक्तप्रक्रियायाः डपसंहारःसाङ्ख्यैर्यस्त्वपवर्गसाधनविधावुक्तःप्रकृत्यात्मनोःअन्यत्वावगमोऽभ्युपाय इति स प्रागेव निर्वासितः ।अज्ञा शक्तिमति विकारबहुला बध्नात्यकिंचित्करंभूयो न प्रकृतिः पुमांसमिति वा कस्तां नियन्तुं क्षमः ॥पुंसा न किंचिदपि बन्धनिधानभूतंअत्यल्पमात्रमपि कर्म कृतं कदाचित् ।मथ्नाति तं प्रकृतिरेव निरङ्कुशैषामत्ता करेणुरिव पद्मवनानि भूयः ॥जैनाद्युक्तप्रक्रियाया उपासंहारःकचनिलुंचनदिक्पटधारण-क्षितिधराक्रमणक्रमपूर्वकम् ।क्षपणकास्त्वपवर्गमुशन्त्यमीह्यतितरां परमार्थविदस्तु ते ॥लोम्नां नित्यसंभवात् खलतयोमोक्षं क्षणात्प्राप्नुयुःसंसारोपरमो दिगम्बरतया सद्यस्तिरश्चां भवेत् ।मुक्ताः स्युः गिरिशृङ्गवासिन इमे शश्वत्तदारोहणात्जन्तूनामपवर्गवर्त्म निकटं केनेदृशं दर्शितम् ॥तस्मादात्मज्ञानं सन्तः मोक्षप्राप्तौ हेतुं प्राहुः ।तीर्थे तीर्थे तच्चाचार्यैः तैस्तैरुक्तं संज्ञाभेदैः ॥पातञ्जलप्रक्रियोपसंहारःयदपीह केचिद विकल्पमीश्वर—प्रणिधानमाहुरपवर्ग साधनम् ।इदमात्मदर्शनमवादि तैरपिप्रथितो हि पूरषविशेष ईश्वरः ॥गौतमोक्तप्रक्रियैव साधीयसीदृष्टा वाद्यन्तराणां गतिरियमियती नापवर्गस्य मार्गंस्प्रष्टुं द्रष्टुं समर्थास्त इति चिरमिह श्वभ्र एव भ्रमन्ति ।नेदीयानेषु तस्माद्भवमरुपतितैः अक्षपादोपदिष्टःपन्थाः क्षेमाया मोक्षाधिगमसमुचितः क्षिप्रमालम्बनीयः ॥॥ इति श्री भट्टजयन्तकृतौ न्यायमञ्जर्यां नवममाह्निकम् ॥

[2.10]



{दशममाह्निकम्—संशयपरीक्षा}



{संशयलक्षणम्}



[II.522.0]



[II.522.1]

संशयादेः पदार्थगणस्य प्रमाणप्रमेयपदसंगृहीतस्यापिन्यायप्रवृत्तिप्रयो
जनतया पृथग्व्युत्पादनीयत्वस्य प्रागेव समर्थितत्वात्, प्रथमसूत्रे च प्रमेया
नन्तरं संशयोद्देशात्-उद्देशानुक्रमेण तस्य लक्षणं प्रतिपादयितुमाह—"समानानेकधर्मोपपत्तेर्विप्रतिपत्तेरुपलब्ध्यनुपलब्ध्यव्यवस्थातश्च
विशेषापेक्षो विमर्शः संशयः ॥ न्या-सू-१-१-२३ ॥" (न्या-सू)

[II.522.2]

ननु ! संशयस्य समानधर्मोपपत्त्यादिकारणभेदेन पंचविधत्वात्
सामान्यसक्षणम्, विभागः, विशेषलक्षणानि च वक्तव्यानि । तत्र
सामान्यलक्षणेविभागे च सूत्रद्वयम्, विशेषलक्षणार्थं च पंचानां तत्प्रमेदानां सूत्रपंचकमित्येवं सप्त सूत्राणि प्रणेतुं युक्तानि । एकं चेदं सूत्रं
श्रूयते । तत्कथमेतद्भविष्यति—उच्यते—सत्यमाह भवान् । किं त्वेकमेवेदं
सूत्रम् आवृत्तिन्यायमाश्रित्य सप्तधा कल्पयिष्यते ॥सूत्रविभागः

[II.522.3]

तत्र आचार्यास्तावदेवं व्याचक्षते—समानधर्मोपपत्तेः, उपलब्ध्यनुपलब्ध्यव्यवस्थातो विशेषापेक्षो विमर्शः संशयः, इतीयत्सूत्रं सामान्यलक्षणा
प्रतिपादकम् । समानानेकधर्मोपपत्तेः, विप्रतिपत्तेः, उपलब्ध्यनुपलब्ध्यव्यवस्थातश्चेति विभागसूत्रम् । पुनश्च समानधर्मोपपत्तेः उपलब्ध्यनुपलब्ध्यव्यवस्थातो विशेषापेक्षोविमर्शः संशय इत्येतदेव सूत्रं प्रथमस्य
संशयस्य विशेषलक्षणप्रतिपादकमिति ॥सूत्रस्य सामान्यविशेषलक्षणपरत्वम्

[II.522.4]

ननु ! एतदेव सूत्रं सामान्यलक्षणार्थम्, इयदेव चेदयमन्यूनानतिरिक्तं विशेषलक्षणार्थमिति कथमेतत्—उच्यते—विशेषस्मरणकारणभूत
साधारणधर्मग्रहणात्, विशेषाग्रहणात्, विशेषास्मृतेश्च संशयो भवतीति
प्रत्यात्मवेदनीयं तावदेतत् । सूत्रे विशेषापेक्ष इत्यनेन पदेन विशेषस्मरणमुपदिष्टम् । उपलब्ध्यनुपलब्ध्यव्यवस्थापदेन च विशेषाग्रहणमितीयत्तावत् द्वयोरणि सामान्यविशेषलक्षणयोः तुल्यम् । समानशब्दस्त्वाक्षिप्तसामान्यवचनः सन् तत्सामान्यलक्षणमाह । अनुगतसामान्यत्रचनस्तु विशेषलक्षणमिति ॥सामान्यविशेषलक्षणप्रतिपादनप्रकारः

[II.522.5]

कथं पुनरयमेवाक्षिप्तसामान्यवचनः, कथंचानुगतसामान्यवचन इति
—उच्यते—संशयोत्पत्त्यैव समानधर्यमात्रमाक्षिप्यते, यद्गृह्यमाणं विशेषस्मरणबीजसंस्कारोद्बोधनिमित्ततां प्रतिपद्यते, तद्व्यतिरेकेण संशयानुत्पादात् ॥

[II.522.6]

तथा हि—विरुद्धविशेषावमर्शस्वभावस्तावत्संशयः । न च विरुद्धविशेषाणां पुरोऽवस्थिते धर्मिणि सन्निहितानाम् अवमर्शनम्, विरुद्ध
तयैवैकत्र सन्निधानाभावात् । अतः स्मृत्युपारूढानाम् अवमर्शनम् ।
स्मृतिश्च नाकस्मादुद्भवतीति यत्सहचरितानां तेषां विशेषाणां पूर्वं पर्यायेण ग्रहणं वृत्तम्, तद्दर्शनसंस्कारप्रबोधद्वारेण स्मरणकारणमवश्यमेवाश्रयणीयम् । तत्तु अनुगतं वा भवतु, व्यावृत्तं वा, विप्रतिपत्त्यात्मकं
वा, आन्तरम् उपलब्ध्यनुपलब्ध्यव्यवस्थारूपं वेत्येवमाक्षिप्तसामान्यवाचिनि समानशब्दे पंचसाधारणरूपावगमात् सामान्यलक्षणार्थता ॥

[II.522.7]

यदा त्वनुगतमेव धर्मम् आरोहपरिणाहादिस्वभावमाचष्टे समानशब्दः, तदाविशेषलक्षणार्थ इति ॥सूत्रयोजानाप्रदर्शनम्

[II.522.8]

तत्र चेत्थं सूत्रयोजना—समानो धर्मः परिणाहादिः । तस्य गुणत्वेन प्रतिद्रव्यमन्यत्वेऽपि तुल्यरूपावगतिविषयीकृतत्वात् समानत्वमुपपद्यते । तस्योपपत्तिः उपलब्धिः । अथापि सत्ता उपपत्तिशब्देनोच्यते । साऽप्युपलब्ध्यधीनस्थितिरेव भवतीति सर्वथा समानधर्मोपलब्धेः
संशय इत्युक्तं भवति ॥संशयस्य धर्मिविषयकत्वम्

[II.522.9]

ननु ! समानधर्मः अर्थान्तरं धर्मिणः । न चार्थान्तरे दृष्टेऽन्यत्र
संशयो भवितुमर्हति—न—अर्थान्तरविशेषत्वात् । अर्थान्तरविशेषस्तु धर्म्येवोच्यते, अर्थान्तरेण परिणाहादिना विशेष्यत इति तस्मिन्नेव—साधारण
धर्माध्यासितवपुषि धर्मिणि नयनपथवर्तिनि तद्गतविशेषावमर्शात्मा तत्रैव
संशयो जायते । योऽयमूर्ध्वत्वविशिष्टो धर्मी दृश्यते, सः स्थाणुर्वास्यात्,
पुरुषोवेति नार्थान्तरत्वं दूषणम् ॥संशयकारणान्तरम्

[II.522.10]

तथापि वक्रकोटरत्वकरचरणादिविशेषदर्शिनः न दृष्टः संशय इति
कारणान्तरमुच्यते—उपलब्ध्यनुपलब्ध्यव्यवस्थात इति । विशेषाग्रहणा
दित्यर्थः । कथं पुनरुपलब्ध्यनुपलब्ध्यव्यवस्थात इत्यनेन विशेषाग्रहणमुच्यते—इत्थमुच्यते—इदन्तयाऽनिदन्तया वा तत्रोपलब्धिः न व्यवतिष्ठते,
अनुपलब्धिर्वा—इति । विशेषग्रहणे हि सति तद्व्यवस्थानं संभवति—
स्थाणुरयम्, न पुरुष इति वक्रकोटरादियिशेषग्रहणे । शिरःपाण्यादिपरिच्छेदे तु—पुरुषोऽयम्, न स्थाणुरिति ॥संशयकारणान्तरम्

[II.522.11]

एवमनेन पदेन विशेषाग्रहणमुक्तम् । तथापि प्रेङ्खारूढस्य
साधारणधर्मदर्शिनः विशेषानुपलभमानस्यापि न दृष्टः संशय इति कारणान्तरमुच्यते—विशेषापेक्ष इति । विशेषस्मृत्यपेक्ष इत्यर्थः ॥सौत्रं विशेषपदं विशेषस्मृतिपरम्

[II.522.12]

ननु ! विशेषापेक्ष इति श्रूयते, न विशेषस्मृत्यपेक्ष इति—सत्यम्—
अश्रूयमाणमपि तत्स्मरणं संशयप्रस्तावादवगम्यते । स्मर्यमाणत्वेन हि
विशेषाणां संशयोत्पत्तावपेक्षा, नानभूयमानतया; अनुभूयमानेषु हि तेषु
संशयच्छेदो भवति, न संशयः ॥

[II.522.13]

अपेक्षाशब्दार्थनिरूपणादेव वा स्मृतिर्लभ्यते । विशेषाणां अपेक्षा—
आकाङ्क्षा । ते चानुपलभ्यमानाः पूर्वानुभूताश्च आकाङ्क्ष्यन्ते इतीयं सा
तेषां स्मृतिः । संप्रत्युपलभ्यमानेषु एकान्ताननुभूतेषु वा तेष्वाकाङ्क्षाऽनुपपत्तेः ॥विशेषाग्रहणस्य संशयकारणत्वम्

[II.522.14]

ननु ! समानधर्मोपपत्तेः विशेषस्मृतेश्चेति—कारणद्वयमेवास्तु किं
वशेषाग्रहणेन । अपि च—विशेषस्मरणादेव नन्वाक्षिप्तस्तदाऽग्रहः ।ग्रहणं स्मरणं चैव भवेतां युगपत्कथम् ॥

[II.522.15]

—अस्त्येतत्—किन्तु नातिदूरगतायां निजप्रमदायां अनुरागवतः
कामिनः समानधर्मदर्शने, तद्गतविशेषादर्शने, तदनुस्मरणे च
सन्यपि न भवत्येव संशयः । अतः संशयोत्पत्त्यव्यभिचारे देशकालव्यवहितविशेषाग्रहणसिद्धये पदान्तरमुपादीयते देशान्तरे कालान्तरे वा चिरदृष्टानां विशेषाणामिदानीमग्रहणं संशयकारणम्, न विशेषाग्रहणमात्रम् ।
एवममुना पदत्रयेण संशयलक्षणमिदमुक्तम् ॥संशयकारणानां मेलनासंभवपरिहारः

[II.522.16]

ननु च ! संभूय कारकैः कार्यमारभत इति न्यायात् समानधर्मोपलब्धि-विशेषानुपलब्धि—तत्स्मृतिलक्षणकारणत्रयजन्ये संशये ज्ञानयौगपद्य
मापद्यते । क्रमभावित्वे हि बुद्धीनां नैककार्योत्पत्तौ युगपद्व्यापारः
समस्ति । विशेषाश्च बहवोऽपि संभवन्तीति तत्स्मरणान्यपि युगपद्भू
यांसि भवेयुः—नैतदेवम्—समानधर्मग्रहणानन्तरं पूर्वोपजातविविधविशैषानुभवपरम्परोपचित पीवरसंस्कारद्वारकमेकमेव तद्विषयं स्मरणं भविष्यति—यथा वर्णानामर्थप्रतीतौ वर्णितम् ॥विशेषानुपलब्धिः प्रागभावरूपा

[II.522.17]

उपलब्ध्यनुपलब्ध्यव्यवस्थासूचिता च विशेषानुपलब्धिः अनुपलब्धिरेव, न सा ज्ञानात्मिका, किन्तु ज्ञानानुत्पाद इति तत् तृतीयं कारणमपि
भवन्न ज्ञानात्मकमिति द्वे एव ज्ञानात्मके कारणे—समानधर्मग्रहणम्,
विशेषस्मरणं च । तयोः प्रथमं समानधर्मग्रहणं विनश्यदवस्थं, विशेस्मरणं च द्वितीयमविनश्यदवस्थं संशयमुपजनयतः । ईदृशयोश्च ज्ञानयोः
यौगपद्यमविरुद्धमिति शास्त्रे स्थितम् ॥

[II.522.18]

एवं समानधर्मग्रहणात् विशेषाग्रहणात् विशेषस्मृतेश्च संशय इति
पदत्रयेण संशयलक्षणमनवद्यमुच्यत इति ॥पक्षान्तरेण संशयसूत्रव्याख्यानम्

[II.522.19]

तदेतदाचार्यव्याख्यानमरोचयन्तः परेऽपरथा व्याचक्षते—सामान्यलक्षणं तावत् विमर्शपदेनैव प्रतिपाद्यते । न हि पर्यायोच्चारणमात्रमिदं
विमर्शः संशयः इति । किन्तु संशय इति लक्ष्यपदम्, विमर्श इति
लक्षणपदम् । प्रमाणपदवच्च निर्वचनसव्यपेक्षम् एतत्पदं लक्षणप्रतिपादनक्षमं भवति । विरुद्धार्थावमर्शो विमर्शः स्थाणुर्वा, पुरुषो वेति ।
इयता च सजातीयसंशयपश्चकानुगतं विजातीतेभ्यः प्रमाणादिभ्यो व्यवच्चिन्नं सामान्यलक्षणमुक्तं भवति । संशयीत्पादककारणपरिगणनं पुन
रिन्द्रियार्थसन्निकर्षोत्पन्नग्रहणवदिहापि नोपयुज्यते, कारणान्तराणामपि
आत्ममनस्यन्निकर्षादीनां अपरिहार्यत्वात् ॥

[II.522.20]

अथान्यासाधारणकारणनिर्देशश्चिकीर्षितः, तेनापि कीऽर्थः ?
सामान्यलक्षणस्य प्रतिपिपादयिषितत्वात्, तस्य च विमर्शपदादेव सिद्धत्वात् ॥व्याख्यानान्तरस्य क्लिष्टत्वम्

[II.522.21]

उपलब्ध्यनुपलब्ध्यव्यवस्थापदप्रतिपाद्यमानविशेषाग्रहणवर्णनं चातीव
क्लिष्टमिति, पुनश्च विशेषलक्षणप्रसङ्गे यथाश्रुतमेव तद्व्याख्येयमित्यतिभारः ॥

[II.522.22]

एवं विमर्शपदेन विजातीयव्यवच्छेदकारिणि सामान्यलक्षणे वर्णिते"समानधर्मोपपत्तेः" इत्येकमेव पदं सजातीयसंशयान्तरव्यवच्छेदकारि
विशेषलक्षणक्षमं भवतीति तत्रापि पदत्रययोजनं नोपायुज्यत इति ॥

[II.522.23]

अत्र व्याख्यानद्वयेऽपि कतरत्साध्विति तद्विदः प्रमाणम् ॥अनेकधर्मोपत्तिपदार्थविवरणम्

[II.522.24]

"अनेकधर्मोपपत्तेः" इत्यत्रापि त्रिपदपरिग्रहणेनैन लक्षणमाचार्या वर्णयन्ति । अनेकधर्मोपपत्तेः उपलब्ध्यनुपलब्ध्यव्यवस्थातो विषेषापेक्ष
इत्यसाधारणधर्मग्रहणात् विशेषग्रहणात् विशेषस्मृतेश्च संशय इत्यर्थः ।
एकैकपदोपादानफलं च पूर्ववदत्रापि दर्शयितव्यम् । न चेन्द्रियमनस्संयोगादिकारणान्तरपरिगणनचोदनं युक्तम्, तेषां सर्वबुद्धिजन्मसुतुल्यत्वात् । इहासाधारणसंशयज्ञानकारणोपदेशप्रस्तावादिति ॥संशयसूत्रव्याख्याने पक्षान्तरम्

[II.522.25]

अन्ये तु सामान्यलक्षणसम्पादिते विजातीयव्यवच्छेदे केवलसजातीयव्यवच्छिन्नलक्षणप्रधितपादननिपुणमनेकधर्मोपपत्तिपदमेव पूर्ववद्वर्णयांचक्रुः ॥

[II.522.26]

ननु ! अनेकधर्मशब्देन कथमसाधारणो धर्म उच्यते ?—एवमुच्यते
—समानजातीयमसमानजातीयं चानेकम् । तस्मात्परावृत्तो धर्मः अनेक
धर्म इति ॥

[II.522.27]

यद्वा किमनया क्लिष्टकल्पनया ! अस्त्ययमेकशब्दः समानपर्यायः ।
तत्र स्पष्ट एव नञ्समासेनासमानधर्मः अनेकधर्मः साधारणधर्म उच्यते
एवेति ॥असाधारणधर्मस्य संशयकारणत्वाक्षेपः

[II.522.28]

भवत्वेवम् ! असाधारणधर्मस्य तु कथं संशयकारणत्वमिति चिन्त्यम् ।
विरुद्धविशेषानुस्मरणकारणकं हि संशयमाहुः । विशेषाणां च स्मरणहेतोः
संस्कारस्य तदुद्बोधकं भवति, येन सहैते पूर्वं पर्यायेणोपलब्धाः । असाधारणधर्मस्य तु असाधारणधर्मत्वादेव न केनचित्सह पूर्वं ग्रहणमभवत् । भावे तु असाधारणधर्मतैव हीयेतेत्यतः कथमसौ तत्स्मृतिहेतुः ।
व्यावृत्ततयैव तु स्मृतिहेतुत्वेऽस्य त्रैलोक्यस्मरणनिमित्तता प्रसज्येत, ततोऽपि व्यावृत्तत्वादिति ॥असाधारणधर्मस्य संशयकारणत्वनिरूपणम्

[II.522.29]

नैष दोषः—प्रकारान्तरेणास्य स्मृतिहेतुत्वात् । इह हि केषुचित्केषुचित् असाधारणधर्मा धर्मिषु भवन्तः तद्गतसाधारणधर्मान्तरसहचरिता
भवन्ति । तद्यथा पृथिवीत्वगन्धत्वादयो धर्माः पृथिव्यामसाधारणास्सन्तः,
स्नेहवत्त्वादिधर्माश्च तथैवाप्सु द्रव्यत्वसहचारिणो दृष्टाः । रूपादिषु
रूपत्वादिधर्माः गुणत्वसहचारिणः, उत्क्षेपणादिषु उत्क्षेपणत्वादिधर्माः
कर्मत्वसहचारिणः । एवं प्रकृतेऽपि धर्मिणि कस्मिंश्चिदसाधारणो धर्म
उपलभ्यमानः केनापि साधारणधर्मान्तरेण सहचरितो भवतीति भवति
विशेषानुस्मृतिद्वारेण संशयसाधनम् ॥अनेकधर्मस्य समानधर्माद्विशेषः

[II.522.30]

ननु ! एवं तर्हि व्यावृत्तत्वादेव समानधर्मादेष संशयः, नानेकधर्मादिति—मैवम्—अनेकधर्म एवासौ तेन वर्त्मना विशेषान् स्मारयन्
संशयजन्मने कल्पते । असति हि तस्मिन् किमालम्बनं व्यावृत्तत्वं
स्यादित्यलमतिसूक्ष्मेक्षिकया ॥

[II.522.31]

तस्योदाहरणं भाष्यकारेण दर्शितं शब्दे विभागजत्वम् । यथा हि
पृथिव्यादौ पृथिवीत्वादिः व्यावृत्तो धर्मः द्रव्यत्वाद्यनुगतधर्मसहचारी दृष्टः
एवं शब्दे विभागजत्वं धर्मः केनचित् द्रव्यत्वादीनामन्यतमेन धर्मेण
सहचरितः स्यादिति संशयः ॥विभागजविभागविमर्शः

[II.522.32]

ननु ! विभागजत्वमसाधारणो न भवत्येव शब्दधर्मः, विभागजवि
भागेऽपि भावात् । तथा च प्रयोगः—"गुणः शब्दः, विभागजत्वात्"
विभागजविभागवत् इति—तत्र केचिदाहुः सत्यमस्ति विभागेऽपि
विभागजत्वम् । शब्दे तु विशेषो विवक्षितः ॥

[II.522.33]

द्विविधो हि विभागजो विभागः—कारणविभागपूर्वकः, कारणाकारणविभागपूर्वकश्च । कारणं समवायिकारणमत्राभिप्रेतम् । कारणविभागपूर्वकस्तावत् तन्तुविभागात् तन्त्वाकाशविभागः ॥

[II.522.34]

कारणाकारणविभागपूर्वकस्तु अङ्गुल्याकाशविभागात् हस्ताकाशविभागः; हस्ताकाशविभागादपि शरीराकाशविभाग इति ॥

[II.522.35]

शब्दस्तु नियमेनैव कारणविभागपूर्वकविभागप्रभवः—वंशदलविभागात् दलाकाशविभागः; दलाकाशविभागाच्चासमवायिकारणात् शब्दो
निष्पद्यत इत्यनेन विशेषेणास्येदृशविभागजत्वस्यासाधारणत्वं शब्दधर्मस्योच्यत इति ॥विभागजविभागानङ्गीकारपक्षः

[II.522.36]

अन्ये तु विभागजं विभागममृष्यमाणाः यथाश्रुतस्यैव शब्दे विभागजत्वस्यासाधारणधर्मतामाचक्षते ॥

[II.522.37]

ननु ! किमिति विभागजं विभागं ते न मृष्यन्ते ? अस्ति ह्ययं
तत्सिद्धौ न्यायः—यदा ह्यवयवे कर्मोत्पन्नं अवयवान्तराद्विभागं करोति, नतदाकाशादिदेशात् । यदा त्वाकाशादिदेशात्, न तदाऽअयवान्तरादिति
स्थितिः ॥विभागजविभागस्यावश्यकता

[II.522.38]

किं कृता पुनरियं स्थितिरिति चेत्—उच्यते—या ह्यवयवक्रिया
नभोभागविभागकारिणी, नासौ द्रव्यारम्भकसंयोगप्रतिपक्षभूतं विभागमारभमाणा दृश्यते, दिनकरकिरणपरामर्शोपजनितकमलदलविकासकारिक्रियावत् । तदेव कथमिति चेत्—कमलस्य मुकुलविकासदशयोः प्रत्यभिज्ञायमानत्वेनाविनाशनिश्चयात् ॥

[II.522.39]

इयं तु पाट्यमानवंशदलक्रिया द्रव्यारम्भकसंयोगप्रतिद्वन्द्विभूत
विभागारम्भिका, द्रव्यानारंभक संयोगप्रतिद्वंद्विविभागजनिकोपलभ्यते
इति नासौ नभसो विभागमारभेतेत्यत एषा स्थितिरस्तीति विभागजविभागकल्पना क्रियते ॥विभागस्यैव संयोगनाशकत्वम्

[II.522.40]

संयोगान्तं कर्मेति तावत् स्थितम् । अन्यथा हि तस्य कालान्तरस्थायित्वं, नित्यद्रव्यसमवेतस्य च नित्यत्वं स्यात् । तस्मात् कर्मणोऽचिरजीवित्वात् तद्विनाशकेन संयोगेन भवितव्यम् । उत्तरस्तु संयोगः
पूर्वसंयोगोपरमे सति जायते, नान्यथा । न च विभागव्यतिरिक्तः
कश्चन संयोगस्य हन्ता समस्ति ॥कर्म तूत्तरसंयोगजन्मनिर्ज्ञातकौशलम् ।न हि प्राक्तनसंयोगविनाशाय प्रकल्पते ॥

[II.522.41]

तस्मात् विभागेनैव संयोगविरोधिना भवितव्यम् ॥

[II.522.42]

यदधिकरणो विभागः तदधिकरणमेव संयोगमुपशमयति, न त्वङ्गुलिविभागः कुण्डबदरसंयोगोपमर्दाय प्रभवतीत्यतः न वंशदलवृत्तिविभागः
दलाकाशसंयोगमुपहन्तुमलमिति नूनं दलाकाशसंयोगवैरिणा दलाकाशविभागेन भवितव्यम् ॥विभागजविभागस्यावर्जनीयत्वम्

[II.522.43]

तदिदानीं तस्योत्पत्तिकारणचिन्तायां क्रियायां—वंशदलविभागमात्रो
पजनने चरितार्थत्वात्, तं निर्माय विभागान्तरनिर्माणे विरम्य व्यापारासंवेदनात्, अवश्यं वंशदलविभाग एव प्रत्यासन्नतया दलाकाशविभागारम्भकोऽभ्युपगमनीयः । एवमनभ्युपगमे कर्मनित्यत्वप्रसङ्गादिति ॥विभागजविभागखण्डनम्

[II.522.44]

अत्र वदन्ति । न कर्मनित्यत्वं अनभ्युपगम्यमानेऽपि विभागजे
विभागे भविष्यति; उत्तरसंयोगस्य कर्मविनाशहेतोरस्तित्वात् । पूर्वसंयोगानुपरमे कथं तदुत्पाद इति चेत्; बाढम् ! उपरत एव पूर्वसंयोगः ।
कस्तस्योपरमहेतुरिति चेत्—कर्म ह्युत्तरसंयोगनिमित्तं यदुपेयते ।तदेव पूर्वसंयोगध्वंसकारि भविष्यति ॥न यज्जनने शक्तं अशक्तं तद्विनाशने ।हेतुर्दहनसंयोगः पाकजोत्पादनाशयोः ॥

[II.522.45]

यथा च विभागेऽधिकरणनियमः, यदाधारो विभागः, तदाधारमेव
संयोगं निरुणद्धि; तथा कमंण्यपि नियमः । कर्मापि स्वाश्रयस्य यदन्य
दिक्संयोगनिबन्धनं, तत् तद्विरुद्धदिग्वृत्तेः संयोगस्योपमर्दकमिति नातिप्रसङ्गः । एवं कर्माविष्टस्योत्तरसंयोगदर्शनमदूषणं, विगन्तरसंयोगस्य
तेनोपमर्दनात् ॥एकस्योभयकारित्वेऽदोषः

[II.522.46]

अपि च यदेव कर्म वंशदलनविभागकारि कथ्यते, तदेव दलाकाशविभागकारि भविष्यति । को दोषः ?

[II.522.47]

ननु ! व्योमविभागकारि कर्म, न द्रव्यारम्भकसंयोगप्रत्यनीकभूतविभारम्भकं, अम्भोरुहकर्मवत् इत्युक्तम्—सत्यमुक्तम्, अयुक्तं तु—
शतपत्रपत्रकर्मणोऽपि द्रव्यारम्भकसंयोगप्रतिकूलविभागारम्भकत्वात् । तच्च
कर्म कुड्मलकमलात् विकचकमलस्यान्यत्वनिश्चयान्निश्चितम् ॥कमलकुड्मलकुसुमयोर्भेदः आवश्यकः

[II.522.48]

ननु ! तदेवेदमरविन्दमिति संदेहविपर्ययरहिततामरसप्रत्यभिज्ञादर्शनात् कथं संकोचविकासदशामात्रभेदात् तदन्यत्वमिति कृतमनया दुरा
शया । शरीरेऽपि सुस्पष्टोपलभ्यमानशैशवयौवनवार्धकादिदशाभेदभिन्न
स्वरूपे प्रत्यभिज्ञानदर्शनात् । न च शरीरकुशेशययोः विशेषलेशमतिकृशमपि पश्याम इति कुतस्तदेकत्वम् ॥

[II.522.49]

भवतु वा पुण्डरीकस्याविनाशः ! निदर्शनमात्रमिदं तु वर्णितम्, न
तु प्रतिबद्धःकश्चन हेतुरस्तीत्यभ्यधायि, येन वंशदलकर्मणः कोकनदपल्लवकर्मसाम्यं कल्प्येत । क्रियात्वं त्वप्रयोजकमेव, तत्कर्मणां विचित्रकार्यहेतुत्वात् ॥अवयवावयविविभागयोरैक्यम्

[II.522.50]

यदि वा नान्यो वंशदलविभागः, नान्यश्च तत्कार्यो दलाकाशविभागः । किन्तु—एक एव विभागोऽयं भेदोऽस्याश्रयभेदतः ।एकत्र देशेऽवस्थानात् व्योम्नो वंशदलस्य च ॥समानदेशे वृत्तित्वं मूर्तानां हि विरुद्ध्यते ।व्योम्नस्सर्वगतत्वात्तु विद्यते तत्र सन्निधिः ॥एकदेशाश्रयत्वे तु यदेकस्माद्विभागकृत् ।तदेवान्यत इत्यस्ति न विभागो विभागजः ॥अतिरिक्तविभागनिराकरणम्

[II.522.51]

अपरे पुनः विभागजविभागपराकरणोपारूढरभसाः संगिरन्ते—
तिष्ठतु तावत् दूरत एव विमागजो विभागः । कर्मजोऽपि न विभागो नाम
कश्चिदस्ति । संयोगविरोधिनि तस्मिन्नभ्युपगम्यमाने मुद्गरादिवत् पूर्व
सिद्धताऽवश्यंभाविनी । ततश्च पूर्वसिद्धो विभागः संयोगमुन्मूलयतीति
घटमुद्गरयोरिव संयोगविभागयोरेकत्र युगपदुपलब्धिर्भवेत । न चैवमस्ति ।
तस्मात् संयोगाभावविषय एव विभक्तप्रत्यय इति न विभागालम्बनतां
प्रतिपद्यते ॥

[II.522.52]

सत्यपि विभागे तस्मिन् क्षणे संयोगस्याविनाशात् न भवति विभक्तप्रतिभासः । क्षणान्तरे च संयोगविनाशे सति भवतीत्यन्वयव्यतिरेकाभ्यां संयोगाभावविषय एवावसीयते इत्यतो न प्रत्यक्षगम्यता निभागस्य ।
संयोगभङ्गलिङ्गेन च तत्परिकल्पनक्रियेव तं हिनस्तीति पुरस्तादुपपादितम् ॥कारणत्रेविध्यम्

[II.522.53]

कथं तर्हि विभागजत्वं शब्दस्य भाष्यकार उदाहृतवान् ? उच्यते—
त्रिविधं कारणं कार्योत्पत्तिं प्रति विधत्ते—समयायिकारणं, असमवायिकारणं, निमित्तकारणं चेतिः तत्र समवायिकारणं तदुच्यते, यत्राश्रितं
कार्यमुपलभ्यते—यथा पटस्य तन्तवः ॥

[II.522.54]

असमवायिकारणं तु द्विविधम्—कार्यैकार्थसमवायलक्षणया प्रत्यासत्त्य ।
प्रत्यासन्नं, कारणैकार्थसमवायलक्षणया वा संबद्धम् । तत्र कार्यैकार्थसमवायेन प्रत्यासन्नं यथा—पटस्य तन्तुसंयोगः । कारणैकार्थसमवायेन
तु प्रत्यासन्नं यथा—पटरूपस्य तन्तुरूपमिति ॥असमवायिकारणे विशेषः

[II.522.55]

अवधृतकारणं च तदसमवायिकारणमाश्रयणीयं, अतो बुद्धिजन्मनि
सत्यप्येकार्थममवाये नान्येषामात्मगुणानामिच्छादीनासममवायिकारणत्वं,
अपि त्ववघृतसामर्थ्यस्यात्ममनस्संयोगस्यैवेति ॥

[II.522.56]

समवाय्यसमवायिव्यतिरिक्तं तु कार्योत्पत्तौ निर्ज्ञातसामर्थ्यं यत्
कारणं तत् निमित्तकारणमुच्यत इति ॥विभागस्यावश्यकता

[II.522.57]

एवं स्थिते शब्दस्य नित्यत्वे निरस्ते, कार्यत्वे च साधिते तदुत्पत्तौ
आकाशं तावत् समवयिकारणम् । निमित्तकारणानि तु भूयांसि
सन्त्येव । असमवायिकारणं तु चिन्त्यम् । तच्चाकाशाश्रितमवश्यम् ।
अन्यथा प्रत्यासत्त्यभावात् । तद्गुणान्तराणां च विभुत्वादीनां अनवधृतशक्तित्वात् वंशदलपाटनसमनन्तरं च शब्दोत्पाददर्शनात् एवं
मन्यामहे ॥क्रिया यदैव संयोगं हन्ति वंशदलाश्रितम् ।तदैव गगने कंचित् करोत्यतिशयं ध्रुवम् ॥आकाशातिशयो यश्च क्रियाजः शब्द कारणम् ।असौ विभागनामेति शब्दे तज्जन्यतोच्यते ॥

[II.522.58]

तदेवमेतत् यथागममाचार्यमतमभिहितमस्माभिः ॥कीदृशो विभागः शब्दहेतुः

[II.522.59]

एतच्च मतिमद्भिविचारणीयम्—किमाकाशातिशयमात्रं किंचित्
असमवायिकारणम्, उत यथा मुद्गरदण्डसंयोगकार्ये शब्दे भेरीगगनसंयोगस्यासमवायिकारणत्वम्, एवं वंशदलविभागकार्ये तस्मिन् दलगगनविभागस्येति । दलाकाशविभागोऽपि किं दलविभागजः, उत कर्मज
एवेति ॥

[II.522.60]

सर्वथा कश्चिदसाधरणो धर्मः संशयहेतुरुदाहर्तव्य इतीयता नः
प्रयोजनम् ॥विप्रतिपत्तेः संशयजनकत्वम्

[II.522.61]

विरूद्धा प्रतिपत्तिः विप्रतिपत्तिः । अस्त्यात्मेत्येके, नास्त्यात्मेत्यपरे ।
सेयं विप्रतिपत्तिरूपलभ्यमाना—विशेषस्मरणद्वारेण संशयमावहति ।
न चेह कश्चिदनुगतो व्यावृत्तो वा धर्मः संशयकारणं, अपि तु विप्रतिपत्तिरेवेति । किं तत्रापि त्रिपदपरिग्रहेण लक्षणवर्णनम्, एकेनैव वा
पदेनेति पूर्ववदाचार्यद्वयमतमनुसरणीयम् ॥उपव्यब्ध्यलवस्थया संशयः

[II.522.62]

उपलब्ध्यव्यवस्थातः खल्ववपि भवति संशयः । सच्चोदकमुपलभ्यते
यथा ह्रदादिषु । क्वचिदसच्च भास्करकरनिकरप्रतिफलनतरलितासु
मरुस्थालीषु । तदेवमुपलब्धेख्यवस्थितत्वात् क्वचिदुपलभ्यमाने भवति
संशयः—किमिदं सदुपलभ्यते, किमसदिति ॥अनुपलब्ध्यव्यवस्थाया संशयः

[II.522.63]

अनुपलब्ध्यव्यस्थातश्च भवति संशयः । किंचिदसदेव नोपलभ्यते
नभःसमादि । किंचित्सदपि नोपलभ्यते मृदन्तरितशङ्कुमूलजलादि ।
तदन्यत्रानुपलभ्यमाने संशेते पुमान्, किमिदमसदेव नोपलभ्येते, उत
सदिति ॥अव्यवस्थायाः स्वरूपम्

[II.522.64]

अव्यवस्थशब्देनात्र पूर्वं पर्यायेण प्रवृत्तसदसदाश्रितविशेषादर्शनं
सूचितम्; इदानीं पुनः अर्थक्रियासमर्थतादिर्विशेषदर्शनशून्यचेतसां
उपलब्ध्यनुपलब्धिमात्रोपपत्तेः संशयो भवतीति वर्ण्यते । न चैवं
सति सर्वत्रानाश्वास इति शङ्कनीयम्, यथानुभवं संशयाभ्युपगमात् ।
सर्वत्र च तदुत्पादकविशेषाग्रहणतत्स्मरणादिकारणसान्निध्यासंभवादिति ॥

[II.522.65]

अत्रापि पदत्रयेण एकेन वा पदेन लक्षणोपपादनं पूर्ववद्द्रष्टव्यम् ॥सौत्रपदानां न पौनरूक्त्यम्

[II.522.66]

ननु च ! उपलब्ध्यनुपलब्धी सदसतो; समान एव धर्म इति पूर्वेण
गतार्थत्वम्—नैतत्—पूर्वनिर्दिष्टस्योर्ध्वत्वादेर्धर्मस्य ज्ञेयस्थत्वात्, उप
लब्ध्यनुपलब्ध्यीश्च ज्ञातृस्थत्वात् ॥

[II.522.67]

अत एव च मानसमिमं संशयमाचक्षते, न बाह्यधर्मिसंबद्धसाधारणोर्ध्वतादिधर्माधिगमाधीनसंशयवत् बाह्येन्द्रियजम् ॥उपलब्ध्यनुपलब्ध्यव्यवस्थयोर्विशेषः

[II.522.68]

ननु च ! उपलब्धित्वं अनुपलब्धित्वं वाऽत्र संशयकारणम् ।
तद्धि न ज्ञातरि वर्तते, किन्तु बुद्धाविति कथमयं विशेषः—सत्यमेवम्—असमानधर्मोऽप्युपलब्धितादिकः यदाश्रितः, तद्धि बोद्धरि वर्तते । अतो
विशेषात् पृथगेव कथ्यते । यथा ह्यसाधारणताश्रयः, एवंप्रकारमेव च
विशेषमाश्रित्य किंचित् पंचविधत्वं विपंच्यते ॥

[II.522.69]

परमार्ततस्तु सर्वत्रानुगतसंबन्धो दुष्परिहरः, विशेषस्मरणजन्यत्वात्संशयस्य । विशेषाणां च येन सह पूर्वं दर्शनमभूत्, तस्मिन्ननुपलभ्य
माने स्मरणासंभवात् । अतस्तस्यानेकविशेषानुगामित्वात् समानत्वमपरिहार्यम् । अत एव चाक्षिप्तसामान्यवाचिनं समानशब्दं सामान्यलक्षणे व्याचख्युराचार्या इत्यलमतिविस्तरेण ॥इति पंचविधः प्रपंचितःमुनिना दर्शित एष संशयः ।फलवद्व्यवहारहेतुतांअनुमानाङ्गतया विभर्ति यः ॥अनुमानिरपेक्ष एव वाकिल दृष्टे विषयेऽर्थसंशयः ।वहति व्यवहारवर्तनींइति पूर्व च विचारितं बुधैः ॥

[II.522.70]

—इति संशयपरीक्षा—अथ प्रयोजनपरीक्षा"यमर्थमधिकृत्य प्रर्वतते तत्प्रयोजनम् ॥ १-१-२४ ॥" (न्या-सू)

[II.522.71]

यमित्यत्र देशकालपुरुषदशाभेदभिन्नप्रयोजनविशेषव्याप्तये वीप्सा
द्रष्टव्या । अर्थः—अर्थ्यमानः उच्यते, न वस्तुरूप एव, अभावस्यापि प्रयो
जनत्वसंभवात् । अधिकारः—अर्थस्य व्यवसायः । यं यमर्थं आप्तव्यं
हातव्यं वाऽधिकृत्य व्यवसायः प्रवर्तते, तत्प्राप्तये परिहाराय वा चेष्टते
पुरुषः—तत् प्रयोजनमिति ॥फलस्य द्विविधत्वम्, आपेक्षिकत्वं च

[II.522.72]

तच्च गौणमुख्यभेदेन द्विविधम् । मुख्यं सुखप्राप्तिः, दुःखपरिहारश्च ।
तत्साधनं तु गौणम् । सुखसाधनमपि चन्दनधनसारहारमहिलादि प्राप्तव्यत्वात् मुख्यत्वेन यदा विवक्षितं भवति, तदा तदवाप्त्युपाये गौणता
द्रष्टव्या ॥

[II.522.73]

तच्च प्रयोजनं देशकालपुरुषशाभेदादव्यवस्थितं भवति । तद्यथा
ग्रीष्मे मरुस्थले निशातमलातकनिकरमिव किरति किरणमिषेण पूषणि,
तृषातुरस्य तुषारकणोत्करदन्तुरमम्बु परमं सुखसाधनम्, तदेव शिशिरे
सकलजगत्कम्पकारिणि दारुणसमीरणशिथिलीकृतनीरेषु काश्मीरेषु
श्लेष्मोपचयजनितजडिमजठरशिखिनः खेदाय जायते । तस्यादनियत
एवायं सुखदुःखसाधनभावो भावानाम् ॥

[II.522.74]

यद्यपि च यदेकदा सुखसाधनमिति विदितमुपयुक्तम्, अतिक्रान्तं
वस्तु तत्—तथापि तज्जातीयत्वलिङ्गावधृतसुखसाधनभावे भावान्तरेऽदि
प्रवर्तन्त एव तदर्थिनः ॥प्रयोजनस्य प्रवर्तकत्वाक्षेपसमाधाने

[II.522.75]

ननु ! प्रयोजनस्य प्रवर्तकत्वमयुक्तम्, सदसद्विकल्पाभ्यामनुपपत्तेः । सत्त्वे कर्णनासादिवत्—न तदर्था प्रवृत्तिः । असत्त्वे तु खपुष्पा
दिवत् न तराम्—नैष दोषः—ईप्साजिहासाविषयीकृतस्य तस्य प्रवर्त
कत्वात् । न हि तत् खपुष्पादिवदसाध्यम् । नापि शिरःपाण्यादिवत्
सिद्धमेव । अदि तु साध्यत्वेन बुद्ध्युपारूढं तत् प्रवर्तकमिति सर्वलोकसाक्षिकमेतत् । तस्मात् इच्छाविषयीकृतं तत् प्रवर्तकमिति युक्तम् ॥इत्थं प्रवर्तकत्वे प्रयोजनस्योपपदिते मुनिना ।भग्ना भवन्ति सर्वे प्रेरकपक्षाः पराभिहिताः ॥प्रयोजनमतोऽखिलैविधिवचोभिरादिश्यतेप्रयोजननिबन्धनास्तनुभृतामशेषाः क्रियाः ।क्रिमेरपि यथा तथा किमपि जीवितं बिभ्रतःप्रयोजनबहिष्कृतं न खलु चेष्टितं दृश्यते ॥वैतण्डिकः प्रयतते निजपक्षसिद्ध्यैतां चैष वेद परपक्षनिषेधलभ्याम् ।तस्मादियं स्वमतसाधनवर्जिताऽपियुक्ता प्रयोजनवती भवितुं वितण्डा ॥

[II.522.76]

—इति प्रयोजनपरिक्षा—अथ दृष्टान्तपरीक्षा"लौकिकपरीक्षकानां यस्मिन्नर्थे बुद्धिसाम्यं स दृष्टान्तः
॥ १-१-२५ ॥" (न्या-सू)

[II.522.77]

लौकिकपरीक्षकौ वादिप्रतिवादिनौ दृष्टान्तलक्षणप्रस्तावाद्वेदितव्यौ । न तु मूर्खपण्डितौ, प्रकृतासङ्गतेः । तयोश्च सङ्गत्यभावात् ।
तयोश्च यस्मिन्नर्थे—भावस्वभावे अभावात्मके वा बुद्धिसाम्यं—प्रयोज्यप्रयोजकभावव्यवस्थितसाध्यसाधनधर्माधिकरणत्वे—साध्यव्यावृत्तिपूर्वकसाधनधर्मव्यावृत्ततायां वा तुल्यरूपा बुद्धिः स दृष्टान्तः । तस्य तथाविधधर्माधारत्वं तद्रहितत्वं वा वक्ष्यमाणादुदाहरणलक्षणान्मन्तव्यम् ॥शिष्टमन्यतो ग्राह्यम्

[II.522.78]

यथा चानुमानलक्षणे तत्पूर्वकं इति प्रतिबन्धग्रहणोपायमात्रं प्रतिपादितम्, तत्स्वरूपं तु अवयवलक्षणे निर्णीतं "उदाहरणसाधर्म्यात् साध्य
साधनं हेतुः""तथा वैधर्म्यात्" इति; एवमिह वादिप्रतिवादिप्रसिद्धिमात्रं दृष्टान्तस्य दर्शितम् । रूपं तु तस्य द्विविधमपि तत्रैव वक्ष्यते"साध्यसाधर्म्यात्तद्धर्मभावी दृष्टान्त उदाहरणम्""तद्विपर्ययाद्वा विपरीतम्"
इति ॥

[II.522.79]

अनित्यः शब्दः कृतकत्वात्, यत् कृतकं तदनित्यं दृष्टम—यथा घट
इति साधर्म्यदृष्टान्तः । यत्पुनरनित्यं न भवति; तत् कृतकमपि न भवत्येव
—यथाऽऽकाश इति वैधर्म्यदृष्टान्तः । यथोक्तलक्षणवैकल्यात्तु दृष्टान्ताभासता भवति ॥आभासभेदविभवः कथयिष्यते तुतेषामुदाहरणलक्षणवाक्प्रसङ्गे ।आभासता वचनदोषकृताऽपि काचित्अस्तीति साऽवयवलक्षण एव वाच्या ॥द्विविधोऽपि दृष्टान्तः सुदृष्टिभिर्यत्नतोऽधिगन्तव्यः ।स हि निश्चलः फलनिधेः अनुमानमहातरोः स्कन्धः ॥

[II.522.80]

—इति दृष्टान्तपरीक्षा—अथ सिद्धान्तपरीक्षा"तन्त्राधिकरणाभ्युपगमसंस्थितिः सिद्धान्तः ॥ १-१-२६ ॥" (न्या-सू)

[II.522.81]

तन्त्र्यतेऽनेन पदार्थस्थितिरिति तन्त्रं प्रमाणमुच्यते । अधिकरणम्
—आश्रयः । तन्त्रम् अधिकरणं यस्य सः, तन्त्राधिकरणः, प्रमाणमूलक
इत्यर्थः । अभ्युपगमः—स्वीकारः, तस्य संस्थितिः इत्थंभावव्यवस्था
धर्मनियमः—इदमित्थमिति; इदमिति सामान्यनिर्देशः, इत्थमिति
विशेषनिर्देशः । एवं च तन्त्राधिकरणाभ्युपगमसंस्थितिः—प्रमाणमूलाभ्युपगमविषयीकृतः सामान्यविशेषवानर्थः सिद्धान्त इति सामान्यलक्षणमुक्तं भवति ॥सूत्रव्याख्याने पक्षान्तरम्

[II.522.82]

अन्ये तु व्याचक्षते—तन्त्रम्—इतरेतरसंबद्धस्यार्थसमूहस्योपदेशः
शास्त्रम् । अधिक्रियते इत्यधिकरणं पक्ष उच्यते । अभ्युपगमः, यथोक्त
एव । संस्थितिशब्दः प्रत्येकमभिसंबध्यते । तन्त्रसंस्थितिः अधिकरणसंस्थितिः, अभ्युपगमसंस्थितिः इत्यनेन तन्त्रनिर्देशसाम्यात् सर्वतन्त्रप्रति
तन्त्रसिद्धान्तयोःसूचनम् । इतराभ्यां पदाभ्यां उत्तरयोः अधिकरणभ्युपागमसिद्धान्तयोरिति ॥एताद्व्याख्याने न्यूनता

[II.522.83]

एतत्तु अपव्याख्यानम् । न ह्येवं सिद्धान्तचतुष्टयानुगतं किंचित्सामान्यलक्षणमुक्तं भवति । न चेदं विभागार्थं विशेषसक्षणार्थं वा सूत्रम्,
तत्प्रतिपादनस्योत्तरसूत्रैः करिष्यमाणत्वात् । उक्तस्य च पुनर्वचने प्रयोजनाभावात् । अतः पूर्वप्रक्रमेणैव सिद्धान्तस्य सामान्यलक्षणवर्णनं
श्रेयः ॥सिद्धान्तविभागः, लक्षणानि च

[II.522.84]

तस्य स्वकण्ठेन विभागमाह—"स चतुर्विधः सर्वतन्त्रप्रतितन्त्राधिकरणाभ्युपगमसंस्थित्यर्थान्तरभावात् ॥ १-१-२६ ॥" (न्या-सू)

[II.522.85]

चतुष्प्रकारो हि सिद्धान्तः—सर्वतन्त्रसिद्धान्तः, प्रतितन्त्रसिद्धान्तः
अधिकरणसिद्धान्तः, अभ्युपगमसिद्धान्त इति ॥

[II.522.86]

तत्र—"सर्वतन्त्राविरुद्धः स्वतन्त्रेऽधिकृतोऽर्थः सर्वतन्त्रसिद्धान्तः ॥" (न्या-सू)

[II.522.87]

अत्र तन्त्रशब्देन शास्त्रमुच्चते स्वशास्त्रे य उपदिष्टोऽर्थः, सर्वशास्त्राविरूद्धश्च स सर्वतन्त्रसिद्धान्तः । यथा—चाक्षुषं प्रमाणमिति ॥

[II.522.88]

ननु अत्रापि विविदन्ते । ब्रह्मवादिनां हि सर्वैवेयं अविद्या ।
अविद्या च कथं प्रमाणमिति—न—व्यवहारावस्थायां तैरपि तत्प्रामाण्या
भ्युपगमात् संख्यालक्षणविषयविप्रतिपत्तिस्तु प्रतिशास्त्रं भवतु ।
चाक्षुषं प्रमाणं इतीयति सर्ववादिनामविवादः ॥प्रतितन्त्रसिद्धान्तलक्षणम्

[II.522.89]

तन्त्रे अधिकृतोऽर्थ इति वर्थते । यथाऽस्माकर्माश्वरेच्छाप्रेरितपरमाणुनिर्मितानि समानतन्त्रे कणव्रतमते तथैव सिद्धानि, परतन्त्रे च संख्या‥शास्त्रे तथा नाभ्युपगम्यन्त इति ॥

[II.522.90]

यथा वा गुणत्रयात्मिकायाः प्रकृतेः महदहङ्करादिरूपेण भूतसर्ग
ति सांख्यानां स्वतन्त्रसिद्धोऽर्थः; समानतन्त्रेऽपि पातंजले योगाशात्रे सिद्ध
एव, परतत्त्रे तु वैशेषिकादिमते न सिद्ध इति ॥

[II.522.91]

ननु ! अस्य कथं प्रमाणमूलता—स्थाने प्रश्नः, सत्यमेतत्—
आस्माकीने हि प्रतितन्त्रसिद्धान्ते प्रमाणमूलत्वं यथार्थमेव । सांख्यसिद्धान्तस्य तु प्रमाण—मूलत्वाभावेऽपि परतन्त्रत्वख्यापनायोदाहृतः ।तदर्भिप्रायेण वाऽस्य प्रमाणमूलता वक्तव्येति ॥अधिकरणसिद्धान्तलक्षणम्"यत्सिद्धावन्यप्रकरणसिद्धः
साऽधिकरणसिद्धान्तः ॥ १-१-३० ॥" (न्या-सू)

[II.522.92]

प्रक्रियत इति प्रकरणं—पक्ष उच्यते । यस्यार्थस्य सिद्धौ सत्यां
प्रकरणान्तरसिद्धिः भवति—सोऽधिकरणसिद्धान्तः, तदधिकरणानामर्थान्तराणां सिद्धेः ॥

[II.522.93]

कः पुनः "यत्सिद्धौ" इति सर्वनाम्ना प्रत्यवमृश्यते, पक्षः हेतुर्वा ?
किंचातः ? पक्षः कथं पक्षान्तरसिद्धये कल्पते । हेतुना हि पक्षसिद्धिः
क्रियते, न पक्षेण हेतोः । हेतोस्त्वधिकरणसिद्धान्तत्वे कथं सिद्धान्ताश्रया
न्यायप्रवृत्तिरिति तदुद्देशप्रयोजनं वर्णितम् । न्यायो हि हेतुरेव । स एव
चाधिकरणसिद्धान्तः । न च हेतुर्हत्वाश्रय इति ॥सिद्धसाध्यभाव आपोक्षिक एव

[II.522.94]

उच्यते—उभयथाऽप्यदोषः । हेतुरपि क्वचित् पक्षीभवति, पक्षोऽपि हेतूभवत्येव । तत्र तावदांजस्येन हेत्वधीना पक्षसिद्धिरिति हेतुरेव
सर्वनाम्नाऽवमृश्यते । तत्सिद्धावन्यप्रकरणसिद्धेः स एवाधिकरणसिद्धान्तः ॥

[II.522.95]

कथं तर्हि तदाश्रया न्यायप्रवृत्तिः ?—उच्यते—हेतुरपि तदन्यतरासिद्ध इव साध्यमानत्वात् पक्षीभवन् न्यायान्तराश्रयतां प्रतिपत्स्यते ॥

[II.522.96]

अपि वा—पक्ष एव सर्वनाम्नाऽवमृश्यमानः भवत्वधिकरणसिद्धान्तः । स च स्पष्ट एव न्यायस्याश्रयः । स च सिध्यन् पक्षान्तराण्याक्षिपन्नेव सिद्ध्यतीत्यधिकरणसिद्धान्ततां भजते ॥

[II.522.97]

तस्योदाहरणं—इन्द्रियव्यतिरिक्तः ज्ञाता, दर्शनस्पर्शनाभ्यामेकार्थग्रहणादिति । अत्र इन्द्रियव्यतिरिक्ते ज्ञातरि सिद्ध्यति, तदनुषङ्गीण्य
र्थान्तराण्यपि सिद्ध्यन्ति—नाना इन्द्रियाणि, नियतविषयाणि; गुणव्यतिरिक्तं द्रव्यं—इत्येवमादीनि ॥अभ्युपगमसिद्धान्तनिरूपणम्"अपरीक्षिताभ्युपगमात् तद्विशेषपरीक्षणं
अभ्युपगमसिद्धान्तः ॥ १-१-३१ ॥" (न्या-सू)

[II.522.98]

अत्र "अपरीक्षिताभ्युपगमात्" इति यथाश्रुतपंचमीनिर्देशमनुरुध्यमानाः, प्रमाणमूलाभ्युपगमविषयीकृतोऽर्थः सिद्धान्तः—इति च सामान्य
लक्षणमनुसरन्तः केचित् एवं व्याचक्षते—धर्मिणः शब्दादेः नित्यानित्यत्वविचारचर्चायां अपरीक्षितस्यैव—आकाशविशेषगुणत्वादिधर्मपरीक्षारहितस्यैवाऽभ्युपगमः कर्तव्यः । ततोऽपरीक्षिताभ्युपगमात् किं
सिद्ध्यति ?—उच्यते—तद्विशेषपरीक्षणमिति । तद्गतनित्यानित्वत्वपरीक्षणं
हि सामान्येन धर्मिण्युपादीयमाने व्योमविशेषगुणत्वादिधर्मपरीक्षारहिते
सत्युपपद्यते । यदि पुनराकाशविशेषगुणत्वविशिष्टः शब्दः धर्मित्वेनोपादीयते परं प्रत्यसिद्धविशेषणः पक्षो भवेदिति ॥

[II.522.99]

एवमपि कृते यदि पुरोधर्मिणं विकल्पयेत्—कीदृशस्य सतः शब्दस्य
भवता नित्यत्वं साध्यते—द्रव्यस्य, गुणस्य वेति । स एवं विकल्पयन्अर्थान्तरगमनात्तावत् पराजित एव भवति । जितमप्येनं पुनर्जेतुं स्व
बुद्ध्यतिशयचिख्यापयिषया, परबुद्ध्यवज्ञया च वादी ब्रवीति—अस्तु
द्रव्यं शब्द इति ॥पूर्वोक्तव्याख्याननिराकरणम्

[II.522.100]

एतत्तु व्याख्यानं न बुद्ध्यामहे । एवं व्याचक्षाणानामेषां अभ्युपगमसिद्धान्त इति को नु व्यवसित इति । यदि तावत् अनित्यः शब्द
इति द्रव्यत्वगुणत्वादिविशेषरहितः शब्दाख्यधमिनिर्देशो यः प्रथममुपात्तः, स एवाभ्युपगमसिद्धान्तः । तत्र अभ्युपागमार्थः क्रीदृशः, कश्च
प्रतितन्त्रसिद्धान्तादस्य विशेषः ॥

[II.522.101]

अथास्तु द्रव्यं शब्द इति स्वबुद्ध्यतिशयाभिमानेन पश्चादभ्युपगम्यमानद्रव्यत्वविशिष्टशब्दनिर्देशः अभ्युपगमसिद्धान्तः, तर्हि सूत्रम्, "अपरीक्षिताभ्युपगमात्" इति न योजितम्, अन्यत्रैव तैस्सूत्रार्थो नीत इति ॥

[II.522.102]

तस्मादेवं व्याख्यायते—अपरीक्षिताभ्युपगम एव स्वमतिकौशल्येन
क्रियमाणः अभ्युपगमसिद्धान्तः—अस्तु द्रव्यं शब्द इति । प्रमाणमूलाभ्युपगमविषयीकरणं तु सामान्यलक्षणे प्रौढवाद्यभिप्रायेणैव योज्यम् । द्रव्यत्वमपि प्रमाणमूलं शब्दस्य भवतु; तथापि तस्यानित्यत्वमिति । किल
निरवयवं द्रव्यं अनित्यमिति नास्त्येव, शब्दस्य तु तादृशस्याप्यनित्यत्वमहं साधयामीति ॥

[II.522.103]

कथं तर्हि पंचमी ? किं पंचम्या ! वस्तु तावदीदृशं यथा व्याख्यतमस्माभिः ॥अभ्युपगमात् इत्यत्र पञ्चम्यर्थः

[II.522.104]

पंचम्यपि चेत्थं योज्यते । किमर्थं पुनरयमपरीक्षित एव शब्दगतद्र
व्यत्वाभ्युपगमः क्रियत इति पृच्छते उत्तरं पंचम्याऽभिधीयते—यस्मादपरी
क्षिताभ्युपगमात् तद्विशेषानित्यत्वपरीक्षणमवकल्पते, तस्मादपरीक्षिताभ्यु
पगमोऽपि अभ्युपगमसिद्धान्त इति । न तु तद्विशेषणपरीक्षणमेव सामा
नाधिकरण्यनिर्देशात् अभ्युपगमसिद्धान्त इति मन्तव्यं, परीक्षणस्य सिद्धान्ताश्रितत्वात् । तस्मात् तद्विशेषपरीक्षणार्थः अपरीक्षिताभ्युपगमः
प्रौढवादिना क्रियमाणः अभ्युपगमसिद्धान्त इति सूत्रार्थः । इत्थमेव च
तत्र तत्र प्रवादुकानां व्यवहारः ॥इमाश्च सिद्धान्तभिदाश्चतस्रःन्यायप्रवृत्तेः प्रथमं निमित्तम् ।प्रवर्तते नैव परीक्षकाणांअनाश्रिता न्यायकथा कदाचित् ॥

[II.522.105]

—इति प्रयोजनपरिक्षा—न्यायावयवपरीक्षा

[II.522.106]

इह हि स्वयमवगतमर्थं अनुमानेन परस्मै प्रतिपादयता साधनीयस्यार्थस्य यावति शब्दसमूहे सिद्धिः परिसमाप्यते, तावान् प्रयोक्तव्यः ।
तमेव च परार्थानुमानमाचक्षते नीतिविदः ॥परार्थानुमाननिराकरणपूर्वपक्षः

[II.522.107]

ननु ! नैव परार्थानुमानं नाम किंचिदस्तिः वक्त्रपेक्षया; श्रोत्रपेक्षया
वा तदनुपपत्तेः ॥वक्त्रान्वमायि स ह्यर्थः नेदानीमनुमीयते ।श्रोतुः स्वार्थानुमानं तत् वाक्यावगतिहेतुकम् ॥यथा प्रत्यक्षतो धूमं दृष्टवाऽग्निमवगच्छति ।तथा तदीयाद्वचनादिति कस्य परार्थता ॥आगमस्त्वेष भिद्येत कश्चिदर्थोपदेशकः ।कश्चित्तत्प्रत्ययोपायन्यायमार्गोपदेशकः ॥ इति ॥परार्थानुमानसाधनम्

[II.522.108]

सत्यम्—न परमार्थतः परार्थमनुमानमुपपद्यते । किन्तु द्विविधः
प्रतिपत्ता । स्वयमवगतयथाप्रकृतलिङ्गव्याप्तिकः, तद्विपरीतश्च । तत्र
स्वयमवधृतप्रतिबन्धं प्रति नोपदिश्यत एवमनुमानम्, स्वत एव तस्य‥तीत्युपपत्तेः । अनवधृतव्याप्तिकस्य तु व्याप्तिरेव व्युत्पाद्यत इति तं
प्रति परार्थमनुमानं तदुपदेशकं वाक्यमेवाख्यायते । तथा हि—वक्त्रा स्वप्रत्ययेनेदं न हि वाक्यं प्रयुज्यते ।परो मद्वचनादेव तमर्थं बुद्ध्यतामिति ॥किं त्वेनमनुमानेन बोधयामीति मन्यते ।सोऽपि तद्वचनान्नैव तमर्थमवबुद्ध्यते ॥किन्तु व्याप्तिमतो लिङ्गात् स्वयं तत्तु न पश्यति ।तत्प्रतीत्यभ्युपायत्वात् परार्थमिदमुच्यते ॥

[II.522.109]

अतश्च श्रोतुः स्वार्थानुमानमेवेदम् । वक्ता तु तथा परं प्रतिपादयन्
परार्थानुमानं प्रयुङ्क्त इत्युच्यते ॥परार्थानुमानस्य प्रमाणत्वम्न चानुवादमात्रं तत् वक्तुरित्युपपद्यते ।यतो व्याप्रियते सम्यक् परस्य प्रतिपत्तये ॥

[II.522.110]

तेनानधिगतार्थोपदेशकत्वात् नानुवादमात्रम् । स्वावगमापेक्षया त्वनुवादत्वे नेदानीमाप्तवचनं अननुवादरूपं किंचिद्भवेत्, सर्वस्य स्वोपलब्धिपूर्वकत्वादिति ॥

[II.522.111]

तस्मात् परार्थानुमानवाक्योपपत्तेः तदेकदेशाः अवयवा युक्ता इति
लक्ष्यन्ते ॥"प्रतिज्ञाहेतूदाहरणोपनयननिगमनान्यवयवाः ॥ १-१-३२ ॥" (न्या-सू)

[II.522.112]

एतच्च सूत्रमेकमेव सामान्यलक्षणमवयवानामभिधत्ते, विभागं च
प्रमाणानामिव—"प्रत्यक्षानुमानोपमानशब्दाः प्रमाणानि" इति । तत्र
अवयवाः, भागाः, अंशाः, एकदेशाः इत्येवं अवयवशब्दः साधनीयार्थप्रतिपत्तिपर्यन्तवचनकलापैकदेशत्वमवयवानां सामान्यलक्षणमाचष्टे ॥न्यायस्य वाक्यसमुदायरूपत्वम्

[II.522.113]

यद्यपि चैकवदनविनिर्गतानां निसर्गभङ्गुराणां अदीर्घायुषां अपरिहार्यक्रमजन्मनां वर्णानां द्रुमाणामिव पारमार्थिकस्समूहो न समत्त्येव;
तथापि सिषाधयिषितार्थप्रतिपादनरूपैककार्योपयोगमूलीकृतात्मनां तेषां
काल्पनिकः कलापः पूर्वमेव वाक्यकल्पनावसरे समर्थित इति तद्भागा अपि
संभवन्त्येव ॥पदानामपि वाक्यत्वम्

[II.522.114]

न च पदानामेवानुमानवाक्यावयवत्वम्, अपि तु "खण्डवाक्यानाम्"
एकैकेन पदेन प्रतिज्ञोदाहरणादीनामभिधातुमशक्यत्वात् । हेतुवचनं तु
एकमपि पदं क्वचिद्भवति—कृतकत्वात्—इति । तदपि वा सविशेषणं
प्रयुज्यमानं पदसमुदायेनैव प्रतिपाद्यते—वस्तुत्वे सति कृतकत्वात्—
इति ॥

[II.522.115]

उदाहरणवचनमपि "घटवत्" इत्यालस्यादेव प्रयुंजते । तद्धि व्याप्तिप्रदर्शनाय एवं वक्तव्यम्—यत् कृतकं तत् अनित्यं दृष्टं, यथा घटः—
इति ॥

[II.522.116]

तस्मादवयवानामवयत्वमेव लक्षणं, न पदत्वम् ॥

[II.522.117]

विभागोऽपि प्रतिज्ञादिपदसन्निधाववयवश्रुतेरेवावगम्यते, प्रतिज्ञादयः
पंचावयवाः, न न्यूनाः नातिरिक्ता इति ॥अवयवसंख्याविमर्शः

[II.522.118]

ननु अत्र विवदन्ते केचित् नूनतामवयवानामाचक्षते । त्र्यवयवं
द्व्यवयवं वा साधनवाक्यं वदन्तः ॥

[II.522.119]

अन्ये तु जिज्ञासा, संशयः, शक्यप्राप्तिः, प्रयोजनम्, संशयव्युदास
इति पंचभिस्सह प्रतिज्ञादीन् दशावयवानाहुः ॥पक्षान्तरनिराकरणम्

[II.522.120]

उच्यते—न्यूनता यथाऽवसरं प्रतिसमाधास्यते । आधिक्यमप्ययुक्तम्,
जिज्ञासादीनां अशब्दस्वभावत्वेन वाक्यावयवत्वायोगात् ॥

[II.522.121]

तथा हि—अप्रतीयमानेऽर्थे प्रतीतिप्रयोजनस्य प्रवर्तिका जिज्ञासा ।
सा चेच्छास्वभावत्वादान्तरः प्रमातृधर्मः न वाक्यावयवः ॥

[II.522.122]

अर्थक्रियासाधनेऽर्थे विमर्शः संशयः—किमेवमयम्, अयथैवमिति ।सोऽपि ज्ञानात्मकत्वान्न वाक्यावयवः ॥

[II.522.123]

प्रमातुः प्रमाणानि प्रवर्तमानानि प्रमेयमर्पयितुं पारयन्तीति सम्भावना शक्यप्राप्तिः । साऽपि तथैव न वाक्यावयवः ॥

[II.522.124]

प्रयोजनं संशयितस्य निर्णयः कथं वाक्यावयवतां स्पृशेत् ॥

[II.522.125]

संशयव्युदासस्तु प्रत्यक्षोपालम्भः । स च वचनस्वभावत्वेऽपि न
साधनवाक्यस्यावयवत्वं प्रतिपद्यते ॥

[II.522.126]

तदिमे संशयादयः प्रकरणप्रवृत्तिहेतवो भवन्ति, न वाक्यावयवा
इति सूक्तं "प्रतिज्ञाहेतूदाहरणोपनयनिगमनान्यवयवाः" इति ॥प्रतिज्ञालक्षणम्

[II.522.127]

तेषाम्—"साध्यनिर्देशः प्रतिज्ञा ॥ १-१-३३ ॥" (न्या-सू)

[II.522.128]

प्रतिज्ञेति लक्ष्यनिर्देशः । साध्यनिदश इति लक्षणम् । शुद्धस्य
धर्मिणो वा, धर्मस्य वा, द्वयोर्वा स्वतन्त्रयोः, धर्मिविशिष्टस्य वा धर्मस्य
साध्यत्वानुपपत्तेः धर्मविशिष्टो धर्मी साध्य इत्यनुमानलक्षणे निर्णीतमेतत् ।
तस्य निर्देशः—परिग्रहवचनं प्रतिज्ञेति ॥प्रतिज्ञालक्षणस्य दुष्टत्वाक्षेपः

[II.522.129]

ननु ! सावधारणत्वाद्वाक्यानां किं साध्यनिर्देश एव प्रतिज्ञेत्यवधारणम्, उत प्रतिज्ञैव साध्यनिर्देश इति ॥

[II.522.130]

यदि साध्यसिदेश एव प्रतिज्ञेत्यवधार्यते, तदा यत एवकारकरणम्,
ततोऽन्यत्रावधारणमिति प्रतिज्ञा नियम्यते, साध्यनिर्देशं मा हासीरिति,
साध्यनिर्देशस्त्वनियमित इति प्रतिज्ञामपहायापि भवेदित्यतिव्यापकं
लक्षणम् ॥

[II.522.131]

अथ प्रतिज्ञैव साध्यनिर्देश इत्यवधार्यते, ततः साध्यनिर्देशो नियम्यते
प्रतिज्ञां मा त्याक्षीदिति । प्रतिज्ञा त्वनियमितेति साध्यनिर्देशमपहायापिभवेदिति साध्यनिर्देशेन प्रतिज्ञाया अव्याप्तत्वात् अव्यापकं लक्षणमिति ॥उक्तदोषपरिहारः

[II.522.132]

तदेतदयुक्तम् । न हि सर्वं वाक्यं सावधारणं भवति । यथा"एष पन्थाः स्रुघ्नं गच्छति" इति । न हि तत्र—एष एवेति, स्रुघ्नमेवेति वा
गच्छत्येवेति वा नियन्तुं शक्यत इति ॥

[II.522.133]

अथापि अवधारणममश्याश्रयणीयं, तद्भवतु—साध्यनिर्देश एव प्रतिज्ञति । न चातिव्याप्तिः, प्रतिज्ञामपहायान्यत्र साध्यनिर्देशस्यादर्शनात् ।
अनियमितोऽप्यसावन्यत्र न च दृश्यते एवेति । तस्मात् साध्यतिर्देश
एव प्रतिज्ञेति स्थितम् । तद्यथा—अनित्यश्शब्द इति ॥विशेषणस्य स्वविरुद्धधर्ममात्रव्यावर्तकत्वम्

[II.522.134]

ननु ! अत्रापि किमनित्य एव शब्दः, इत्यवधारणम्, उत शब्द
एवानित्य इति । तत्र अनित्य एव शब्द इत्युक्ते, तद्गतधर्मान्तरतिरस्कारात्, कृतकत्वमपि तत्र न भवेदित्यसिद्धो हेतुः । शब्द एवानित्यः
इति त्ववधार्यमाणे घटादावनित्यत्वप्रतिषेधादन्वयशून्यता हेतोः स्यादिति
—नैष दोषः—निरवधारणस्यापि वचनप्रयोगस्य दर्शितत्वात् । अनित्य
एव शब्द इत्यवधारणे वा नानित्यत्वव्यतिरिक्ततदविरुद्धकृतकत्वाद्यशेष
धर्मान्तरनिषेधस्तत्र विधीयते । किन्तु, तद्विरुद्धनित्यत्वमात्रनिषेध एव
—अनित्य एव शब्दः, न नित्य इत्यर्थः । तदुक्तम् (श्लो. वा. अनु-55)—"नियमस्तद्विरुद्धाच्च कल्प्यते, नाविरोधिनः"

[II.522.135]

इति ॥ तस्मान्न हेतोरसिद्धत्वम् ॥प्रतिज्ञावाक्यवैयर्थ्यशङ्का

[II.522.136]

ननु ! साधनवाक्ये प्रतिज्ञावचनमसमंचतम्, असाधनांगवचनत्वात् ।
हेतुदृष्टान्तवचनाभ्यां हि साध्यसिद्धेः ते एव वक्तव्ये । न च स्वप्रतिपत्तावुपलब्धं सर्वमेव परस्मै आख्येयम् । आख्याने वा धर्मिमात्रमाख्यायताम् । स्वप्रतिपत्तौ हि पूर्वं पर्वतादेः शुद्धस्य धर्मिणो ग्रहणम् । सिषाधयिषितहुतवहादिधर्मविशेषरूषितवपुषः एवमभ्युपगमेऽनुमानवैफल्यप्रसङ्गात् । अतः कथं प्रथममेव साध्यधर्माध्यासितस्वरूपधर्मिनिर्देशकरणम् ॥

[II.522.137]

अपि च विवादादेव प्रतिज्ञार्थौ लभ्यते इति किं स्वकण्ठोक्तेन तेन
प्रयोजनम् ॥प्रतिज्ञावाक्यस्यावश्यकता

[II.522.138]

उच्यते—स्वप्रतिपत्तिमनुसरता परस्य प्रतिपत्तिरुत्पादनीयेति स्वप्रतिपत्तौ प्रथममुपलब्धो धर्मी तावत् आख्येय एव । अनुच्यमाने हि
धर्मिणि निरधिकरणो हेतुः क्वसाध्यं साधयेत् । धर्मिण्यनवच्छिन्ने च
धर्ममात्रेऽनुमानमनर्थकम्, अविवादसिद्धत्वात्; अस्ति हि यत्र क्वचित्
अनित्यत्वमिति ॥

[II.522.139]

आश्रयासिद्धश्च धर्मिनिर्देशाद्विना हेतुर्नवेदिति अवश्यनिर्देश्यो
धर्मो ॥

[II.522.140]

यद्यपि धर्मिमात्रदर्शनमेव प्रथममभूत्; तथापि किं साधयितुमेष
हेतुः प्रयुक्तो भवेत् इत्युपप्लवशमनाय साध्यधर्मनिर्देशोऽपि कर्तव्यः ।
शब्दः कृतकत्वादिति हि प्रयुज्यमानं तदिदं अन्धपदमिवासाधनं भवेत् ॥उदाहरणादिना प्रतिज्ञाया नान्यथासिद्धिः

[II.522.141]

अथ व्याप्तिप्रदर्शनप्रवणेन "यत् कृतकं तदनित्यं दृष्टं" इति दृष्टान्तवचसा, "तस्मादनित्यः" इति निगमनवचनेन वा विरंस्यति स उपप्लव
इति—"तथापि श्रोतृबुभुत्सोपरमपरिश्रमफले साधनवाक्ये साधनाधिगमाकाङ्क्षासंपादनाय साध्यं निर्देष्टव्यम्" । न हि शब्द इत्येतावत्युक्ते तत्र
साधनमाकाङ्क्षति कश्चिदिति साधनवचनावसरतत्प्रयोगसाफल्योत्पादनायैव नूनं "अनित्यः शब्दः" इति प्रतिज्ञावचनं प्रयोक्तव्यम् ॥पक्षप्रतिपक्षपरिग्रह एव प्रतिज्ञा

[II.522.142]

यच्च विवादादेव प्रतिज्ञार्थस्य लब्धत्वमभिधीयते; तदभ्युपगमनमेव शब्दान्तरेण प्रतिज्ञायाः । यतः विरुद्धो वादः विवादः । एक आह"नित्यः शब्दः"; इतरस्तु "अनित्यः" इत्याह । सोऽयं पक्षप्रतिपक्षपरिग्रहो
विवादः प्रतिज्ञैव । स तु पक्षप्रतिपक्षपरिग्रहः तदहरेव भवतु, दिनान्तरे
वेति किमनेन विशेषेण । अपरिहार्यं प्रतिज्ञावचनमिति ॥पक्षाभासानां प्रतिज्ञात्वासंभवः

[II.522.143]

प्रतिज्ञैव च पक्ष इत्युच्यते । तदेवंविधे पक्षलक्षणे प्रदर्शिते बलात्
पक्षाभासाः प्रतिक्षिप्ताः भवन्ति । तद्यथा—"अनुष्णोऽग्निः" इति प्रत्यक्षविरुद्धः पक्षः । "न रूपग्राहि चक्षुः" इति अनुमानविरुद्धः ॥

[II.522.144]

शब्दविरुद्धस्तु बहुशाखः—"ब्राह्मणेन सुरा पेया" इत्यगामविरुद्धः ।"जनयित्री मे वन्ध्या""पिता मे ब्रह्मचारी" इति धर्मिधर्मपदयोरेव विप्रतिषेधात् स्ववचनविरुद्धः । "न चन्द्रः शशी" इति लोकप्रसिद्धिविरुद्धः ॥

[II.522.145]

उपमानविरुद्धस्तु—"न गवयपदवाच्योऽयं गोसदृशः" इति ।
अप्रसिद्धविशेषणः "नभःकुसुमकृतावतंसः चैत्रः" इति । अप्रसिद्धविशेष्यः"सुगन्धि गगनकमलम्" इति । अप्रसिद्धोभयः "खपुष्पकृतशेखरः वन्ध्यासुतः" इति ॥सिद्धसास्य पक्षाभासत

[II.522.146]

यत्रापि विशेष्यणयोरूभयोरपि प्रमाणन्तरतः स्वरूपं निश्चितमेव, तन्निर्देशोऽपि पक्षाभास एव—"शीतं तुहिनं, उष्णोऽग्निः इति"
साध्यत्वाभावेन अनुमानप्रयोगावसरविरहादिति । इयमेव च सा
सिद्धसाध्यतोच्यत इति ॥सर्वेषामपि हेतुदोषत्वमेवं

[II.522.147]

ये चैते प्रत्यक्षविरुद्धतादयः पक्षदोषाः, ये च वक्ष्यमाणाः साधनविकलत्वादयो दृष्टान्तदोषाः, ते वस्तुस्थित्या सर्वे हेतुदोषा एव । प्रपंचमात्रं तु पक्षदृष्टान्तदोषवर्णनम् । तथा चाबाधितत्वं हेतुलक्षणमेवोक्तम् ।
दृष्टान्तदुष्टतया च हेतोरेव लक्षणं अन्वयव्यतिरेकयोरन्यत् हीयत इति,
सर्वे च ते हेतुदोषा एव ॥अत एव च शास्त्रेऽस्मिन् मुनिना तत्त्वदर्शिना ।पक्षाभासादयो नोक्ताः हेत्वाभासास्तु दर्शिताः ॥कश्चिद्धेत्वनपेक्षोऽपि पक्षमात्रप्रतिष्ठितः ।बोधोऽनुमानारूपस्य स्वावाक्यादिकृतो यथा ॥हेतुपरीक्षा

[II.522.148]

एवं लक्षणको हेतुरिति तत्स्वरूपावधारणं सति तदभिधायकं वचनं
मुखमेव लक्ष्यते इत्यर्थात्मकहेतुलक्षणं तावदुच्यते—"उदाहरणसाधर्म्यात्साध्यसाधनं हेतुः ॥ १-१-३४ ॥
इति ॥" (न्या-सू)

[II.522.149]

ननु ! अर्थात्मको हेतुः अनुमानम् । तच्च लक्षितमेव पूर्वम्—"तत्पूर्वकं त्रिविधमनुमानम्" इति—सत्यम्—तत्र"तत्पूर्वकं" इति सर्वनाम्ना परामृष्टप्रत्यक्षमूलतोपवर्णनेन प्रतिबन्धपरिच्छेदोपायमात्रनिरूपणं
कृतम् । इह तु प्रतिबन्धस्वरूपमपि प्रतिपाद्यते ॥सूत्रे पाठभेदः

[II.522.150]

तत्रा हि अर्थात्मके हेतौ लक्ष्ये पंचमीमपास्य "उवाहरणसाधर्म्ये
साध्यसाधनं हेतुः" इति सूत्रं पठन्ति । व्याचक्षते च साधर्म्यं हेतुरित्युच्यमाने गन्धवत्त्वादेरसाधारणहेतोः साध्यधर्मिव्यक्तिभेदवृत्तित्वेन साधर्म्यरूपसंभवात्, विरुद्धस्य च पक्षविपक्षवृत्तेः तत्साधर्म्यस्वभावत्त्वात् हेतुत्वं
प्रसज्यत इति तन्निवृत्त्यर्थं उदाहरणग्रहणम् । उदाह्रियतेऽस्मिन् साध्यसाधनयोः प्रयोज्यप्रयोजकभाव इत्युदाहरणं दृष्टान्तः । तेन साधर्म्यं
कस्येति प्रकृतत्वात् प्रत्यासत्तेश्च साध्यधर्मिण इत्यवगम्यते । उदाहरणसाधर्म्ये साध्यदृष्टान्तधर्मिसाधारणो धर्मो हेतुरिति नासाधारणादौ तथाविप्रसक्तिरिति ॥साध्यसाधनदलप्रयोजनम्

[II.522.151]

एवमपि प्रमेयत्वादेरनैकान्तिकहेतोः तथा भागासिद्धस्यानित्यत्वसिद्धये चतुर्विधपरमाणुपक्षीकरणे गन्धवत्त्वादेः प्रकरणसमकालात्ययाप
दिष्टयोश्च उदाहरणसाधर्म्यसंभवात् हेतुत्वं भवेदिति तद्व्यवच्छेदाय साध्य
साधनग्रहणम् । साध्यदृष्टान्तधर्मिणोश्च समानो धर्म साध्योऽप्यनित्यत्वादिः भवत्येवेति तस्यापि हेतुता मा प्रसाङ्क्षीदिति साध्यसाधनग्रहणम् । लिङ्गसामान्यलाभार्थं साध्यसाधनं यदुदाहरणसाधर्म्यं स
हेतुरिति ॥

[II.522.152]

साध्यसाधनशब्देन च प्रतिबन्धो लक्ष्यते । स च सव्यभिचारादिषु नास्तीति न ते हेतवः । प्रतिबन्धश्च पंचलक्षणक इत्येकैकलक्षणापायकृतहेत्वाभासपंचकनिर्देशादेव सूत्रितवानाचार्यः ॥उदाहरणसाधर्म्यदलप्रयोजनम्

[II.522.153]

ननु ! एवं तर्हि साध्यसाधनग्रहणमेव हेतुलक्षणमस्तु । तद्धि
सकलहेत्वाभासव्युदाससमर्थमिति किमुदाहरणसाधर्म्यग्रहणेन—न—समानजातीयव्यवच्छेदार्थत्वात् । अहेतवो हि विजातीयाः । तद्व्यवच्छेदः
साध्यसाधनग्रहणात् । समानजातीयस्य केवलव्यतिरेकिणः व्यवच्छेदाय
उदाहरणसाधर्म्यग्रहणमिति ॥केवलान्वयिहेतुविमर्शः

[II.522.154]

तत्किं केवलान्वयी हेतुरिति लक्ष्यत्वेन विवक्षितः—न—तथाविधस्य
हेतोरभावात् । अन्वयव्यतिरेकवानेव लक्ष्यः । तत्रोदाहरणसाधर्म्य
वैधर्म्यसंभवे तु सति साधर्म्यमप्यस्त्येवेति । न सावधारणं वा विशेषविधिरूपेणैवेदसुदाहरणसाधर्म्यग्रहणं केवलान्वयिलक्षणं वर्णनीयमिति ॥हेतुसामान्यलक्षणम्

[II.522.155]

ननु ! यदि द्विविधो हेतुरिष्यते, तर्हि सामान्यलक्षणमादौ वक्तव्यम्
ततो विशेषलक्षणमिति—उच्यते—साध्यसाधनग्रहणमेव प्रतिबन्धसूचकं
सामान्यलक्षणं भविष्यति । उदाहरणसाधर्म्यग्रहणं तु अन्वयव्यतिरेकिणो
लक्षणम् । उत्तरसूत्रं च केवलव्यतिरेकिणः । केवलान्वयी हेतुर्नास्त्येवेत्येवं पंचमीमुपेक्ष्यार्थात्मकहेतुलक्षणमाचख्युः ॥प्रसिद्धसौत्रपाठनिर्वाहः

[II.522.156]

अपि वा भवतु तत्रापि संशयव्यवच्छेदफलः पंचमीपाठः । कश्चिदेवमभिदधीत "साध्यसाधनम्" इति पर्यायपठनमात्रमेतत्, न हेतुलक्षणम् । अपि च यत्रैव वृष्टान्तधर्मिणि हेतुधर्मप्रयुक्ततया साध्यधमोऽवधारितः, तत्रैव पुनः असाबुपलभ्यमानः तमुपस्थापयतु । धर्म्यन्तरे तु
तदुपलम्भात् भवतु संशयः, किं तत् साध्याविनाभूतमिह हेतोस्सत्त्वं,
उतान्यथेति । तस्येदमुत्तरमुच्यते "उदाहरणसाधर्म्यात्" इति ॥पञ्चम्यर्थवर्णनम्

[II.522.157]

अयमर्थः—देशकालव्यक्तिविशेषाणां व्यभिचारात् न तेषु प्रतिबन्धावधारणम्, अपि तु सामान्यधर्मयोरेव ॥व्यक्तिभेदाश्रयत्वे हि नैव व्याप्तिग्रहो भवेत् ।दृष्टान्तेऽप्यभ्यनुज्ञैवं भवता दीयते कथम् ॥

[II.522.158]

तदभ्यनुज्ञानात्तु सामान्येन व्यप्तिग्रहणमङ्गीकृतमेव भवति ।
तस्मिंश्च सति उदाहरणसाधर्म्यात् साध्यसाधनमेव भवति, न संशयः;
संशयस्य विशेषाग्रहणकारणकत्वात् । इह च उदाहरणसाधर्म्यपदोपात्तं
लिङ्गसामान्यमेव विशेषो गृह्यत इति कुतः संशयः ॥हेतोः पञ्चलक्षणकत्वम्

[II.522.159]

साध्यसाधनपदमपि न पर्यायमात्रम्, अपि तु पंचलक्षणकप्रतिबन्धसूचनेन हेतोः हेतुत्वसमर्थनार्थमेव । कस्मात् हेतुर्हेतुर्भवति, साध्यसाधनत्वात्, गमकत्वादित्यर्थः । साध्यसाधनता चास्य पंचलक्षणकात्
प्रतिबन्धाद्विना न निर्वहतीति असौ साध्यसाधनपदेन लक्ष्यते । सोऽपि च
प्रयोज्यप्रयोजकभावगर्भः साधनताङ्गतामेतीति तथाविध एव सूच्यते ॥

[II.522.160]

अत एव चाप्रयोजक एवैकः परमार्थतो हेत्वाभास इति वक्ष्यते ॥

[II.522.161]

तदिदमीदृशं साध्यसाधनत्वं हेतोः कुतो भवतीति—"उदाहरणसाधर्म्यात्" इति संशयं व्यवच्छिन्दन्त्या पंचम्या कथ्यते ॥दिङ्नागोक्तदूषणोद्धारः

[II.522.162]

अतश्च यदुच्यते परैः—"साधर्म्यं यदि हेतुः स्यात् न वाक्यांशो न पंचमी"

[II.522.163]

इति—तदिदमनुपपन्नम्—पंचम्या अर्थात्मकत्वे हेतावनुपयोगात् ।
तत्रापि वा तस्यास्समर्थितत्वात् । वाक्यांशे लक्षणान्तरकरणात् । तच्चेदमिदानीमुच्यते उदाहरणसाधर्म्यात् साध्यसाधनं हेतुः । यथोक्तादुदाहरणसाधर्म्यात् विवक्षादिक्रमेण यद्वचनं प्रवर्तते, स हेतुः ॥

[II.522.164]

यद्यपि च ज्ञानस्याप्युदाहरणसाधर्म्यात् कमंभूतात्, करणात्मकाद्वा
भवत्यभिनिर्वृत्तिः, तथापि वाक्यावयवकरणसामर्थ्यात् वचनमवसीयते ॥

[II.522.165]

यदि वाक्यावयवकरणमिदम्, किमर्थं तर्ह्यर्थव्युत्पादनम् ?—उक्तमत्र, तदौपयिकत्वादिति ॥

[II.522.166]

साध्यसाधनग्रहणं वचनलक्षणे किमर्थम् ? हेत्वाभासवचननिरसनम् अर्थात्मकहेतुनिरसनादेव हि सिद्धम्—न हेत्वाभासवचनव्यवच्छेदार्थं तत् । किन्तु हेतुवचनविशेषप्रतिपत्त्यर्थम् । न स्वरूपमात्रनिर्देशकं
वचनम्—"कृतकत्वम्" इत्येवमादि प्रयोक्तव्यम्; अपि तु हेतुविभक्त्यन्तं "कृतकत्वात्" इति, "कृतकत्वेन" इति "कृतकोऽयमस्मात्" इति
बाऽभिधातव्यम् । एवं हि तत् साध्यसाधनं भवतीति ॥"तथा वैधर्म्यात् ॥ १-१-३५ ॥" (न्या-सू)

[II.522.167]

उदाहरणग्रहणमनुवर्तते, साध्यसाधनमिति च । एतच्च तथाशब्दो
पादानसामर्थ्याद्गम्यते—उदाहरणवैधर्म्यात् साध्यसाधनं हेतुः । अत्राप्यर्थात्मकहेतूपूर्वकन्वात् तद्वचनस्यार्थात्मक एव हेतुः प्रथमं प्रयुज्यत
इति तल्लक्षणाय पूर्ववत् पंचमीपाठशून्यमेव सूत्रं वर्णयन्ति । "वैधर्म्यं
हेतुः" इत्युच्यमाने पक्षवैधर्म्यस्यापि विपक्षवृत्तेः अशेषाश्वव्यक्तिपक्षीकरणे—तुरगा इमे, विषाणित्वात्—इत्येवमादेर्हेतुत्वं स्यात् इति
उदाहरणग्रहणम् ॥

[II.522.168]

तथाप्यसाधारणादेः उदाहरणवैधर्म्यस्य हेतुता प्रसज्यत इति पूर्ववत्
साध्यसाधनग्रहणं प्रतिबन्धसूचकं सकलहेत्वाभासव्यवच्छेदकं योजनीयम् ॥

[II.522.169]

तस्मादेव सकलहेत्वाभासव्यवच्छेदसिद्धेः उदाहरणवैधर्म्यग्रहणं समान
जातीयान्वयव्यतिरेकिहेतुव्यवच्छेदाय व्याख्येयम् ॥अन्वयव्यतिरेकिवैलक्षण्यं केवलव्यतिरेकिणः

[II.522.170]

ननु ! यैधर्म्यशब्दः केवलान्वयिनमेव हेतुं अव्यतिरेकं व्यवच्छेत्तुमलम्, तस्य वर्धम्यंशून्यत्वात् । अन्वयव्यतिरेकिणस्तु हेतोः उदाहरणसाधर्म्यवत् तद्वैधर्म्यस्यापि भावात् कथमनेन व्यावर्तनम् ? उच्यते—वैधर्म्यशब्दोपादानात् केवलान्वयिनो यथा ।निवृत्तिर्गम्यते तद्वत् अन्वयव्यतिरेकिणः ॥साध्यसाधनशब्दो हि प्रतिबन्धोपलक्षणः ।व्याख्यातः प्रतिबन्धश्च व्यतिरेकान्वयात्मकः ॥वैधर्म्यसाधनेऽप्यस्मिन् स एव यदि वर्ण्यते ।पूर्वत्रकथनाद्व्यर्थं वैधर्म्यग्रहणं भवेत् ॥केवलव्यतिरेकाख्यप्रतिबन्धाभिधित्सया ।वैधर्म्यवचनं तस्मात् सफलं व्यवतिष्ठते ॥अध्याहृतैवकारं वा तद्व्युदासाय पठ्यताम् ।विशेषविधिरूपेण व्याख्यानं वा विधीयताम् ॥केवलान्वयिहेतुश्च न कश्चिदुपलभ्यते ।तेन पूर्वोक्त एवास्य व्यवच्छेद्यो भविष्यति ॥पूर्वसूत्रेऽवधारणाभावः

[II.522.171]

ननु ! एवं तर्हि अनेनैव न्यायेन पूर्वसूत्रं केवलात्वयिलक्षणार्थं स्यात्;
यथेह वैधर्म्यंग्रहणं साधर्म्यव्यवच्छेदकम्, एवं तत्र साधर्म्यग्रहणं वैधर्म्यव्यवच्छेदाय स्यादिति—उक्तमत्र—न केवलान्वयी नाम हेतुः संभवतीत्यलक्षणीय एवासौ । तदेवमन्वयव्यतिरेकवतो हेतोः लक्षणाय पूर्वसूत्रम् । इदं तु केवलल्यतिरेकिलक्षणायेति स्थितम् ॥पञ्चम्यन्तपदपाठपक्षः

[II.522.172]

अर्थात्मकहेतुलक्षणपक्षेऽपि पंचमीपाठः पूर्ववत् संशयपराकरणफलत्वेन
वर्णनीयः । वचनात्मकहेतुलक्षणेऽपि तथैव सूत्रं योज्यम् । यथोक्तवैधर्म्यात् प्रवृत्तं वचनं साध्यसाधनं हेतुविभक्त्यन्तं प्रयोक्तव्यमिति ॥केवलव्यतिरेकिनिराकरणम्

[II.522.173]

तदेतदाक्षिपन्ति—लक्ष्ये सति लक्षणं वक्तव्यं भवति । केवलव्यतिरेकी तु नाम न समस्त्येव हेतुरिति कस्येदं लक्षणमुच्यते । प्रतिबन्धेन हि
हेतोर्गमकत्वमुक्तम् । प्रतिबन्धश्च पंचलक्षणको व्याख्यातः । एकैकलक्षणविरहनिबन्धनाश्च पंचहेत्वाभासा भविष्यन्ति । तत् पक्षधर्मत्वविरहिणइवासिद्धस्य हेतोरन्वयशून्यस्यापि न हेतुता युक्ता । केवलव्यतिरेकमात्रशरणेन हेतुना साध्यसिद्धौ तथाविधसिद्धिसुभिक्षसंभवात् यत् यस्मै
रोचते, स तत्सर्वं साध्येत् । असाधारणस्य वा किमिति हेतुत्वं व्यतिरेकवतोऽपिनेष्यते ॥केवलव्यतिरेकव्याप्तेरसाधकत्वम्

[II.522.174]

अपि च—अन्वयस्यापरिच्छेदात् व्यतिरेकेऽपि संशयः ।साध्याभावकृता तस्मात् व्यावृत्तिरुत वाऽन्यथा ॥

[II.522.175]

अन्वये हि क्वचिद्गृहीतेऽन्यत्र हेतुव्यावृत्तिरवगम्यमाना साध्यव्यावृत्तिकृतैवेति अवधार्यते, नेतरथा । इत्थमेव च सन्दिग्धव्यतिरेकता
व्यावर्तते, नान्यथेति ॥सन्दिग्धव्यतिरेके च साध्यसाधनता कथम् ।लक्ष्याभावादतश्चेदं कथ्यते तस्य लक्षणम् ॥केवलव्यतिरेक्यभावे सूत्रनिर्वहिः

[II.522.176]

तस्मान्न साध्यसाधनग्रहणेन हेतुद्वयसामान्यलक्षणमभिधाय, उदाहरणसाधर्म्यग्रहणेन अन्वयव्यतिरेकिणो लक्षणम्, उदाहरणवैधर्म्यग्रहणेन
च केवलव्यतिरेकिणो वर्णनीयम् । अपि तु सूत्रद्वयेनैकस्यैवान्वयव्यतिरेकवतो हेतोर्लक्षणं व्याख्येयम् । अन्वयव्यतिरेकयोर्गमकाङ्गत्वात् एकेनान्वयनिरूपणं, अपरेण च सूत्रेण व्यतिरेकव्युत्पादनम् । अत एव भाष्यकारः "किमेतावद्धेतुलक्षणम्" ? नेत्युच्यते—"तथा वैधर्म्यात्" इत्येकवाक्यतयैव व्याख्यातवान् । उदाहरणमपि च सूत्रद्वये तुल्यमेव अन्वयव्यतिरेकिहेतोरुक्तवान् "उत्पत्तिधर्मकत्वात्" इति ॥केवलव्यतिरेकिसाधनम्

[II.522.177]

अत्र वदन्ति—यदि वयं कंचन शुष्कमेव केवलव्यतिरेकिणं हेतुमुपगच्छेम, तत एवमनुयुज्येमहि । किन्त्वन्वयव्यतिरेकवानेषु हेतुः क्वचित्
साध्यविशेषे विशेषणवशात् केवलव्यतिरेकितामबलम्बत इति ब्रूमः ।
तद्यथा—इच्छादिगतं कार्यत्वमात्मसिद्धौ । तत्र हि कार्यत्वमात्रं
आश्रितत्वमात्रेण व्याप्तमुपलब्धमन्वयव्यतिरेकयुक्तमेव, घटादेः कार्यस्याश्रितस्य दृष्टत्वात् । यत्र चाश्रितत्वं नास्ति, तत्र कार्यत्वमपि नास्त्येव,
व्योमादौ । सोऽयमन्वयव्यतिरेकवानेव हेतुः यदा परिदृश्यमानशरीराद्याश्रयव्यतिरिक्ताश्रयाश्रितत्वे साध्ये "देहादिषु बाधकोपपत्तौ सत्यां कार्य
त्वात् इति सविशेषणः प्रयुज्यते, तदा केवलव्यतिरेकी संपद्यते । देहादि यतिरिक्तस्याश्रयस्यात्मनो नित्यपरोक्षत्वेनान्वयानुपलम्भादिति ॥

[II.522.178]

दृशस्य चान्वयमूलस्य तस्यां दशायां केवलव्यतिरेकितामुपगतस्यु
हेतुत्वोपगमात् न पूर्वोक्तदोषावसरः । न हीदृशा हेतुना सर्वः सर्वं
साधयितुमुत्सहते । न चासाधारणस्य हेतुत्वं इत्थं स्थिते प्रसज्येत ।
पंचलक्षणत्वमपि पूर्वाश्रयापेक्षमस्य भविष्यति ॥केवलव्यतिरेकिणि दोषोद्धारः

[II.522.179]

यच्च सन्दिग्धव्यतिरेकित्वमाशङ्कितं—तदप्यन्वयव्यतिरेकमूले
केवलव्यतिरेकिणि निरवकाशम्, कार्यस्याश्रितस्योपलम्भात्, अश्रितत्वव्या
वृत्त्या व्योमादौ च कार्यत्वव्यावृत्तिदर्शनात् । इदानीं घटादौ शरीरे
वा सविशेषव्यावृत्तिर्दृश्यमाना विशिष्टाश्रयव्यावृत्तिकृतैवावगम्यत
इति न सन्दिग्धो व्यतिरेकः । एतच्चात्मसिद्धिप्रसङ्गे निर्णीतमिति
निरपवादः केवलव्यतिरेकी हेतुरस्त्येव लक्ष्य इति तल्लक्षणार्थमुत्तरसूत्रम् ।
अन्वयव्यतिरेकिहेतुलक्षणार्थं पूर्वसूत्रम् । केवलान्वयी हेतुर्नास्त्येव ।
सामान्यलक्षणे तु अनुमानलक्षणवत्, साध्यसाधनपदाद्वाऽवगन्तव्यम् ॥भाष्यविरोधपरिहारः

[II.522.180]

भाष्याक्षराणि तु काममुपेक्षिष्यामहे । अथवा यथा कर्थचिद्वा
व्याख्यास्यामः । केवलव्यतिरेकिणं त्वीदृशमात्मादिप्रसाधने परममस्त्रमुपेक्षितुं न शक्नुम इति अयथाभाष्यमपि व्याख्यानं श्रेयः ॥उदाहरणनिरूपणम्"साध्यसाधर्म्यात्तद्धर्मभावी दृष्टान्त उदाहरणम् ॥ १-१-३६ ॥" (न्या-सू)

[II.522.181]

यथा "तत्पूर्वकमनुमानं" इत्यत्र प्रतिबन्धग्रहणोपायमात्रं प्रतिपादितम्,
इह तु प्रतिबन्धस्वरूपमुदाहरणसाधर्म्यमुक्तम् । एवं "लौकिकपरीक्षकाणां
यस्मिन्नर्थे बुद्धिसाम्यं स दृष्टान्तः," इत्यत्रं वादिप्रतिवादिप्रतिपन्नत्वं द्विविधस्यापि दृष्टान्तस्य सामान्यलक्षणमुक्तम् । इह तु प्रयोज्यप्रयोजकभावव्यवस्थितसाध्यसाधनधर्माधिकरणत्वमेकस्य, द्वितीयस्य च तद्रहितत्वं
लक्षणमुपपाद्यते ॥उदाहरणसूत्रविवरणम्

[II.522.182]

तत्र "साध्यसाधर्म्यात्तद्धर्मभावी" इति साधर्म्यदृष्टान्तस्य लक्षणम् ।वचनाधिकारेऽपि अर्थात्मकदृष्टान्तचिन्तनं तदौपयिकत्वात् हेतुवत्
कर्तव्यम् ॥

[II.522.183]

साध्यः—धर्मविशिष्टो धर्मी, तेन साधर्म्यं—समानो धर्मः—लिङ्गसामान्यं यत् उदाहरणसाधर्म्यं पूर्वमुक्तं, तदेव द्विष्ठत्वादुभाभ्यां व्यपदिश्यते इति इह च साध्यसाधर्म्यपदेनोक्तम् । तस्मात् साध्यसाधर्म्यात् यः
तद्धर्मभावी—तस्य—साध्यस्य धर्मः—नित्यत्वादिः यस्मिन् भवति, सः
तद्धर्मभावी । पंचम्या प्रयोजकत्वमुच्यते । हेतु धर्मप्रयुक्तो हि साध्यधर्मः यत्रास्ति, सः साधर्म्यदृष्टान्त इत्यर्थः । स एव च वचसः कर्मतां
प्रतिपद्यमानः उदाहरणं भवतीत्यर्थवचनवाचिनोः दृष्टान्तोदाहरणशब्दयोः
सामानाधिकरण्यमविरुद्धम् ॥

[II.522.184]

दृष्टान्त एवान्वयख्यापकेन वचनेनोच्यमानः उदाहरणं—
इत्युक्ते सति तदभिधायकं वचनं उदाहरणं भवत्येव । यद्यत् कृतकं,
तत्तदनित्यं दृष्टं—यथा घट इति ॥कार्येण कारणानुमानस्यापि संग्रहः

[II.522.185]

ननु ! एवं यत्र हेतुकृता साधर्म्यवत्ता, यथा—जलधरोन्नमनवृष्ट्यादौ,
तादृश एवं दृष्टान्त उपदिष्टो भवेत्—न यत्र साध्यधर्मकृता हेतुसत्ता, यथा
धूमानुमान इति—अदर्शनज्ञो देवानांप्रियः—नात्रोत्पत्त्यपेक्षया प्रयोज्यप्रयोजकभावो विवक्षितः, किन्तु ज्ञप्त्यभिप्रायेण । ज्ञप्तौ च धुम एवाग्नेः
प्रयोजकतां प्रतिपद्यते । न हि धूमाग्न्योः कार्यकारणभावेन गभ्यगमकभावः । किन्तु नित्यसाहचर्येणैव नियमनाम्ना संबन्धेनेत्यसकृदुक्तम् ॥कारक—ज्ञापकरूपहेतुद्वैविध्यम्धूमः स्वरूपतो नाम जायतां जातवेदसः ।अग्निस्तु नाक्षिपत्येनं स एव ह्यग्निमाक्षिपेत् ॥प्रयोजकत्वमग्नेश्च पंचम्या यदि कथ्यते ।यत्र यत्राग्निरित्येवं तन्निर्देशः प्रसज्यते ॥यस्य प्रयोजकत्वं हि चिख्यापयिषितं भवेत् ।यच्छब्देन च पूर्वत्र स हि निर्देशमर्हति ॥भवेदेवं च हेतुत्वं धूमं प्रति विभावसोः ।न च तद्युज्यते वक्तुं अनैकान्तिकदोषतः ॥प्रयोजकत्वमिच्छन्ति तस्मान्नोत्पत्त्यपेक्षया ।अपि तु ज्ञप्त्यभिप्रायं हेतोरेवोचितं च तत् ॥

[II.522.186]

तस्मात् हेतुधर्मप्रयुक्तः साध्यधर्मः यत्र ख्याप्यते, स साधर्म्यदृष्टान्तः । तद्वचनमुदाहरणमिति सिद्धम् ॥वैधर्म्योदाहरणम्"तद्विपर्ययाद्वा विपरीतम् ॥ ३-२-३७ ॥" (न्या-सू)

[II.522.187]

"दृष्टान्त उदाहरणं" इति वर्तते । तदिति साध्यसाधर्म्यपरामर्शः ।
तच्च यद्यपि पूर्वसूत्रे लिङ्गसामान्यं व्याख्यातम्—तथाप्युभयस्य संभवादिहानुमेयसामान्यं साध्यसाधर्म्यं द्रष्टव्यम् । तद्विपर्ययात्—साध्याभावात्, तद्विपरीतः—अतद्धर्मभावी—साधनरहितः यो दृष्टान्तः, स
वैधर्म्यदृष्टान्तः पूर्ववत् वचसः कर्मतामापद्यमानः वैधर्म्योदाहरणं भवति ।"विपरीतं" इत्युदाहरणापेक्षया नपुंसकलिङ्गनिर्देशः ॥वैधर्म्यदृष्टान्ते विशेषः

[II.522.188]

किमर्थं पुनः साध्याभावात् साधनाभावो वैधर्म्यदृष्टान्तो वर्ण्यते, न
पुनः साधर्म्यदृष्टान्तस्थित्या साधनाभावादेवं साध्याभाव इति—उक्तमत्र—"व्याप्यव्यापकभावो यः साध्यसाधनधर्मयोः ।स एव वैपरीत्येन मन्तव्यस्तदभावयोः इति ॥"

[II.522.189]

किं कारणम् ? साधनधर्मे हि धूमे साध्यधर्मेणाग्निना व्याप्तेऽनग्निः
तत्र निवेशमलभमानोऽन्यत्रानवकाशादधूम एव निविशते । एवं साध्यधर्माभावेऽनग्नौ साधनधर्माभावेनाधूमेन व्याप्ते सति धूमस्तत्रालब्धावकाशः अनन्यगतित्वादग्नावेव निविशत इति ॥साधर्म्यदृष्टान्ताद्वैधर्म्यदृष्टान्तवैपरीत्यम्

[II.522.190]

यदि तु साधर्म्यदृष्टान्तवत् तथैव व्याप्यव्यापकभावः ख्याप्यते—
स्साधनाभावे साध्यं नास्तीति—तदा धूमाभावेनानग्निना व्याप्तेन अग्नि
तत्रालब्धनिवेशः धूममेवाबलम्बेतेति स्यात् । न चैतन्निर्वहति, अधूमेऽपि
वह्निदर्शनात् इत्येवं सपक्षैकदेशवृत्तेर्हेतुत्वमपि प्रसिद्धं हीरेत, व्याप्तिवैधुर्यादिति ॥

[II.522.191]

अपि च धुमाभावेनाग्न्यभावे व्याप्ते कथ्यमाने सत्यधूमो नियमितो
भवति "अनग्निं मा हासीत्" इति । अग्निस्त्वनियमित इति स्वातन्त्र्यादधूमवद्धूममपि स्पृशेदिति व्यभिचारात् प्रतिबन्धो विप्लवेत ।
तदुक्तम्—"यदा तु साध्याभावेन हेत्वभावो विरुद्ध्यते ।तदा साध्यं ततो दृष्टं अवतिष्ठेत साधने ॥"एवं नियवितं साध्यं साधने ख्यापितं भवेत् ।साधनं तु स्वतन्त्रत्वात् साध्याभावेऽपि संभवेत् ॥समव्याप्तिकस्थलेऽपि तुल्यो न्यायः

[II.522.192]

तस्मात् यत्रापि समव्याप्तिकौ साध्यसाधनधर्माविति सपक्षैकदेशवृत्तित्वेनाहेतुत्वमाशङ्क्यते, तत्रापि साधनधर्मस्य विपक्षात् व्यावृत्तिमभिधित्सता साध्याभावे साधनाभावो दर्शयितव्यः । यत्रानित्यत्वं नास्ति,
तत्र कृतकत्वमपि नास्ति, यथाऽऽकाश इति ॥

[II.522.193]

योऽप्यविद्यमानविपक्षो हेतुः, सोऽपि सुतरां ततो व्यावृत्तो भवति,
तदभावात्तत्रावृत्तेरिति । अतश्च सर्वपदार्थानित्यत्ववादी एवमपि वैधम्यदृष्टान्तं प्रदर्शयन् न वार्यते—यत्र नित्यत्वं नास्ति, तत्र कृतकत्वमपि नास्ति
यथाशशविषाणादाविति ॥

[II.522.194]

ते एते साधर्म्यवैधर्म्योदाहरणे अन्वव्ययतिरेकवति हेतावुभे अपि
संभवन्ती विक्ल्पेन प्रयोक्तव्ये । एकेनैव व्याप्तेः प्रदर्शनात् किमन्येन
कृत्यम् ॥उभयविधव्याप्त्योरावश्यकता

[II.522.195]

केचित्तु व्याप्तिसौष्ठवप्रदर्शनाय द्वयोरपि प्रयोगमिच्छन्ति । स
भवतु, मा वा भूत् । नेदं महद्विमर्दस्थानम् ॥

[II.522.196]

ननु ! हेतूदाहरणाधिकमिति निग्रहस्थानमिदमादिष्टम्—न—
समानजातीयाभिप्रायं तद्भविष्यति । साधर्म्यदृष्टन्तानेकत्वे वैधर्म्यदृष्टत्तानेकत्वे वा तन्निग्रहस्थानमित्यास्तामेतत् ॥सःध्यर्म्यं दृष्टान्ताभासाः

[II.522.197]

इत्थै साधर्म्यवैधर्म्यदृष्टान्तस्वरूपे व्युत्पादिते बसात्तल्लक्षणरहिता
दृष्टान्ताभासा भवन्ति । तत्र साध्यविकलः, साधनविकलः, उथयविकल
इति वस्तुदोषकृतास्त्रयः साधर्म्यदृष्टान्ताभासाः । अनन्वयः, विपरीतान्वय इति द्वौ वचनदोषकृतौ । यथा "नित्यः शब्दः अमूर्तत्वात्" इत्यत्र"ब्रुद्धिवत्" इति साध्यविकलो दृष्टान्तः । "परमाणुवत्" इति साधनविकलः"घटवत्" इति उभयविकलः । व्योम्नि नित्यत्वान्मूर्तत्वं विद्यत इन्य
नन्वयः । यदमूर्तं तन्नित्यमिति वक्तव्ये, यन्नित्यं तदमूर्तमिति विपरीतान्वय इति ॥वैधर्म्यदृष्टान्ताभासाः

[II.522.198]

वैधर्म्यदृष्टान्ताभासा अपि पंचैव साध्याव्यावृत्तः, साधनाव्यावृत्त उभयाव्यावृत्त इति वस्तुदोषास्त्रयः । अव्यतिरेकः विपरीतव्यतिरेक इति वचनदोषौ द्वौ । यथा तत्रैव हेतौ—यत्र नित्यत्वं नास्ति, तत्रामूर्तत्वमपि नास्ति,
यथा परमाणुष्विति साध्याव्यावृत्तः । यथा बुद्धाविति साधनाव्यावृत्तः ।
यथाऽऽकाश इत्युभयाव्यावृत्तः । नित्यत्वामूर्तत्वे घटे न विद्येते इत्यव्यतिरेकः । "यत्र नित्यत्वं नास्ति, तत्रामूर्तत्वनपि नास्ति" इति वक्तव्ये,"यत्रामूर्तत्वं नास्ति तत्र नित्यत्वमपि नास्ति" इति विपरीतव्यतिरेक
इति ॥

[II.522.199]

एते च वस्तुवृत्तेन हेतुदोषा एव, तदनुविधायित्वात् । अत एव
हेत्वाभासवत् सूत्रकृता नोपदिष्टाः । अस्माभिस्तु शिष्यहिताय प्रदर्शिता
एवम् ॥उपनयलक्षणम्"उदाहरणापेक्षः तथेत्युपसंहासे न तथेति वा
साध्यस्यापेनयः ॥ १-१-३९ ॥" (न्या-सू)

[II.522.200]

उदाहरणम् आत्मलाभे अपेक्षत इति—उदाहरणापेक्षः पक्षधर्मीपसंहारः उपनयः । द्विविधश्चासौ—तथेति, न तथेति वा, उदाहरणद्वै
विध्यात् । तत्र साधर्म्योदाहरणापेक्षः तथेत्युदनयः । यत् कृतकं
तदनित्यं दृष्टं, यथा घटः, न च तथा कृतकः शब्दः इति । वेधर्म्योदाहरणापेक्षस्तु न तथेत्युपनयः—यन्नित्यं, तदकृतकं दृष्टं—यथाऽऽकाशः
न च तथा कृतकः शब्द इति । अत्रापि निषेधद्वययोगाद्विधिरेव
गम्यते ॥सौत्रपदवैयर्थ्यशङ्कापरिहारौ

[II.522.201]

ननु ! "साध्यस्य" इत्यवाचकः सूत्रावयवः । पक्षधर्मोपसंहारोह्युपनयः, न साध्योपसंहारः । साध्यो हि धर्मः, धर्मी वा स्यात् न
तर्यीरन्यतरस्याप्ययमुपसंहार इति—उच्यते—साध्यो धर्म्येव, न धर्म
इह विवक्षितः । तत्रायं हेतोरुपसंहारः—"तथा च कृतकः शब्दः" इति ।
सेयं साध्यस्येति सप्तम्यर्थे षष्ठी मन्तव्या । साध्ये धर्मिणि हेतोरुपसंहारः
उपनय इति ॥षष्ठ्याः सप्तम्यर्थसंभवःनन्वाधारविवक्षायामिह प्राप्नोति सप्तमी ।संबन्धमात्रे वा वाच्ये कथमाधारतोच्यते ॥नैतत्, संबन्धसामान्येऽप्युक्ते भवति धर्मिणा ।योगो विशेषचिन्तायां तस्य त्वाधारता भवेत् ॥विशेषेऽन्तर्निगूढे च प्रायः षष्ठीप्रयुज्यते ।शेषो नामाविवक्षैव कारकाणामिति स्थितिः ॥तथा च राज्ञः पुरुषः ब्राह्मणस्य कमण्डलुः ॥तरोः शाखेति सर्वत्र विशेषोऽन्तर्व्यवस्थितः ॥

[II.522.202]

अतश्च "धर्माय जिज्ञासा—धर्मजिज्ञासा । सा हि तस्य ज्ञातुमिच्छा(शा-भा-1-1-1) इतिवत् संबन्धमात्रसमर्पिकाऽपि सेऽयं षष्ठी विशेषयर्य"
वसाना भविष्यतीति सूक्तं साध्यस्योपसंहार इति ॥उपनयस्य व्यर्थत्वाक्षेपः

[II.522.203]

ननु ! उपनयवचनमनर्थकम् । पक्षहेतुदृष्टान्तवचनैः किं न पर्याप्तम् ? यदर्थमुपनयवचनमुच्चार्यते । यदि धर्मिणि हेतोः सत्त्वसिद्धये
तदभिधानम्—तदैष वृथैव श्रमः । पक्षधर्मवचनेनैव "कृतकत्वात्" इत्येवमादिना सिद्धत्वात् ॥

[II.522.204]

अथ साध्यदृष्टान्तधर्णिणोः साम्यापादनाय तदुच्चारणं, तदपि
न चतुरश्रम्—"उदाहरणसाधर्म्यात्" इत्यनेनैव गतार्थत्वात् । उदाहरणसाधर्म्यवचनं हि हेतुवचनमेव भवेत् ॥

[II.522.205]

अथ स्वप्रतिपत्तौ तदर्थदर्शनात् परं प्रति तद्वचन—तत्रापि परामर्शज्ञाने विवदन्ते ॥

[II.522.206]

अपि च स्वयं दधिभक्षणसमनन्तरं यदि कदाचिदनुमेयमतिरुपजायते,
तत् किमपरस्मै तदुपदिश्यताम् ॥प्रतिज्ञादीनां क्रमेऽप्याक्षेपः

[II.522.207]

योऽप्ययं प्रतिज्ञाहेतूदाहरणोपनयनिगमनप्रयोगक्रम आश्रीयते, सोऽपि
स्वप्रक्रियानुरागुनिर्मित एव, न वस्तुबलप्रवृत्तः । तथा हि—यद्यत्
कृतकम्, तत्तदनित्यं दृष्टम्, कृतकश्च शब्द इतीयतो वननात् को नाम
शब्दानित्यतां नावगच्छेत् । त्वमेवात्र सत्यव्रतधनः प्रमाणम् । डिण्डिकरागं परित्यज्याक्षिणीनिमील्य चिन्तय तावत्, किमियताऽर्थं बुद्ध्यसे
न वा । तस्मात् स्वप्रक्रियापक्षपातमपास्य पंचावयवमेवं क्रमकं वाक्यंउपेक्ष्य यथोक्तमेव वाक्यं प्रयुङ्क्ष्वेति ॥उपनयस्यावश्यकतावर्णनम्

[II.522.208]

अत्रोच्यते—इदं तावत् भवान् पृष्टो व्याचष्टाम् । किं स्वप्रतिपत्तिमनुसरन्तः परप्रतिपादनाय वाक्यरचनां कुर्मः, उत परहृदयानुवर्थनेनेति ।
तत्र पराभिप्रायस्य वैचित्र्यात् परोक्षत्वाच्च दुरवगमत्वेन न विद्मः किं
विदध्महे ? किं भुवमुत्क्षिपामः ? किमरत्निना परं पीडयामः ? उत
हस्तसंज्ञया व्यवहरामः ? आहो हेतुमात्रमेव केवलं प्रयुज्महे ? किं वात्र्यवयवं वाक्यमभिदध्मः ? उत पंचावयवादपि वाक्यादभ्यधिकमाख्यानकमस्मै (वर्णयमः ?) इत्येवमनवस्थितत्वात् पराभिप्रायस्य स्वप्रति
पत्तिमेवानुसरता परः प्रत्याय्यः ॥प्रतिज्ञादिक्रमस्य युक्तत्वम्

[II.522.209]

तत्र स्वप्रतिपत्तौ पर्वतादिधर्मी प्रथमं दृष्ट इति स प्रतिज्ञाय कथ्यते ।
ततोऽपि धूमादिलिङ्गमुपलब्धमिति हेतुवचनेन तदावेद्यते । ततो यत्र
धूमस्तत्राग्निः यथा महानसः इति व्याप्तिस्मरणमभवदिति दृष्टान्तवचसा
तदभिधीयते । ततः "तथा चायं धूमः" इति परामर्शज्ञानमुदपादीति
तदुपनयवचनेन प्रतिपाद्यते । ततः "तस्मादत्राग्निः" इत्यनुमेयज्ञानमुपजायते इति निगमनेन तदुच्यते । ततः "परप्रतिपत्ति"पर्यवसानात् किमन्यदुपदिश्यमानमिति । न च दधिथक्षणसदृशं अतोऽन्यतममपि भवितुमर्हति, अनुमेयप्रतिपत्तावुपादयत्वात् ॥सर्वैरुपनयस्यापरित्याज्यता

[II.522.210]

येषामपि मते परामर्शज्ञानं नाति, तैरप्युपनयवचनमवश्यमेवापरिहार्यम्; अनुमेयप्रतिपत्तये दृष्टान्ते दर्शितशक्तिरेव हेतुः प्रभवति नान्यथेति । अतो यद्यपि पक्षधर्मवचनेन हेतुधर्मिसंबन्धमात्रमुपपादितम्—
तथापि अधुना दृष्ठान्ते दर्शितशक्तिधर्मः सः तस्मिन् धर्मिणि तथाविधो
हेतुः स्यात्, न वति असिद्ध्याशङ्काशमनमुपनयवचनमन्तरेण न भवत्येवेत्यवश्यं प्रयोक्तव्यं तदिति । स्वप्रतीत्यनुसरणेन च वाक्यरचनायाः
स्थतत्वात् क्रमोऽपि यथोक्त उपयुज्यते ॥अवयवद्वयवादनिरासः

[II.522.211]

अत एव च "यत् कृतकं, तदनित्यं दृष्टं" इत्यभिधानं अनुपपन्नम्,
अनवगते धर्मिणि, तद्वर्तिनि च हेतौ प्रथममेव व्याप्तिस्मरणासंभवेन तद्वचनायोगात् । तदिदमवयविविपर्यासवचनं अप्राप्तकालनिग्रहस्थानमुपदेक्ष्यामः ॥

[II.522.212]

अपि च "यत् कृतकं, तदनित्यं दृष्टं, कृतकश्चशब्दः" इत्येतावदेव
प्रयोक्तव्यमिति वदता भवता "कृतकश्च शब्दः" इतीदमुपनयवचनमनु
ज्ञातम् कृतकत्वादिति पक्षधर्मवचनं तु निह्नुतम् । "कृतकश्च शब्दः"
इत्येतावदेव हेतुवचनमिति चेत्—न—प्रयोजकस्य पंचम्यादिना निर्देशार्हत्वादिति यत्किंचिदेतत् ॥एकावयववादनिरासः

[II.522.213]

यदप्युच्यते (प्र. वा. 3-26)—"……विदुषां वाच्यो हेतुरेव हि केवलः"

[II.522.214]

इति—तदप्यचारु—विद्वद्भिर्वित्त्वादेव हेतोरपि प्रज्ञानात् । अपूर्वा इमे
विद्वांसः, ये प्रतिज्ञाद्यवयवचतुष्टयस्यार्थं जानन्ति, हेतुवचनस्य तु न
विन्दन्तीति । तस्मात् पराशयस्य सर्वथा दुर्बोधत्वात् पूर्वोक्तेनैव क्रमेण
स्वानुभवसाक्षिकेण वाक्यरचनां कृत्वा परः प्रत्याय्य इति ॥निगमनलक्षणम्"हेत्वपदेशात् प्रतिज्ञायाः पुनर्वचनं निगमनम् ॥ १-१‥ ॥" (न्या-सू)

[II.522.215]

हेतुः दृष्टान्तधर्मिणि निर्ज्ञातशक्तिः साध्ये धर्मिणि अपदिश्यतेऽनेनेति हेत्वपदेश—उपनयः । तस्मात्—हेत्वपदेशात् प्रवृत्तं प्रर्तिज्ञायाः पुनर्वचनं निगमनम् । निगम्यतेऽनेने पूर्वोक्ताः अवयवाः—एकत्र साध्येऽर्थे
समर्प्यन्ते—नियोज्यन्त इति निगमनम् । "तस्मात् कृतकत्वादनित्यः
शब्दः" इति । तदिदं निगमनं साधर्म्यवैधर्म्यभेदेन हेतोः दृष्टान्तस्य च
तदपेक्षिणश्च "तथा""न तथा" इत्युपनयस्य द्वैविध्येऽपि प्रतिशावचनवत्तुल्यमेव भवति ॥निगमनलक्षणाक्षेपः

[II.522.216]

ननु ! प्रतिज्ञावचनमेव तावत् असाधनाङ्गवचनत्वात् अपार्थकम् ।
तस्या एव पुनर्वचनं निगमनमधुना सफलं भविष्यतीति केयं कथा ? "प्रतिज्ञायाः पुनर्वचनम्" इति च न वाचको ग्रन्थः; साध्यनिर्देशो हि प्रतिज्ञा
सिद्धनिर्देशस्तु निगमनमिति ॥

[II.522.217]

वाचके वा ग्रन्थे, पौनरुक्त्यादेव निगमनस्य वैफल्यम् । स्वप्रतिपत्तौ
च परामर्शज्ञानान्तरं साध्यावगतिरेव भवन्ती दृश्यते । सा परस्याप्युपनयवचनश्रवणसमनन्तरमुपजायत एवेति किं तदुक्त्या प्रयोजनम् ॥उक्ताक्षेपपरिहारः

[II.522.218]

उच्यते—प्रतिज्ञायास्तावत् साफल्यं समर्थितमेव । तस्याश्चेदं पुनर्वचनं सिद्धसाध्यभेदे सत्यपि धर्मिधर्मनिर्देशमात्रसाम्यादुच्यते । सिद्धसाध्यभेदादेव च न पौनरुक्त्यकृताफल्यम् । स्वप्रतिपत्तये च परामर्शज्ञानानन्तरं साध्यबुद्धिरुत्पन्ना सा परस्मै कथ्यमाना न निष्प्रयोजना
भवति ॥अस्माद्धेतोरिदं साध्यं अहमज्ञासिषं यथा ।तथा त्वमपि जानीहि मा स्म विघ्नोऽत्र ते भवेत् ॥

[II.522.219]

एवमुक्ते संशयानस्य संशयः शाभ्यति, विपर्यस्तमतेश्च विपर्ययः ।
तदर्थश्चायं परार्थानुमानोपन्यासश्रमः । तदिदं—विपरीत प्रसङ्गप्रतिषेधार्थं निगमनमाहुः ॥असाधारण्यनिरासकत्वपक्षः, तन्निरासश्च

[II.522.220]

ये तु यथाश्रुतसाध्यनिर्देशात्मकप्रतिज्ञापुनर्वचनसमर्थनलोभादद्यापि प्रतिज्ञायाः सिद्धिमबुध्यमानाः असाधारणाशङ्काव्यवच्छेदाय
निगमनवचनमिच्छन्ति—ते न सम्यगभ्ययुः—असाधारणाशङ्कायाः दृष्टान्तवचनेनैव निरस्तत्वात् । विशेषस्य हि हेतुत्वसंभावनायामसाधा
रणाशङ्का स्यात् । "यत् कृतकं, तदनित्यं" इति तु दृष्टान्तवचसा
सामान्यस्य हेतुत्वे कथिते कथमसाधारणत्वमाङ्क्येत ?

[II.522.221]

यदि पुनरुपनयवचनेन साध्ये धर्मिणि हेतोरुपसंहारात् असाथारणत्वमाशङ्क्येत, तन्पुनर्दृष्टान्तधर्मिवृत्तित्वमस्य दर्शयितव्यम् । तस्मिन्
दर्शिते पुनः तद्वृत्तित्वात् धर्मिण्यसिद्धत्वमाशङ्कनीयम् । पुनस्तद्व्यावृत्तये धर्मिणि हेतोरुपसंहारो विधेय इत्येवमसाधारणासिद्धायशङ्काभ्यां
गच्छेदिति न कदाचित् साध्यप्रतीतिर्भवेदिति नासाधारणशङ्काव्युदासाय
तत्प्रयोगः, किन्तु पूर्वरीत्यैवेति ॥तस्माद्विवक्षितेऽर्थे यथोदितक्रमनिवेशिनोऽवयवान् ।एकत्र संघटयितुं निगमनवचनं प्रयोक्तव्यम् ॥परार्थानुमानपरमफलम्

[II.522.222]

त इमे प्रतिज्ञादयो निगमनपर्यन्ताः पंचावयवाः यथासंभवमागमादिप्रमाणानुगृहीताः परस्परानुषक्ताश्च स्वार्थं साध्यन्ति । तत्र मुख्यया
वृत्त्या प्रतिपाद्येनानुमानेनैव सर्वेऽवयवा अनुगृह्यन्ते । प्रपंचाय तु प्रमाणान्तरानुग्रह एषामुच्यते ॥

[II.522.223]

प्रतिज्ञायास्तावदागमोऽनुग्राहकः उपेयते, उपदेशस्वभावत्वात् ।"अनित्यः शब्दः" इति वक्ता तु एवंविधे विषये ऋषिवदस्वतन्त्रत्वात् ।
अनुमानमुपदिशति । प्रतिज्ञावचनं तु तच्छायानुपातित्वात् । शब्दप्रामाण्यसिद्ध्यर्थे वा शास्त्रे तत्प्रतिज्ञायाः शब्दविषयत्वादागमानुगृहीतत्वमुच्यते ॥

[II.522.224]

हेतुवचनमनुमानेनानुगृह्यते ॥

[II.522.225]

उदाहरणं तु प्रत्यक्षेण, तन्मूलत्वाद्व्याप्तिपारिच्छेदस्य ॥

[II.522.226]

"यथा गौः, तथा गवयः" इतिवत् "यथा घटस्तथा शब्दः" इत्यनया
च्छायया उपमानकारणभूत वनेचरादिवचनसदृशत्वात् उपमानं उपनयस्या
नुग्राहकमभिधीयते ॥

[II.522.227]

निगमनस्य तु सर्वावयवानामेकत्र नियोजनार्थत्वात् सर्वप्रमाणानुग्राह्यतैव ॥प्रतिज्ञादीनां प्रयोगक्रमः

[II.522.228]

इतरेतरानुषक्तत्वात् प्रतिज्ञां विना निराश्रयो हेतुर्भवेदिति सा पूर्वं
प्रयोक्तव्या "अनित्यः शब्दः" इति । ततो हेतुं परोजिज्ञासत इति हेतुवचनमुच्चार्यते "कृतकत्वात्" इति । हेतौ श्रुते क्वास्य व्याप्तिरवधृतेति दर्शयितुमुदाहरणमुच्यते "यत् कृतकं, तदनित्यं दृष्टं—यथा घटः" इति । एवमुक्ते ईदृशो निर्ज्ञातशक्तिरेष हेतुः साध्ये धर्मिणि भवेत्, न वेत्यसिद्धताशङामपाकर्तुमुपनयः प्रसज्यते । ततः "अमुना क्रमेण तवापि साध्यप्रतीति
र्भवतु" इति सर्वावयवानेकत्र साध्येऽर्थे समर्थयितुं निगमनमभिधीयते ।
अन्यतममवयवमन्तरेण सकलमिदमनुषक्तार्थवाक्यं स्यादिति पंचावयवमेव
यथोपदिष्टक्रमकं वाक्यं प्रयोक्तव्यम् ॥अवयवपरीक्षोपसंहारःइत्यारब्धोपकारः तदनुगुणफलैः आगमादिप्रमाणैःअत्योन्यापेक्षिणोऽमी नियतमवयवाः साधयन्त्यर्थजातम् ।यश्चैतेषां प्रमेये वचसि च चतुरस्तस्य जातिप्रयोग-प्रायैः शक्यो न पक्षः क्षपयितुमिति हिव्याहरद्वृत्तिकारः ॥॥ इत्यवयवपरीक्षा ॥॥ इति श्री भट्टजयन्तकृतौ न्यायमञ्जर्या दशममाह्निकम् ॥

[2.11]



{एकादशमाह्निकम्—तर्कादिपरीक्षा}



{तर्कलक्षणम्}



[II.584.0]



[II.584.1]

अवयवानन्तरं प्रथमसूत्रे तर्कस्योद्देशात उद्देशानुक्रमेण तस्य
लक्षणमाह—"अविज्ञाततत्त्वेऽर्थे कारणोपपत्तितः तत्त्वज्ञानार्थमूहस्तर्कः
॥ १-१-४० ॥" (न्या-सू)

[II.584.2]

"अविज्ञाततत्त्वेऽथ" इति सामानाधिकरण्यनिर्देशात् अर्थ एव अन्यपदार्थः, न पुरुषः । पुरुषां हि षष्ठ्या निरदेक्ष्यत "अविर्ज्ञातं तत्त्वं अस्य"
इति । तत्त्वपदोपादानेन धर्मिणः सामान्यधर्ममान्नविशिष्टस्य विज्ञातत्वं
सूचयति । "कारणोपपत्तितः" इति संशयज्ञानोल्लिख्यमानपक्षद्वयान्यतरपक्षोत्थापनानुकूलकारणावलोकनं तर्कस्योत्थापकमाह । अत एव
अविज्ञाततत्त्वेऽर्थे भवन्तावपि बुभुत्साविमशौन तर्कतां प्राप्नुतः । "तत्त्वज्ञानार्थम्" इति साक्षात्प्रमाणतामस्य निरस्यति । प्रमाणानुग्रहं तु विषयपरिशोधनद्वारेण विदधत् तत्त्वज्ञानाय कल्पते । "तर्कः, ऊहः" इति
पर्यायपदोपादानस्य प्रयोजनं वक्ष्यामः ॥नि कृष्टसूत्रार्थः

[II.584.3]

तेनायं सूत्रार्थः—अविज्ञाततत्त्वे—सामान्यतो ज्ञाते धर्मिणि एकपक्षानुकूलकारणदर्शनात् तस्मिन् संभावनाप्रत्ययः भवितव्यतावभासः तदितरपक्षशैथिल्यापादनेन तद्ग्राहकं प्रमाणं अनुगृह्णत्—सुखं प्रवर्तयन् तत्त्व
ज्ञानार्थं ऊहस्तर्क इति । यथा वाहकेलिप्रदेशादौ ऊर्ध्वत्वविशिष्टधर्मि
दर्शनात् पुरुषेणानेन भवितव्यमिति प्रत्ययः ॥तत्त्वज्ञानार्थदलप्रयोजनम्

[II.584.4]

ननु ! "तत्त्वज्ञानार्थम्" इत्युक्ते सति सामार्थ्यादविज्ञाततत्त्वता—
लभ्यत एवेति किमर्थं कण्ठेन पुनरनूद्यते—बाढम्—किन्तु क्वचिद्विषये
ज्ञाततत्त्वेऽपि पूर्वतर्केणावसृष्टे सति, उत्तरकालं "तर्कितो मयाऽयमर्थ" इति
स्मर्यमाणतर्कविशेषणतया गृह्यमाणः विशेषणीभूतस्तर्कः तत्त्वज्ञानार्थो
भवतीति तद्युदासाय पुनरविज्ञाततत्त्वग्रहणम् । मार्गशोधनद्वारेण तर्कस्य
तत्त्वज्ञानार्थत्वमिह विवक्षितम् । तच्च अविज्ञाततत्त्वेऽर्थे संभवतीति ॥तर्कस्यातिरिक्तत्वाक्षेपः

[II.584.5]

ननु ! नैव संशयनिर्णयान्तरालवर्तीतर्कप्रत्ययः कश्चिदस्ति ।
तथा हि—यदि तावादनवगतविशेषस्य । संभवत्यसौ प्रत्ययः, तर्हि संशय
एव भवेत् । अवगतविशेषस्य भवन् निर्णयतामेव स्पृशेत् । "पुरुष एव"
इति एवकारार्थासमुन्मेषरहितोऽपि प्रत्ययः नानिर्णयो भवितुमर्हति ।
तुरगपरिसरणसमुचितदेशदर्शनमपि यदि स्थाणुपक्षं स्थगयितुमलमिति
मन्यते, तत् करचरणादिनरविशेषदर्शनवत् तन्निर्णयकारणमेव स्यात् ।
अथ तस्यामपि तुरगविहरणभुवि निशि निखनति कश्चन स्थाणुमिति
शङ्कसे, यद्येवं स्थाणुपक्षानपायात् पुनः संशय एव स्यात्—इति न तृतीयःपक्षः समस्तीति—लक्ष्याभावात् कस्येदं लक्षणमिति ॥तर्कस्यातिरिक्तत्वनिरूपणम्

[II.584.6]

उच्यते—न खलु स्वमतिपरिकल्पितविकल्पवितानेन प्रत्यात्मवेदनीयाः प्रतीतयोऽपनेतुं शक्याः । तथा हि—"स्थाणुर्वा, पुरुषो वा" इति
प्रतीतिरेका, "पुरुष एवायं" इत्यन्या ? अन्या च"पुरुषेणानेन भवितव्यं" इति
मध्यवर्तिनी तृतीया संभावनाप्रतीतिः, स्वहृदयसाक्षिकैव ॥साम्येन हि समुल्लेखः संशये पक्षयोर्द्वयोः ।निर्णये त्वितरः पक्षः स्पृश्यते न मनागपि ॥तर्कस्त्वेकतरं पक्षं विभात्युत्थापयन्निव ।नरसंभावनाबीजवाजिवाहनदर्शनात् ॥

[II.584.7]

वाहकेलिप्रदेशविशेषदर्शनं हि पुंसि संभावनामात्रमुपजनयितुमलं, न
तु शिरःपाण्यादिविशेषदर्शनवत् सर्वात्मना स्थाणुपक्षापसारणेन पुरुषस्य
निर्णयाय प्रभवति । अतोऽयमगृहीतविशेषस्यैव भवति प्रत्ययः, न तु
संशयः; एकतरपक्षानुकूलकारणोपपत्त्यत् जायमानत्वात् ॥तर्कस्यानिर्णयरूपत्वम्

[II.584.8]

कथं पुनः पाणिपादादिपुरुषविशेषवत् अश्ववाहनदेशविशेषः
विशेषकार्यं न कुर्यात् । करणे वा स्थाणुपक्षोत्सारणात् निर्णय एवायमिति
—कस्यैष पर्यनुयोगः—यथा हि शिरःपाण्यादिदर्शने सति पुरुषनिर्णयो
भवति, न तथा तुरगवहनदर्शने सति । अननुयोज्याश्च पदार्थाः "एवंभवत""एवं मा भूत" इति । यथा च देशान्तरे स्पर्धमान एव स्थाणुपक्ष आस्ते, न तथा वाहकेळिभूमौ, अपि तु शिथिलीभवति । संभवत्प्रमादत्वाच्च न सर्वात्मना निवर्तते ॥तर्कः न संशयरूपः

[II.584.9]

ननु ! यदि न निवर्तते, तर्हि स्पर्धताम् । मा वा स्पर्धिष्ट । स्थितस्तावत् स्थाणुपक्ष इति संशय एवायमिति—मैवम्—न स्थाणुपक्षः सर्वात्मना निवर्तते, नाप्यास्ते । एवमेवायं त्रिशङ्कुरिव लम्बमानः प्रत्या
यान्तरनिर्वृत्तये प्रभवतीति तथा विधप्रत्ययानुभवादेव परिकल्प्यते ।
वाहकेलिप्रदेशदर्शने हि यथा पुरुषविशेषाः स्मरणपथमवतरन्ति, न तथा
स्थाणुविशेषाः । उभयविशेषस्मरणजन्मा च संशय इति सोऽयं वाहकेलि
प्रदेशविशेषः शिथिलयति स्थाणुपक्षं, न सर्वात्मनोच्छिनत्तीति । तत्दर्शनात् भवति प्रत्ययान्तरमूहरूपं पुरुषेणानेन भवितव्यम्, इतीत्यलमतिविस्तरेण ॥भाष्योक्तोदाहरणविमर्शः

[II.584.10]

यत्तु भाष्यकारेण तर्कोदाहरणमभ्यधायि—जन्मोच्छेददर्शनात्कृतकतत्कारणप्रत्यय इति—न तद्धृदयङ्गमम्—तेन क्रमेण निर्णय
एवासौ तत्कारणतथात्वं न तर्क इति ॥

[II.584.11]

अथवा कार्योदाहरणत्वादस्य तत्रापि संशयनिर्णयान्तरालवर्ती तर्कप्रत्ययो द्रष्टव्यः । स उदाहरणं भविष्यति ॥ऊहादिपदप्रयोजनम्

[II.584.12]

ऊह इति पर्यायाभिधाने किं प्रयोजनम् ? लक्षणप्रतिपादनमेव—
तर्कस्य लक्षणम्, यत् ऊहरूपत्वम् । इतरस्तु सूत्रे कारणविशेषाय
फलनिर्देशः । "कारणोपपत्तितः" इति कारणनिर्देशः । "अविज्ञाततत्त्वेऽर्थे" इति विषयनिर्दोशः । "तत्त्वज्ञानार्थः" इति फलनिर्देशः ॥

[II.584.13]

अपि च तर्कशब्दं केचित् अनुमाने प्रयुंजते । यथा स्मृतिकाराः
पठन्ति—"आर्षं धर्मोपदेशं च वेदशास्त्राविरोधिना ।यस्तर्केणानुसन्धत्ते स धर्मं वेद नेतरः इति ॥"

[II.584.14]

तदिहापि तर्कोऽनुमानं मा विज्ञायीत्यूहग्रहणम् । ऊहोऽत्र तर्क उच्यते
नानुमानम् । तत्त्वज्ञानार्थताऽप्यस्य प्रमाणानुग्राहकत्वेन, न साक्षात् ।
तथैव चार्थं साधयितुमेष वादे प्रयुज्यते, हृदयशुद्धिप्रकाशनार्थम् ॥सांख्यपक्षनिराकरणम्

[II.584.15]

कापिलास्तु बुद्धिधर्ममूहमाहुः । सः तत्सिद्धान्तप्रसिद्धसत्त्वरजस्तमोरूपप्रकृतिप्रभवभुवनसर्गादिव्यवहारनिराकरणवर्त्मना पूर्वमेव
निरस्तः ॥मीमांससंमतोहप्रदर्शना

[II.584.16]

जैनिनीयास्तु ब्रुवते—युक्त्या प्रयोगनिरूपणमूह इति । इह हि
किंचिदुपदिष्टदृष्टादृष्टस्वभावसकलेतिकर्तव्यताकलापं कर्म भवति ।
यथा "आग्नेयोऽष्टाकपालः" इति दर्शपूर्णमासकाण्डे पठितम् । क्वचित्
पुनः प्रधानकर्ममात्रमुपदिश्यते, इतिकर्तव्यता तु काचन नाम्नायते ।
यथा "सौर्यं चरुं निर्वपेदब्रह्मवर्चसकामः" इति ॥

[II.584.17]

तत्र विचार्यते—किमितिकर्तव्यताविरहितयथाश्रुतप्रधानमात्रसंपादनेन तत्र शास्त्रार्थप्रयोगः परिसमाप्यते, उत तदपि सेतिकर्तव्यताकं
प्रधानमनुष्ठे यमिति ॥

[II.584.18]

तत्र अपूर्वप्रयुक्तत्वेन धर्माणां प्रतिकरणं भेदे स्थिते निरङ्गस्य
प्रधानस्याननुष्ठेयत्वात् विध्यन्ताधिकरणसिद्धान्तन्यायेन प्राकृतवत्
वैकृतकर्म कर्तव्यमिति सेतिकर्तव्यताकं तदनुष्ठीयते । एवं सामान्यातिदेशे स्थिते सति कस्य वैकृतस्य कर्मणः कुतः प्रकृतेः धर्मा अधिगन्तव्या
इति चिन्तायां, द्रयदेवतादिचोदनासारूप्यपर्यालोचनोपनतहृदयसन्निधानप्राकृतकर्मविशेषसंबन्धिन एव तत्र धर्मा भवितुमर्हन्तीति स्थापिते, युगपदुपनिपतदनर्गलचोदकव्यापारोपनीतनिखिलाखडमण्डलविध्यन्तकाण्डाधि—
गम्यधर्मप्रबन्धप्राप्तौ सत्यां ते धर्माः कथं प्रयोक्तव्या इति युक्त्या
प्रयोगनिरूपणं ऊह उच्यते, येन इत्थं प्रयोक्तव्या इति धर्मा व्यवस्थाप्यन्ते ॥मीमांसकमते तर्कत्रैविध्यम्

[II.584.19]

स च त्रिविधः मन्त्रसामसंस्कारविषयः । मन्त्रविषयस्तावत् यथाऽत्रैव सौर्ये चरौ प्रकृतिवद्भावेन अग्न्नेयात्, "अग्नये त्वा जुष्टं निर्वपामि"
इति निर्वापमन्त्रः प्राप्तः कथं प्रयोक्तव्य इति विचारणायां—उच्चारणमात्रेण मन्त्राणामनुपयोगात् प्रयोगसमवेतद्रव्यदेवतादिप्रकाशनद्वारेण तदुपयोगस्य व्यवस्थितत्वात्, इह व प्राकृत एवायं "अग्नये जुष्टं" इति प्रयुज्यमानो मन्त्रः प्रयोगसमवेतस्यार्थस्याप्रकाशनात् असङ्गतो भवेत् ।
सर्वात्मना चोत्सृज्यमाने मन्त्रे मन्त्रप्रकाशितकर्माननुष्ठानात् न प्रकृतिवत् कृतं भवेदित्यग्निपदोद्धारेण सूर्यपदप्रक्षेपेण मन्त्रः ऊहेनेत्थं प्रयोक्तव्य
इति गम्यते "सूर्याय त्वा जुष्टं निर्वपामि" इति ॥

[II.584.20]

ननु ! ऊहप्रवरनामधेयानाममन्त्रत्वादित्थमपि न मन्त्रेण स्मृतं
कर्म कृतं स्यात्—नैतत्—"एकदेशविकृतमनन्यवद्भवति" इति न्यायात् ॥सामरूपोहः

[II.584.21]

सामविषयस्तु "गीतयस्सामानि" इति स्थिते क्वचित्कर्मणि "रथन्तरमुत्तरयोर्गायति""बृहदुत्तरयोर्गायति" इति श्रुतेः सा बृहद्रथन्तरगीतिः
यस्यामृचि योनिभूतायामुत्थिता, ततोऽन्यस्यामपि प्रयुज्यते । तादृगक्षरापायेऽपि सा गीतिः ॠगन्तराक्षरेण्वपि प्रत्यभिज्ञायते "रथन्तरमनेन
श्लोकेन गीतम्" इति व्यवहारदर्शनात् ॥संस्काररूपोहः

[II.584.22]

संस्कारः खल्वपि प्राकृतौ "प्रोक्षिताभ्यामुलूखलमुसलाभ्यामवहन्ति"
इति संस्कारश्चोदितः क्वचिच्च विकृतौ श्रूयते "नखनिर्भिन्नश्चरुर्भवति"
इति । तत्रोलूखलमुसलयोः प्रकृतौ पुरोडाशापेक्षिततुषकणविप्रमोकपूर्वकतण्डुलीभावसंपादनद्वारेणोपयोगात् विकृतावपि तत्कार्यापन्नानां नखानां
प्रोक्षणाख्यः संस्कारः क्रियत इति । सोऽयं त्रिविध ऊहः ॥तन्मते ऊहस्य पञ्चविधत्वपक्षः

[II.584.23]

केचित्तु पंचविधमूहमाचक्षते । "धर्मस्यार्थकृतत्वात्,""द्रव्यगुणसंस्कारव्यतिरिक्तक्रमप्रतिषेधे चोदनानुबन्धः समवायात् (जै-सू-9-2-12, 40)
इति सूत्रमनुसरन्तः । एतत्तु प्रतन्यमानमतिप्रसङ्गमावहति । त्रिविधमेव चोहं याज्ञिका अनुमन्यन्त इति ॥मीमांसकोक्तोहनिराकरणम्

[II.584.24]

अत्र वदन्ति—सोऽयमूहशब्दः श्रोत्रियैरनुमाने प्रयुक्तः । यथा
स्मृतिकारैः तत्र तर्कशब्दः "यस्तर्केणानुसग्धत्तै" इति । तथाहि—वैकृतं
कर्मं धर्मित—त्समवेतार्थप्रकाशकमन्त्रप्रयोगनिर्वर्त्यम्—इति—साध्यो धर्मः,
कर्मत्वात्—प्राकृतकर्मवत् इति । प्राकृतेषु च कर्मसु तथा तथा व्याप्तिग्रहणत् सर्वोऽयमनुमानमार्ग एव । नखाः प्रोक्षणीयाः, प्रयोगोपयोगि
तण्डुलनिर्वर्तकत्वादिति ॥

[II.584.25]

सामसु तु स्पष्टमेव वचनमस्ति "रथन्तरमुत्तरयोर्गायति" इति ।
तदभावेऽपि मन्त्रसंस्कारसमानयोगक्षेमत्वमेव ॥मीमांसकोक्तोहः शब्द एव वा

[II.584.26]

अपि च शब्दपृष्ठस्थितन्यायसहस्रव्युत्पादनात्मके मीमांसाशासत्तन्न्यायलभ्योऽर्थः चोदनार्थ एवेति स्थापितम् । अतश्च यथोक्तोहलभ्यस्यार्थस्य चोदनार्थता मातिवतिष्टेति सोऽयमूहः शब्द एवान्तर्भावणीयः ।
प्रमाणान्तरगोचरो वा धर्मः स्यात् । न्यायविशेषात्मकस्तूहः नानुमानादर्थान्तरं स्यात् । "अग्नये—"इत्यस्य स्थाने "सूर्याय" इति पदस्य प्रयोग
ऊहस्य फलम्; नोहः । तस्मान्न याज्ञिकैः प्रमाणादर्थान्तरमूह उक्तः ॥

[II.584.27]

इह तु पूर्वोक्तया नीत्या प्रमाणव्यतिरिक्त ऊहः उपपादितः । श्रोत्रि
यास्तु तदनभिज्ञतया न्याये न्यायफले च ऊहशब्दमुपचरितवन्त इत्यलं
शास्त्रन्तरोद्गारगहनाभिः कथाभिः ॥तदेष मीमांसककल्प्यमानःनोहः प्रमाणव्यतिरेकमेति ।प्रमाणसन्देहदशान्तराळ-वर्ती तु तर्कः कथितोऽत्र शास्त्रे ।

[II.584.28]

—इति तर्कपरीक्षा—निर्णयपरीक्षा

[II.584.29]

तर्कानन्तरं निर्णयो भवति, पठितश्चेति स लक्ष्यते—"विमृश्य पक्षप्रतिपक्षाभ्यामर्थावधारणं निर्णयः ॥ १-१-४१ ॥" (न्या-सू)

[II.584.30]

अवधारणं निर्णय इत्युच्यमाने मिथ्यावधारणमपि तथा स्यादित्यर्थग्रहणम् । इन्द्रियादिजनितमपि तत्त्वावधारणमस्त्येव । न्यायोपरमहेतोस्तु निर्णयस्योद्देशात् स एवानुमानजन्यो लक्षणीय इहेति पक्षप्रतिपक्षा
भ्यामित्युक्तम् ॥पक्षप्रतिपक्षशब्दार्थःएकाधिकरणौ धर्मौ तुल्यकालौ विरोधिनौ ।पृथक्परिग्रहौ पक्षप्रतिपक्षावुदाहृतौ ॥

[II.584.31]

न तर्हि ताभ्यां निर्णयः, तयोरन्यतरविषयो हि भवति निर्णयः,
न तत्करणक एवेति—सत्यम्—इह तु पक्षप्रतिपक्षशब्दाभ्यां तद्विषयौ
साधनतदुपालम्भौ लक्ष्येते । तौ च तस्मिन् करणमेव । किमर्थ पुनः
लक्षणाऽऽश्रीयते "साधनोपालम्भाभ्यां" इत्येव कथं न सूत्रितम् ? एव
मभिधीयमाने पुनस्तयोर्विषयो मृग्यः । लक्षणाप्रयोगे तु सोऽप्यवगतो
भवेत् । मुख्यमभिधाय तदितरो लक्ष्यते ॥पक्षप्रतिपक्षयोः निर्णयाङ्गत्वम्

[II.584.32]

भवत्वेवम् ! द्वाभ्यां तु कथं निर्णयः, एकमेव हि साधनं निर्णयाय
कल्पते—एवमेतत्—न द्वितीयमपि साधनं निर्णयनिमित्तमाचक्ष्महे, किन्तु
तदुपालम्भस धनं च, साधनोपालम्भश्च—साधनोपालम्भौ, ताभ्यां
निर्णयः ॥

[II.584.33]

एतदुक्तं भवति—स्वपक्षे साधनमधिगच्छन्, परपक्षसाधने च
दूषणमुत्प्रेक्षमाणः स्वपक्षं प्रमाता निर्णयतीति ॥

[II.584.34]

न खल्वेवं न जाने । किन्तु उपालम्भस्य क इव निर्णयजन्मनि
व्यापारः । स हि परपक्षसाधनमेवोच्छिन्द्यादिति—अस्त्येतत्—तदुच्छेदद्वारेणापि तु स्वपक्षसाधनाभिमानमाविष्कुर्वन् कल्पत एव निर्णयायेति
युक्तः द्वयोरपि कारणभावः ॥अर्थपदप्रयोजनम्

[II.584.35]

ननु ! इदानीमर्थग्रहणमनर्थकमिव । न ह्येवंविधसाधनाधीनजन्मा
निर्णयाभासः संभवति । साधनोपालम्भलक्षणार्थावपि पक्षप्रतिपक्षशब्दौ विषयम‥दितुं न शक्नुत इत्युक्तमेवेति कोऽर्थोऽर्थग्रहणेन ?
उच्यते—पक्षप्रतिपक्षयोस्तु द्वयोः अन्यतरार्थेऽवधारणं भवति, नोभयत्र ।
स एव च परमार्थतोऽर्थः, इतरस्तु भ्रान्तिकल्पित इति प्रदर्शनायार्थपदोपादानम् ॥

[II.584.36]

लक्ष्यमाणसाधनोपालम्भनिष्ठत्वात्तु पक्षप्रतिपक्षशब्दयोः विषयनिर्देशार्थं अर्थपदमित्येके ॥विमृश्येतिपदप्रयोजनम्

[II.584.37]

"विमृश्य" इति किमर्थम् ? वस्तुस्वरूपकथनार्थमेव । अनुमानकारणको हि निर्णयः इह लक्ष्यत इत्युक्तम् । अनुमानं च संशयविषये
प्रवर्तत इति तर्कानन्तरमपि । अनेनैवाशयेन अस्योपादानम् । संशयादनन्तरं तर्कः, तर्कादूर्ध्वं च निर्णयो दृष्टः प्रवर्तमानः । अतस्स
तत्पूर्वक इष्यते ॥निर्णये तु समुत्पन्ने बुभुत्सा विनिवर्तते ।अत एव हि मन्यन्ते तदन्तं न्यायचिन्तनम् ॥सूत्रे नियमत्रयविवक्षा

[II.584.38]

भवत्वेवम्, इदन्तु चिन्त्यताम्—क्व नियमः, किं विमर्शे ? किं पक्षप्रतिपक्षयोः ? किं निर्णये ? इति । त्रयेऽपि च नोपपद्यत इति । न विमृश्यैव
निर्णयः, अविमृश्यापि भावात् । न पक्षप्रतिपक्षाभ्यामेव, इन्द्रियादेरपि
तदुत्पादात् । न निर्णय एव, तर्कस्यापि क्वचिदनिवृत्तेः—उक्तमत्र, उद्देशसूत्रे
तत्त्वज्ञानपदोपादानात् प्रमाणपदेन च तत्फलाक्षेपात् न निर्णयमात्रेणोद्दिष्टेन किमपि प्रयोजनम् । विशिष्टस्तु निर्णयः लक्ष्यत्वेन विवक्षितः ॥परीक्षाविषयो यो हि निर्णयो न्यायनिर्मितः ।नियमत्रयमप्येतत् तस्मिन्न हि न युज्यते ॥संशयाभावेऽपि विचारप्रवृत्तिः

[II.584.39]

स हि विमृश्यैव भवति, विमर्शपूर्वकत्वात् परीक्षायाः । अनुमानं च
संदिग्धे विषये प्रवर्तत इति प्रायेण तद्व्यवहारः ॥

[II.584.40]

यद्यपि क्वचिदसंदिग्धेऽपि विषये दृष्टं प्रवर्तमानमनुमानमनलार्थितायामतर्कितोपनतपर्वतनितम्बनिर्गतधूमदर्शनेन कृशानुकल्पमिव; तथापि
वस्तुयोग्यतावशेन संदिग्धविषयमेवानुमानमिच्छन्ति न्यायविदः । प्रकृतश्च निर्णयः पक्षप्रतिपक्षाभ्यामेव निर्णय एवेति न शक्यते नियन्तुम्,
अन्यथा न्यायानुपरमादिति । शास्त्रे तु विनापि संशयादस्ति निर्णयः ॥

[II.584.41]

यद्यपि च तत्रापि सूत्रकृता सर्वपरीक्षाणां संशयपूर्वकत्वमुपदेशातिदेशाभ्यामभ्यधायि, तथापि नासौ शास्त्रीयो निर्णयः, परीक्षाकार्यत्वात् ॥शास्त्रीयनिर्णयेषु विशेषः

[II.584.42]

यस्तु शास्त्रत एव क्वचिद्विषयनिर्णयः, स विमर्शवर्जमुत्पद्यते ।
वादेऽपि विमर्शरहितो भवति निर्णयः । उभौ निश्चितौ वादं कुरुतः,
संदिग्धस्य तत्रानधिकारात् । कथं तर्ह्येष प्रवादः "संशयच्छेदो वादस्य
फलम्" इति ? प्रथममुभयोरपि निश्चितयोर्वादप्रवृत्तौ अन्तराले बलादापतति युक्तिद्वयोपनिपातकृतः संशय इति वस्तुनिर्णयावसानत्वाद्वादस्य
संशयच्छेदफलत्वमाचक्षते ॥निर्णयपरीक्षोपसंहारःयद्यप्यनिश्चितमतिः कुरुते न वादंश्रुत्वा तथापि परकीयनयप्रयोगम् ।अन्तर्मतद्वयबलाबलचिन्तनेनसंशय्य निर्णयति नूनमसौ स्वपक्षम् ॥

[II.584.43]

—इति निर्णयपरीक्षा—वादपरीक्षा

[II.584.44]

न्यायपरीक्षाद्वारकवस्तुविचारयोग्याः कथा वादिनां भवन्ति—वादः,
जल्पः, वितण्डेति । तत्र वादस्तावदुच्यते—"प्रमाणतर्कसाधनोपालम्भः सिद्धान्ताविरुद्धः
पञ्चावयवोपपन्नः पक्षप्रतिपक्षपरिग्रहो वादः ॥ १-२-१ ॥" (न्या-सू)

[II.584.45]

पक्षप्रतिपक्षौ व्याख्यातौ । तयोः परिग्रहः—अभ्युपगमनियमः ।
एको वक्ति "नित्यः शब्दः" इति । अपरस्तु "अनित्यः शब्दः" इत्याह ।
सोऽयं पक्षप्रतिपक्षपरिग्रहो वादः । एतच्च रूपं कथात्रयेऽपि साधारणमिति विशेषमाह—प्रमाणतर्कसाधनोपालम्भ इति । प्रमाणैः तर्केण च
साधनम्, उपालम्भश्चास्मिन् क्रियते इति प्रमाणतर्कसाधनोपालम्भः ।
न त्वीदृशी वितण्डा, तस्याः प्रतिपक्षसाधनोपन्यासशून्यस्वभावत्वात् ॥कथासु परार्थानुमानमेव प्रमाणम्

[II.584.46]

ननु ! प्रत्यक्षादेः प्रमाणस्य परप्रतीत्यनुपायत्वात् न तेन वादे
साधनोपालम्भौ शक्यक्रियौ । तर्कस्य तु प्रतीतिसाधनत्वमपि तावत् न
संभवति, संभवनाप्रत्ययस्वभावत्वात् । किमुत परप्रत्यायनाङ्गतेति न
तरां तस्य साधनोपालम्भहेतुत्वम् । सत्यमेवम्—इह तु न प्रमाणशब्देन
प्रत्यक्षादेरभिधानम्; अपि तु प्रमाणमूला अवयवाः उच्यन्ते । तैश्च
सिद्ध्युपालब्धी क्रियेते । एवं तर्कस्य तु स्वतः साधनोपालम्भकरणकौशलशून्यात्मनोऽपि प्रमाणानुग्राहकत्वात् पारम्पर्येण तद्धेतोराशयशुद्धिप्रदर्शनार्थमुपादानम् ॥पञ्चावयवोपपन्नदलप्रयोजनम्

[II.584.47]

यद्येवं प्रमाणपदेनैव तन्मूलावयवप्रतिपादनात् पंचावयवोपपन्नग्रहणमतिरिच्यते ॥

[II.584.48]

तत्र के चिदाचक्षे—प्रमाणतर्कसाधनोपालम्भ इति वादलक्षणे, छल
जातिनिग्रहस्थानसाधनोपालम्भ इति च जल्पलक्षणे श्रवणात्, वादे सर्वात्मना छलादिनिषेधप्रसक्तौ कतिपयनिग्रहस्थानोद्भावनाभ्यनुज्ञानार्थं पंचावयवोपपन्नग्रहणम् ॥

[II.584.49]

अनेन च हीनं—अन्यतमेनाप्यवयवेन न्यूनम्, हेतूदाहरणाभ्यामधिकं—अधिकमिति न्यूनाधिकयोरुद्भावनमनुज्ञायते । सिद्धान्ताविरुद्धग्रहणेनापि—"सिद्धान्तमभ्युपेत्य तद्विरोधी विरुद्धः" इति विरुद्धाख्यहेत्वाभासोद्भावनमनुज्ञातम्—इत्येवं वादे त्रीणि निग्रहस्थानान्युद्भावनीयानि ॥वादे चोदनीयनिग्रहस्थानानि

[II.584.50]

अन्ये वदन्ति—विरुद्ध एव हेत्वाभासो वादे चोद्यते, नानैकान्तिकादि
रिति । कथमेतत् युज्यते ? "निग्रहस्थानेभ्यः पृथगुपदिष्टा हेत्वभासा
वादे चोदनीया भविष्यन्ति" इति—भाष्यकारवचनात् प्रमाणपदेन च
तन्मूलावयवाक्षेपात् प्रमाणाभासमूलनिरासे सति सकलहेत्वाभासोद्भावनमपि तत्र सिद्धमिति ॥

[II.584.51]

सिद्धान्ताविरुद्धग्रहणेन "सिद्धान्तमभ्युपेत्यानियमात् कथाप्रसङ्गः
अपसिद्धान्तः" इत्यपसिद्धान्ताख्यनिग्रहस्थानाभ्यनुज्ञानमित्येवमष्टौ निग्रहस्थानानि वादे उद्भाव्यन्त इति—तदनुपपन्नम्—न हि त्रीणि वा अष्टौ
वा वादे निग्रहस्थानानि चोदनीयानीति चोदनार्वैदिकी, राजशासनं वा ।
वस्तुपरिशुद्धिसाधनं सर्वमेव तत्र प्रयोगार्हम् । अयं तु विशेषः—जल्पे
कस्यांचिदवस्थायां बुद्धिपूर्वकमपि छलादिप्रयोगः क्रियते । वादे तु नतथा तेषां प्रयोगः । भ्रान्त्या तु कथंचित्प्रयुक्तानामवश्यमुद्भावनम्;
अनुद्भावने वस्तुपरिशुद्धेरभावात् ॥स्वमतेन दलप्रयोजनम्

[II.584.52]

कथं तर्हीदं पदद्वयं—सिद्धान्ताविरुद्धः, पंचावयवोपपन्न इति ।
अपसिद्धान्तादिसम्यग्दूषणदिक्प्रदर्शनेन एवंप्रकारवस्तुशुद्ध्यनुगुणनिग्रहस्थानजाताभ्यनुज्ञानार्थमेवेत्यभियुक्ताः । अप्रतिभाविक्षेपादयो हि न
वादे पराजयहेतवः, क्षणान्तरेणाप्यागत्य अनुस्मृत्य च साधनमुपालम्भं
वा तत्र प्रवदन्न पराजीयते । प्रतिज्ञाहान्यादि तु सम्यक्पराजयकारणमखिलमाभ्यां पदाभ्यामभ्यनुज्ञातमत्रेति ॥प्रमाणतर्कदलप्रयोजनम्

[II.584.53]

ननु ! इदानीं प्रमाणतर्कग्रहणमपार्थकम्, पंचावयवोपपन्नपदेनैव
प्रमाणमूलावयवोपदेशात्, वस्तुपरिशुद्ध्यनुगुणनिग्रहस्थानाभ्यनुज्ञानाच्च
किमिव नोक्तम्—न—अभिप्रायनैर्मल्यनिवेदनद्वारकवादजल्पविवेकप्रतिपादनार्थत्वात् । स्वप्रतिपत्तिसाधनमपि प्रत्यक्षादि वादे प्रयोक्तुमुचितं,
आशयशुद्धिमुपदर्शयितुम् । "अत्र वस्तुनि मम प्रथमं तर्कः इत्थं प्रवृत्त
आसीत्, ततः प्रमाणमिदं प्रवृत्तम्" इत्येवमाद्यपि तत्र वक्तव्यम् । अत
एव चान्यतरपक्षनिर्णयावसान एव भवति वादः । न जल्पवत् अलीकदूषणाडम्बरविरचितपरपरिभवपर्यवसानोऽपीति तथा बुद्धिपूर्वमाभासानामप्रयोग इति निर्मत्सरकथात्वमस्योक्तमिति अकलुषाकूतकथनाय प्रमाण
तर्कपदम् ॥प्रमाणतर्कदलप्रयोजनान्तरम्

[II.584.54]

अपि च साधनोपालम्भव्यतिषङ्गप्रतिपादनमपि तस्य फलम् ।
उभावपि परस्परमनुबन्धेन वादिभ्यां परीक्ष्यमाणौ पक्षप्रतिपक्षौ वादतां
प्रयोजयतः, न तु स्वगुहे शास्त्रे वा विविच्यमानौ । प्रमाणैरेव वादे, छलादिभिरेव जल्पे व्यवहार इति नियमशङ्कानिरसनमपि तत्पदोपादानप्रयोजनमुक्तमन्यैरिति कृतमतिविस्तरेण । सर्वथा वादलक्षणं सुस्थम् ॥वादं तु निर्णयफलार्थिभिरेव शिष्य-सब्रह्मचारिगुरुभिः सहवीतरागैः ।न ख्यातिलाभरभसप्रतिवर्धमान-स्पर्धानुबन्धविधुरात्मभिरारभेत ॥

[II.584.55]

—इति वादपरीक्षा—जल्पपरीक्षा"यथोक्तोपपन्नः छलजातिनिग्रहस्थानसाधनोपालम्भः जल्पः ॥ १-२-२ ॥" (न्या-सू)

[II.584.56]

यथोक्तोपपन्नग्रहणेन सर्वातिदेशे वादजल्पयोरविशेष इति शङ्कमानाः केचन पक्षप्रतिपक्षपरिग्रहमात्रातिदेशमेव व्याचक्षते । इयतस्तु
पूर्वसूत्रानुवृत्त्यापि सिद्धेः मन्दफलमेव "यथोक्तोपपन्न"वचनं भवेदिति
समस्तादितिदेश एव वरम् । न च तत्रापि वादजल्पयोः साम्यम्, गम्यमानार्थानतिदेशात् । श्रौत एवार्थः अतिदिश्यते, न गम्यमानः ।
तत्कृत एव च तयोर्भेदः ॥

[II.584.57]

तथा च प्रमाणतर्कसाधनोपालम्भ इत्यत्र गम्यमानोऽर्थः अभिप्रायनियमः । स नातिदिश्यते । सिद्धान्ताविरुद्धः पंचावयवोपपन्नः इत्यत्रापि बुद्धिपूर्वकजात्यादिप्रयोगप्रतिषेधतदुद्भावननियमरूपः गम्यमानोऽर्थः ।
सोऽपि नातिदिश्यत इति कुतस्तयोरविवेकः । अत एव च बुद्धिपूर्वक
प्रयोगानुज्ञानाय छलजातिनिग्रहस्थानसाधनोपालम्भ इत्युक्तम् ॥जल्पे छलादेरभ्यनुज्ञानम्

[II.584.58]

भवत्वेवम् ! छलादीनां त्वसदुत्तरत्वात् कथमिव साधनोपासम्भहेतुत्वम् । परपक्षप्रतिक्षेपद्वारकमिति चेत्—न—असदुत्तरत्वेन प्रतिक्षेपे
ऽपि तेषामसामर्थ्यात् । एवमपि च साधनग्रहणमनर्थकमेवेति—सत्यमेवेदम्—किन्तु कस्यांचिदवस्थायां स्वप्रतिपत्तिसाधनोपहिततत्त्वज्ञानरक्षायै तान्यपि व्याप्रियन्ते । यदा जानन्नपि परपक्षकशिमानम्,
स्वपक्षेद्रढिमानं च क्वचिदवसरे परप्रयुक्ते साधने दूषणं सपदि न पश्यति,
स्वपक्षसाधनं च झटिति न स्मरति, तदा छलादिभिरप्युपक्रम्य परमभिभवति, आत्मानं च रक्षतीति ॥छलादिप्रयोगफलम्

[II.584.59]

ननु ! यदि परोऽपि छलादीनि जानीयात्, तेषु चानुरूपमुत्तरमभिदधीत, कथं जीयेत ? प्रत्युत जयत्येव—सत्यम्—तथाप्येकान्तपराजयात् वरं संदेह इति युक्तमेव तत्प्रयोगेण स्फुटाटोपकरणम् ॥

[II.584.60]

ननु ! ईदृंशि प्रयोजनानि जिगीषतो जनस्य जानपदसदसि भवन्ति ।
तस्यापि न निपुणमतिपरिषदि । मुमुक्षोस्तु दूरापेतैव कथेयमिति कथमिह मोक्षशास्त्रे जल्पाद्युपदेशः ?—नैतेदेवम्—मुमुक्षोरपि क्वचित्प्रसङ्गे
तदुपयोगात् । तथोक्तं "तत्त्वाध्यवसायसंरक्षणार्थं जल्पवितण्डे, बीजप्ररोहसंरक्षणार्थं कण्टकशाखावरणवत्"(न्या-सू-४-५-‥) इति ॥वितण्डादिप्रयोगकालः

[II.584.61]

यदि हि क्वचिदाश्रमे सुखमासीनं अनेकशिष्यगणोपास्यमानं रहस्यतत्त्वमुपदिशन्तं शान्तमानसमाचार्य अनार्यः कश्चिद्विपश्चिदागत्य दुरधिगतकतिपयाक्षरचयजनितगुरुतरगर्वगद्गदया गिरा "भोस्तपस्विन् ! किंव्याख्यायते ? हुं ! आन्वीक्षकी ! सरलमतिप्रियेयं विद्या । क्व वेदाः !
क्ववेदप्रामाण्यम् ! क्वात्मज्ञानम् ? क्वापवर्गः ? इत्यादि मन्दं मन्दं
विहस्य सहसा दुष्टमेध इव प्रकटिताकाण्डदण्डकाशडम्बरवित्रासिताश्रममृगवर्गमुद्ग्राहयन् आकुलयति, तदा जगज्जालमिन्द्रजालपण्डितविलसितमिति जानन्नप्याचार्यः यदि तमुपेक्षते, तिरस्करोति, सद्यः सम्यक्साधनाप्रतिभासेऽपि यदि छलादिभिरेनं न शमयति; तदा तस्मिन् गते
तत उत्थाय शिष्यगणा ब्रूयुः "कष्टमस्थाने" क्लिष्टाः स्मः ॥योऽसावस्माकमाचार्यः प्रख्यातो न्यायवित्तमः ।अद्य त्वागत्य सोऽन्येन पण्डितेन पराजितः ॥तच्छ्रुत्वा जन इतरोऽपि सत्पथास्था-शैथिल्यात्सपदि तमेव माऽनुयासीत् ।तन्नूनं परिभवभूमिकामसभ्योनेतव्यः सदसि स वावदूकपाशः ॥तद्विधानघटने निरर्गलंजल्पमस्त्रमुपदिष्टवान् मुनिः ।आनुषङ्गिकमपि प्रयोजनंतस्य रागिजनतासु वर्णितम् ॥

[II.584.62]

—इति जल्पपरीक्षा—वितण्डापरीक्षा"स प्रतिपक्षस्थापनाहीनो वितण्डा ॥ १-२-३ ॥" (न्या-सू)

[II.584.63]

स एव यथोक्तलक्षणकः जल्पः वितण्डा भवति । को विशेष इति
चेत्—आह—प्रतिपक्षस्थापनाहीन इति । उत्तरपक्षवादी वैतण्डिकः ।
प्रथमवादी प्रथमसाध्यमानपक्षापेक्षया । तत्पक्षः हस्तिप्रतिहस्तिन्यायेन
प्रतिपक्ष इत्युच्यते । तमसावभ्युपगच्छत्येव, न तत्र साधनमुपदिशति,
परपक्षमेवाक्षिपन्नास्ते । तर्हि साधनाद्विना पक्षोऽपि सोऽस्य नास्त्ये
वेति ॥स्थापनापदप्रयोजनम्

[II.584.64]

प्रतिपक्षहीनो वितण्डेत्युच्यताम्, किं स्थापनाग्रहणेन ?—न—अभ्युपगममात्रेण तद्भावात् । तमनभ्मुपगम्य प्रलपतः कस्तस्य शृणुयात् ।
औपचारिको वा परमतपराकरणरूप एवास्य पक्षः । तस्मिन् हि सति
स्वपक्षो हि तस्य सिद्ध्येदिति । परमताक्षेपप्रवणप्रवृत्तेश्च बलात् द्वितीयपक्षवाद्येव वैतण्डिक इति । तदेवं पक्षोऽस्यास्तीति, साधनं तु नास्तीति
सम्यक्सूत्रितं "स प्रतिपक्षस्थापनाहीनो वितण्डा" इति ॥इत्युदाहृतमिदं कथात्रयंयत्परस्परविविक्तलक्षणम् ।स्थूलमप्यनवलोक्य कथ्यतेवाद एक इति शाक्यशिष्यकैः ॥

[II.584.65]

—इति वितण्डापरीक्षा—हेत्वाभासपरीक्षा

[II.584.66]

पक्षधर्मत्वादीनि पंच लक्षणानि हेतोरुक्तानि । तेषामेकैकापायात्
पंच हेत्वाभासा भवन्तीति तान् दर्शयितुमाह—"सव्यभिचारविरुद्धप्रकरणसमसाध्यसमातीतकाला
हेत्वाभासाः ॥ २-२-४ ॥" (न्या-सू)

[II.584.67]

अत्र हेत्वाभासश्रुतिरेव निर्वचनसहिता सामान्यलक्षणं बोधयति—"अहेतवः हेतुवदाभासन्त इति हेत्वाभासाः" इति । लक्षणैकदेशयोगाच्च
हेतुवदाभासनं, अहेतोरप्युपपद्यते । सकललक्षणापायेऽपि पंचमीनिर्देशादिः
भ्रमहेतुरित्येके ॥

[II.584.68]

सव्यभिचारादिपदपर्यन्तवर्तिनी तु सैव श्रुतिः विभागमवगमयति,
प्रमाणश्रुतिवदित्युक्तम् । पक्षधर्मतादिलक्षणानां च क्रमनियमाभावात्
साध्यसमविरुद्धसव्यभिचारातीतकालप्रकरणसमा हेत्वाभासा इति पाठो
नाश्रितः ॥हेत्वाभाससंख्याविमर्शः

[II.584.69]

ननु ! त्रय एव हेत्वाभासा इति शाक्याः—न—प्रत्यक्षागमबाधितस्य च हेतोः पूर्वं प्रदर्शितत्वात् ॥

[II.584.70]

ननु ! एकस्यैव रूपद्वयवैकल्यात् कथं न षष्ठादयः तत्प्रभेदाः स्युः
यथा "अनित्यः शब्दः चाक्षुषत्वात्" इति । एष हि पक्षे वृत्त्यभावादसिद्ध
उच्यताम्, उत सामान्यादेः विपक्षादप्रच्युतः सव्यभिचारः, उत जात्यन्तरमेव ताभ्यामिति—नैतदेवम्-एकैकरूपापायनिमित्तभेदपंचकप्रतिपादने कृते
द्वित्रिरूपापायात् न रूपान्तरमवतरति, किन्तु तेषामेव समावेशःस्यात् ॥

[II.584.71]

अपि च प्रथमगृहीतान्यतमरूपवैकल्यलब्धैकहेत्वाभासरूपेऽस्मिन्
किं रूपान्तरनिरूपणेनेत्यास्तामेतत् ॥अप्रयोजकहेतोरसिद्धावन्तर्भावः

[II.584.72]

ननु ! अप्रयोजको नाम षष्ठो हेत्वाभासः समस्तीति न पुनरपि
पंचत्वम्—न—तस्यान्यथासिद्धत्वेन असिद्ध एवान्तर्भावं वक्ष्यामः ।
अवान्तरभेदविवक्षायां तु हेत्वाभासानामियत्तानिश्चयः न शक्यक्रियः, न च
सप्रयोजन इति पंचैव हेत्वाभासा इति सिद्धम् ॥सव्यभिचारलक्षणम्

[II.584.73]

तेषां सव्यभिचारस्तावदुच्यते—"अनैकान्तिकः सव्यभिचारः ॥ १-२-५ ॥" (न्या-सू)

[II.584.74]

व्यभिचारः एकत्र व्यवस्थाऽनियमः । तेन सह वर्तत इति सव्यभिचारः
—विपक्षादप्रच्युत इत्यर्थः । एकस्मिन् अन्ते भवन् ऐकान्तिकः । तद्विपर्यायादनैकान्तिक इति स एवार्थः । एवमिह लक्ष्यलक्षणपदयोः यथाकाम
मभ्युपगमः, न प्रत्यक्षादिवत् व्यवस्थया ॥

[II.584.75]

सव्यभिचारपदे लक्ष्याभिधायिनि लक्षणवचनमनैकान्तिकपदम्,
अनैकान्तिकपदे तु लक्ष्यवाचिनि सव्यभिचारपदं—लक्षणप्रतिपादकं प्रसिद्ध्यप्रसिद्धिविभागापेक्षया पिककोकिलवत् द्रष्टव्यम् । "पिकः कोकिलः"
इत्युक्ते यस्य पिकशब्दार्थः प्रसिद्धः, स ततः कोकिलशब्दार्थमवभोत्स्यते ।
प्रसिद्धकोकिलशब्दार्थस्तु पिकशब्दार्थमिति ॥अनैकान्तिकपदार्थः

[II.584.76]

आह, भवत्वेवम् ! इदं तु चिन्त्यताम् । "अनैकान्तिकः" इति
किमयं पर्युदासः, प्रसज्यप्रतिषेधो वा ? किंचातः ? पर्युदासपक्षे स्वपक्षनियतादैकान्तिकादन्यः यः, स एवानैकान्तिक इति स एवैको हेत्वाभासः
स्यात् । प्रसज्यप्रतिषेधे त्वैकान्तिकाभावस्य निवृत्तिरूपस्य हेत्वाभासता
भवेत्, न लक्ष्यत्वेनाभिमतस्य विपक्षवृत्तेः हेत्वन्तरस्य प्रमेयत्वादेरिति—
उच्यते—प्रश्न एवायमनुपपन्नः । संशयानो हिपरं पृच्छति । संशयश्चोभयथा दर्शनाद्भवति । न च नामपद संबद्धस्य नञः द्वयी वृत्तिर्दृष्टा । "अश्राद्धभोजी" इत्यादौ हि भुजिना नञ् संबध्यते, "श्राद्ध
न भुङ्क्ते" इति; न तु नाम्ना श्राद्धेनेति ॥नामपदसंबद्धनञः पर्युदास एवार्थः

[II.584.77]

आख्यातेनापि प्रयोज्यमानः क्वचित् प्रकरणसामर्थ्यानुरोधात्
प्रत्ययार्थसंबन्धमवधूय धात्वर्थमेव केवलमालिङ्गन् पर्युदासवृत्तिर्भवति
—"नेक्षेतोद्यन्तमादित्यम्" इति । न तु नाम्ना संबध्यमानः क्वचिदपिपर्युदासवृत्तिमुल्लङ्घ्य प्रसज्यप्रतिषेधमात्रपरतामबलम्बमानो दृश्यते ।
अब्राह्मणादौ सर्वत्र तदन्यावगतिदर्शनात् इति कुतस्त्यः संशयः ॥पर्युदासपक्षोक्तदोषपरिहारः

[II.584.78]

अथवा किमनयाऽवान्तरचिन्तया ! यथा पृष्टं कृत एवोत्तरमुच्यते ।
एकस्मिन्ननित्यपक्षे नित्यपक्षे वा नियतः एकान्तिकः एकपक्षवृत्तिरुच्यते ।
ततोऽन्यः पक्षद्वयवृत्तिः अनेकान्तिको भवति । एवं न सर्वे हेत्वाभासाः
पक्षद्वयवृत्तय इति न संख्याहानिः अतः पर्युदासपक्षे तावन्न दोषः ॥प्रतिपेधार्थकत्वेऽपि न दोषः

[II.584.79]

प्रसज्यप्रतिषेधेऽपि—ऐकान्तिको न भवति यः, स एवाहेतुरिति न
निवृत्तिमात्रपरत्वम् । अश्राद्धभोजीति कृता पुरुष उच्यते, न श्राद्धभोजनाभावमात्रम् । एवमिहापि तद्धितेनैकान्तनियतताप्रतिषेधविशिष्टः
हेतुरेवोच्यते, नाभावमात्रम्—इत्येवमुभयथाऽपि न दोषः ॥

[II.584.80]

तस्योदाहरणं—नित्यः शब्दः प्रमेयत्वात्—इति । एष हि नित्यानित्यपक्षयोरन्यतरस्मिन्नपि न नियत इति विपक्षवृत्तित्वादनैकान्तिक
उक्तो भवति ॥परोक्तानैकान्तिकविभागविमर्शः

[II.584.81]

ननु ! षट्प्रकारः परैरनैकान्तिक इष्यते । सपक्षैकदेशवृत्तिः विपक्ष
व्यापी, विपक्षैकदेशवृत्तिः सपक्षव्यापी, उभयपक्षैकदेशवृत्तिः, उभयपक्षव्यापीति साधारणः चतुष्प्रकारः । असाधारणः विरुद्धाव्यभिचारी
चेति । स कथमिह न निर्दिश्यते—उच्यते—सपक्षव्याप्त्यादिभेददर्शनं
तावत् अप्रयोजनकम्, अशक्यं च; हेत्वाभासानामवान्तरभेदानन्त्यात् ।
विपक्षाद्व्यावृत्तिर्यस्य नास्ति, स सव्यभिचारः—इत्यन्यतमहेतुरूपरहितत्वमनैकान्तिकलक्षणमिह विवक्षितम् । तच्चोक्तमेव । किमवान्तरभेदपरिगणनेन ॥

[II.584.82]

असाधारणविरुद्धाव्यभिचारिणौ तु न संस्त एव हेत्वाभासाविति न
व्याख्यायेते ॥असाधारणानैकन्तिको नातिरिक्तः

[II.584.83]

ननु ! साधारणवदसाधारणस्यापि गन्धवत्त्वादेः संशयहेतुत्वदर्शनात्
कथमसंभवः ? अनेकधर्मोपपत्तेश्च संशयः भवद्भिरपि व्याख्यात एव—नैतदेवम्—उभयविशेषसहचरितधर्मदर्शनं हि तदनुस्मरणयुक्तेन संशयमुपजनयति । असाधारणस्तु असाधारणत्वादेव न तत्सहचरः कदाचिदुपलब्ध
इति कथं संशयहेतुः ?

[II.584.84]

कथं तर्ह्यनेकधर्नोपपत्तेरिति वर्ण्यते ? वर्णितमेतत् । वस्तुनो हि
विशेषधर्मः कश्चिदसाधारणः केनापि धर्मान्तरेण सहचरितो दृष्टः, सोऽय
शब्दे विभामगजत्वाख्यो धर्मः केनचिद्धर्मान्तरेण द्रव्यत्वेन गुणत्वेन वा सहचरितो भवेदितीत्थमनेकधर्मोपपत्तेः संशयो वर्णितः ॥

[II.584.85]

तदिहापि गन्धवत्त्वमसाधारणमेव यदि संशयहेतुतया वर्ण्यते, तर्हि
साधारणात् वस्तुधर्मत्वादेव संशयो भवेत्, नासाधारणात् गन्धवत्त्वात् ।
न हि तन्नित्यानित्ययोरन्यतरेणापि सहचरितमुपलब्धम् । वस्तुधर्मस्तु
धर्मान्तरानुयायी दृश्यत इति वस्तुधर्मत्वमेव तत्कारणम् । अतः "नित्या
भूः, गन्धवत्त्वात्" इत्यसाधारणानैकान्तिकः न वक्तव्यः ॥विरुद्धाव्यभिचारोऽपि नातिरिक्तः

[II.584.86]

विरुद्धाव्यभिचर्यपि न वाच्य एव, एकत्र धर्मिणि परस्परविरुद्धद्वयप्रयोजकहेतुद्वयोपनिपातस्यानुपपत्तेः ॥

[II.584.87]

ननु ! "प्रत्यक्षो वायुः, स्पर्शवत्त्वात्, घटवत्""अप्रत्यक्षो वायुः,
अरूपत्वात्, आकाशवत्" इत्यस्ति हेतुद्वयसन्निपातः । त एव च विरुद्धाव्यभिचार्युच्यत इति—अत्र तावत् एतदेव वक्तव्यम्—कोऽयमपूर्वः प्रामाणिकव्यवहारः ईदृशः, यत् अनुमानेन प्रत्यक्षत्वमप्रत्यक्षत्वं वा साध्यत
इति । इन्द्रियजप्रमितिविषयो ह्यर्थः प्रत्यक्षो भवति । स एष वायुः
यदीन्द्रियजे प्रत्यये प्रतिभात्येव, किमनुमानेन । अथ तत्र न प्रतिभाति
तथापि किमनुमानेनेति ॥विरुद्धाव्यभिचारिणोऽप्रयोजकत्वम्

[II.584.88]

किंच अनयोरन्यतरो हेतुः अवश्यमप्रयोजकः, वस्तुनः द्वैरूप्यानुपपत्तेः ।
हेतौ च प्रयुक्ते तद्गुणदोषपरीक्षणमेव प्रतिवादी विधत्ताम्, कोऽवसरः
प्रतिहेतूपन्यासस्य । विडम्बनार्थस्तटुपन्यास इति चेत्—न—विडम्बनोपन्यासस्य जात्युत्तरप्रकारत्वात् । इह च हेत्वाभासाः वास्तवा एवानुमानदोषाः । एकत्र प्रयोजकवृद्धहेतुद्वयसमावेशासंभवस्योक्तत्वात् । कथं
तर्हि प्रकरणसम इति चेत्, तत्रैव विशेषं वक्ष्यामः ॥विरुद्धाव्यभिचारिणः विप्रतिपत्तिरूपत्वं वा

[II.584.89]

अथ हेतुप्रयोगरहितोभयवादिपरिगृहीतपक्षप्रतिपक्षोपन्यासमात्रं
विरुद्धाव्यभिचारिणो रूपमुच्यते, सोऽयं विप्रतिपत्तेः सशयो भवति, न
हेत्वाभासादस्मादिति ॥

[II.584.90]

अपि च, यदि संशयजनकत्वं अनैकान्तिकलक्षणमुच्येत—काममसाधारणस्य वा विरुद्धाव्यभिचारिणो वा यथा तथा संशयहेतुतामधिरोप्य कथ्यतामनैकान्तिकता, न तु संशयजनकत्वं तल्लक्षणम्, इन्द्रिया
देरपि तज्जनकत्वेन तथाभावप्रसक्तेः । अपि तु पक्षद्वयवृत्तित्वमनैकान्ति
कलक्षणम् । स तु पक्षद्वयवृत्तित्वात् संशयमपि जनयतीति वस्तुस्वभावो
ऽयम् । अतः असाधारणविरुद्धाव्यभिचारिणोः कथंचित्संशयहेतुत्वेऽपि
पक्षद्वयवृत्त्यभावत् नानैकान्तिकवर्गेऽन्तर्भावः । क्व तर्हि तावन्तर्भविष्यतः ?
जात्युत्तराणामानन्त्यात् तेष्विति वक्ष्यामः ॥तस्मादसाधारणसंज्ञकस्यहेतोर्विरुद्धाव्यभिचारिणो वा ।विपक्षवृत्तित्वमतर्कयन्तःवदन्त्यनैकान्तिकतां न तद्ज्ञाः ॥विरुद्धलक्षणम्"सिद्धान्तमभ्युपेत्य तद्विरोधी विरुद्धः ॥ १-२-६ ॥" (न्या-सू)

[II.584.91]

सपक्षविपक्षयोः वृत्त्यवृत्ती हेतोर्लक्षणम् । ते यस्य विपर्यस्ते दृश्येते,
यः सपक्षे न वर्तते, विपक्षे च वर्तते, सः साध्यविपर्ययसाधनात् विरुद्धो
भवति; सोऽयमुच्यते—सिद्धान्तमभ्युपेत्येति ॥

[II.584.92]

सिद्धान्तशब्दः यद्यपि धर्मविशिष्टे धर्मिणि व्याख्यातः, अयमित्थमित्यभ्युपगमविषयीकृतोऽर्थः सिद्धान्त इति—तथापीह तदेकदेशसाध्यधर्मविषयो लक्ष्यते । तं सिद्धान्तं साध्यधर्ममभ्युपगम्य यो विरुणद्धि—
व्याहन्ति—तद्विपर्ययं साधयति स विरुद्ध इत्यर्थः ॥सूत्रार्थवर्णनम्

[II.584.93]

ननु समानकर्तृकयोः क्त्वाप्रत्ययः स्मर्यते । इह च हेतोरचेतनस्याभ्युपगमेन कर्तृत्वासंभवात् पुरुषस्तत्कर्ता भवेत् । "सिद्धान्तं च विरुणद्धि
हेतुः" इति भिन्नककतृत्वमुच्यते—उच्यते समानकर्तृकत्वसिद्धये हेतोरेवाभ्युपगमे कर्तृत्वमुपचाराद्वर्णयिष्यते । हेतुबलात् पुरुषेणाभ्युपगमः क्रियमाणः हेतुनव कृतो भवति । एवं च स एवाभ्युपगन्ता, स एव विरुणद्धीति न भिन्नकर्तृकत्वम् ॥

[II.584.94]

ननु ! उपचारपरिग्रहश्चेदभिमतः, तदत्र त्रितयं वक्तव्यम्—मुख्येऽर्थे प्रमाणबाधः, निमित्तम्, प्रयोजनं चेति । मुख्येऽर्थे प्रमाणबाधः,
उक्त एव हेतोरचेतनत्वम् । निमित्तमप्यस्ति हेतुसाधनको ह्यभ्युपगम
इति । प्रयोजनं तु विशेषविरुद्धानां हेत्वाभासत्वनिवारणम् ॥

[II.584.95]

सिद्धान्तशब्दस्यापि समुदायवाचिनः यदेकदेशेऽवस्थापनं, तस्यापि
विशेषविरुद्धव्यवच्छेद एव फलम् ॥विशेषविरुद्धस्य न हेत्वाभासता

[II.584.96]

विशेषविरुद्धानां हि हेत्वाभासत्वाभ्युपगमे सर्वानुमानोच्छेदप्रसङ्गः
न हि तथाविधो हेतुरिह जगति कश्चिदवाप्यते, यः साध्यसिद्धयेऽभिधीयमानः धर्मस्य वा धर्मिणो वा विशेषं न कंचन बाधते । तथाहि—"अनित्यः शब्दः, कृतकत्वात्" इति सकलताकिकगृहप्रसिद्ध एष हेतुः
अनित्यतां साधयन्नपि "यद्यत्कृतकम्, तत्तदश्रावणं दृष्टम्" । यो यः कृतकः
स स व्योमविशेषगुणो न भवति इति धर्मिणो विशेषं बाधत एवेत्यहेतुः
स्यात् । न चैवं युक्तमिति न विशेषविरुद्धो नाम हेत्वाभासः अभ्युपगन्तव्यः; किन्तु साध्यस्वरूपविपर्ययसाधन एवेति ॥परोक्तविरुद्धविभागस्यायुक्तता

[II.584.97]

अत एव यथा तीर्थान्तरे वर्ण्यते—विरुद्धश्चतुष्प्रकारः—धर्मस्वरूपविपरीतसाधनः, धर्मिस्वरूपविपरीतसाधनः, धर्मविशेषविपरीतसाधनः,
धर्मिविशेषविपरीतसाधन इति । तथेह नेष्यते, अतिप्रसङ्गस्य दर्शितत्वात् इति । अस्योदाहरणं—"नित्यः शब्दः, कृतकत्वात्" इत्यादि ॥विरुद्धस्य व्यभिचारिवैलक्षण्यम्

[II.584.98]

ननु ! एकैकलक्षणापायात् पंच हेत्वाभासा इत्युक्तम् । अस्य च
हेतोरुभे लक्षणे न स्तः । यथा ह्यस्य सपक्षे वृत्तिर्नास्ति, तथा विपक्षादपि
व्यावत्तिः । यदि हि सपक्षादिव विपक्षादपि व्यावृत्त एष भवेत् गन्धवत्त्ववदसाधारण एव स्यादिति—सत्यमेवम्—विपक्षादव्यावृत्तिः व्यभिचारं
प्रति प्रयोजकतां प्रतिपद्यते । प्रतिपक्षगामी हि व्यभिचरित इत्युच्यते ।
सपक्षे वृत्तिविच्छेदस्तु विपर्ययसिद्धौ प्रयोजक इति सत्यामपि विपक्षवृत्तौ
सपक्षवृत्तिविच्छेदनिबन्धनमेवास्य विरुद्धत्वमुच्यते । विपक्षादप्रच्युतः
स्वसाध्यमेव न साधयेत् । सपक्षे त्ववर्तमानोऽसौ विपरीतमपि साधयतीति
तल्लक्षणापायकृतमेवास्य विरुद्धत्वमाचक्षत इत्यलं सूक्ष्मेक्षिकया ।
तदिदमुक्तं "सिद्धान्तमभ्युपेत्य तद्विरोधी विरुद्धः" इति ॥अपसिद्धान्तादीनां विरुद्धरूपत्वपक्षः

[II.584.99]

अन्ये त्वन्यथा व्याचक्षते—किल साध्यधर्मविपर्ययसाधकवत् अपसिद्धान्तप्रतिज्ञाविरोधादयोऽपि सिद्धान्तविरोधिनः संगृहीतुं युक्ता एव ।
ते चैवं व्याख्यायमाने न संगृहीताः स्युः । क्त्वाप्रत्ययसिद्धान्तशब्दौ
च न समन्वितौ स्याताम् । तस्मादभ्युपगतसिद्धान्तविरोधी इति सूत्रार्थे
वर्णिते, अभ्युपगतं सिद्धान्तं यो विरुणद्धि, स विरुद्धः । तत्कालोपात्त
प्रतिज्ञाविषयीकृतं वाऽवसरान्तरव्यवस्थापितं वेत्येतत्संग्रहश्च कृतो भविष्यति । सिद्धान्तशब्दश्च न सङ्कोचितो भविष्यति । क्त्वाप्रत्ययस्तु
असङ्गतत्वादुपेक्ष्यत एव, भिन्नकर्तृकत्वात् आनन्तर्यस्य गम्यमानस्य
चानुपयुक्तत्वादिति ॥एतत्पक्षस्य भाष्यानुगुणत्वम्

[II.584.100]

तथा च भाष्यकारेण अविशेषेण पूर्वाभ्युपगतसिद्धान्तविरुद्धमेवोदाहरणमुक्तं "सोऽयं विकारो व्यक्तेरपैति, नित्यत्वप्रतिषेधात् ।
अपेतोऽप्यस्ति विनाशप्रतिषेधात्" इति । अत्र हि प्रतिषिद्धनित्यधर्मत्वादित्ययं हेतुः व्यक्तेरपेतोऽपि विकारोऽप्यस्तीत्यमुं सिद्धान्तं विरुणदि
अनेन वा विरुद्ध्यत इति ॥उक्तपक्षेऽस्वारस्यम्

[II.584.101]

एतत्त्वहृदयङ्गममिव व्याख्यानम् । अपसिद्धान्तप्रतिज्ञाविरोधादेः
निग्रहस्थानसूत्रे हेत्वाभासेभ्यः पृथगुपदेशात् किमिह तत्सङ्ग्रहेण ।
प्रत्युत, सङ्ग्रह एव दोषः । यो हि "मीमांसकोऽहम्" इत्यभ्युपगम्य"अनित्यः शब्दः, कृतकत्वात्, घटवत्" इति ब्रूयात्, न तस्यायं हेतुः
विरुद्धो भवेत्, अपि तु अपसिद्धान्तनैवासौ निगृह्येत । तस्मात्
साध्यविपर्ययसाधन एव विरुद्ध उच्यते, न तु पूर्वाभ्युपगतस्वसिद्धान्तविरुद्धः ॥उक्तपक्षस्य सूत्राननुगुणत्वम्

[II.584.102]

न च निरभिप्राय एव सूत्रकृता क्त्वानिर्देशः कृतः, किन्तु ततः प्रतीयमानमानन्तर्यमप्यपेक्षमाणेन । यो हि सिद्धान्तमभ्युपेत्य प्रतिज्ञाय
तत्सिध्यर्थतयोपादीयमानः तमेव विरुणद्धि, स विरुद्धो हेत्वाभास
इति प्राक्तनमेव व्याख्यानमनवद्यम् ॥अतः प्रतिज्ञाविपरीतसाधनात्विरुद्धतामेति न हेतुरन्यथा ।विशेषबाधादिनिबन्धनं पुनःचहुप्रकारत्वमसुष्य नेष्यते ॥सप्रतिपक्षलक्षणम्"यस्मात् प्रकरणचिन्ता स निर्णयार्थमुपदिष्टः प्रकरणसमः
॥ १-२-७ ॥" (न्या-सू)

[II.584.103]

एकैकलक्षणापायनिमित्तहेत्वाभासपंचकप्रतिज्ञानात्, असत्प्रतिपक्षत्वलक्षणवैकल्यात् किल प्रकरणसमो नाम हेत्वाभासो वक्तव्यः । स च
न संभवति, सप्रतिपक्षस्य हेतोरभावात् । अद्व्यात्मकत्वाद्धि वस्तूनामेकत्र परस्परविरोधिधर्मद्वयप्रयोजकहेतुसमावेशो नास्तीत्यसकृदुक्तम् । अतं
एव हि विरुद्धाव्यभिचारी निरस्तः । अनुमानविरुद्धमनुमानं च नेष्यत एव ।
तत्कुतः सप्रतिपक्षो हेत्वाभासः ? अतश्च लक्ष्याभावात् कस्येदं लक्षणमित्यत्राह—यस्मादित्यादि ॥सूत्रव्याख्यानम्

[II.584.104]

विचार्यमाणौ प्रागुक्तलक्षणकौ पक्षपतिपक्षौ प्रकरणम् । तस्य
चिन्ता संशयात् प्रभृत्यानिर्णयात् यद्यपि भवति, तथापीह विमर्शात्मिकैव
गृह्यते । सा यस्मात् भवति ॥

[II.584.105]

कस्माच्च सा भवति ? विशेषानुपलम्भात् । स एव विशेषानुपलम्भः यदि निर्णयार्थमुपदिश्यते, तत्प्रकरणमनतिवर्तमानत्वात् प्रकरणसमो भवति । नित्यः शब्दः, अनित्यधर्मानुपलब्धेः, आकाशवत् । अनित्यः
शब्दः, नित्यधर्मानुपलब्धेः, घटवत्—इति । सोऽयं सप्रतिपक्षो हेतुरिह लक्ष्यो
विद्यते ॥विरुद्धहेतुद्वयासमावेशेऽपि तथा प्रयोगः

[II.584.106]

न च द्रव्यात्मकानि वस्तूनि, प्रमातारस्तु रूपमेषां नियतमवधारयितु
मशक्नुवन्त एवं भ्राम्यन्तीति ॥

[II.584.107]

तथा हि—एकस्तद्विशेषानुपलब्धेः पक्षधर्मान्वयव्यतिरेकात्पश्यंस्तथेति साध्यं बुध्येत, तथैव परं प्रत्याययेदिति । इतरोऽपि द्वितीय
विशेषानुपलब्धेः साधनतां बुद्ध्वा प्रत्यवस्थानं च करोतीति स्वप्रतिपत्तिसाक्षिक एवैष प्रकरणसमो हेत्वाभासः ॥सप्रतिपक्षस्य इतरवैलक्षण्यम्

[II.584.108]

तथा च न तावदयं सम्यग्घेतुः, प्रतिपक्षोपहतत्वेन स्वसाध्योपस्थानसामर्थ्यशून्यत्वात् । हेत्वाभासोऽपि भवन् न तावदसिद्धः, साध्ये धर्मिणि
शब्देऽनुपलभ्यमाननित्यधर्मत्वस्य हेतोः सद्भावात् । नापि विरुद्धः, साध्य,
विपर्ययसाधननिमित्तभूतसपक्षवृत्त्यवियोगानुपपत्तेः । नाप्यनैकान्तिकःपक्षद्वयसाधारणत्वानवधारणात् । संशयजनकत्वं तु न तस्य लक्षणमित्युक्तमेव ॥सप्रतिपक्षस्यानतिरिक्तत्वाक्षेपः

[II.584.109]

ननु ! एकस्मिन् पक्षे नियतः ऐकान्तिक, तद्विपर्ययादनैकातिकः ।
स चायं नित्यानित्यपक्षयोरन्यतरत्रापि न नियत इति अनैकान्तिक एव
स्यात् । अपि चाहुः—"अप्रामाण्यं त्रिधा भिन्नं मिथ्यात्वाज्ञानसंशयैः"

[II.584.110]

(श्लो. वा. 1-1-2 श्लो 54)

[II.584.111]

इति । तत्र यथा इन्दियादेरबोधकत्वाद्वा संशयविपर्ययस्वभावावभाससमुत्पादनदौरात्म्याद्वा भवत्यप्रामाण्यव्यवहारः, एवमनुमानमपि तेनैव
वर्त्मना प्रमाणाभासतामबलम्बते ॥हेत्वाभासत्रैविध्याक्षेपः

[II.584.112]

तत्रासिद्धस्तावदलभमानो धर्मिणि वृत्तिं तत्र साध्यधर्मधियमाधातु
मनधिकृत इत्यज्ञानफलत्वादप्रामाण्यफलमनुभवति ॥

[II.584.113]

विरुद्धस्तु विपर्ययसाधन इति भवन्त एव प्रतिपन्नाः ॥

[II.584.114]

संशयजनकस्त्वनैकान्तिको भवितुमर्हति । न तु पारिभाषिकविपक्ष
वृत्तित्वमेव तस्य लक्षणमुचितम् । उभयमपि चान्यतरपक्षनियमविरहिततनुरिति किमिति न भवति विमर्शमुपदधदनैकान्तिक इति त्रय एव
हेत्वाभासाः ॥सप्रतिपक्षस्यातिरिक्तत्वसाधनम्

[II.584.115]

उच्यते—न फलनियमेन लक्षणनियमः कर्तुं शक्यते । यद्यपि द्विविधं त्रिविधं
भवत्यप्रमाणफलम्, तथापि न त्रिलक्षणके लिङ्गेऽविनाभावः परिसमाप्यते, अपि तु पंचलक्षणक इति प्रसाधितोऽयमर्थः । तद्वैकल्याच्च
हेत्वाभासानामपि पंचत्वमेव । फलं तु द्विविधमस्तु, त्रिविधं वा । न ह्यप्रतिपत्तिजनकं किंचिल्लिङ्गमुपलभामहे । न चाप्रतिपत्तिः प्रयत्नजन्या,
प्रागभावस्य निसर्गसिद्धत्वात्—इत्यलमवान्तरचिन्तनेन ॥सप्रतिपक्षस्यानेकान्तिकवैलक्षण्यसू

[II.584.116]

न फलापेक्षः लिङ्गलक्षणनियमः । तत्र यथा पक्षधर्मरहितत्वमसिद्धलक्षणम्, एवं व्यतिरेकवैकल्यं अनैकान्तिकलक्षणम् । एष च
हेतुः पक्षधर्मान्वयव्यतिरेकाणामन्यतमेनापि रूपेण न विकल इति कथमनै
कान्तिकतां प्रतिपद्येत । व्यस्ततायां हि सर्वाण्येतानि सन्ति लक्षणानि ।
समस्तस्तु नोपन्यस्त एव हेतुत्वेन नित्यानित्यधर्मानुपलब्धेरिति ॥सप्रतिपक्षस्य संशयजनकत्वम्

[II.584.117]

ननु ! यद्यस्य पक्षधर्मान्वयव्यतिरेका निरपवादाः सन्ति, कथं तर्हि
न हेतुरेवायम् । इतरस्यपि पक्षधर्मान्वयव्यतिरेकाणां निरपवादाना
मसंभवात् सोऽपि न कथं हेतुः ? अस्त्विति चेत्—न—वस्तुनः द्वैरूप्यानुपपत्तेः ।
एवमिमौ हेतू पक्षद्वयेऽपि बुद्धिं जनयन्तौ संशयमावहतः, नानैकान्तिकवत्
विपक्षवृत्तित्वेनेति हेत्वाभासान्तरत्वम् ॥

[II.584.118]

एवंविधस्य चास्य प्रकरणसमस्य विरुद्धाव्यभिचारीति नाम यदि
क्रियते—तदपि भवतु । न पुनरनैकान्तिकप्रभेदतामबलम्बते, तल्लक्षणासंस्पर्शात् । उभयप्रतीतिजनकौ हीमौ हेतू भवतः, नोभयपक्षवृत्तीति ॥सप्रतिपक्षस्य बाधाद्वैलक्षण्यम्

[II.584.119]

नाप्ययं कालात्ययापदिष्टः, प्रत्यक्षागमयोरन्यतरस्यापि बाधकस्यानु
पलम्भात् । अनुमानं तु नानुमानस्य बाधकं भवितुं क्षममित्युक्तम् । न
चेतरेतरवाद्यपेक्षयाऽनयोरसिद्धत्वमभिधेयम्, संशयजनकत्वेऽनुभवसिद्धे
सति विशेषानुपलब्धेरप्रत्याख्येयत्वात् ॥सप्रतिपक्षस्थले परस्परप्रतिघातासंभवः

[II.584.120]

ननु ! निश्चितस्य साधनप्रयोगाधिकारात् कथंचित्तावत् साधनं
प्रयुंजीत । निश्चितत्वे च तद्धर्मानुपलब्ध्योः परस्परमसिद्धत्वं स्थितमेव—नैतदेवम्—अन्यतरधर्मानुपलब्धेरेव पक्षधर्मत्वान्वयव्यतिरेकात्
पश्यन्नसौ निश्चिततां प्राप्तः, न द्वितीयधर्मानुपलब्धेः असिद्धतां बुद्ध्यमानः । अत एव भ्रान्तिमूल एष हेत्वाभासः । द्वितीयधर्मानुपलब्धिसिद्धत्वनिश्चये तु सम्यग्घेतुरेव स्यात् । तदसिद्धत्वानवधारणेऽप्यसौ
स्वस्य हेतोस्त्रैरूप्यदर्शनात् निश्चितमतिर्भूत्वा साधनं प्रयुंजान इतरेण तथैव
निश्चितमतिना प्रतिप्रयोगे कृते, तस्यापि त्रैरूप्यमुपलभमानः संशयमधि
गच्छतीत्यलं प्रसङ्गेन ॥

[II.584.121]

तदेवं असिद्धादिलक्षणवैपरीत्यात् प्रतीत्यनुगुणः प्रकरणसमो नामासद्धो हेत्वाभासः ॥सप्रतिपक्षविषये पक्षान्तरम्

[II.584.122]

अपरे पुनः उदाहरणान्तरमस्य व्याहरन्ति—नित्यः शब्दः, पक्षसपक्ष
योरन्यतरत्वात्, आकाशवत् । अनित्यः शब्दः, पक्षसपक्षयोरन्यतरत्वादेव, घटवदिति ॥

[II.584.123]

ननु ! पक्षसपक्षयोरन्यतरः पक्षो वा स्यात्, सपक्षो वा स्यात्, न
तृतीयः । न हि मित्रावरुपयोरन्यतरः सोमो भवतुमर्हति । तत्र पक्षेन्यतर
शब्दवाच्येऽनन्वयः । न हि शब्दाख्यः पक्षः धर्मी धर्म्यन्तरे वर्तते । सपक्षे
त्वन्यतमाभिधेये पक्षधर्मता नास्ति । न ह्याकाशादिः सपक्षः शब्दाख्ये
धर्मिणि वर्तते ॥अन्यतरत्वं न प्रत्येकमात्रम्

[II.584.124]

उच्यते—न पक्षत्वादिति हेतुः प्रयुक्तः, सपक्षत्वादिति वा; येनैवं
स्यात्; पक्षसपक्षयोरन्यतरत्वादिति । तच्च द्वयोरपि किमपि साधारणं रूपम् । न हि वरुणो यष्टव्यः" इति यादृशी बुद्धिः, तादृश्येव"मित्रावरुणयोरन्यतरो यष्टव्यः" इति । विशेषनिष्ठतायां तु बलादापाद्यमानायां सकलानुमानोच्छेदः । न चान्यतरत्वं शब्दमात्रारोपितं रूपमवास्तवमिति वदितुमुचितं अर्थासंस्पर्शितायाः प्रतिक्षिप्तत्वात् ॥

[II.584.125]

अन्यतरत्वादित्यसिद्धो हेतुरिति चेत्, किल पक्ष एवायं, न पक्षसपक्षयोरन्यतर इति—तदयुक्तं—यत एवायं पक्षः, तत एवायं पक्षसपक्षयोरन्यतरः । न ह्यपक्षः पक्षसपक्षयोरन्यतरः स्यात् । न ह्यवरुणो मित्रावरुणयोरन्यतर इत्युक्तमेव ॥

[II.584.126]

पक्षोऽपि च भवन्नेषः न पक्षत्वादित्यनेन रूपेण—हेतूक्रियते, किन्तु
अन्यतरत्वादिति । इत्थं च हेतूकरणे नैकोऽपि दोष इति ॥सप्रतिपक्षोदाहरणान्तरम्

[II.584.127]

अपरमुदाहरणम्—"सन् सर्वज्ञः, इतरतद्विपरीतविनिर्मुक्तत्वात्""घटवत्""असन् सर्वज्ञः, इतरतद्विपरीतविनिर्मुक्तत्वात्, खरविषाणवत्"
इति अत्राप्याक्षेपप्रतिसमाधानप्रकारः पूर्ववदनुसरणीयः ॥

[II.584.128]

धर्म्यसिद्धतादि च यत्नतः परिचिन्तनीयम् ॥

[II.584.129]

एवंजातीयकं तूदाहरणं नानुमोदन्ते मतिमन्तः । यत्र हि हेतुना
स्वयमर्थं सम्यगसम्यग्वाऽनुमाय प्रमाता परप्रत्यायनाय तमेव हेतुं
प्रयुंजीत, स प्रयुज्यमानः वस्तुबलप्रवृत्ततया हेतूभवति, हेत्वाभासीभवति वा ॥उक्तानुमानयोः अनुदाहरणत्वम्

[II.584.130]

तथा हि—आरोहपरिणाहवति पुरोऽवऽस्थिते धर्मिणि स्थाणुगतविशेषानुपलम्भात् एकस्य पुरुष इति भवति प्रतीतिः, इतरस्य तु पुरुषगत
विशेषानुपलब्धेः स्थाणुरिति भवति मतिः । एवं च यदाऽसावेकः पुरुषत्व
सिद्धये परं प्रति स्थाणुधर्माग्रहणं हेतुत्वेन ब्रूयात्, इतरोऽपि पुरुषधर्माग्रहणेन स्थाणुतां प्रतिष्ठापयन् प्रत्यवतिष्ठेत, तदा स्वप्रतीत्यनुसरणपुरस्मरसाधनाभिधानात् भ्रान्तिसंभवाच्च युक्तं तथाविधोदाहरणकीर्तनम् ।
एवं "नित्यः, शब्दः अनित्यधर्मानुपलब्धेः आकाशवत्; अनित्यः शब्दः,
नित्यधर्मानुपलब्धेः, घटवत्" इत्यपि द्रष्टव्यम् ॥सप्रतिपक्षहेत्वोर्वस्तिवत्वावश्यकता

[II.584.131]

यस्तु न वस्तुमूलः केवलोत्प्रेक्षामात्राबलम्बनः स्वप्रतीतिषु न दृष्टपूर्वः, किं तदुपन्यासेन ?

[II.584.132]

एतेन सद्वितीयप्रयोगा अपि प्रत्युक्ताः । यथा क्वचित् साधनप्रयोग
कृते सति तत्रैवं परः प्रत्यवतिष्ठते—प्रस्तुतसाध्यधर्माधिकरणत्वशून्यधर्मिघटान्यतरसद्वितीयो घटः, अनुत्पन्नत्वात्, कुड्यवदिति । यथा प्रस्तुतेन
सिषाधयिषितेन धर्मेण शून्यः यः प्रकृतो धर्मी घटश्च, तयोरन्यतरेण
सद्वितीयोऽयं घटाख्यो धर्मी, तत्र हेतुः अनुत्पन्नत्वम्, तस्य कुड्यादौ
व्याप्तिरिति ॥केवलस्वबुद्धिकल्पितत्वस्यासप्रतिपक्षता

[II.584.133]

सत्यं वदत, यद्यस्ति लोके क्वचिदीदृशः प्रतीतिक्रमः—घटश्च धर्मी,
धर्मिघटयोरन्यतरेण सद्वितीय इत्यत्र अन्यतरशब्दः सामान्यवचनोऽपि
धर्मिणि व्याख्येयः । न हि घट एव घटेन सद्वितीयो भवितुमर्हति इत्यलमलीककल्पनाकौशलप्रत्याख्यानेन ॥सम्यग्वा यदि वा ऽन्यथा विदधते ये हेतवः संविदंदृष्टाः स्वात्मनि ते प्रयोक्तुमुचिताः कामं परज्ञप्तये ।ये तु स्वप्रतिपत्तिमेव न तथा कर्तुं क्षमाः कल्पना-सामर्थ्योत्थितवस्तुशून्यघटनाः किं तत्प्रयोगे फलम् ॥अनुभवासिद्धहेतोः न सप्रतिपक्षत्वम्

[II.584.134]

ये तु सूक्ष्मोत्प्रेक्षणक्षमप्रज्ञातिशयाभिमानदुर्विदग्धाः तथाविधानपि
प्रयुंजते—कृतकरचनाचातुर्यं तैः प्रदर्शितमात्मनःभवति न पुनश्शुद्धिः काचित्प्रमेयदिशः कृता ।क्वचिदवसरे एवंप्रायाः परभ्रमकारिणःकिल सफलतां दध्युः जल्पे यथा कथितं पुरा ॥तत्र त्वेतान् कथयति परः प्राज्ञमानी यदा वातस्याख्येयो निपुणमतिना पूर्वनीत्या समाधिः ।द्राधीयस्या तदलमनया तार्किकम्मन्यगोष्ठ्याहेत्वाभासः प्रकरणसमस्त्वेष निर्णीत एव ॥असिद्धलक्षणम्"साध्याविशिष्टः साध्यत्वात्साध्यसमः ॥ १-२-८ ॥" (न्या-सू)

[II.584.135]

अन्यतरवादिप्रसिद्धंअन्यतरं प्रति यत् साधयितुमुपादीयते, तत्
साध्यम् । तदविशिष्टो हेतुः साध्यसमः ॥

[II.584.136]

कथं साध्येन तुल्यता हेतोरिति चेत्, आह—साध्यत्वादिति । यथा
साध्यमसिद्धत्वात् साध्यम्, तथा तत्सिध्यर्थमुपात्तो हेतुरपियः असिद्धत्वात्
साध्यः, सः साध्याविशिष्टत्वात् साध्यसम उच्यते ॥

[II.584.137]

एतच्चान्यतरासिद्धस्यैव लक्षणम् । यथा मीमांसकं प्रति "अनित्यः शब्दः
कृतकत्वात्, घटवत्" इति । न चाक्षुषत्वादेरुभयासिद्धस्य साध्यत्वं संभवतीत्यतः सकलासिद्धभदसङ्ग्रहाय "साध्यत्वात्" इत्येतत्पदरहितं "साध्याविशिष्टः" इत्येवासिद्धलक्षणमुपवर्णनीयम् ॥साध्यस्य रूपद्वयम्

[II.584.138]

साध्यस्य च रूपद्वयमस्ति, असिद्धत्वं साध्यत्वं च । तत्रासिद्धत्वमेव भवति तवविशिष्टत्वकारणं इहाश्रीयते सर्वासिद्धभेदसाधारणम्
न तु साध्यत्वमन्यतरासिद्ध्येकलग्नमिति । एवंचासिद्धत्वमेवासिद्धस्य
लक्षणमुक्तं भवति । पक्षधर्मत्वं यस्य नास्ति, साध्ये धर्मिणि यो न
वर्तते—हेतुः सोऽसिद्ध इति ॥असिद्धा अनेकविधाः

[II.584.139]

तस्य तु भूयांसो भेदा भवन्ति—हेतुस्वरूपे तावत् अन्यतरस्य
वादिनोः, द्वयोर्वा अज्ञानम् संदेहः, विपर्यय इति । तथा तदाश्रयेऽपि
धर्मिणि एकस्य वा, द्वयोर्वा तथैवाज्ञानसन्देहविपर्यया इति । भूयसि च
पक्षीकृतेऽर्थे तदेकदेशे क्वचिद्वृत्तिः,—तदितरत्रावृत्तिरिति । एकदेशवृत्तावपि द्वयोरेकस्य वा तथैवाज्ञानसंशयविपर्यया इत्येवं प्रकारभेदोदाहरण—
वर्णनमल्पप्रयोजनमिति न प्रस्तूयते ॥अन्यतरासिद्धेः सर्वसंप्रतिपन्नत्वम्

[II.584.140]

अन्यतरासिद्धे तु न विवदन्ते, प्रमाणस्यापक्षपातित्वात् । यदि तावत्
कृतकत्वं शब्दे प्रमाणतो निश्चितं, तर्हि मीमांसकस्यापि तार्किकस्येव
तत्सिद्धमेव । अथ तत्रकृतकत्वनिश्चयनिपुणं नास्त्येव प्रमाणम्, तदा
तार्किकोऽपि तूष्णीमास्ताम् । द्वयोरप्यसौ चाक्षुषत्वादिवत् न सिद्धो
हेतुः । वाङ्मात्रेण त्वसिद्धिकथनमसांप्रतम्, अतिप्रसङ्गादिति ॥असिद्धस्यानित्यदोषत्वम्

[II.584.141]

सत्यमेवं—न सर्वदाऽन्यतरासिद्धस्य हेत्वाभासत्वं समभिदध्महे ।
किन्तु किंचित्कालमिति । यदैकेन वादिना हेतौ प्रयुक्ते द्वितीयो वदति,"मां प्रति न सिद्ध एष हेतुः" इति । तदा हेतोः प्रयोक्त्रा तत्साधनमभिधेयम् । अनभिधानात्स पराजीयते । साधने तु तेनोक्ते तदसिद्धतोद्भा
वनवादी पराजीयत इति यावत्तत्सिद्धौ नोपन्यस्तं साधनं, तावदेवासौ
अन्यतरासिद्धः । अनन्तरं तु सम्यग्घेतुः उभयासिद्धो वा भविष्यतीति ॥व्यधिकरणासिद्धिस्वरूपम्

[II.584.142]

व्यधिकरणासिद्धिस्तु यथोक्तभेदान्तर्गत एव । यथा "नित्यः शब्दः
काकस्य कार्ष्ण्यात्" इति ॥

[II.584.143]

क्वचित्पुनश्च व्यधिकरणासिद्धोऽपि भवति गमक इत्येके । तद्यथा
बहलबहलः प्रचलजलधरश्यामलवपुः अम्बरतलमाक्रामन् धूमप्रबन्धः क्षोणी
ध्रकन्दरादिप्रदेशधर्मत्वानवधारणेऽपि तत्र गमयितुमलमनलमिति
यदा वा "अग्निमानेषु देशः, धूमोपलब्धेः" इति प्रयुज्येत, तदा उपलब्धे,
रात्मधर्मतया वैयधिकरण्येऽपि गमकताऽस्तीति ॥अन्यथासिद्धस्य नातिरिक्तत्वम्

[II.584.144]

अन्ये तु अन्यथासिद्धत्वं नाम तद्भेदमुदाहरन्ति । यस्य हेतोः
धर्मिणि वृत्तिर्भवन्त्यपि साध्यधर्मप्रवृत्ता न भवति, सोऽन्यथासिद्धः ।
यथा—"अनित्याः मनःपरमाणवः, मूर्तत्वात्, घटवत्" इति ॥

[II.584.145]

ननु ! कथमयमन्यथासिद्ध उच्यते ? किमिति सद्धेतुरेव न भवति ?
किं परमाणुषु मूर्तत्वं न वर्तते ? किं घटादावनित्यतया व्याप्तं न दृश्यते ?
किमाकाशादेः खपुष्पादेर्वा विपक्षान्न प्रच्यवते ? किं प्रत्यक्षेणागमेन वा
बाध्यते ? किं प्रतिपक्षेण प्रबाध्यते ? येनाभासतां भजते—न—प्रतिबन्धाभावात् ॥अन्यथासिद्धस्याप्रयोजकत्वम्

[II.584.146]

ननु ! पंचानां प्रतिबन्धलक्षणानां कतमदस्य श्लथीभूतम् ? नान्यतमस्यापि शैथिल्यं ब्रूमः । तत्किं पंचस्वपि लक्षणेषु न परिसमाप्तः
प्रतिबन्धः ? न न परिसमाप्तः । का तर्हीयं विडम्बना—पंचसु लक्षणेषु
प्रतिबन्धः परिसमाप्यते, तानि चास्य सन्त्येव । न चैष प्रतिबन्धः इति
कैतवम्—उच्यते—प्रयोज्यप्रयोजकभावेन साध्यसाधनधर्मयोः धूमाग्निवत् प्रतिबन्धोऽवधार्यते । स चात्र प्रयोज्यप्रयोजकभावो नास्तीति । अत
एवायमन्यथासिद्धः अप्रयोजक इति कथ्यते ॥अप्रयोजकत्वनिर्णयक्रमः

[II.584.147]

कथं पुनरस्याप्रयोजकत्वमवगतम्—उच्यते—मूर्तत्वं हि सर्वगतेतरद्रव्यपरिमाणविशेषादिधर्मः वस्तुस्वभावमात्रनिबन्धनः न कृतकत्वादि
वदनित्यतां प्रयोक्तुमुत्सहते । तथा हि परमाणुषु सिद्धेषु सत्सु तत्र वर्त
मानं मूर्तत्वं अनित्यतां साधयेत्, अन्यथात्वाश्रयासिद्धतामुपेयात् ।
सिध्यन्त एव च सावयवकार्यानुमानमार्गेण, लोष्टप्रविभंगावभासमान
भागपरम्परापरिकल्पनक्रमेण वा परमाणवो निरवयवाः सिद्ध्यन्ति ।
सावयवत्वे हि तदवयवाः परमाणवो भवेयु, न ते । तेषामप्यवयवान्तरपरिकल्पनायामपि अवयवानामानन्त्याविशेषत् सर्षपस्य मेरोश्च साम्यमापद्यते । न च तदस्ति । तदेवं निरवयवेषु परमाणुषु निसर्गसिद्धमनाश्रितत्वम् । अतश्च आश्रयविनाशावयवविभागादिविनाशकारणाभावात्, स्वाभाविकविनाशवादनिराकरणाच्च कथं परमाणूननित्यता
स्पृशेत् । मूर्तत्वं तु वस्तुधर्मत्वाद्भवदपि प्रमेयत्वात् न प्रयोजकम् ॥

[II.584.148]

इयांस्तु विशेषः—प्रमेयर्त्व उभयपक्षस्पर्शादनैकान्तिकं भवदप्रयो
जकम् । इदं तु मूर्तत्वं अनित्यव्यतिरिक्तस्त्वन्तरपरिचयविरहितमपि न
प्रयोजकमिति ॥मूर्तत्वहेतोरनैकान्कित्वाक्षेपः

[II.584.149]

ननु ! इदमपि प्रमेयत्ववत् विपक्षवृत्त्येव मूर्तत्वम् । क्व विपक्षे
वर्तते ?—परमाणुष्वेव । ननु तेषां पक्षीकृतत्वात् कथं विपक्षता—न‥षेच्छानुरोधेन वस्तु विपरिवर्तते । विपक्षो हि नाम स उच्यते, यः
सिषाधयिषितधर्मविपरीतधर्माध्यासिततया दृढप्रमाणसिद्धः । परमाणवश्चैतेऽनन्तरनिर्दिष्टनीतिक्रमेण निर्णीतनित्यत्वाः परमार्थतो विपक्षा
एवानित्यत्ववादिनः । स तु रागद्वेषकलुषितहृदयतया यदि तावत् पक्षतया ब्रवीति, ब्रवीतु नाम । न तु सुस्पष्टासिद्धनित्यतानां विपक्षभावो
निवर्तत इति ॥तस्यानैकान्तिकत्वासंभवः

[II.584.150]

तदिदमनुपपन्नम्—अनेन क्रमेण धूमानुमानस्याप्यनैकान्तिकत्वप्रसङ्गात् । धूमो हि महीभृति हुतवहविरहितवपुषि विपक्षे वर्तत एव । न
तत्र चित्रभानोरभावो निश्चित इति चेत्—किन्नु खलु सद्भावोऽस्य तत्र
गृहीतः, तथा सति वा कृतमनुमानेन ॥

[II.584.151]

अथ सत्त्वमसत्त्वं वा नावधारितमेव धराधरे, धूमकेतोस्तर्हि सन्दिग्धा तत्र विपक्षता । निश्चितविपक्षवृत्तिवत् संशयितविपक्षवृत्तिरपि नानैकान्तिकतामतिवर्तत इति सर्वानुमानानामेव निवापांजलिर्दत्तः स्यात् ॥पक्षस्यापि सपक्षविपक्षत्वाक्षेपपरिहारौ

[II.584.152]

न च वादिहृदयपरिकल्पनोपारूढस्थितिरपि पक्षो नाम नास्ति ।
तदभावे किमपेक्षः सपक्षविपक्षव्यवहारः । बुद्ध्यारूढत्वपक्षेऽपि न सपक्ष
विपक्षयोः पक्षत्वम् । न च वस्तूनामुभयात्मकता भवेत् । किन्तु
कंचिकालमत्यतरासिद्धिवत् विमतिपथापतितस्य वस्तुनः—पक्षत्वमुपेयते ।
निर्णयजन्मा तु विमतिविरतौ नूनमन्यतरवर्गपतितोऽसौ भविष्यतीति
सर्वथा न तस्यां दशायां तेनानैकान्तिकत्वोद्भावनं युक्तम् ॥पक्षे साध्यसिद्ध्यसंभवाक्षेपपरिहारौ

[II.584.153]

ननु ! अनेन पथा पृथक्कृते सपक्षविपक्षाभ्यां पक्षेन तत्रान्वयव्यतिरेकयोः अन्यतरस्यापि ग्रहणं भवेत् । सपक्षे ह्यन्वयो गृह्यते, विपक्षे च
व्यतिरेकः । एष तु ताभ्यामर्थान्तरमिति तत्रागृहीतान्वयव्यतिरेकात्मनियमे हेतुः षण्ढ इव सुतजन्मनि न समर्थ एव साध्योपस्थापने
भवेत् ॥

[II.584.154]

अलमनया डिम्भबिभीषिकया । न हि सकलसपक्षविपक्षसाक्षात्करणकारणकेकोल्लेखपुरस्सरं व्यप्तिग्रहणमिति पूर्वमेव निर्णोतोऽयमर्थः ।
न चतद्वर्जमिति व्याप्तिग्रहणं भवति, येन षण्ढसुतसाम्यचोदनावकाशः
स्यात् । सामान्येन हि व्याप्तिर्गृह्यमाणा तत्रापि गृहीता भवत्येव । तेनापि
च कालान्तरे सपक्षविपक्षान्यतरवर्गानुप्रवेशिना भवितव्यमेव । विमत्यवस्थायां तु पृथगेव ताभ्यामसाविति न तत्र वर्तमानो हेतुरनैकान्तिको
भवति ॥

[II.584.155]

एतेन ईश्वराद्यनुमानानामप्यनैकान्तिकत्वमपाकृतं वेदितव्यम्
तस्मान्नानैकान्तिकत्वेनागमकं मूर्तत्वम्, अपि त्वन्यथासिद्धत्वेनैवेति ॥उक्तहेतोर्बाधितत्वमपि न

[II.584.156]

ननु ! एवमपि परमाणुप्रसाधनानुमानमहिमहतशक्तितया मूर्तत्वमनित्यत्वसिद्धावक्षमं जातमिति ततश्च कालात्ययापदिष्टत्वात् नान्यथासिद्धतामधिगच्छेत्—नैतदेवम्—कालात्ययापदिष्टो हि प्रत्यक्षागमापहृतविषय उच्यते, "अनुष्णः कृष्णदर्त्मा""मदिरा द्विजैः पातव्या" इत्यादौ ।
दर्शितः "यत्पुनरनुनुमानं प्रत्यक्षागमविरुद्धं न्यायाभासः सः"(न्याभा-1-1-1)
इति । न च परमाणुषु परमाणुतयैव सततपरोक्षेषु प्रत्यक्षमनित्यताविपर्ययग्राहि प्रवर्तितुं शक्तम् । आगमस्तु नास्त्येवेति कुतः कालात्ययापदिष्टता ॥अनुमानेनानुमानबाधाक्षेपः

[II.584.157]

ननु ! किमिदम‥निपतिवचनम्, उत वैदिकी चोदना, यत् प्रत्यक्षागमयोरेव बाधकत्वम् अनुमानं प्रति, नानुमानान्तरस्येति । परमाणुप्रसाधनानुमानं हि दृढं, अदृढस्य तदनित्यतानुमानस्य मूर्तत्वादेर्यदि बाधकं
स्यात् को दोषः स्यादिति ॥

[II.584.158]

अथ मनुषे—नियम एवैषः, प्रत्यक्षानुमानयोर्विरोधे प्रत्यक्षमेव बलीय
इति तदेवानुमानस्य बाधकमुचितम्, नानुमानान्तरमिति—तदसत्—अलात
चक्रादौ प्रत्यक्षमप्यनुमानेनानन्यथासिद्धेन बाध्यत एव ॥अनुमानेन प्रत्यक्षस्यापि बाधः

[II.584.159]

ननु ! भ्रमणविरतौ परिमितपरिमाणोल्मुकग्राहि प्रत्यक्षमेव तत्र
प्रत्यक्षस्य बाधकम्, नानुमानमिति—नैवम्—अनवरतपरिभ्रमणसमुद्भूत
चक्रावभाससमय एव अनुमानेन तत्र भ्रान्ततानिश्चयात् ॥

[II.584.160]

पूर्वप्रवृत्तं अचक्राकारतदलातपरिछेदि प्रत्यक्षं बाधकमिति चेत्—न—
पूर्वप्रवृत्तत्वेनैवातिक्रान्तत्वात् । तस्मादनुमानमेव चक्रज्ञानबाधकम् ।
एवंच अनन्यथासिद्धमनुमानमपि प्रत्यक्षस्य बाधकं भवति ॥

[II.584.161]

यच्चानन्यथासिद्धतया मूलस्तम्भभूतमखिलानुमानप्रतिष्ठायतनं प्रत्यक्ष
मपि बाधते, तत् अनुमानस्य तपस्विनः कथं न बाधकम् ? अतश्च
प्रत्यक्षागमग्रहणस्योपलक्षणार्थत्वात् अनुमानबाधितमपि कालात्ययापदिष्टमेवेति ॥अनुमानेनानुमानबाधासंभवसिद्धान्तः

[II.584.162]

तदेतदसमीचीनम्—अनुमानादेर्बाध्यबाधकभावानुपपत्तेः । सर्वत्र
खलु प्रमाण भासरूपं बाध्यते, न तु प्रमाणं नाम शक्यते बाधितुम् ।
अलातचक्रादावपि प्रत्यक्षाभासस्य बाधकमनुमानं, न प्रत्यक्षस्य । एवमत्रापि अनुमानाभासस्य बाध्यता, नानुमानस्य ॥

[II.584.163]

तदिदानीमनुमानाभासत्वमस्य किंकृतमिति चिन्त्यताम् । स्वलक्षणवैधुर्यादिति चेत्, किमनुमानांतरेण बाधकेन । तद्वाध्यतया तु तदाभासत्वकथनमितरस्यापि तादृशमेव । परमाणुप्रसाधनानुमानमनन्यथासिद्धम् । इदं तु मूर्तत्वमन्यथासिद्धमिति चेत्, आगतोऽसि मदीयं पन्थानम् । अन्यथासिद्धत्वादेव तदप्रामाण्ये सिद्धे किं तद्बाधया ॥

[II.584.164]

अन्यथासिद्धत्वमेव कथमिति चेत्—न घटादौ मूर्तत्वप्रयुक्तमनित्यत्वम्, अपि तु कार्यत्वप्रयुक्तम् । कार्यस्य हि कारणविभागाद्वा,
तद्विनाशाद्वा विनाशोपपत्तेः कार्यत्वमेवानित्यत्वप्रयोजर्क युक्तम्, न
मूर्तत्वम् । मूर्तत्पे त्वनित्यताक्षेपिणि परमाणुतैव हीयेतेत्युक्तम् ।
तस्मान्न मूर्तत्वमनित्यतायां कारकं ज्ञापकं वेति भवत्यन्यथासिद्धम् ॥अप्रयोजकस्यासिद्धावन्तर्भावहेतुः

[II.584.165]

भवत्वेवम्; असिद्धवर्गे तु कथमेष हेतुर्गण्यते ? साध्यधर्मयुक्ता
धर्मिणि वृत्तिरस्य नास्तीति चेत्—यद्येवं पंचानामपि तत्प्रयुक्तवृत्तिरहितत्वात् असिद्ध एवैको हेत्वाभासः स्यात् ॥

[II.584.166]

अथ सत्यपि प्रयोजकत्वे विपक्षवृत्त्याद्यवांतररूपभेदनिबन्धनानैकान्तित्वादिव्यपदेशपंचकभाज इमे हेत्वाभासा इष्यन्ते; हन्त तर्हि प्रकृ
तोऽयं हेतुः "मूर्तत्वात्" इति किमनैकान्तिक उच्यताम्, अथ कालात्ययापदिष्टः,—आहोस्विद्विरुद्धः, उत प्रकरणसमः ? इति । नैषामन्यतमोऽपि वक्तुं शक्यते, एतल्लक्षणानुपपत्तेरिनि चेत्; काममसिद्धोऽपि मा
वादि, पक्षे वर्तमानत्वेन तल्लक्षणस्याप्यनुपपत्तेरिति ॥अप्रयोजकस्यातिरिक्तत्वमेवास्तु

[II.584.167]

अस्तु तर्हि षष्ठ एवायं हेत्वाभासः । सम्यग्घेतुतां तावद्यथोक्तनयेन
नाश्नुत एव । न चैतेष्वन्तर्भवति इति बलात् षष्ठ एवावतिष्ठते । कथं
विभागसूत्रमिति चेत्, अतिक्रमिष्याम इदं सूत्रम् । अतिक्रामन्तः—
सुस्पष्टदृष्टमपीमं अप्रयोजकं हेत्वाभासमपह्नुवीमहि ? न चैवं युक्तम् ।
अतो वरं सूत्रातिक्रमः, न वस्त्वतिक्रम इति ॥

[II.584.168]

अथ वा न सूत्रकारनियमोल्लङ्घनं श्रेयः । प्रमाद्यन् खलु परिमित
दर्शी मादृशः अन्यथा ब्रूयात् । न न्यायमहोदधेः पारदृश्वा भगवानक्षपादः । तदेनं हेत्वाभासं असिद्धवर्ग एव निक्षिपामः ॥अप्रयोजकस्यासिद्धत्वमेव

[II.584.169]

ननु ! पक्षे वर्तमानः कथं तत्र निक्षेप्तुं शक्यते ? यथा साध्यधर्मप्रयोजकतया पक्षेऽपि वर्तितुं युक्तम्, तथा न वर्तत एवायं तत्रेत्यदूरविप्रकर्षेण भवत्येवायमसिद्धः । अत एवायमन्यथासिद्ध इत्युच्यते । यथाऽसिद्धः सिद्धो भवति, तथा न सिद्धः; अन्यथा तु सिद्ध इत्यनयानीत्योत्तानवृत्तिमात्रलाभेऽप्ययमसिद्धः । एवं अन्येषु तु हेत्वाभासेषुभङ्ग्यापि नान्तर्भवतीत्युक्तमेतत् ॥अप्रयोजकत्वं सर्वानुगतं वा

[II.584.170]

अथवा सर्वहेत्वाभासानुवृत्तमिदं अन्यथासिद्धत्वं नाम रूपमिति न
न षठोऽयं हेत्वाभासः । तत्तु क्वचित् केवलमेव दृश्यते । क्वचिदव्यभि
चारादिरुपान्तरसहचारितम् । अतश्च व्यभिचारादिरूपापेक्षमेव पंचत्वसुपदिष्टवान् मुनिरिति न विभागसूत्रविरोधैत्यलमतिविस्तरेण ॥युक्तस्तस्मादन्यथासिद्धनामाहेत्वाभासः सोऽयमेकप्रकारः ।यस्योत्ताना विद्यमानाऽपि पक्षेवृत्तिर्न स्यात्साध्यधर्मप्रयुक्ता ॥हेत्वाभासकुदुम्बकस्य तदिदं सर्वस्य साधारणंरूपं यद्यपि लक्षणान्तरकृतः भेदस्तथा नान्यतः ।सामान्यं तु विशेषरूपरहितं नास्ति प्रमाणं यथामा भूदत्र तथेति नास्य विषयश्चोद्यस्य वस्तुस्थितिः ॥

[II.584.171]

—इति असिद्धपरीक्षा—बाधितलक्षणम्"कालात्ययापदिष्टः कालातीतः ॥ १-२-९ ॥" (न्या-सू)

[II.584.172]

यथाप्राप्तं हेतुप्रयोगकालमतीत्य यो हेतुरपदिश्यते, स कालात्ययापदिष्टः—कालातीत उच्यते ॥व्याख्यान्तरम्

[II.584.173]

तत्र केचिदाचक्षते । प्रतिज्ञानन्तरं हि हेतुः प्रयोक्तुं युक्तः । तत्र
यः प्रतिज्ञायाः पूर्वमेव, दृष्टान्तवचनादेरप्यूर्ध्वं वा प्रयुज्यते स कालात्यया
पदिष्ट इति—तदनुपपन्नम्—अक्षतप्रतिबन्धस्य साध्यावगतिकारिणः ।क्रमातिक्रममात्रेण न हेत्वाभासता भवेत् ॥

[II.584.174]

कियांश्चैषदोषः, पदान्तरव्यवहितोच्चारणं नाम । व्यवहितमपि
येन सह समुचितसमयमन्वेतुमधिकृतं इतरदतिनिकटपठितमपि पराणुद्य
दवीयसाऽपि तेनैव संबन्धमनुभवति । यथा—"अथसा पथि गच्छन्तीं औषधीं दीर्घलोचनाम् ।दृष्ट‥सि ? केदारे यो लुनासि मम प्रियाम् इति ॥"

[II.584.175]

अपि च ‥तकालमेतत् कथितं पृथगेव निग्रहस्थानम् । तच्चे
पुनरुच्यमानं न ‥ त्वार्थमावहति तस्मादपव्याख्यानमेतत् ॥व्याख्यानान्तरम्

[II.584.176]

अपर आह—‥शेषणस्य हेतोः प्रयुज्यमानस्य यस्य विशेषणं कार्यकालमत्येति, न ‥तमवतिष्ठते, स कालात्ययापदिष्ट इति । यथा"कालान्तरस्थायी ‥ः, संयोगव्यङ्ग्यत्वात्, रूपवत्" इति । अत्र न
व्यङ्ग्यत्वमात्रं ‥ विवक्षितम्, अपि तु सविशेषणं संयोगव्यङ्यत्वम् । स चा‥ व्यंजकः, दृष्टान्तधर्मिणि रूपे तदवगतिपर्यन्त
स्थितिरुपलभ्यते दीपादिसंयोगः । साध्यधर्मिणि तु शब्दे न तथाऽवस्थान
मिति दूरतो हि दारुपरशुसंयोगविच्छिन्ने छेत्रा पुनरुद्यम्यमाने परश्वथे
श्रूयते शब्दः इति तदुपलब्धिकाले तदत्ययात् कालात्ययापदिष्टोऽयं हेतुरिति ॥व्याख्यानान्तरनिरासः, स्वपक्षश्च

[II.584.177]

एतदपि न सङ्गतम्—असिद्धत्वेनास्य हेत्वाभासान्तरत्वानुपपत्तेः ।
तस्मादयमर्थ—हेतोः प्रयोगकालः प्रत्यक्षागमानुपहतपक्षपरिग्रहसमय एव ।
तमतीत्य प्रयुज्यमानः—प्रत्वक्षागमबाधिते विषये वर्तमानः कालात्यया
पदिष्टो भवति । तस्योदाहरणं पूर्वमेव प्रदर्शितम् ॥उष्णो न तेजोऽवयवी कृतकत्वाद्घटादिवत् ।ब्राह्मणेन सुरा पेया द्रव्यत्वात् क्षीरनीरवत् ॥यच्च किंचिदभिधेयवत्र तत्सर्वमुक्तमनुमानलक्षणे ।अप्रयोजकनिरूपणे पुनःकिंचनोदितमतो विरम्यते ॥हेत्वाभासपरीक्षोपसंहारःहेत्वाभासास्त एतेऽवगतिनियमितानन्यसंकीर्णरूपाःनिर्णीताः पंचयेऽर्थे विदधति महतीं शुद्धिमभ्यस्यमानाः ।पक्षादौ वृत्तिभेदाकलनगुरुतरक्लेशनिष्पाद्यमानैःतैन यत्ता तदीया क्वचन फलवती नादतास्तेन तद्ज्ञैः ॥

[II.584.178]

—इति हेत्वाभासाः—छलपरोक्षा

[II.584.179]

तत्त्वाध्यवसायसंरक्षणं जल्पवितण्डयोः प्रयोजनमुक्तम् । तदङ्गभूतानि छलजातिनिग्रहस्थानानि । यद्यपि च वादे केषांचदभ्यनुज्ञानमस्ति । तथापि जल्पवितण्डे एव तेषां प्राचुर्येण क्षेत्रमिति तदौपयिकतया
तत्स्वरूपनिरूपणं युक्तमित्युद्देशक्रमेण छलस्य तावल्लक्षणमाह—"वचनविघातोऽर्थविकल्पोपपत्त्या च्छलम् ॥ १-२-१० ॥" (न्या-सू)

[II.584.180]

छलस्य भेदवत्त्वात् सामान्यलक्षणं, विभागः, विशेषलक्षणानि च
वक्तव्यानि । तानीह सर्वाणि स्वकण्ठेन किल "तत्पूर्वकमनुमानम्" इत्यत्र
त्रिचतुराक्षरसमर्पितापरिमितविषयविततानुमानलक्षणलब्धनिरति शयसूत्रकरणकौशल्यस्य मे किमधुना शिष्यजनमनःक्लेशकारिणा संक्षिप्ता
भिधानदोहदेनेति मन्यमानः सूत्रकृदुक्तवान् ॥छलसूत्रव्याख्यानम्

[II.584.181]

तत्र "वचनविघातः" इति सूत्रं सामान्यलक्षणप्रतिपादकम् । परस्य
वदतः वचनविघातः—अभिधाननिरोधः छलम् । किमास्यपिधानादिना ?
नेत्याह—अर्थविकल्पोपपत्त्येति । वक्तुः अनभिप्रेतमर्थात्तदुक्ते वचसि
समारोप्य तन्निषेधं छलवादी करोति । कथमर्थान्तरारोपणमिति चेत्—
अर्थविकल्पोपत्त्या । विकल्पमानार्थघटनयेत्यर्थः ॥निर्विशेषं न सामान्यम्

[II.584.182]

किमुदाहरणम् ? विशेषलक्षणेषु वक्ष्यामः । इहैव कस्मान्नोच्यते ?
असंभवादिति ब्रूमः । न हि निर्विशेषं सामान्यमुपपद्यत इति । तदुदाह्रियमाणं बलाद्विशेषनिष्ठमेवावतिष्ठते ॥

[II.584.183]

अन्येष्वपि "गौर्न पदा स्प्रष्टव्या" इति सामान्योपदेशेषु नामूर्तायां
आकाशनिर्विशेषवपुषि जातौ स्पर्शप्रसक्तिः, तन्निषेधो वाऽवकल्पते ।
किन्तु व्यक्तिष्वेवेति विशेषविषय एव सर्वत्र क्रियायोग इति तत्रैवोदाहरणवर्णनं युक्तम् ॥विशेषस्यैव सामान्यदृष्टान्ततापि

[II.584.184]

कथं तर्हि सकलहेत्वाभाससार्थसामान्यलक्षणम्, अप्रयोजकत्वम् अनपेक्षितसव्यभिचारविरुद्धादिविशेषमप्युदाहरणद्वारेण दर्शितम्—"अनित्याः
परमाणवः, मूर्तत्वात्, घटवत्" इति—उच्यते—प्रमाणे तर्हि प्रत्यक्षादिविशेषनिरपेक्षं प्रमाणसामान्यं नोदाहृतम् ? ननु ! अयमपरो दोषोऽस्तु । तदप्ययुक्तमेवानुष्ठितम् । किमिति नोदाहृतम् अनपेक्षितप्रत्यक्षादिविशेषं प्रमाणसामान्यम्—अत्रोच्यते—न शक्यमुदाहर्तुम्, असंभवादिति
तन्नोदाहृतम्; न पुनरालस्यात् प्रमादाद्वा । हेत्वाभाससमूहत्वाधारण
रूपं त्वप्रयोजकत्वं तथा संभवादुदाहृतम् । न च तत्सामान्यात् अत्रापि
तथाऽस्त्विति वक्तव्यम् । न हि चाक्षुषेण पंचाशद्भवितुमर्हति । तस्मा
नैवं वक्तुं शक्यम् ॥सर्वत्र नैको न्यायः संभवति

[II.584.185]

यथा विरुद्धादिविशेषरूपरहितमप्रयोजकत्वं हेत्वाभासेषु सामान्यरूपं दृश्यते, तथा प्रमाणेष्वपि प्रत्यक्षादिविशेषरूपरहितं तद्दृश्यताम् ।
यथा वा प्रमाणेषु तन्न दृश्यते, तथा हेत्वाभासेष्वपि मा दर्शीति वस्तुस्वभावानामनुयोगक्षेत्रताऽनुपपत्तेः ॥

[II.584.186]

अपि च अप्रयोजकत्वं सामान्यं विरुद्धादिविशेषेष्विव तद्रूपरहितेषु
तद्विशेषेष्वपि संभवद्दृश्यते । अत एव तदपि स्वविशेषनिष्ठमेवोदाहृतं—"अनित्याः परमाणवः, मूर्तत्वात्" इति । न चाकाशवदनालम्बनमेव
किंचिदप्रयोजकत्वसामान्यमिति । तस्मात् सुष्ठूक्तं—"न सामान्यलक्षणे
शक्यमुदाहर्तुम्" इति ॥छलविभागः

[II.584.187]

एवं सामान्यलक्षणमभिधाय छलस्य विभागमाह—"तत् त्रिविधं वाक्छलं सामान्यच्छलमुपचारच्छलं च—
॥ १-२-११ ॥" (न्या-सू)

[II.584.188]

निगदव्याख्यातं सूत्रम् । विभागसामान्यलक्षणयोश्च उपदेशपौर्वापर्यनियमो नास्तीति पूर्वमेवोक्तम् ॥वाक्च्छललक्षणम्

[II.584.189]

अथ विभागक्रमेण लक्षणान्याह । तत्र—"अविशेषाभिहितेऽर्थे वक्तुरभिप्राथादर्थान्तरकल्पना वाक्छलम्
॥ १-२-१२ ॥" (न्या-सू)

[II.584.190]

संभवद्विशेषेऽप्यविशेषसाधारणार्थसमर्पणकौशलशालिनि श्लेषालङ्कारवति शब्दे प्रयुक्ते सति, वक्तुरभिप्रेतमर्थमपह्नुत्य ततोऽर्थान्तरं
परिकल्प्य, तन्निषेधवचनम्, वाचि निमित्तभूतायां छलं वाक्छलम् ॥

[II.584.191]

"नवकम्बलोऽयं माणवकः" इति "नवः कम्बलोऽस्य""नव कम्बला
अस्य" इति विग्रहद शादृश्यमानविशेषमपि समासपदमिदं अर्थद्वयेऽप्यवि
शिष्टम् । तत्र अभिनवकम्बलयोगं वक्तुरभिप्रेतं प्रमाणोपपन्नं च निह्नुत्य
नवसंख्यासंबन्धमध्यारोप्य तत्प्रतिषेधेन परः प्रत्यवतिष्ठते—"कुतोऽस्य
नवकम्बलाः ?" इति । तदेतत् साधारणशब्दे वाचि छलं वाक्छलमिति ॥वाक्छलप्रतिसमाधानम्

[II.584.192]

यथा च कस्यांचिदवस्थायां जल्पादौ छलादिप्रयोगो युक्त इति
तद्व्युत्पादनम्, एवं परप्रयुक्तस्यापि सतः छलादेः प्रतिसमाधानमभिधेयमिति तदपि व्युत्पाद्यते । नव कम्बला अस्येति मम विवक्षितमिति
कुतः प्रतिपन्नमायुष्मता ? किमयमभिनवकम्बलयोगप्रतिपादको न भवत्येव बहुव्रीहिः । पक्षद्वयेऽपि च संभवति । यदि तावदर्थप्रकरणादिसामर्थ्यपर्यालोचनावसितनियताभिधेयवृत्तिशब्दव्यवहाराभिज्ञोऽसि, तदर्थसिद्धमर्थमभिनवकम्बलसम्बन्धमेव बुद्ध्वा तूष्णीमास्व । अथ शुष्कतार्किककुटुम्बकगर्भदास इव शब्दवृत्तानभिज्ञ एव त्वम्, तर्हि पक्षद्वयसंभवेन संशयानो मामेव पृच्छ "किं ते विवक्षितम्" इति । निषेधकस्सन्
वक्तुमुपक्रमसे ॥अर्थद्वयसाधारणपदप्रयोगो न दोषाय

[II.584.193]

ननु ! त्वमप्यर्थप्रात्प्यादिफलपर्यन्तशब्दप्रयोगप्रवृत्तः किमिति
साधारणमिदमन्धपदप्रायं वचः प्रयुङ्क्षे ? अयि बालिश ! तवैवेहेदमन्धपदम् ॥अर्थप्रकरणाधीननियतस्वार्थवृत्तिताम् ।यो न जनाति शब्दानां स एवमपभाषते ॥इदमर्थद्वये तावत् साधारणपदं भवेत् ।जातिशब्दाः पुनर्व्यक्तिसहस्राक्षेपकारिणः ॥स्पृशन्ति नियतं वाच्यं तेऽपि प्रकरणादिना ।ब्राह्मणान् भोजयेत्यादौ तद्वालेन न शिक्षितम् ? ॥तस्माच्छब्दार्थसन्देहे प्रयोक्ता वा स पृच्छ्यते ।न त्वर्थान्तरमारोप्य तन्निषेधो विधीयते ॥सामान्यच्छललक्षणम्"संभवतोऽर्थस्यातिसामान्ययोगादसद्भूतार्थकल्पना
सामान्यच्छलम् ॥ १-३-१३ ॥" (न्या-सू)

[II.584.194]

अनिव्यापकं सामान्यम्—अतिसामान्यम् । तद्योगात्—तत्संभवात्
क्वचिद्व्यक्तार्थस्य कस्य चित्संभवतः संभाव्यमाननिष्पत्तेः वक्त्राऽभिहितस्य सतः या असद्भूतार्थकल्पना—वक्तुरनभिप्रेतातिसामान्यहेतुत्वकल्पना
तया च प्रत्यवस्थानं तत्सामान्यनिमित्तं छलं सामान्यच्छलम् ॥

[II.584.195]

यथा—क्वचिदुचितोपचारवचनाराध्यमानप्रगुणब्राह्मणकुले तत्कथाबहुले राजकुले कश्चित्सुजन्मा कंचिदग्रजन्मानं स्तौति—"अहो नु खल्वसौ
ब्राह्मणः विद्या चरणसंपन्नः" इति । तस्मिन् प्रसङ्गे तथाविध एवापरः तमुत्साहयन् कथयति—"संभवति ब्राह्मणे विद्याचरणसंपत्" इति ।
तत्र पिशुनश्छलवाद्याह—"यदि ब्राह्मणे विद्यावचरणसंपत् संभवति, तर्हि
ब्रात्येऽपि ब्राह्मणत्वजात्यनपायात् सा भवेत्" इति ॥

[II.584.196]

तत्रेदमतिव्यापकं ब्राह्मणत्वसामान्यं यतो विद्याचरणसंपदमत्येति,
स्पृशति च तद्योगात् ब्राह्मणव्यक्तौ । संभवतः विद्याचरणसंपद्रूपस्यार्थस्य
वक्त्राऽभिहितस्य सतः, तत्र वक्त्रनभिमतामेवातिसामान्यहेतुतामारोप्य
च्छलवादी प्रत्यवतिष्ठत इति ॥सामान्यच्छलप्रतिसमाधानम्

[II.584.197]

अत्रोत्तरं—केन ब्राह्मणत्वस्यात्र हेतुत्वमभिहितम्, यदनैकान्तिकीकुर्वन् प्रत्यवस्थितोऽसि । संभावनावचनमिदं स्तुत्यर्थमुपन्यस्तम् । विद्याचरणसंपदां पात्रं हि ब्राह्मणः । सति ब्राह्मणत्वे पूर्वजन्मोपचितसुकृतपरिणामात् भवति विद्याचरणसंपत् । न च तदेव तस्या हेतुरिति ॥
यथा "संभवन्त्यस्मिन् क्षेत्रे शालयः इति क्षेत्रप्रशंसापरे वाक्ये प्रयुक्ते, नैवं
वक्तुमापद्यते "यदि क्षेत्रमेव शालिसंभवहेतुः, तर्हि विनाऽपि हलबलीवर्दादिसामग्रीं महत्यवग्रहेऽपि शालयोऽस्मिन् भवेयुः" इति । तदिदमर्थवादगत्यनभिज्ञस्य भवतः भाषितमित्यास्तामेतत् । इदं तु भवन्तं पृच्छामि
भो महात्मन् !स्वभावशुद्धा परिनिश्चितार्थ—संस्पर्शिनी पुण्यसहस्रलभ्या ।केनेदृशी सर्वजनानुकूलाकल्याणिनी ते निरमायि वाणी ॥उपचारच्छललक्षणम्"धर्मविकल्पनिर्देशेऽर्थसद्भावप्रतिषेधः उपचारच्छलम्
॥ १-२-१४ ॥" (न्या-सू)

[II.584.198]

अभिधानस्य धर्मः अनेकप्रकारः । मुख्यया वृत्त्या, गौण्या वा,
लाक्षणिकया वा यत् अर्थे प्रत्यायनं, तदनेन विकल्पमानेन धर्मेण गौणेन,
लाक्षणिकेन वा निर्देशे—प्रयोगे कृते, यः अर्थसद्भावप्रतिषेधः—मुख्यार्थनिषेधः, स उपचारनिमित्तं छलं उपाचारच्छलम् ॥

[II.584.199]

यथा "मंचाः क्रोशन्ति" इत्युक्ते, छलवाद्याह—"कथमचेतनाः काष्ठरचनात्मानः मंचाः क्रोशन्ति ? मंचस्थाः पुरुषा एते क्रोशन्ति, न मंचाः"
इति ॥उपचारच्छलप्रतिसमाधातम् ॥

[II.584.200]

अत्र समाधिः—वृद्धव्यवहाराच्छब्दार्थव्युत्पत्तिः । तत्र न केवल
यैव मुख्यया वृत्त्या शब्दाः प्रवर्तवानाः दृश्यन्ते, वृत्त्यन्तरव्यवहारस्यापि
सुप्रसिद्धत्वात् । न च निर्निमित्तमेव परशब्दं परत्र प्रयुक्तवन्तो वयम्,सहचारणादिसूत्रनिवेदितनिमित्तनिकुरुम्बान्यतमनिमित्तपूर्वकत्वात् अस्य
प्रयोगस्य । स्थानादयं तद्वदुपचारः । स त्वं गौणलाक्षणिकादिशब्दप्रयोगा
वगतिबाह्य एव, य एवं प्रत्यवतिष्ठते ॥गौणलक्षिणकयोर्भेदः

[II.584.201]

गौणलाक्षिणकयोः कथं विशेषः ? इति चेत्—उच्यते—सत्यंगौणेऽपि लक्षणा विद्यते । एवं सति गोशब्दः स्वार्थमभिधाय सास्नादिमन्तं, तदीयान् गुणानेव जाड्यमौढ्यतिष्ठन्मूत्रणादीन् लक्षयति । न तु
तावत्येत्व विरमति । स तु सामानाधिकरण्येन वाहीकेऽपि प्रवर्तते ।"गौर्वाहीकः" इत्येवं प्रयुज्यमानः स गौणो भवति ॥

[II.584.202]

यस्तु स्वार्थाभिधानानन्तरं तदितरमर्थं गुणमगुणं वा लक्षयत्येव, न
सामानाधिकरण्येन परत्र प्रयुज्यते शब्दः, स लाक्षणिको भवति "गङ्गायां
घोषः प्रतिवसति" इति । तथा चोक्तं "गौणे हिप्रयोगः, न लक्षणा
याम्" इत्यलं शास्त्रान्तरोद्गारगहनाभिः कथाभिः ॥मुख्यमर्थमथ लाक्षणिकं वागौणमप्यवगमय्य च शब्दः ।लोकवेदविहितं व्यवहारंसन्तनोति तदभिज्ञमतीनाम् ॥कुर्यादाक्षेपं यश्च भाक्ते प्रयोगेमुख्यं मत्वार्थं तत्र वक्तुर्न दोषः ।तेन त्वात्मीयं शब्दवृत्तानभिज्ञंरूपं व्यक्तं स्यादत्र वृद्धाः प्रमाणम् ॥छलभेदाक्षेपपरिहारौ

[II.584.203]

एवं छलस्य विशेषलक्षणान्यभिधाय तत्परीक्षार्थमाक्षेपं करोति—"वाक्च्छलमेवोपचारच्छलं तदविशेषात् ॥ १-२-१५ ॥" (न्या-सू)

[II.584.204]

न खलु वागुपचारच्छलयोः कश्चिद्विशेषः । अनेकधा शब्दार्थे संभवति
वक्त्रभिमतादर्थादन्यस्य कल्पनं, तत्प्रतिषेधनं चोभयत्रापि समानम् ।
अवान्तरविशेषकृतनानात्वाभ्युपगमे च तदानन्त्यप्रसङ्गः ॥

[II.584.205]

अत्र समाधिमाह—"न तदर्थान्तरभावात् ॥ १-२-१६ ॥" (न्या-सू)

[II.584.206]

नैतदेवम्—वाक्छलमेवोपचारच्छलमिति, ततोऽर्थान्तरत्वात् । वाक्छले
हि "नवकम्बलः" इति नवसु कम्बलेषु, नवे च कम्बले मुख्यार्थ एव शब्दः"सरामः" इत्यादिवत् । ततस्त्वेकतरं वक्तुरनभिप्रेतं छलवादिनाऽऽरोप्य
निषिध्यते । उपचारच्छले तु काष्ठसन्निवेशे मुख्यार्थे मंचशब्दः पुरुष
भक्त्या प्रवृत्तः । मुख्यमभिधाय च गौणः प्रत्याय्यो भवति । न त्वेष
क्रमः साधारणशब्देष्विति महान् भेदः ॥

[II.584.207]

वाक्च्छले चार्थसत्तैव निषिध्यते "कुतोऽस्य नव कम्बलाः" इति ।
इह तु सतो मंचस्य क्रोशनशक्तिर्निषिध्यते ॥

[II.584.208]

समाधिरपि साधारणशब्दानभिज्ञतां परस्य प्रदर्शयता वाक्छले
वाच्यः । उपचारच्छले तु गौणशब्दवृत्त्यनभिज्ञतामिति महान् विशेषः ॥छलत्रैविध्यसमर्थनम्"अविशेषे वा किञ्चित्साधर्म्यादेकच्छलप्रसङ्गः ॥ १-२-१७ ॥" (न्या-सू)

[II.584.209]

छलस्य द्वित्वमभ्यनुज्ञाय त्रित्वं भवता प्रतिषिध्यते, यतः सामान्यच्छलं पार्श्वे कृत्वा वागुपचारच्छलयोरभेदमभिहितवानसि । यथा चायं
तदविशेषादिति त्रित्वप्रतिषेधः, तथा द्वित्वस्यापि, किंचित्साधर्म्यस्य
सामान्यच्छलेऽपि भावात् ॥

[II.584.210]

तथा हि—यदि तावद्वाचि निमित्तभूतायां इदं प्रवृत्तं छलम्, इदं चेति
तदभेदं मन्यसे, तर्हि सामान्यच्छलमपि मा पृथग्वोचः । तदपि हि न
शरीरे मनसि बुद्धौ वा प्रवृत्तम्, अपि तु वाच्येवेतिः वाक्छलमेवैकस्यात् ॥

[II.584.211]

अथैवं सत्यपि तद्विशेषो दृश्यमानः न पराणुद्यते, सामान्यच्छलेपि न
शब्दार्थोऽन्यथाकृतः, किन्तु सामान्यस्य हेतुत्वमनुक्तमारोपितमिति पृथगिष्यते; तर्हि वागुपचारच्छले अपि भिद्येते एवेति दर्शितम् । अतो युक्तंछलत्रित्वम् ॥

[II.584.212]

न चानन्त्यम्, इयत्तानियमकारिणः निमित्तत्रयस्य दर्शितत्वात् ।
अवान्तरभेदकृतं तु तदानन्त्यमिष्यते एव जातिवदित्यलं प्रसङ्गेन ॥तस्मात् परस्परविविक्तनिजस्वरूपंईदृक् छलत्रितयमेतदिहोपदिष्टम् ।तस्य क्वचित्स्वयमपि क्रियते प्रयोगःवाच्यः परैरभिहितस्य तथा समाधिः ॥॥ इति श्री भट्टजयन्तकृतौ न्यायमञ्जर्या एकादशमाह्निकम् ॥

[2.12]



{द्वादशमाह्निकम्—जाति-निग्रहस्थानपरीक्षा}



{जातिसामान्यलक्षणम्}



[II.645.0]



[II.645.1]

छलानन्तरं जातेरुद्देशात् तस्यास्सामान्यलक्षणं तावदाह—"साधर्म्यवैधर्म्याभ्यां प्रत्यवस्थानं जातिः ॥ १-२-१८ ॥" (न्या-सू)व्यख्यानान्तरम्, तन्निरासश्च

[II.645.2]

अत्र त्रैकाल्यसमादिसकलविशेषसंग्रहाय साधर्म्यवैधर्म्यादिपदनिरपेक्षमेव प्रत्यवस्थानपदं जातिसामान्यलक्षणप्रतिपादकमाहु; ॥

[II.645.3]

प्रतीपं अवस्थानं प्रत्यवस्थानम् । तावन्मात्रमेव च यत्किंचिदुत्तरं
परप्रयुक्ते हेतौ जायमानत्वाज्जातिरित्यभिधीयते—तदनुपपन्नम्—प्रत्यवव
स्थानमात्रस्य साधर्म्यादिनिरपेक्षस्य जातित्वे हेत्वाभासोद्भावनमपि जातितामश्नुवीत् ॥

[II.645.4]

अथ तस्य सम्यगुत्तरत्वात् इह च निर्विशेषणप्रत्यवस्थानमात्रोपपादनात् फल्गुप्रायमसदुत्तरं जातित्वेन विवक्षितमित्युच्यते—तथापि छलस्य
जातित्वप्रसक्तिरपरिहार्यैव । तद्व्युदासाय तु "तदन्यत्वे सति" इत्यादिक
यदि किंचिदध्याह्रियते—तदमुष्य श्रूयमाणस्य साधर्म्यवैधर्म्यग्रहणस्यै
को दोषः ?सौत्रलक्षणस्यादुष्टत्वम्

[II.645.5]

ननु ! त्रैकाल्यसमादीनामसंग्रहः किं न दोषः ? न हि त्रैकाल्यसमादिषु साधर्म्येण वैधर्म्येण वा प्रत्यवस्थानमस्तीति—नैष दोषः—
साधर्म्यवैधर्म्याभ्यामित्यसमासकरणेन दिक्प्रदर्शनस्य सूचनात् । साधर्म्येण वैधम्यैण वा, कथमेष हेतुः हेतुर्भवतीति वा, किमनेन क्रियते इति
वा यदेवंप्रकारं प्रत्यवस्थानं हेतुप्रतिबिम्बवर्त्मना क्रियते, सा जातिः
इत्युच्यमाने भविष्यति सकलविशेषसङ्ग्रहः । त्रैकाल्यसमादिष्वपि वा
यादृशस्य तादृशस्य साधर्म्यवैधर्म्यप्रकारस्यः योजयितुं शक्यत्वात् । न
ह्युदाहरणसाधर्म्यं साध्यसाधनमिह विवक्षितम्, तद्वैधर्म्यं वा; साधर्म्यादिमात्रं तु । तत्रापि नात्यन्ताय दुरवगममिति यथाश्रुतमेव साधर्म्यवैधर्म्याभ्यां प्रत्यवस्थानं जातिरिति सामान्यलक्षणं युक्तम् ॥जातिविभागः, लक्षणानि च

[II.645.6]

अथ भेदवत्त्वाज्जातेः चतुर्विशतिधा विभागमाह—"साधर्म्यवैधर्म्योत्कर्षापकर्षवर्ण्यावर्ण्यविकल्पसाध्यप्राप्त्यप्राप्तिप्रसङ्गप्रतिदृष्टान्तानुत्पत्तिसंशयप्रकरणहेत्वर्थापत्त्यविशेषोपपत्त्युपलब्ध्यनुपलब्धिनित्यानित्यकार्यसमाः ॥ ५-१-१ ॥" (न्या-सू)

[II.645.7]

अत्र समा इति स्त्रियां पुंसि च तुल्यत्वान्निदर्शस्य, जात्यपेक्षया स्त्री
निर्देशो वा प्रतिषेधापेक्षया पुंन्निर्देशो वा वर्णनीयः । विशेषलक्षणसूत्रेषु पुनः
प्रायेण पुल्लिङ्गनिर्देशो दृश्यते । स तु प्रतिषेधापेक्षया तेषु व्याख्येय इति
तद्व्याख्यानावसर एव वक्ष्यामः ॥जात्युपदेशाक्षेपः

[II.645.8]

ननु ! आस्तां तावद्विशेषलक्षणवर्णनम् । इदमेव त्वादौ चिन्त्यताम् ।
किमर्थमेवंविधमसदुत्तरजातं शास्त्रे व्युत्पाद्यते । एवंप्रकाराणां च धूलि
प्रक्षेपसदृशानां सारेतरपरीक्षणक्षमविचक्षणोपेक्षणीयानामसदुत्तराणां आनन्त्यात् चतुर्विंशतिसंख्यापि कथमिति महान् विस्मयोऽस्माकम् ॥तत्त्वसंरक्षणार्थमुपदेशोऽपि न घटते

[II.645.9]

यदपि च तत्त्वाध्यवसायसंरक्षणं तत्प्रयोजनमभिधीयते—तदपि न
हृदयङ्गमम्—असदुत्तरोपन्यासेन तत्त्वाध्यवसायस्य संरक्षितुमशक्य
त्वात् ॥

[II.645.10]

अथ विकटाटोपप्रकटनपाटवोपहितापरसंमोहनद्वारेण तद्रक्षणमास्थीयते, तर्हि निष्ठीवनहसिततर्जनांसमर्दनकौपीनावरणविदारणचरणावस्फोटनाद्यपि व्युत्पाद्यतामिह मोक्षविद्यायाम् ॥जात्युत्तरस्यावसराभावश्च

[II.645.11]

अपि चेदं विचार्यताम्—क्व जातिप्रयोगैः प्रत्यवस्थेयम्, सम्यक्साधने परेण प्रयुक्ते, तदाभासे वा ? न तावत्साधनाभासे, तस्य हि येन
निमित्तेनासिद्धत्वादिना साधनाभासत्वमुपनतं, तदेव तत्रप्रयोक्तुमुचितम्,‥जातयः । तेनैव च परः पराजीयते । नापि सम्यक्साधने, तत्र प्रयुक्तानामपि तासामकिंचित्करत्वात् । न हि जातिप्रयोगकलुषितमपि सम्यक्साधनमसाधनीभवितुमर्हति ॥परपक्षे संचशयाधानमपि न फलम्

[II.645.12]

अथैकान्तपराजयाद्वरं संदेह इति ताभिरुपक्रम्यते—तत्रापि न
तथोपक्रममाणः कमिव प्रत्याययेत् ? न नीतिविदः, नीतिविदस्तावज्जानन्त्येव, "सोऽयं यथोचितमभिवदितुमपारयन् किमप्यालजालमालपितुं
प्रवृत्तः, इति । शाकटिकादिप्रत्यायनं तु प्रत्यन्तगह्वरजनपदेषु ग्राम्य
सदसि लाभादिकामस्य कस्यचित् प्रयोजनवद्भवेदपि कदाचित्, न तु
मोक्षशास्त्रे तथाविधोपदेशः पेशल इति ॥जात्युत्तरस्य जल्पाद्यङ्गतया सार्थक्यम्

[II.645.13]

अत्राभिधीयते—समाहितमेतद्भगवता सूत्रकारेणैव "तत्त्वाध्यवसायसंरक्षणार्थं, कण्टकशाखापरिवरणवत्" इति वदता । जल्पवितण्डाङ्गभूतानि छलजातिनिग्रहस्थानानि । तदुक्तं "छलजातिनिग्रहस्थानसाधनोपालम्भो जल्पः" इति । भास्यकृदप्याह—"छलजातिनिग्रहस्थानानां पृथगुपदेश उपलक्षणार्थः । उपलक्षितानां स्ववाक्ये परिवर्जनं, परवाक्ये च
पर्यनुयोगः । जातेस्तु परेण प्रयुज्यमानायाः सुवचः समाधिः, स्वयं च
सुकरः प्रयोगः" इति ॥जात्युत्तरप्रयोगकालः

[II.645.14]

यदा हि मुमुक्षोः आगमाद्वा युक्तितो वा तत्त्वज्ञानमुत्पन्नं, न चाद्यापि
भावनाभ्यासप्रसादसमासादिततद्द्रढिमातिशयः वर्तते, तस्यामवस्थायां
यदि केनचित् किमप्यनुमानप्रायमभिधाय तदाकुलीक्रियेत, तदत्ऽसौ
विदितयुक्त्यागमगौरवोऽपि सपदि तदुत्पादिते तत्त्वज्ञाने मनागसंभावनालेशमिवाधिगच्छेत् । तस्मिन् वा दृढप्रत्ययेऽपि तत्पार्श्ववर्तिनः शिष्याः
शिथिलितास्था भवेयुः । अतो झटिति स दूषणमपश्यन् प्रतिपक्षं
जातिप्रयोगैरप्यसौ शमयेदेव, नोदासीतेत्युक्तं जल्पलक्षणे ॥जात्युत्तरस्य तत्त्वसंरक्षकत्वम्

[II.645.15]

परोदिता वा जातीः प्रत्यभिज्ञाय तत्क्षणमेव परिहरेदिति सफ
जातिव्युत्पादनम् । यथा क्वचिदचिरव्युप्तसस्ये संप्रत्युद्भिद्यमानकोमला
ङ्कुरनिकरदन्तुरितसीमनि केदारे तदुपद्रवः द्रुततरगामिनो यतः कुतश्चन
चतुष्पदाद्द्विपादाद्वाऽभिशङ्क्यत इति तत्परिहाराय समन्ततो निरन्तरकण्टकशाखासन्ततिपरिचरणमाधीयते, एवमिहापि जात्यादिप्रयोगतदुद्धारद्वारकं तत्त्वाध्यवसायसंरक्षणं कर्तव्यमिति ॥जात्युत्तरप्रयोगावकाशः

[II.645.16]

यत्तु विकल्पितं—क्व जातेः प्रयोगः, सम्यक्साधने, तदाभासेवेति—
तदुच्यते—सम्यग्दूषणमपश्यत्ता किल जात्यादि प्रयोक्तव्यम् । तच्चसद्दूषणादर्शनं सम्यक्साधने तदभावादेव भवतु, साधनाभासे वा, प्रमादादिनेवेति कोऽत्र विशेषः ?

[II.645.17]

मुमुक्षोस्तु ज्ञाततत्त्वस्य तत्प्रतिकूलवादिना केन चिदाक्षिप्तस्य तत्प्रयुक्ते तत्त्वप्रतिक्षेप बलात् साधनाभासविषय एव सम्यग्दूषणमपश्यतः
जातिप्रयोगावसरः । ज्ञात्वाऽपि साधनानामाभासतां यथा तथा सत्वरमेव
निर्भर्त्स्यतामयं दुराचारः" इति पार्श्वस्थितसुकुमारमतिशिष्यजनोत्साहजन
नाय जात्याद्याडम्बरविरचमुचितमेव मुमुक्षोः । मुमुक्षुं प्रति च शास्त्रारम्भात् आंजस्येन तदपेक्षया साधनाभासविषय एव जातिप्रयोगः ।
अत एव च भाष्यकृता प्रथमं साधनाभासा एव जात्युदाहरणं दर्शितम् ॥

[II.645.18]

लाभादिकामानां तु सम्यक्साधनेऽपि प्रयुक्ते युक्त एव जात्याद्युपक्रमः । इतरथा हि निस्संशय एव पराजयः स्यादित्येतच्च आनुषङ्गिकं
प्रयोजनमित्युक्तम् ॥चपेटादिवर्जने हेतुः

[II.645.19]

यत्पुनरभिहितं—असदुत्तरकथने कथं न चपेटादिकं प्रयुज्यत इति—
तदप्यसत्—तस्यात्यन्तमलौकिकत्वात् । लोको हि तदैवं मन्येत—नूनमेष न जानाति वक्तुं सदृशमुत्तरम् ।अन्यथा वाचमुत्सृज्य पाणिना प्रहरेत् कथम् ॥खेदयेद्वादिनं यस्तु हस्तपादादिचापलैः ।स संसद्युच्यते सद्भिः भण्ड एव न पण्डितः ॥जात्योपक्रममाणस्तु न तथैष विहस्यते ।न हि संदूषणच्छाया तत्रात्यन्तमसङ्गता ॥

[II.645.20]

तन्न कौपीनवसनापनयादिसाम्यं जात्युत्तराणामिति ॥जातिप्रयोगलाभः कस्य ?

[II.645.21]

यत्तु कस्तैः प्रत्याय्यत इति—तन्न—न सर्वः सर्वज्ञकल्पो भवति, न
च शाकटिकतुल्यः । सन्ति हि मध्यमदशावर्तिनः जनाः; त आराधयिष्यन्त इत्यलं प्रसङ्गेन ॥

[II.645.22]

यत्पुनः असदुत्तराणामानन्त्यात् कथं चतुर्विशतिसंख्येति—तत्राप्युच्यते—सत्यप्यानन्त्ये जातीनामसंकीर्णोदाहरणविवक्षया चतुर्विंशतिप्रकारत्वमुपवर्णितं, न तु तत्संख्यानियमः कृत इति ॥सूत्रपदयोजनाक्रमः

[II.645.23]

तदत्र साधर्म्येण प्रत्यवस्थानं अविशिष्यमाणं स्थापनाहेतोः तत्साधर्म्यसमा जातिः । सा च साधर्म्यहेतौ वैधर्म्यहेतौ च प्रयुज्यते वैधर्म्येण
प्रवर्तमानं तथैव वैधर्म्यसमा जातिः । उत्कर्षापकर्षाभ्यां प्रत्यवस्थानं
उत्कर्षापकषंसमे जाती इत्येवं सर्वत्र योज्यम् ॥

[II.645.24]

स्थापनाहेतुतश्चाविशेष्यमाणत्वं जातिवाद्यभिप्रायेण तासां द्रष्टव्यम् ।
जातिवादी ह्येवं वदति—यथा भवत्प्रयुक्तं साधनं तथेदमपि किमिति
न भवतीति । अत एव हेतुप्रतिबिम्बनद्वारक एव जात्युपन्यास
इत्युक्तम् ॥साधर्म्यवैधर्म्यसमौ

[II.645.25]

अथ विशेषलक्षणान्याह । तत्र—"साधर्म्यवैधर्म्याभ्यामुपसंहारे तद्धर्मविपर्ययोपपत्तेः
साधर्म्यवैधर्म्यसमौ ॥ ५. १. २ ॥" (न्या-सू)

[II.645.26]

प्रतिषेधापेक्षया पुंलिङ्गनिर्देश इति तत्र तत्र द्रष्टव्यम् । तत्र च
साधर्म्येण वैधर्म्येण वा साधनमभिधाय सिषाधयिषितपक्षोपसंहारे साधनवादिना कृते, साध्यधर्मविपर्ययोपपादनाय साधर्म्येण प्रत्यवस्थानमविशिष्यमाणं स्थापनाहेतुतः—साधर्म्यसमः प्रतिषेधः ॥साधर्म्यसमोदाहरणम्

[II.645.27]

उदाहरणं तु—अनित्यः शब्दः, प्रयत्नानन्तरीयकत्वात्, यत् प्रयत्नानन्तरीयकं, तत् अनित्यं दृष्टम्, यथा घटः—इति साधर्म्येण हेतौ प्रयुक्ते,
जातिवादी साधर्म्येणैव प्रत्यवतिष्ठते—नित्यः शब्दः, निरवयवत्वात्,
निरवयवं द्रव्यं आकाशादि नित्यं दृष्टमिति । न चात्र विशेषहेतुरस्ति,
घटसाधर्म्यात् प्रयत्नानन्तरीयकत्वादनित्यः शब्दः, न पुनः आकाशसाधर्म्यान्निरवयवत्वान्नित्यः शब्द इति ॥वैधर्म्यसमोदाहरणम्

[II.645.28]

तथाऽत्रैव वैधर्म्येण । त्यवस्थानं—नित्यः शब्दः, निरवयवत्वात्,
यत् पुनरनित्यं तत् सावयवं दृष्टम्, यथा घटादि द्रव्यमिति । न चास्ति
विशेषहेतुः, घटसाधर्म्यात् प्रत्यत्नानन्तरीयकत्वात् अनित्यः शब्दः, न पुनः
घटवैधर्म्यात् निरवयवत्वात् नित्य इति ॥

[II.645.29]

वैधर्म्यहेतावपि साधनादिना प्रयुक्ते, अनित्यः शब्दः, प्रयत्नानन्तरीयकत्वात्, यदनित्यं न भवति, तत् प्रयत्नानन्तरीयकमपि न भवति,
आकाशादिवत्—इत्यत्र एतदेव पूर्वोक्तं साधर्म्यवैधर्म्यप्रत्यवस्थानद्वयमुदाहर्तव्यमिति ॥

[II.645.30]

यथा क्वचिदवसरे स्वयं प्रयोगो जातीनामुपयुज्यत इति तत्स्वरूपव्युत्पादनमुपक्रान्तम् एवं परप्रयुक्तानां तासां उत्तरमपि वक्तव्यम् ।अतस्तद्व्युत्पादनार्थमाह—"गोत्वाद्गोसिद्धिवत्तत्सिद्धिः ॥ ५. १. ३ ॥" (न्या-सू)

[II.645.31]

साधर्म्यवैधर्म्यसमयोरिदमुत्तरम् । यदि साधर्म्यमात्रं वैध र्म्यमात्र
वा साध्यसाधनं प्रतिज्ञायेत, स्यादियमनवस्था । भवेच्च भवत्प्रयुक्तानामीदृशामपि स्थापनाहेतोरविशेषः । विशिष्टं तु साधर्म्यं वैधर्म्य वा प्रयोजकं
मुच्यमानं नैवंविधैः प्रत्यवस्थानैः उपहन्यते । यथा सत्यपि सत्तादिसामान्यसंबन्धे, सत्यपि शुक्लादिगुणसंबन्धे, सत्यपि चलनादिकर्मयोगे न
गौः तथात्वेन तत्साधर्म्यात् सिद्ध्यति, अश्वादिवैधर्म्याद्वा, किन्तु अव्यभिचारिणः गोत्वादिसंबन्धादेव । तथेहाप्यस्खलितनियमं साधर्म्यं,
वैधर्म्यं वा साध्यसिद्धिनिबन्धनम्, न साधर्म्यादिमात्रमिति ॥उत्कर्षादिसमाः"साध्यदृष्टान्तयोर्धर्मविकल्पादुभयसाध्यत्वाच्चोत्कर्षा
पकर्षवर्ण्यावर्ण्यविकल्पसाध्यसमाः ॥ ५. १. ४ ॥" (न्या-सू)

[II.645.32]

दृष्टान्तधर्मं साध्ये धर्मिणि योजयन्—असन्तमध्यारोपयन् उत्कर्षेण
प्रत्यवस्थानं यत् करोति, स उत्कर्षसमः प्रतिषेधः । यथा—अनित्यः शब्दः
प्रयत्नानन्तरीयकत्वात्, घटवत्—इत्युक्ते, अपर आह—यदि प्रयत्नानन्तरीयकत्वात्, घटवदनित्यः शब्दः, घटवदेव मूर्तोऽपि भवति । न
चेन्मूर्तः, घटवदनित्योऽपि मा भूदिति मूर्तत्वस्य धर्मान्तरस्य प्रसंजनमुत्कर्षसमः ॥अपकर्षसमः

[II.645.33]

दृष्टान्तधर्मविकल्पनेनैव साध्यधर्मिणि सिद्धस्यापि धर्मस्यापकषण
प्रत्यवस्थानमपकर्षसमः । पूर्वस्मिन्नेव प्रयोगे, घटः खलु प्रयत्नानन्तरीयकस्सन् अश्रावणो दृष्टः, एवं शब्दोऽपि प्रयत्नानन्तरीयकत्वादश्रावणोऽस्तु । न चेदश्रावणः, घटवदनित्योऽपि मा भूदिति सतः श्रावणत्वस्यापसारणमपकर्षसमः ॥वर्ण्यसमः, अवर्ण्यसमः

[II.645.34]

ख्यापनीयः—वर्ण्यः—प्रतिपिपादयिषितः साध्यधर्मः । तद्विपर्ययात् अवर्ण्यः—सिद्धः दृष्टान्तधर्मः । तावेतौ "वर्ण्यावण्यौ विपर्यस्यन्—
इतरमितरेण समीकुर्वन् प्रत्यवस्थानं यत् करोति, तौ वर्ण्यावर्ण्यसमौ
प्रतिषेघौ भवतः । यदि शब्दः नित्यत्वेन वर्ण्यते—साध्यते, घटोऽपि वर्ण्यतामिति वर्ण्यसमः । घटश्चेन्न वर्ण्यते, शब्दोऽपि मा वर्णीत्यवर्ण्यसमः ॥विकल्पसमः

[II.645.35]

धर्मान्तरविकल्पेन प्रत्यवस्थानं विकल्पसमः प्रतिषेधः । तत्रैव
प्रयोगे—प्रयत्नानन्तरीयकं किंचिन्मृदु दृष्टं, दुकूलराङ्कवशय्यादि;
किंचित् कठिनं, कर्परपरश्वधादि । एवं प्रयत्नानन्तरीयकं किंचिदनित्यं
भविष्यति घटादि, किंचिन्नित्यं शब्दादीति ॥साध्यसमः

[II.645.36]

उभयोरपि साध्यदृष्टान्तयोः साध्यत्वापादनेन प्रत्यवस्थानं साध्यसमः प्रतिषेधः । यदि यथा घटास्तथा शब्दः, प्राप्तं तर्हि यथा शब्दः,
तथा घट इति । शब्दश्च अनित्यतया साध्य इति घटोऽपि साध्य एव
स्यात् । अन्यथा हि न तेन तुल्यो भवेदिति ॥

[II.645.37]

अत्र पंचानामुत्तरम्—"किञ्चित्साधर्म्यादुपसंहारिसेर्द्धैवधर्म्यादप्रतिषेधः ॥ ५-१-५ ॥" (न्या-सू)

[II.645.38]

किंचित्साधर्म्यादुपसंहारः सिद्ध्यति—"यथा गौः, एवमयं गवयः"
इति । न तु सर्वथा रूपाभेदः तयोः आपादयितुं शक्यः । प्रमाणावगतस्वभावभेदानां भावानामितरेतररूपसंकरस्य कर्तुमशक्यत्वात् ।
एवंच स्वप्रतिबन्धसाधर्म्ये सुस्थिते स्वसाध्यमुपस्थापयति स्थापनाहेतौ
साध्यदृष्टान्तयोर्धर्मविकल्पमापादयता वैधर्म्यं च किंचिदभिदधता प्रतिषेधः
कर्तुं न लभ्यत इति ॥

[II.645.39]

अथ षष्ठस्योत्तरम्—"साध्यतिदेशाच्च दृष्टान्तोपपत्तेः ॥ ५-१-६ ॥" (न्या-सू)

[II.645.40]

यदुच्यते घटोऽपि शब्दवत् साध्यो भवत्विति—तन्नैवम्—लौकिकपरी
क्षकाणां यस्मिन्नर्थे बुद्धिसाम्यम्, स दृष्टान्तः । तेनाविपरीततया शब्दे
ऽतिदिश्यते । यथा घटः प्रयत्नानन्तरीयकः सन् अनित्यः, एवं शब्दोऽ
पीति । एवं साध्यातिदेशात् दृष्टान्त उपपद्यमाने न तस्य साध्यत्वाभि
धानमुपपद्यते ॥प्राप्तिसमाप्राप्तसमौ"प्राप्य साध्यमप्राप्य वा हेतोः प्राप्त्याविशिष्टत्वादप्राप्यासाधकत्वाच्च प्राप्त्यप्राप्तिसमौ ॥ ५. १. ७ ॥" (न्या-सू)

[II.645.41]

प्राप्त्यप्राप्तिविकल्पनपूर्वकमुभयत्रापि दोषापादनं प्राप्त्यप्राप्तिसमौप्रतिषेधौ भवतः । हेतौ साधनवादिना प्रयुक्ते, पर आह—"सोऽयं हेतुः
प्राप्य वा साध्यं साधयेत्, अप्राप्य वा ?" प्राप्य चेत्, द्वयोर्लब्धस्वरूपयोरेव प्राप्तिर्भवतीति । किं कस्य साध्यम्, साधनं वेत्यविशेषः ।
अप्राप्य तु साधकत्वमनुपपन्नं, अतिप्रसङ्गात् । न ह्यप्राप्य प्रदीपः प्रकाश्य
प्रकाशयेदिति ॥

[II.645.42]

अनयोरुत्तरम्—"घटादिनिष्पत्तेः पीडने चाभिचारादप्रतिषेधः ॥ ५. १. ८ ॥" (न्या-सू)

[II.645.43]

नायं प्रतिषेध उपपद्यते, उभयथाऽपि कारणभावस्य दर्शनात् ।
दण्डचक्रमूत्रादिकारकानि प्राप्य मृदं घटादिकार्यं निष्पादयन्ति दृश्यन्ते ।
अभिचारकर्मणा च श्येनादिना दूरस्थस्यापि शत्रोः पाटनं संपाद्यते
इति ॥प्रसङ्ग-समप्रतिदृष्टान्तसमौ"दृष्टान्तस्य कारणानपदेशात् प्रत्यवस्थानाच्च प्रतिदृष्टान्तेन
प्रसंगप्रतिदृष्टान्तसमौ ॥ ५. १. ९ ॥" (न्या-सू)

[II.645.44]

अतिप्रसङ्गापादनेन प्रत्यवस्थानं प्रसङ्गसमः प्रतिषेधः । पूर्वोदाहृत एव हेतौ—यद्यप्यनित्यत्वे प्रयत्नानन्तरीयकत्वं साधनम् । प्रयत्नानन्तरीयकत्वे इदानीं किं साधनम् ? तत्साधने किम् ? इति दृष्टान्तस्य
घटादेरनित्यतायां कारणं "न किंचिदपदिश्यते । तेन तत्कारणान्वेषणातिप्रसङ्गात् प्रसङ्गसमोऽयं प्रतिषेधः ॥प्रतिदृष्टान्तसमः

[II.645.45]

प्रतिदृष्टान्तेन प्रत्यवस्थानं प्रतिदृष्टान्तसमः प्रतिषेधः । यथा—
घटः प्रयत्नानन्तरीयकस्सन् अनित्यो दृष्टः, एवमाकाशं प्रयत्नानन्तरीयक
नित्यं दृश्यते, तद्वच्छब्दोऽपि नित्यः स्यादिति । कः पुणराकाशस्य प्रयत्ना
नन्तरीयकत्वं वदेत् ? कूपखननादिनाऽऽक्राशकरणं मन्वान एवं ब्रूयादपि
कश्चित् ॥

[II.645.46]

ननु ! एवमपि व्यभिचारोद्भावनमेतत् सम्यगुत्तरम्, नासदुत्तरप्रकारो जातिप्रयोगः—नैतदेवम्—न हि हेतोरनैकान्तिकत्वमुद्भावयन्नसौ
साधुरिव जातिवादी प्रत्यवतिष्ठते । अपि तु प्रतिदृष्टान्तबलेन नित्यत्वमेव साधयन्नुत्थित इति जातिप्रयोग एवायम् । हेत्वाभासा अपि
स्वरूपनिगूहनपुरस्सरमपरहेतुप्रतिबिम्बवर्त्मना प्रदर्श्यमाना जातितां
प्रतिपद्यन्त एव ॥

[II.645.47]

अत्र प्रसङ्गसमस्य तावदुत्तरमाह—"प्रदीपोपादानप्रसङ्गविनिवृत्तिवत्तद्विनिवृत्तिः ॥ ५-१-१० ॥" (न्या-सू)

[II.645.48]

असिद्धं हि नाम साध्यते, न सिद्धम्; तत्र प्रयत्नवैफल्यात् । सान्ध
कारे हि सद्मनि पिठरादिपदार्थदर्शनाय प्रदीपमुपाददते लौकिकाः, न दीप
दर्शनाय दीपान्तरमाहरन्तीति । अन्तरेणापि हि दीपान्तराणि दृश्यत
एव प्रदीपः । एवं लौकिकपरीक्षकाणां घटादौ प्रयत्नानन्तरीयकत्वस्य
सिद्धत्वात् तत्र कारणापदेशो निष्प्रयोजन इति । तस्मान्नायमपितप्रसङ्गा
पादनस्य विषयः ॥

[II.645.49]

अथ प्रतिदृष्टान्तसमस्योत्तरम्—"प्रतिदृष्टान्तहेतुत्वे च नाहेतुर्दृष्टान्तः ॥ ५-१-११ ॥" (न्या-सू)

[II.645.50]

प्रतिदृष्टान्त एव साधकबुद्धया यदि त्वयोपन्यस्तः तर्हि विशेषहेतुर्वक्तव्यः, अनेन हेतुना प्रतिदृष्टान्त एव साधकः, न दृष्टान्त इति । न
चासौ विशेषे हेतुरुच्यते । तस्मान्न प्रतिदृष्टान्तः सिद्धिहेतुरिति
दृष्टान्त एव—साधको भवति । प्रतिदृष्टान्तहेतुत्वेऽपि स्थिते सति अहेतु
र्दृष्टान्तः न हि साधकः स्यात् । न च तदस्तीत्युक्तम् । अतो नाहेतुर्दृष्टान्तः ॥

[II.645.51]

अथ यथा प्रतिदृष्टान्तो न साधकः, एवं दृष्टान्तोऽपि मा भूदित्यनया
नीत्या प्रत्यवतिष्ठते, स हन्त तर्हि प्रतिदृष्टान्तस्य तावदहेतुत्वं स्वकण्ठेन
कथितमिति तस्मिन्नसाधके सति दृष्टान्त एव साधक इति ॥अनुत्पत्तिसमः"प्रागुत्पत्तेः कारणाभावादनुत्पत्तिसमः ॥ ५. १. १२ ॥" (न्या-सू)

[II.645.52]

अनुत्पत्त्या प्रत्यवस्थानम्—अनुत्पत्तिसमः प्रतिषेधः । प्राक्तन एव
प्रयोगे जातिवाद्याह—अनित्य इत्युत्पत्तिधर्मक उच्यते । यश्चोत्पत्तिधर्मकः, तस्योत्पत्तेः पूर्वमनुत्पत्त्या भवितव्यम् । अनुत्पन्ने च शब्दाख्य
धर्मिणि प्रयत्नानन्तरीयकत्वं धर्मः क्व वर्तताम् ? अलब्धपक्षवृत्तिश्च कथमनित्यत्वं साधयतु । असिद्धे चानित्यत्वे शब्दस्य बलान्नित्यत्वमेव भवति
कारणाभावादिति । अनित्यत्वसिद्धिकारणस्य प्रयत्नानन्तरीयकत्वस्याभावादित्यर्थः । अथवा शब्दोत्पादककारणाभावादनुत्पन्ने शब्दे निराश्रयो हेतुरिति ॥

[II.645.53]

अस्योत्तरम्—"तथाभावादुत्पन्नस्य कारणोपपत्तेः न कारणप्रतिषेधः
॥ ५-१-१३ ॥" (न्या-सू)

[II.645.54]

शब्दाख्यधर्मिणः सिद्धस्य सतः नित्यत्वमनित्यत्वं वा विचार्यते ।
तदसिद्धौ हि नित्यत्वमपि कस्य भवानभिदधीत् ? उत्पन्नस्य चास्य तथा
भावो भवति, नानुत्पन्नस्य । उत्पन्नः खल्वयं शब्द इति भवति नानुत्पन्नः ।
प्रागुत्पत्तेरलब्धात्मनः किमुच्यते ? लब्धस्वरूपस्य पुनः अनित्यत्वकारणप्रयत्नानन्तरीयकत्वस्य सद्भावादयुक्त एवायं प्रतिषेधः ॥संशयसमः"नित्यानित्यत्वसाधर्म्यात्संशथः ॥ ५. १. १४ ॥" (न्या-सू)

[II.645.55]

नित्य नित्यसाधर्म्योपन्यासेन संशयापादनप्रवणं प्रत्यवस्थानं संशयसमः प्रतिषेधः । "अनित्यः शब्दः, प्रयत्नानन्तरीयकत्वात्" इत्यस्मिन्नेव
हेतौ अस्ति शब्दस्यानित्यसाधर्म्यं प्रयत्नानन्तरीयकत्वम्, अस्ति च
नित्येन सामान्येन साधर्म्यं ऐन्द्रियकत्वम् । अतः "क्रिमनित्यसाधर्म्यात्
प्रयत्नानन्तरीयकत्वात् अनित्यः शब्दः, उत नित्यसाधर्म्यात् ऐन्द्रियकत्वान्नित्यः" इति संशयः—एवं परः प्रत्यवतिष्ठते । न च साधर्म्यसमप्रयोग
एवायमाशङ्कनीयः, संशयापादनप्रवणत्वादस्येति ॥

[II.645.56]

अस्योत्तरम्—"साधर्म्यात्संशये न संशयः वैधर्म्यादुभयथा वा संशयेऽत्यन्तसंशयो नित्यत्वानभ्युपगमाच्च सामान्यस्याप्रतिषेधः
॥ ५. १. १५ ॥" (न्या-सू)

[II.645.57]

स्थाणुर्वा पुरुषो वेति स्थाणुपुरुषयोस्साधर्म्यादूर्ध्वत्वादेः संशयो
भवति, न तु शिरःपाण्यादिवैधर्भ्यात् । प्रत्युत ततोऽसौ निवर्तते । यदि
पुनरुभयथाऽपि साधर्म्यादिव वैधर्भ्यदिपि संशयः स्यात् तथा सत्यत्यन्तसंशयः प्राप्नोति । इह चनि विशेषदर्शनस्थानीयमनित्यत्वसाधनं शब्दे
प्रयत्नानन्तरीयकत्वमस्तीति नित्यत्वं सामान्यगतं संशयकारणमिति
नाभ्युपगभ्यते । तस्मादप्रतिषेधोऽयं नित्यसामान्यसाधर्म्यनिबन्धनसंशयापादनरूपः ॥प्रकरणसमः"उभयसाधर्म्यात्प्रक्रियासिद्धेः प्रकरणसमः ॥ ५. १. १६ ॥" (न्या-सू)

[II.645.58]

पक्षप्रतिपक्षौ निर्णयलक्षणे व्याख्यातौ । तावेव प्रकरणम् । प्रकरणमनतिवर्तमानः प्रकरणसमः प्रतिषेधो भवति । पूर्वस्मिन्नेव प्रयोगे"नित्यः शब्दः, निरवयवत्वात्, आकाशवत्" इत्येवंजातीयकं प्रतिप्रयोगमुपन्यस्य स्वपक्षमुत्थापयति जातिवादी । साधर्म्यग्रहणं चोपलक्षणम् ।
वैधर्भ्येणापि प्रतिप्रयोगोपन्यासे प्रकरणसम एव प्रतिषेधो भवति ।
उभयवैधर्म्यात् प्रक्रियासिद्धेः प्रकरणसम इति । मूलहेतावपि साधर्म्येण
वैधर्भ्येण वा प्रयुक्ते प्रयोगद्वयमेतद्वेदितव्यम् ॥प्रकरणसमस्य साधर्म्यवैधर्म्यसमाभ्यां विशेषः

[II.645.59]

ननु च ! ते एवैते साधर्म्यवैधर्म्यसमे जाती साधर्म्यहेतौ वैधर्म्यहेतौ वा
प्रयुज्यमानत्वाच्चतुर्धा स्थितेइति ताभ्यामेव गतत्वात् नाभिनवोऽयं जातिप्रयोगः । चतस्रश्चैता जातय इत्येकत्वमपि न सङ्गतम्—उच्यते—तत्र पर
पक्षप्रतिषेधप्रवणतयैव प्रत्यवस्थानमुदाहृतम्, इह तु पक्षसाधनच्छाययेति । अत एव प्रकरणसमोऽयमुच्यते जातिः । अनित्यपक्षवन्नित्य
पक्षेऽपि प्रतिक्रियतेऽस्यामिति । उद्भावनभङ्गिभेदाच्च जातिनानात्वम् ।
असङ्कीर्णोदाहरणविवक्षया चतुर्विशतिभेदत्वम् । वस्तुतस्तु तासामानन्त्यमित्युक्तम् ॥

[II.645.60]

अत्रोत्तरम्—"प्रतिपक्षात्प्रकरणसिद्धेः प्रतिषेधानुपपत्तिः प्रतिपक्षोपपत्तेः
॥ ५. १. १७ ॥" (न्या-सू)

[II.645.61]

निर्णयोत्पत्त्या प्रकरणं पर्यवसितं भवति । प्राङ्निर्णयात् तदवस्थमेव । तदिह प्रकरणमुत्थापयता भवता उभयसाधर्म्यं तदुत्थापनकारणमभिहितम्, उभयसाधर्म्यात् प्रक्रियासिद्धेरिति ब्रुवता । उभयसाधर्म्ये
च—मदुक्तमपि साधर्म्यमस्त्येव, अन्यथा उभयशब्दार्थः कः ? एवं च
तदभ्यनुज्ञातं भवतीति तत्प्रतिषेधो नोपपद्यते । प्रतिषेधोपपत्तौ वा
नोभयसाधर्म्यं प्रकरणकारणं सिध्यतीति । निर्णयोत्पत्तिनिमित्तं च प्रकरणोपरमाय न किंचिदुक्तम्, उभयसाधर्म्याभिधानादिति ॥अहेतुसमः"त्रैकाल्यानुपपत्तेर्हेतोरहेतुसमः ॥ ५. १. १८ ॥" (न्या-सू)

[II.645.62]

कालत्रयानुपपत्त्या हेतुमाक्षिप्य क्रियमाणः प्रतिषेधः अहेतुसमोभवति । हेतुः साधनम् । साधनं च साध्यात् पूर्वं पश्चाद्वा सह वा
भवेत् ? यदि पूर्वम्, असति साध्ये तत् कस्य साधनम् ? अथ पश्चात्साधनं, पूर्वं साध्यम्; तदसति साधने कस्येदं साध्यं भवेत् । पूर्वसिद्धे
वा साध्ये किं साधनेन ? अथ युगपत् साध्यसाधने भवतः, न तर्हि तयोः
सव्येतरगोविषाणयोरिव साध्यसाधनभावो भवेत्—इत्येवमयं हेतुः
अहेतोर्न विशिष्यते ॥

[II.645.63]

अस्योत्तरम्—"न हेतुतस्साध्यसिद्धेस्त्रैकाल्यासिद्धिः ॥ ५. १. २० ॥" (न्या-सू)

[II.645.64]

न त्रैकाल्यासिद्धिः । कस्मात् ? हेतुतः साध्यसिद्धेः । उत्पत्तौ
तावदयं पर्यनुयोगः, पूर्वसिद्धेन हेतुना तन्त्वादिना पश्चाद्भाविनोऽसत एव
कार्यस्य पटादेः सिद्धिरित्युक्तत्वात् । "बुद्धिसिद्धं तु तदसत्"(न्या. सू.
4-1-50) इति । ज्ञप्तावपि परिहृत एष दोषः, उपलब्धिहेतोः उपलब्धिविषयस्य चार्थस्य पूर्वापरसहभावानियमात् । यथादर्शनं व्यवस्थेतिप्रमाणपरीक्षयामभिधानात् । दृश्यते च निर्वर्तनहेतुना निर्वर्तनीयनिर्वृत्तिः,
उपलब्धिहेतुना च उपलभ्यस्योपलम्भः इति । प्रमाणसिद्धे च वस्तुनि
कोऽयमाक्षेपः ?

[II.645.65]

प्रतिषेधे च तुल्योऽयमनुयोग इत्याह—"प्रतिषेधानुपपत्तेश्च प्रतिषेद्धव्याप्रतिषेधः ॥ ५-१-२० ॥" (न्या-सू)

[II.645.66]

प्रतिषेधोऽपि प्रतिषेध्यात् पूर्वं, पश्चात्, सह वा भवेत् ? इति
विकल्प्यमाने न प्रतिषेद्धव्यं प्रतिषेद्धुमुत्सहत इति ॥अर्थापत्तिसमः"अर्थापत्तितः प्रतिपक्षसिद्धेरर्थापत्तिसमः ॥ ५-१-२१ ॥" (न्या-सू)

[II.645.67]

अर्थादापद्यते प्रतिपक्षसिद्धिः—इत्येवं क्रियमाणः प्रतिषेधः अर्थापत्तिसमो भवति । पूर्वस्मिन्नेव प्रयोगे—यदि घटसाधर्म्यात् प्रयत्नानन्तरीय
कत्वात् अनित्यः शब्दः, अर्थादापद्यते आकाशसाधर्म्यान्नित्य इति । अस्ति
चास्य नित्येन साधर्म्यमाकाशादिना द्रव्येण निरवयवत्वमिति । उद्भावन
प्रकारभेदाच्च जातिभेद इत्युक्तम् ॥

[II.645.68]

अस्योत्तरम्—"अनुक्तस्यार्थादापत्तेः पक्षहानेरुपपत्तिः ॥ ५. १. २२ ॥" (न्या-सू)

[II.645.69]

अनुपपादितसाधनमनुक्तमप्यर्थादापद्यत इति वदतः पक्षहानिरप्युपपद्यते । मामकानित्यपक्षसिद्धौ हि सत्याम्, अर्थादापद्यते तावकस्य
नित्यपक्षस्य हानिरिति ॥

[II.645.70]

दोषान्तरमाह—"अनैकान्तिकत्वाच्चार्थापत्तेः ॥ ५-१-२३ ॥" (न्या-सू)

[II.645.71]

उभयपक्षतनानेयमर्थापत्तिः, विपर्ययेणापि प्रयोक्तुं शक्यत्वात् ।"नित्यः शब्दः, निरवयवत्वात्" इत्येवमप्युक्ते शक्यं वक्तुम्, यदि नित्याकाशसाधर्म्यात् निरवयवत्वात् नित्यः शब्दः अर्थादापद्यते, अनित्यघटादिसाधर्म्यात् प्रयत्नानन्तरीयकत्वादनित्य इति । न चैवमपि काचिदर्थसिद्धिः ।
न खलु वै घनस्य ग्रावणः पतनमित्युक्ते अर्थादापद्यते द्रवस्य वारिणः
पतनाभाव इति ॥अविशेषसमः"एकधर्मोपपत्तेः क्वचिदनुपपत्तेः प्रतिषेधाभावः ॥ ५-१-२५ ॥" (न्या-सू)

[II.645.72]

अविशेषोपपादनेन प्रत्यवस्थानं—अविशेषसमः प्रतिषेधः । यदि
शब्दघटयोरेकधर्मः प्रयत्नानन्तरीयकत्वमस्तीति तयोरनित्यत्वाविशेष
उच्यते—तर्हि सर्वभावानामविशेषप्रसङ्गः । कथम् ? सद्भावोपपत्तेः—
सत्तासंबन्धादित्यर्थः । सोऽयमविशेषसमः प्रतिषेधः ॥

[II.645.73]

एतस्योत्तरम्—"क्वचित्तद्धर्मोपपत्तेः क्वचिदनुपपत्तेः प्रतिषेधाभावः
॥ ५-१-२५ ॥" (न्या-सू)

[II.645.74]

क्वचिदविशेषापादनहेतुरुपपद्यते धर्मः, क्वचित्तु नोपपद्यत इत्येवमयम
प्रतिषेधः । शब्दघटयोरेको धर्मः प्रयत्नानन्ततरीयकत्वमस्ति, येन तयोर्धर्मान्तरमनित्यत्वमविशेषरूपमुपपाद्यते । न तु सर्वभावानामीदृशमविशेषकारणं धर्मजातमस्ति ॥

[II.645.75]

यत्तु सद्भावोपपत्तेरिति, तेन किं धर्मान्तरमविशेषरूपं साध्येत ?
अनित्यत्वमेवेति चेत्, तर्ह्ययं प्रतिज्ञार्थो व्यवतिष्ठेत "अनित्याः सर्वे
भावाः, सत्त्वात्" इति । स चायमनुपपन्नः दृष्टान्तानुपपत्तेः । सर्वभावानां पक्षीकृतत्वात् दृष्टान्तो न कश्चिदवशिष्यते । न च प्रतिज्ञातैकदेश एव दृष्टान्तीकर्तुं शक्यः, सिद्धसाध्यभेदात् । साध्यः प्रतिज्ञातोऽर्थो
भवति, सिद्धश्च दृष्टान्तः । न च दृष्टान्तरहितो हेतुः स्वसाध्योपस्थापनसामर्थ्यमश्नुते ॥

[II.645.76]

न च सौगतोक्तनीत्या नित्येभ्यो व्यापकानुपलब्ध्या सत्त्वं व्यावर्तित
मनित्येष्वेव प्रतिष्ठां लभते । यैव विपक्षाद्व्यावृत्तिः स एव साध्येनानुगम इति वक्तव्यम्—तन्नीतेः प्रागेव प्रतिक्षेपात् । प्रत्युक्तं हि विस्तरतः
क्षणभङ्गसाधनमिति ॥

[II.645.77]

किंचिद्धि सत्त्वयोगि भावजातमनित्यं भवति, किंचिन्नित्यमिति
नायमेकान्तः—सत्त्वादनित्याः सर्वे भावा इति ॥

[II.645.78]

अपि च सर्वभावानामनित्यत्वे साध्यमाने तदन्तर्गतत्वाच्छब्दस्याप्यनित्यत्वमभ्युपगतं भवेदित्येवमप्ययमप्रतिषेधः ॥उपपत्तिसमः"उभयकारणोपपत्तेरुपपत्तिसमः ॥ ५. १. २६ ॥" (न्या-सू)

[II.645.79]

उभयकारणोपपत्त्या पक्षद्वयोपपत्तिवर्णनम्—उपपत्तिसमः प्रतिषेधः ॥

[II.645.80]

यद्यनित्यत्वकारणं प्रयत्नानन्तरीयकत्वमुपपद्यते शब्दस्येति अनित्यः
शब्दः, नित्यत्वकारणमपि निरवयवत्वमस्योपपद्यत इति नित्यः स्यात् ।
उभयत्रापि कारणोपपत्तेः ॥

[II.645.81]

ननु सैवेयं साधर्म्यादिसमा प्रकरणसमा वा जातिः, न भेदान्तरम्—
मैवम्—उद्भावनाप्रकारेण भेदात् । परपक्षोपमर्दबुद्ध्या साधर्म्यादिसमा
जातिः प्रयुज्यते । पक्षान्तरोत्थापनास्थया प्रकरणसमा । अप्रतिपत्तिपर्यवसायित्वाशयेनेयमुपपत्तिसमेति ॥

[II.645.82]

अत्रोत्तरम्—"उपपत्तिकारणानुज्ञानादप्रतिषेधः ॥ ५-१-२७ ॥" (न्या-सू)

[II.645.83]

उभयकारणोपपत्त्या प्रतिषेधमभिदधता पक्षद्वयकारणोपपत्तिः अनुज्ञाता भवति । सा चेदनुज्ञाता कथमेकतरपक्षप्रतिषेधः । एकतरपक्षप्रतिषेधश्चेत् कथमुभयकारणोपपत्तिः । उभयपक्षकारणोपपत्तिः एकतरपक्षप्रतिषधश्चेति विप्रतिषिद्धम् । व्याघातादेव ततपक्षप्रतिषेधोऽवकल्पत
इति चेत्—समानो व्याघातः । तेन हि परपक्षवत् स्वपक्षोऽपि प्रतिहन्यतइति । न हि व्याघात एकं पक्षं साधयति, एकं बाधत इति ॥उपलब्धिसमः"निर्दिष्टकारणाभावेऽप्युपलम्भादुपलब्धिसमःप्रतिषेधः ॥" (न्या-सू)

[II.645.84]

निर्दिष्टस्य साध्यधर्मसिद्धिकारणस्याभावेऽपि साध्यधर्मोपलब्ध्या
प्रत्यवस्थानं—उपलब्धिसमः प्रतिषेधः । यदेतदनित्यतायां शब्दस्य प्रयत्ना
नन्तरीयकत्वं कारणमुपदिष्टम्, तस्याभावेऽपि प्रबलप्रभंजनजवभज्यमानजरत्पादपपातप्रभवेऽपि शब्दे दृश्यत एवानित्यत्वम् । अन्यत्रापि
विद्युदादौ विनाऽपि प्रयत्नानन्तरीयकत्वमुपलभ्यत एवानित्यतेति ॥

[II.645.85]

अस्योत्तरम्—"कारणान्तरादपि तद्धर्मोपपत्तेरप्रतिषेधः ॥ ५-१-२९ ॥" (न्या-सू)

[II.645.86]

अत्रैतदेव तावद्वक्तव्यं सपक्षैकदेशवृत्तित्वमिदमस्य हेतोरुद्भावितम् ।
न च सपक्षैकदेशवृत्तिरगमकः । प्रयत्नानन्तरीयकत्वमनित्यत्वे प्रतिबद्धम्,
न पुनरनित्यं प्रयत्नानन्तरीयकत्वे । "यत्प्रयत्नानन्तरोयकम्, तदनित्यम्"
इति हि व्याप्तिः, न तु "यदनित्यम्, तत्प्रयत्नानन्तरीयकम्" इति । यथा"यत्राग्निस्तत्र धूमः" इति न । "यत्र धूमस्तत्राग्निः" इति ॥

[II.645.87]

एवं प्रयत्नानन्तरीयकत्वमन्तरेण समीरणरयपात्यमानवनस्पत्यादिशब्दे विद्युदादौ वा येयमनित्यतोपलब्धिः, न सा तस्य हेतुतामपहन्तीति ॥शब्दस्य प्रयत्नाधीनत्वम्

[II.645.88]

अपि च प्रयत्नानन्तरीयकत्वमिति कारणादुत्पत्तिरियमभिधीयते,
न तु कारणं नियम्यते प्रयत्न एवेति । तत्र पवननोदनजनिततरुशब्दवत्
असत्यपि प्रयत्ने, कारणान्तरं तदुत्पादकं भविष्यति । कारणान्तरजन्येऽप्यनित्यत्वं शब्दे विद्युदादौ वा न विरुद्धमिति ॥

[II.645.89]

कथं पुनरिदमेव गम्यते—प्रयत्नादिभिरसन्नुत्पाद्यते शब्दः, न पुनस्सन्नभिव्यज्यत इति—सतोऽनुपलब्धौ निमित्ताभावात् । आवरणं निमित्तमिति चेत्—न—मूलोदकादिषु मृद इव शब्दे कस्यचिदावरणस्याग्रहणात् ।
तस्मान्न मूलोवकादिना तुल्यः शब्दः इत्यसन्नेव प्रयत्नादिना क्रियत
इति ॥अनुपलब्धिसमः"तदनुपलब्धेरनुपलम्भादभावासिद्धौ तद्विपरीतोपपत्तेः
अनुपलब्धिसमः ॥ ५-१-३० ॥" (न्या-सू)

[II.645.90]

अनुपलब्धेरनुपलम्भोपन्यासेन प्रत्यवस्थानम्—अनुपलब्धिसमः
प्रतिषेधः । यदुक्तम्—आवरणानुपलम्भादसत्यावरणे प्रागुच्चारणादग्रहणादसन्नेव शब्दः प्रयत्नेनाभिनिर्वर्यत्त इति—तदयुक्तम्—आवरणानुपब्धेरप्यनुपलम्भात् तस्याश्चानुपलम्भादभावः, अनुपलब्धेरभावात् उपलब्धिर्भवति, प्रतिषेधद्वयेन विधेरेव प्रतीतेः । आवरणोपलब्धेश्चावरणसत्ता सिद्ध्यतीति तत्कृतमेव शब्दस्याग्रहणम्, नासत्त्वकृतमित्यभिव्यंजकमेवास्य प्रयत्नादि कारणमिति ॥

[II.645.91]

अस्योत्तरम्—"अनुपलम्भात्मकत्वादनुपलब्धेरहेतुः ॥ ५. १. ३१ ॥" (न्या-सू)

[II.645.92]

"आवरणानुपलब्धिर्नास्ति, अनुपलब्धेः" इति योऽयं हेतुरुक्तः, स न
हेतुः । कुतः ? अनुपलम्भस्वभावत्वादनुपलब्धेः—उपलम्भप्रतिषेधात्मकत्वादित्यर्थः । अस्तित्वनास्तित्वे हि भावानां उपलम्भानुपलम्भाभ्यामवस्थाप्येते—यदुपलभ्यते तदस्ति, शशवत्; यन्नोपलभ्यते तन्नास्ति,
तद्विषाणवत् । नोपलभ्यते च शब्दस्यावरणं, मूलोदकादेरिव मृत्तिका—
इत्यनुपलम्भान्नास्तीति गम्यते । अनुपलम्भो ह्ययमावरणविषयः, नानुपलब्धिविषयः स आवरणस्यैव नास्तितामवगमयति, नानुपलब्धेरिति
अनुपलब्धेर्भावादावरणमेव नास्तीति ॥अनुपलब्धेरनुपलंभासंभवः"ज्ञानविकल्पानां च भावाभावसंवेदनादध्यात्मम्
॥ १-१-३२ ॥" (न्या-सू)

[II.645.93]

ज्ञानविकल्पाः—प्रतीतिप्रकाराः । तेषां भावाभावौ प्रतिप्राणिसंवेद्यौ भवतः । "अस्ति मे ज्ञानम्" इत्येवं सर्वः प्रत्यक्षानुमानागमज्ञानानि
प्रमाणफलानि स्मरणसंशयादिज्ञानानि च प्रमाणफलान्यनुभवतीति । सा
चेयमावरणानुपलब्धिः उपलब्धिवदध्यात्मं संवेद्यते, "नोपलभे शब्दस्यावरणं, मृदमिव मूलोदकादेः" इति । तदेवं बाह्यपदार्थभावाभाववत् आन्त
रज्ञानभावाभावयोरपि प्रत्यक्षत्वादपर्यनुयोगोऽयं "अनुपलब्धेरनुपलम्भादावरणमस्ति शब्दस्य" इति । तस्मात् प्रागुच्चारणादसन्नेव शब्द इति
सिद्धम् ॥अनित्यसमः"साधर्म्यात्तुल्यधर्मोपपत्तेः सर्वानित्यत्वप्रसङ्गादनित्यसमः
॥ ५. १. ३३ ॥" (न्या-सू)

[II.645.94]

सर्वभावानित्यत्वप्रसङ्गेन प्रत्यवस्थानम्—अनित्यसमः प्रतिषेधः ।
अनित्येन घटेन साधर्म्यमस्ति शब्दस्येति यदि तस्यानित्यत्वमुच्यते, तर्हि
सर्वभावानामपि घटेन किमपि साधर्म्यमस्तीति सर्व एवानित्याः स्युः ॥

[II.645.95]

अविशेषसनैवेयं जातिरिति चेत्—न—तत्र हि सत्ताभियोगात्
सर्वभावानामविशेष आपादितः, इह तु घटसाधर्म्यादेवानित्यत्वमापाद्यत
इति । उद्भावनभङ्गिभेदाच्च जातिनानात्वमित्यसकृदुक्तम् ॥

[II.645.96]

अत्रोत्तरम्—"साधर्म्यादप्यसिद्धेः प्रतिषेधासिद्धिः प्रतिषेध्यसाधर्म्यात्
॥ ५. १. ३४ ॥" (न्या-सू)

[II.645.97]

अतिप्रसङ्गमापादयतो ह्येतद्विवक्षितं भवति—घटसाधर्म्यादसिद्धिरनित्यत्वस्येति । यदि च घटसाधर्म्यादनित्यत्वस्यासिद्धिः, तर्हि
तावकस्यास्य प्रतिषेधवाक्यस्याप्यसिद्धिः, प्रतिषेध्यवाक्यसाधर्म्यात् ।
अस्ति हि प्रतिषेधवाक्यस्य प्रतिषेध्यवाक्येन साधर्म्यं प्रतिज्ञाद्यवयवयोगित्वमिति ॥

[II.645.98]

किंच—"दृष्टान्ते साध्यसाधनभावेन प्रतिज्ञातस्य धर्मस्य हेतुत्वात्तस्य
चोभयथा भावान्नविशेषः ॥ ५. १. ३५ ॥" (न्या-सू)

[II.645.99]

न हि साधर्म्यमात्रं साधनं भवति, अपि तु दृष्टान्तधर्मिण्यवधृतसामर्भ्यं साधर्म्यं वैधर्म्यं वा । तथाविधं चेत् सर्वभावानामस्ति, भवतु
तेषामप्यनित्यत्वम्, को द्वेषः ? नास्ति चेत्, कोऽयमतिप्रसङ्गः ।
न हि दृष्टान्तधर्मिणि प्रज्ञातसामर्थ्यं साधर्म्यमुभयथा भवति—पक्षान्तरं
स्पृशति । तेन साधर्म्यविशेषस्य हेतुत्वात् तस्य च सर्वत्रासंभवात् न
सर्वानित्यत्वम् । अविशेषसमायां च जातौ यत्समाधानमुक्तं, तदिहापि वक्तव्यमिति ॥नित्यसमः"नित्यमनित्यभावादनित्ये नित्यत्वोपपत्तेर्निस्यसमः ॥ ५-१-३६ ॥" (न्या-सू)

[II.645.100]

अनित्य‥वाख्यसाध्यधर्मस्वरूपविकल्पनेन शब्दनित्य‥वापादनं
नित्यसमः प्रतिषेधः । "अनित्यः शब्दः" इति प्रतिज्ञाते हि जातिवादी
विकल्पयति—"किमिदमनित्यत्वं शब्दस्य नित्यम्, अथानित्यम्" इति ।
यदि तावदनित्यम्, तथ कदाचित् प्रच्यवेत । तत्प्रच्युतेः नित्यः शब्दः ।
अथ नित्यमनित्यत्वम् "तर्हि धर्मस्य नित्यत्वात्, तस्य च निराधारस्यानुपपत्तेः तदाश्रयस्य शब्दस्यापि नित्यत्वम् । अनित्यत्वे हि, शब्दे विनाष्टे
तदाधारो धर्मः क्व वर्तेतेति ॥

[II.645.101]

अस्योत्तरम्—"प्रतिषेध्ये नित्यमनित्यभावात् अनित्यत्वोपपत्तेः
प्रतिषेधाभावः ॥ ५-१-३७ ॥" (न्या-सू)

[II.645.102]

प्रतिषेध्ये शब्दे नित्यमनित्यत्वस्य भावश्चेदुच्यते, तदनित्य एवासावुक्तो भवति । अनित्यत्वोपपत्तेश्च तत्प्रतिषेधो नोपपद्यते ।"नित्यमनित्यत्वं शब्दस्य" इति च ब्रवीषि, नित्यतां च तद्योगादस्योपपादयसीति महानयमायुष्मतो भ्रमः ॥

[II.645.103]

अथ निरधिकरणो धर्मः कथं स्यादिति—तदुच्यते—अनित्यत्वं हि
नाम निरोधः, प्रध्वंसः, अभावः इत्यनर्थान्तरम् । अनित्यत्वादभाव इति
तु व्यवहारमात्रम् । सा चेयमनित्यता शब्दावच्छिन्ना न, शब्दाधिकरणा । न
घटाभावः घटाश्रितो भवितुमर्हति । भावस्वभावा हि धर्माः धर्माश्रिता
भवन्ति, नाभावः । अभावस्त्वाश्रितोऽपि न प्रतियोग्याश्रितो भवति
किन्त्वर्थान्तरवृत्तिः भूप्रदेश इव घटाभाव इति ॥

[II.645.104]

नित्यानित्यत्वविरोधाच्च—नित्यत्वमनित्यत्वं चैकत्र धर्मिणि विरुध्येते । तत् कथमभिधीयते नित्यमनित्यत्वस्य भावान्नित्यः शब्द
इति ॥कार्यसमः"प्रयत्नकार्यानेकत्वात्कार्यसमः ॥ ५-१-३८ ॥" (न्या-सू)

[II.645.105]

प्रयत्नकार्यनानात्वोपन्यासेन प्रत्यवस्थानं कार्यसमः प्रतिषेधः ।"अनित्यः शब्दः, प्रयत्नानन्तरीयकत्वात्" इत्युक्ते, अपर आह—
प्रयत्नस्य हि कार्यद्वैधमुपलब्धम्, किंचिदसदेव प्रयत्नेन निर्वर्त्यते,
यथा घटादि । किंचित् सदेवावरणव्यपनयनादिना प्रयत्नेनाभिव्यज्यते—यथा मृदन्तरितमुदकादि । एवं प्रयत्नकार्यनानात्वात् किं
प्रयत्नेनाविद्यमानः शब्दो निर्वर्त्यते धटवत्; उत विद्यमान एवाभिव्यज्यते
मृदन्तरितसलिलवदिति संशयः ॥

[II.645.106]

न चेयं संशयसमा जातिः, हेत्वर्थविकल्पनेनात्र प्रत्यवस्थानात् । तत्र
हि निरवयवत्वाद्याकाशधर्मोपन्यासेन संशय आपादितः; इह तु साधनवाद्युक्तप्रयत्नानन्तरीयकत्वहेत्वर्थनिरूपणेनेति । उद्भावनाप्रकारभेदश्च
जातीनां वैचित्र्यकारणमित्युक्तमेव ॥

[II.645.107]

अत्रोत्तरम्—"कार्यान्यत्वे प्रयत्नाहेतुत्वमनुपलब्धिकारणानुपपत्तेः
॥ ५-१-३९ ॥" (न्या-सू)

[II.645.108]

यद्यपि प्रयत्नकार्यान्यत्वमुपलभ्यते; तथापि प्रकृते शब्दे प्रयत्नस्याभिव्यक्तावहेतुत्वम् । न प्रयत्नतः शब्दमभिव्यनक्ति, किन्त्वभूतप्रादुर्भावमेव विधत्ते । कस्मात् ? "अनुपलब्धिकारणानुपपत्तेः" । यत्र
हि सतः पदार्थस्य प्रत्यत्नोऽभिव्यक्तिहेतुः, तत्र तस्य सतः सलिलादेरनुपलब्धिकारणमस्ति मृदादिव्यवधानम् । तदपोहमाचरता प्रयत्नेन तदभिव्यक्तिः संपाद्यते । शब्दस्य तु न किंचिदनुपलब्धिनिबन्धनं व्यवधानादि संभवतीति वर्णितम् । अतस्तस्यासत एवात्मलाभनिमित्तमुच्चारणादिप्रयत्नः न सतोऽभिव्यक्तिनिमित्तम् । तस्मादनित्यः शब्द इति
सिद्धम् ॥

[II.645.109]

तदेवमनेन चतुर्विशतिविधजात्युदाहरणप्रतिसमाधानोपदेशवर्त्मना
शब्दानित्यत्वसाधके परकीयमुपालम्भजातमेवंप्रायमखिलमपाकृतम्,
आम्रसेकपितृतर्पणन्यायेन भवति भगवता सूत्रकारेण ॥षट्पक्षीविवरणम्

[II.645.110]

इदमपरमिदानीमुपदिश्यते चतुर्विशतावपि जातिवादिना प्रयुक्तासु
मूलसाधनवादी—विस्पष्टानुमानोदन्तपरीक्षणपुरस्सरं सदेवोत्तरं यथोपदिष्टमभिदधीत; न तु जातिप्रयोगानुकारिदुरुत्तरालापचापलेन षट्पक्षीं
प्रवर्तयेत् । तस्यां हि प्रस्तुतायां उभयोरपि वादिप्रतिवादिनोरसिद्धिः
असद्वाचित्वात् । कथं पुनः षट्पक्षी प्रवर्तत इति—तत्पथं दर्शयितुमाह—"प्रतिषेधे हि समानो दोषः ॥ ५. १. ४० ॥" (न्या-सू)

[II.645.111]

स्थापनाहेतुवादिना प्रथमपक्षस्थेन स्थापनाहेतुः प्रयुक्तः, "अनित्यः
शब्दः, प्रयत्नानन्तरीयकत्वात्" इति ॥

[II.645.112]

ततो जातिवादी द्वितीयपक्षस्थः "प्रयत्नकार्यानेकत्वात्" इति "प्रयत्ना
नन्तरीयकत्वं अभिव्यङ्ग्येऽपि शब्दे भवति" इति हेतोरनैकान्तिकत्वमाह ॥

[II.645.113]

तदधुना तृतीयपक्षस्थः स्थापनाहेतुवादी यदि यथोपदिष्टमावरणानुपलब्धिक्रममनुसृत्य विशेषमुपदर्शयन् अनैकान्तिकतामुद्धरति, ततस्तावत्येव पर्यवस्यति कथा—इति चतुर्थादिपक्षावसरविरहात् नावतरत्येव
षट्पक्षी ॥

[II.645.114]

यदि तु तं क्रममपहायैव तृतीयपक्षस्थोऽसौ वदति—"हेतोश्चेदनैकान्ति
कत्वमुद्भावयसि, अनैकान्तिकत्वादसाधकः स्यादिति—नन्वयं तावकः प्रतिषेधोऽप्यनैकान्तिकः—किंचित्प्रतिषेधति, किंचिन्नेति—हेतोस्साधकत्वं प्रतिषेधति, न स्वरूपमिति । अत एवेत्थं प्रतिषेधस्यानैकान्तिकत्वात् सोऽपि
हि नाभिव्यक्तिपक्षमेव साधयेत्, उत्पत्तिपक्षेऽपि प्रयत्नसाफल्योपपत्तेः ।
उभयत्रापि च विशेषहेतोरनपदेशात् । एवमनैकान्तिकत्वमभिहितवति
साधनवादिनि, भवति प्रतिषैधवादिनोऽपि वचनावसर इति अवतरति
षट्पक्षी ॥

[II.645.115]

स हि चतुर्थपक्षस्थ एव वदति—"प्रतिषेधविप्रतिषेधे तत्प्रतिषेधदोषवद्दोषः ॥ ५-१-४१ ॥" (न्या-सू)

[II.645.116]

विविधः प्रतिषेधः—विप्रतिषेध इहोच्यते, न व्याधातः, प्रकृतसङ्गतेरभावात् । योऽयं प्रतिषेधेऽपि समानोऽनैकान्तिकत्वदोष उच्यते, स
प्रतिषेधप्रतिषेधेऽपि भवत्प्रयुक्ते समानः, सोऽपि हि पूर्ववदनैकान्तिक
एवेति ततः पंचमं पक्षमबलम्ब्य मूलसाधनवादी मतानुज्ञामुद्भावयति ॥

[II.645.117]

सा च—"प्रतिषेधं सदोषमभ्युपेत्य प्रतिषेधविप्रतिषेधे समानदोषप्रसंगो
मतानुज्ञा ॥ ५-१-४२ ॥" (न्या-सू)

[II.645.118]

प्रतिषेधेऽपि समानो दोष इति समुद्भावितं दोषमनुद्धृत्य तं प्रतिषेधं
सदोषमभ्युपेत्य मदुक्ते प्रतिषेधविप्रतिषेधे—समानदोषप्रसङ्गमापादयतस्ते
मतानुज्ञा निग्रहस्थानं भवति । "चोरो भवान्" इत्युक्तेऽभियुक्तेन चौर्यमात्मनो निराकरणीयम्, न तु "भवानपि चोरः" इति परः प्रतिपत्तव्यः
—इति ॥

[II.645.119]

एवं पंचमपक्षस्थे मूलसाधनवादिनि कथितवति, परः षष्ठं पक्षमास्थाय पुनरभिधत्ते—यदि स्वपक्षदोषानुद्धरणपुरस्सरपरपक्षदोषापादनोपनतमतानुज्ञानिग्रहस्थानपात्रमहमादिश्ये, हन्त तर्हि तवापि तदेव निग्रह
स्थानमवतरति, त्वमप्येवमकार्षीः । तथा हि द्वितीयपक्षस्थेन मया"प्रयत्नकार्यानेकत्वात्" इति यदनैकान्तिकत्वमुद्भावितम्, तदनुद्धृत्यैव"प्रतिषेधेऽपि समानो दोषः" इति मय्येव प्रतीपमापादितम् । तदेवं त्वत्त
एव शिक्षित्वाऽहमपि चतुर्थपक्षस्थः तथैव त्वयि दोषमर्पितवानिति, मम
चेन्मतानुज्ञा, प्रथमतरं तवासौ भवेदिति ॥

[II.645.120]

तदेतदाह—"स्वपक्षलक्षणापेक्षोपपत्त्युपसंहारहेतुनिर्देशे परपक्षदोषाभ्युपगमात्समानो दोषः ॥ ५-१-४३ ॥" (न्या-सू)

[II.645.121]

स्वपक्षः मूलसाधनवाद्युक्तः—"प्रयत्नानन्तरीयकत्वादनित्यः शब्दः"
इति । तल्लक्षणः—तत्समुत्थानः, तद्विषयः "प्रयत्नकार्यानेकत्वात्" इति
प्रतिषेधः । तमपेक्षमाणः, तमनुद्धृत्य—अनुज्ञाय प्रवृत्तः "प्रतिषेधेऽपि
समानो दोषः" इत्युपपद्यमानः, परपक्षेऽनैकान्तिकत्वदोषोपसंहारः । तस्य च
हेतुनिर्देश इत्ययमनैकान्तिकः प्रतिषेध इति, तस्मिन् सति परपक्षकथितानै
कान्तिकत्वदोषाभ्युपगमात्, तदनुद्धरणेन तस्यैव प्रतीपदोषोद्भावनात्
समानो मतानुज्ञादोष इति षष्ठः पक्षः ॥षट्पक्ष्यां पक्षविवेचनम्

[II.645.122]

सेयं षट्पक्षी । तस्यां प्रथमतृतीयपंचमाः । स्थापनाहेतुवादिनः‥ । द्वितीयवतुर्थषष्ठाः प्रतिषेधवादिनः एते च साध्यसाधकतया
परीक्ष्यमाणाः पौनरुक्त्यमतानुज्ञादिदोषापहतत्वात् अन्यतरस्यापि वादिनः
साध्यसिद्धये न प्रकल्पन्ते ॥

[II.645.123]

तथा हि—चतुर्थषष्ठयोः पक्षयोः अर्थाविशेषात्पुनरुक्तदोषप्रसङ्गः ।
चतुर्थे पक्षे परस्य समानदोषत्वमुच्यते । षष्ठेऽपि तथैव समानः । तृतीय
पंचमयोस्तृतीये पक्षे परोक्षं समानदोषत्वमभ्युपगम्यते । पंचमेऽपि मतानुज्ञामुद्भावयता तदङ्गीकृतमेव भवति । तृतीयचतुर्थयोश्च परोक्तदोषा
नुद्धरणात्तु मतानुज्ञेत्यैवं षट्पक्ष्यामुभयोरसिद्धिः । तस्मात् सदुत्तरैरेव
दोषचिकित्सा साधीयसी, नासदुत्तरैः, षट्पक्षीप्रसङ्गादिति ॥षट्पक्ष्यां विश्रान्तौ कारणम्

[II.645.124]

ननु ! असदुत्तरकथनेऽपि कथं षट्पक्ष्यामेव विरामः ? शतपक्षी
सहस्रपक्षी वा कथं न प्रवर्तते ? कोऽत्र नियमः ? इति चेत्—उच्यते—
इयत्येव निवर्तते वचनावकाश इति नानन्तपक्षता संभवति । तथा हि—
पूर्वोत्तरपक्षवादिनौ तावत् साधनदूषणवादिनौ भवत एव, कोऽत्र विचारः ।
तत्र स्थापनाहेतुवादिना तावत् प्रथमं स्वपक्षसाधनेऽभिहिते, दूषणवादिना
च तत्र दूषणे वर्णिते, तृतीये वचसि वर्तमानः साधनवादी सम्यङ्नीत्योपक्रममाणः तद्दूषणमुद्धर्तुं शक्नुयान्न वेति तस्यामेव दशायां प्राङ्विवाकायत्तो
निर्णयः ॥

[II.645.125]

असदुत्तरोपन्यासे तु तृतीयवचसा तेन कृते दूषणवाद्यपि लब्धावकाशः, तत एव शिक्षित्वा चतुर्थे वचसि वर्तमानः तत्प्रतीपं योजयति ।
ततः स्थापनाहेतुवादी प्रतीपयोजनायामफलायां दुरुत्तरायां समव्ययफलायां
अशक्यक्रियायां च निरुद्योगः किंचिदभिनवं दूषणमुत्प्रेक्ष्य पंचमे वचसि
स्थितो मतानुज्ञामाह ॥

[II.645.126]

ततस्तामपि परपक्षमनतिवर्तमानां पश्यन् प्रतिषेधवादी षष्ठे
वचसि स्थित्वा तां तत्पक्ष एव योजयति—इत्येवं वृत्ते दूषणान्तरासंभवात्,
प्रतीपयोजने च भग्नरसत्वात् तूष्णीमेवासितुमुचितमिति तावत्येव भवति
वचनविरतिः, न शतसहस्रादिपक्षप्रसङ्गः प्रवर्तत इत्यतः षट्पक्षीमेव
दर्शितवानाचार्यः । स चान्तेवासिनं बोधयितुमेवमुपा दिशदनेन पथा
प्रवर्तेत भवान्, अन्येन मा प्रवर्तिष्टेति ॥षट्पक्ष्युपदेशफलम्वाच्यमुत्तरमतो निरवद्यंजातिवादिनमपि प्रति तज्ज्ञैः ।कश्मलोत्तरगिरा न तु कार्यापक्षषट्कपरिकल्पनगोष्ठी ॥यादृग्यज्ञो बलिरपि तथेत्येवमादाय बुद्धौयस्तु ब्रूयात्कलुषमफलस्तस्य शुद्धोऽपि हेतुः ।षट्पक्षादिप्रसरणपरिम्लानकान्तिर्न बुद्धिंशक्तः स्वार्थे जनयितुमसावग्रतः प्राश्निकानाम् ॥जातिपरीक्षोपसंहारःइतीदं व्याख्यातं निजसरणिसाङ्कर्यरहितंस्वरूपं जातीनां स्फुटमिह चतुर्विशतिविधम् ।अमूषां तत्त्वज्ञः परविरचितानां परिहृतौस्वयं चोपन्यासे न हि सदसि संमुह्यति नरः ॥

[II.645.127]

—इति जातिपरीक्षा—निग्रहस्थानपरिक्षा

[II.645.128]

जात्यनन्तरं निग्रहस्थानोद्देशात् तल्लक्षणप्रतिपादनार्थमाह—"विप्रतिपत्तिरप्रतिपत्तिश्च निग्रहस्थानम् ॥ १. २. ६० ॥" (न्या-सू)

[II.645.129]

निग्रहः—पराजयः, तस्य स्थानम्—आश्रयः, कारणमित्यर्थः ।
किंच पराजयनिमित्तं विप्रतिपत्तिः, अप्रतिपत्तिश्च । विपरीता—कुत्सिता
गर्हणीया प्रतिपत्तिः—विप्रतिपत्तिः—साधनाभासे साधनबुद्धिः, दूषणाभासे
दूषणबुद्धिः । अप्रतिपत्तिस्तु आरम्भविषयेऽनारम्भः । आरम्भस्य विषयः—
साधने दूषणं, दूषणे चोद्धारः । तयोरकरणं—अप्रतिपत्तिः ॥जल्पे पराजयकारणे

[II.645.130]

द्विधा हि वादो पराजीयते—यथाकर्तव्यमनारभमाणः, विपरीतं वा
प्रतिपाद्यमानः । अत एव न कर्मकरणयोर्निग्रहमादिशन्ति । न हि
ताभ्यां किंचिदपराद्धम्, स्वविषये प्रयुज्यमानयोः सामर्थ्यानपायात् ।
कर्ता तु प्रमाद्यन् अप्रयोज्यं प्रयुंजानः, प्रयोज्यमप्रयुंजानो वा निग्रहमर्हति ।
प्रायेण चातत्त्ववादिनो निगृह्या भवन्ति ॥

[II.645.131]

तत्त्ववाद्यपि कदाचन जल्पे वितण्डायां वा सम्यक्साधनमप्यपदिश्य
प्रतिवादिप्रतिपादितदूषणाभासनिराकरणसरणिमनुगुणामपश्यन् निगृह्यत
एव । अत एव च—भाष्यकृतोक्तम्—"तत्त्ववादिनमतत्त्ववादिनं चाभिप्लवन्ते निग्रहस्थानानि"(न्या-भा-5-2-1) इति । असमासकरणमनेक
निग्रहस्थानभेदावरोधार्थम् ॥

[II.645.132]

अत एवानन्तरमाह—"तद्विकल्पाज्जातिनिग्रहस्थानबहुत्वम् ॥ १-२-६१ ॥" (न्या-सू)

[II.645.133]

तदिति साधर्म्यवैधर्म्याभ्यां प्रत्यवस्थानस्य, विप्रतिपत्त्यप्रतिपत्त्योश्च परामर्शः । नानाकल्पो विकल्पः—प्रकारभेद इत्यर्थः । साधर्म्य
वैधर्म्याभ्यां प्रत्यवस्थानप्रकारस्य बहुत्वात् जातिबहुत्वम् । तद्व्याख्यातम् ।
विप्रतिपत्त्यप्रतिपत्तिप्रकारबहुत्वान्निग्रहस्थानबहुत्वम् ॥निग्रहस्थानविभागः

[II.645.134]

तद्द्वाविंशतिधा विभज्य दशंयति—"प्रतिज्ञाहानिः प्रतिज्ञान्तरं प्रतिज्ञाविरोधः प्रतिज्ञासन्न्यासः
हेत्वन्तरमर्थान्तरं निरर्थकमविज्ञातार्थकमपार्थकमप्राप्तकालं
न्यूनमधिकं पुनरुक्तमननुभाषणमज्ञानमप्रतिभा विक्षेपो
मतानुज्ञा पर्यनुयोज्योपेक्षणं निरनुयोज्यानुयोगोऽपसिद्धान्तो
हेत्वाभासाश्च निग्रहस्थानानि ॥ ५-२-१ ॥" (न्या-सू)

[II.645.135]

अत्र अननुभाषणम्, अज्ञानम्, अप्रतिभा, विक्षेपः, पर्यनुयोज्योपेक्षणम्
—इति अप्रतिपत्त्या सङ्गृहीतानि; शेषाणि विप्रतिपत्त्या । "पुनरुक्तम्,
अधिकम्" इत्यसमासकरणेन विप्रतिपत्त्यैव वाभिमतम् । किमसमासक्लिष्टकल्पनया । साऽपि हि कुत्सितैव प्रतिपत्तिः, यत् पुनरुक्तम्,
अधिकं वा प्रयुज्यत इति । असङ्कीर्णोदाहरणविवक्षया च द्वाविंशतिभेदसङ्कीर्तनम् । अवान्तरभेदैस्तु जातिवदानन्त्यमेव तेषामिति ॥धर्मकीर्तेराक्षेपः

[II.645.136]

अत्र कीर्तिराह—द्वाविंशतिधा निग्रहस्थानानि विभज्यन्ते । तेषां च
प्रतिपदमिदानीं विशेषलक्षणानि वर्ण्यन्त इति न मृष्यामहे । कुतः—असाधनाङ्गवचनम् अदोषोद्भावनं द्वयोः ।निग्रहस्थानमन्यत्तु न युक्तमिति नेष्यते ॥

[II.645.137]

वादिना सिषाधयिषितपक्षसिद्धये साधनमभिधेयम् । स चेदसाधनाङ्गं ब्रूयात्, निगृह्येत । प्रतिवादिनाऽपि वाद्युक्ते साधने दूषणमुद्भावनीयम् । स चेददोषमेव दोषत्वेनोद्भावयेत्, निगृह्येत । ते एव द्वयोर्वादिप्रतिवादिनोर्निग्रहस्थाने । अतोऽन्यथा निग्रहकरणमन्याय्यमेव ।
प्रतिज्ञाहान्यादिषु तत्प्रभेदेषु च प्रतिपदमयुक्ततां दर्शयिष्यते । कतिच्छात्रशिशुप्रलापप्रायाणि निग्रहस्थानानि निर्दिष्टानि । तादृंशि शास्त्रे लक्ष्यन्त
इति परममप्रतिष्ठानम् ॥धर्मकीर्त्याक्षेपस्य समाधानम्

[II.645.138]

अत्रोच्यते—संक्षेपविवक्षया द्वे एव निग्रहस्थाने इति वयमपि किं
नोक्तवन्तः—"विप्रतिपत्तिरप्रतिपत्तिश्च निग्रहस्थानम्" इति । एतच्च
सामान्यलक्षणमखिलभेदसङ्ग्रहक्षमं भवति, न भवदुक्तम् ॥

[II.645.139]

तथा हि—उत्तराप्रतिभानेन वादिनोरन्यतरः पराजीयते, न वा ?
न पराजीयत इति कथमुच्यते ? तत्किं मूक एव जित्वा गच्छतु ।
निगृह्यते चेत्, किमनेनापराद्धम्, नादोष उद्भावितः ॥विप्रतिपत्यप्रतिपत्त्योस्सर्वान्तर्भावः

[II.645.140]

अथ प्रसज्यप्रतिषेधेनोद्भावनाभाव एव व्याख्यायते, तर्हि दूषणाभासोद्भावनमनुमतं स्यात् । अथ दोषानुद्भावनमादौ व्याख्याय, पुनरदोषोद्भावनम् आवृत्त्य पर्युदासेन वर्ण्यते, हन्त तर्हि ते एवैते विप्रतिपत्त्यप्रतिपत्ती उक्ते स्याताम् । दोषानुद्भावनमप्रतिपत्तिः, विपरीतदोषोद्भावनं विप्रतिपत्तिः ॥

[II.645.141]

एवमसाधनाङ्गवचनमपि विकल्पनीयम् । प्रसज्यप्रतिषेधवृत्त्य ।
साधनाङ्गस्यावचनं चेत्—सेयमप्रतिपत्तिः । पर्युदासवृत्त्या साधनाङ्गा
दन्यच्चेत् वचनं, सेयं विप्रतिपत्तिः । अतः शब्दान्तरेणाक्षपादपादेभ्य
एव शिक्षित्वा, तदेव निग्रहस्थानद्वयमनेन श्लोकद्वयेन निबद्धम्, न पुनरभिनवमल्पमपि किंचिदुत्प्रेक्षितमिति ॥निग्रहस्थानव्यवस्थापि न युक्ता

[II.645.142]

न च यथासंख्यनियमेन द्वयोर्द्वे निग्रहस्थाने वर्णनीये, अपि तु यथा
संभवमुभयोरपि यथावसरं तत्तन्निग्रहस्थानमादेष्टव्यम् । द्वाविंशतिभेदत्वं
च निग्रहस्थानानामसङ्कीर्णोदाहरणविवक्षया कथ्यते, न नियमायेत्युक्तमेव । परस्परविसदृशं च लक्षणमेषां इदानीमुपदिश्यत एव । तत्रैव
चायुक्तत्वमेषाम्, बालिशप्रलापकल्पत्वं वा पराक्रियत एवेत्यलमतिप्रसङ्गेन ॥प्रतिज्ञाहानिः

[II.645.143]

एवं सामान्यलक्षणं विभागं चाभिधाय विशेषलक्षणान्याह—"प्रतिदृष्टान्तधर्मानुज्ञा स्वदृष्टान्ते प्रतिज्ञाहानिः ॥ ५. २. २ ॥" (न्या-सू)

[II.645.144]

प्रतिज्ञासिद्धये वादिना साधनेऽभिहिते, तत्र प्रतिवादिना च दूषणे
उद्भाविते, तृतीये वचसि तु वर्तमानो वादी यदि प्रतिदृष्टान्तधर्मं
स्वदृष्टान्तेऽनुजानाति, तदस्य प्रतिज्ञा हीयत इति प्रतिज्ञाहानिर्नाम
निग्रहस्थानं भवति ॥

[II.645.145]

तद्यथा—"अनित्यः शब्दः, ऐन्द्रियकत्वात्, घटवत्" इत्युक्ते, पर
आह—"सामान्यमैन्द्रियकमपि नित्यं दृष्टमित्यनैकान्तिको हेतुः" इति ॥

[II.645.146]

तत्र साधतवाद्याह—"सामान्यमैन्द्रियकं नित्यम्, तर्हि तथैव घटोऽपि नित्योऽस्तु" इति । अयमस्यैवंवदतो भ्रमः—किल नित्यानित्यपक्षवृत्तिः अनैकान्तिको भवति हेतुः । घटस्य तु नित्यतायां एकस्मिन्नित्यपक्ष एव वृत्तेः अनैकान्तिकतामेष विजह्यादिति । तदेवमस्य ब्रुवत्
प्रतिज्ञाहानिर्भवति । घटस्य हि नित्यत्वे तद्दृष्टान्तबलादेव शब्दोऽपि
नित्यः स्यादिति ॥धर्मकीर्त्याक्षेपः

[II.645.147]

अत्र कीर्तिराह—प्रतिज्ञैव तावदसाधनाङ्गवचनमिति तदभिधानं
निग्रहस्थानं भवितुमर्हति, न तद्धानिः । न च हानिरप्यस्ति । यदि नाम
घटस्य दृष्टन्तीकृतस्य प्रतिदृष्टान्तधर्मं नित्यत्वमयमभ्युपैति, किमियता
शब्दानित्यत्वप्रतिज्ञामवजहाति ॥

[II.645.148]

अपि च हेत्वाभासा अपि निग्रहस्थानवर्गे गणिता एव । स चायमनैकान्तिकहेत्वाभासप्रयोगादेव पराजीयते, न प्रतिज्ञाहान्येति तस्या
विषयान्तरं वक्तव्यम् ॥आक्षेपस्य समाधानम्

[II.645.149]

अत्रोच्यते—प्रतिज्ञायास्तावदसाधनाङ्गवचनता नास्तीत्यवयवलक्षणे‥नर्णीतमेतत् । प्रतिज्ञासिद्ध्यर्थ एव सर्ववादिनां प्रयासः । अनिर्दिष्टा
च सा साधयितुमशक्यैवेति न तद्वचनमसाधनाङ्गवचनम् । लौकिकेष्वपि ऋणादानादिविवादपदेषु प्रतिज्ञाहानिमेव मुख्यं पराजयकारणमाहुः ।
यथाऽऽह नारदः—"सारस्तु व्यवहाराणां प्रतिज्ञा समुदाहृता ।तद्धानौ हीयते वादी तरंस्तामुत्तरो भवेत् इति ॥"

[II.645.150]

प्रतिदृष्टान्तधर्मं च स्वदृष्टान्तेऽभ्युपगच्छन् उत्सृजत्येव प्रतिज्ञाम् ।
नित्यत्वं हि सामान्यवत् घटस्यापि सहते । तदृष्टान्तबलेन शब्देऽपि
सिषाधयिषतीति नूनमिदानीं नित्यत्वमेव घटधर्मः शब्दे सिद्ध्येदिति कथं
तदनित्यत्वप्रतिज्ञाऽस्य न हीयते ॥अनैकान्तिकोद्भावनं नालम्

[II.645.151]

यत्तूक्तं हेत्वाभासप्रयोग एव निग्रहनिमित्तम्, न प्रतिज्ञाहानिरिति—
स्यादेतदेवम्, यदि द्वितीये वचसि व्यवस्थितेन प्रतिवादिना व्यभिचारोद्भावनया प्रत्यवस्थितो वादी तावत्येव विरमेत् । स तु तृतीये वचसिवर्तमानः तदुद्धरणबुद्ध्या तथाविधमभिधत्ते, येन प्रतिज्ञां जहाति ।
अतश्च व्यभिचारपरिहरणलोभाभिहितप्रतिदृष्टान्तधर्माभ्यनुज्ञ वचनोपनततदर्थप्रतिज्ञाहानिनिबन्ध न एवास्य निग्रहो युक्तः, न हेत्वाभासप्रयोगकृत इति अयमेव मुख्यः प्रतिज्ञाहानेर्विषयः ॥प्रतिज्ञान्तरम्"प्रतिज्ञातार्थप्रतिषेधे धर्मे विकल्पात्तदर्थनिर्देशः
प्रतिज्ञान्तरम् ॥ ५. २. ३ ॥" (न्या-सू)

[II.645.152]

प्रतिज्ञातार्थप्रतिषेधे परेण कृते, तत्रैव धर्मिणि धर्मान्तरं साधनीयवादिनः प्रतिसान्तरं मभिदधतो नाम निग्रहस्थानं भवति ॥

[II.645.153]

"अनित्यः शब्दः, ऐन्द्रियकत्वात्" इत्युक्ते, पूर्ववत् सामान्येन व्यभिचारोद्भावनया प्रत्यवस्थित आह—"सामान्यमैन्द्रियकं यन्नित्यं, तद्युक्तम् ।
तद्धि सर्वगतम् । असर्वगतस्तु शब्द इति नो दर्शनम्" इति । सोऽयं"अनित्यः शब्दः" इति पूर्वप्रतिज्ञातः अन्यम् "असर्वगतः शब्दः" इति प्रतिज्ञां
कुर्वन् प्रतिज्ञान्तरेण निगृहीतो भवति ॥धर्मकीर्त्याक्षेपः

[II.645.154]

अत्राह—नेदमप्रस्तुतप्रतिज्ञान्तरकरणम्, अपितु परोद्भावितव्यभिचारनिराकरणविशेषोत्पादनम् ॥

[II.645.155]

एतदुक्तं भवति—असर्वगतत्वे सत्यैन्द्रियकत्वादनित्यः शब्द इति ।
तदिदमसर्वगतत्वप्रतिज्ञासिद्ध्यर्थमुपात्तं कथं निग्रहस्थानम् । यो हि
मीमांसकं प्रति "अनित्यः शब्दः, कृतकत्वात्" इत्युक्तवान् तेन कृतकत्वमसिद्धमित्युपालब्धः, कृतकत्वसिद्धये यतेत, स किं कृतकत्वप्रतिज्ञान्तरकर
णान्निगृह्येत ॥

[II.645.156]

यस्तु पूर्वप्रतिज्ञामवधीर्य, तदनौपयिकमकस्मादेव प्रतिज्ञान्तरमारभेत, स तदा उन्मत्त एव भवेत् । न चोन्मत्तप्रलापानां शास्त्रे लक्षणकरणं युक्तम् । स्पष्टे च निग्रहहेतौ हेत्वाभासाभिधाने संभवति किमिति
प्रतिज्ञान्तरं निग्रहस्थानमुच्यत इति ॥अक्षेपस्य समाधानम्

[II.645.157]

अत्रोच्यते—प्रतिज्ञासिद्धये हेतुदृष्टान्तौ प्रयोक्तव्यौ, न पुनः प्रतिज्ञान्तरं करणीयमिति स्थितिः । इह च यो हेतुः अनेनोपात्तः तस्मिन्
परेणानैकान्तिकीकृते सति, न तत्परिहारप्रकारमनुगुणमयमास्थितवान् ।
अपि तु असर्वगतत्वप्रतिज्ञामन्यामारूढः ॥

[II.645.158]

ननु ! विशेषणमेतदनेकान्तिकत्वपरिहारार्थम्, न प्रतिज्ञान्तरमित्युक्तम्—न—असिद्धत्वात् । सिद्धं हि विशेषणं भवति । नित्यत्ववादिनं च प्रति शब्दस्यासर्वगतत्वमसिद्धम् । साध्यते चेत्, तर्हि प्रतिज्ञान्तरमेवेदम्, हेत्वाद्यवयववैलक्षण्यात्, प्रतिज्ञालक्षणस्य च साध्यनिर्देशस्योपपत्तेः । अनैकान्तिकत्वपरिहृतये हि हेतुविशेषणं सिद्धं वाच्यम्,
न तु धर्मिविशेषणं साध्यं चेति ॥हेत्वाभासताऽप्यस्य न युक्ता

[II.645.159]

अन्यतरासिद्धे तु हेत्वाभासे तत्समर्थनं प्रक्रमानुरूपमेवेति न प्रतिज्ञान्तरं निग्रहस्थानं भवति । इह तु अनैकान्तिकत्वपरिहाराय यतमानः
मार्गमनुगुणमपश्यन् स्खलित इति निगृह्यते । न च हेतूदादरणादिप्रयोगनिपुणमतेरपि भ्रमादेवंविधमभिधानं न संभवति । न च प्रतिज्ञामात्रेण
सिद्धिमिच्छन्नेवं ब्रवीति, अपि तु व्यभिचारं परिजिहीर्षन्निति ॥नाप्यस्यासंबद्धत्वम्

[II.645.160]

न चायमुन्मत्तप्रलाप एव, प्रस्तुतानुगुण्यबुद्ध्या प्रयोगात् । अपि च"अनित्यः शब्दः, चाक्षुषत्वात्" इत्युभयासिद्धो नाम हेत्वाभासः भवद्भिरपि
शास्त्रे लक्षित एव । स उन्मत्तप्रलापो न भवति ! यथोदाहृतम्तत् प्रतिज्ञान्तरमुन्मत्तप्रलाप इत्यपूर्व एष भिक्षोः स्वदर्शने रागः,
परदर्शने द्वेषो वा । को हि नाम शिशुरपि शब्दे चाक्षुषतां ब्रूयात् ।इदं तु संभवत्येवाभिधानम् । केवलं हेतुविशेषणे सिद्धे च वक्तव्ये भ्रमात्
धर्मिविशेषणं साध्यं चायमुक्तवानिति निगृह्यते ॥

[II.645.161]

तृतीये वचसि स्थितश्चैवमसावुक्तवानिति निमित्तान्तरमिदमस्य निग्रहे
निरूपितम् । द्वितीय एव तु वचसि कथाविरतौ हेत्वाभासप्रयोगादेव
निग्रहमाप्नुयादिति प्रतिज्ञाहानिप्रस्ताव एवोक्तम् ॥प्रतिज्ञाविरोधः"प्रतिज्ञाहेत्वोविरोधः प्रतिज्ञाविरोधः ॥ ५. २. ४ ॥" (न्या-सू)

[II.645.162]

यत्र प्रतिज्ञा हेतुना विरुद्धयते, हेतुर्वा प्रतिज्ञया, सः प्रतिज्ञाविरोधो
नाम निग्रहस्थानं भवति । "गुणव्यतिरिक्तं द्रव्यम्" इति प्रतिज्ञा;"रूपादिभ्योऽर्थान्तरस्यानुपलब्धेः" इति हेतुः । सोऽयं प्रतिज्ञाहेत्वोविरोधः—
यदि गुणव्यतिरिक्तं द्रव्यम्, न तर्हि रूपादिभ्योऽर्थान्तरस्यानुमलब्धिः ।
अथ रूपादिभ्योऽर्थान्तरस्यानुपलब्धिः, न तर्हि गुणव्यतिरिक्तं द्रव्यम् ।गुणव्यतिरिक्त च, द्रव्यं च, रूपादिव्यतिरिक्तस्यानुपलधेरिति
याहतम् ॥धर्मकीर्त्याक्षेपः

[II.645.163]

अत्राह—नेदं प्रतिज्ञाहेत्वोर्विरोधोदाहरणं भवतुमर्हति, हेतोरसंभवात् । संभवन् हि हेतुः प्रतिज्ञाया विरुणद्धि । तया वा विरुद्ध्यते । इह
तु उपलब्धिलक्षणप्राप्तस्यानुपलब्धिः न समस्त्येव, रूपादिभ्योऽर्थान्तरस्य
पृथक्त्वेनोपलब्धियोग्यत्वानुपपत्तेः । संभवन्नपि चैवंविधे विषये प्रतिज्ञाविरोधे हेतुः न द्वयीं दोषजातिमतिवर्तते—विरुद्धत्वम्, असिद्धत्वं वा ।
गुणव्यतिरिक्तद्रव्यवादिनो हि भेदेनाग्रहणमसिद्धो हेतुः । सिद्धत्वे वा
साध्यविपर्ययसाधनात् विरुद्ध इति । अतो हेत्वाभासग्रहणेन गतार्थत्वात्
न पृथग्वक्तव्यमिदं निग्रहस्थानम् ॥उदाहरणान्तरस्याप्यसाधुत्वम्

[II.645.164]

यत् अन्यदन्यैरुदाहरणमभाणि "नित्यः शब्दः सर्वस्यानित्यत्वात्"
इति—तदप्यसाधु—वैधर्म्यदृष्टान्तस्यानेन प्रकारेण कुशिक्षितैरभिधानात् ।
तथा हि—सर्वशब्दोऽत्र सावयववचन इति निरवयवत्वं हेतुर्विवक्षितः—"नित्यः शब्दः, निरवयवत्वात्"इति । तत्र वैधर्म्यदृष्टान्तः साध्याभावे हेतोरभावं प्रदर्शयता वक्तव्यम्—नित्यः शब्दः, अनित्यसर्वत्वात्—
सावयवत्वात् इति । सोऽयमशिक्षितवैधर्म्यदृष्टांतप्रदर्शनप्रक्रमैः विपर्ययेण वैधर्म्यदृष्टान्त एव कथितः "सर्वस्यानिस्यत्वात्" इति । तदुक्तं—"स हि दुष्टान्त एवोक्तः वैधर्म्येण सुशिक्षितैः ।"

[II.645.165]

इति । तस्मान्नेदमपि प्रतिज्ञाहेतुविरोधोदाहरणमिति ॥धर्मकीर्तिदूषणपरिहारः

[II.645.166]

अत्रोच्यते—यदुक्तं—हेतोरसंभवान्नेदं निग्रहस्थानम्—इति—
तदचारु—पंचम्यन्तनिर्दिष्टस्य हेतोः प्रदर्शितत्वात् । निरवद्यहेत्वभावात्तु
यदि तदसंभव उच्यते, तर्हि हेत्वाभासव्याकरणमप्यकरणीयं भवेत् ।
पुरुषबुद्धिप्रमादनिबन्धनहेतुप्रयोगस्तु तथाविधमप्यभिधानं संभवत्येव ॥हेत्वाभासनिग्रहस्थानयोर्वैलक्षण्यम्

[II.645.167]

यप्पुनरभ्यधायि—संभवन्नपि हेतुरयम् असिद्धविरुद्धयोरन्यतरो
भवेत्, न दूषणान्तरमिति—तत्र ब्रूमः—सत्यमेतत् किन्तु हेतुस्वरूप
निरूपणावसरे स यदि तद्गतदोषादोषदर्शनात् विरुद्धता तस्याभिधीयते ।यथा भवद्भिः "नित्यः शब्दः, कृतकत्वात्" इति विरुद्धहेतौ वर्णिते
क्वचित् सिद्धसाध्यत्वदृष्टान्तहीनतादिदोषान्तरसंभवे तदवधीरणया विरुद्धत्वमेव दर्शितम् । यथा वा हेत्वाभासलक्षणे कथितमस्माभिः "अनित्यः
शब्दः, चाक्षुषत्वात्" इत्यस्यानैकान्तिकत्वदोषे सत्यपि प्रथमतरमसिद्धतैव
हृदयपथमवतरति, तेनासिद्धोऽयमुच्यते, न सव्यभिचार इति । एवमिहापि हेतुगुणदोषविचारे क्रियमाणे विरुद्धतादिहेत्वाभासताऽस्य
कथ्यते ॥

[II.645.168]

यदा तु परार्थानुमानवाक्यस्य पंचावयवस्य, परमतेन वा व्यवयवस्य परस्परान्वितपदार्थसमुदायात्मा वाक्यार्थश्चिन्त्यते, तत्र इतरेतरव्याहतार्थवादिनोः प्रतिज्ञाहेतुपदयोः असंसर्गात् तद्विरोध एव झटिति
मनसि विपरिवर्तत इति स एव निग्रहनिमित्तं भवितुमर्हति, यत इतरेतरविरोधिनमनन्वितार्थममिदधति वाक्येऽपि विप्रतिपत्तिरप्रतिपत्तिर्वा भवेदित्यद एव निग्रहस्थानम् ॥विरुद्धप्रतिज्ञाविरोधयोर्विशेषः

[II.645.169]

अपि च साध्यविपर्ययसाधक एव विरुद्धहेतुरुच्यते, यः प्रतिज्ञामेव बाधते । इह तु प्रतिज्ञया हेतुर्वाध्यते, प्रतिज्ञा वा हेतुनेति
विकल्प्यमानत्वात् निग्रहस्थानान्तरमेवेदम् ॥

[II.645.170]

इत्थमस्यैवोदाहरणस्योपपत्तेः उदाहरणान्तरनिरूपणं वृथाऽटाट्यैव ॥भाट्टोक्तोदाहरणम्

[II.645.171]

भाट्टौस्तु भवदीयं निरालम्बनसाधनं प्रतिज्ञाविरोधोदाहरणं वर्णितम्
—"निरालम्बनाः सर्वे प्रत्ययाः, प्रत्ययत्वात्" इति । यतः प्रत्ययत्वहेतु
ग्राहकज्ञानसालम्बनत्वे तेनैवैषा प्रतिज्ञा विरुद्धध्यते । तन्निरालम्बनत्वे
तु हेत्वभाव एव स्यादिति । तदुक्तम्—"विस्पष्टश्चाक्षपादोक्तो विरोधो हेतुसाध्ययोः ।यमदृष्टवा परैरुक्तमदूषणमिदं किल इति ॥"

[II.645.172]

तत् सर्वथा सुलभोदाहरणमिदं प्रतिज्ञाहेतुविरोधाख्यं निग्रहस्थानमिति स्थितिः ॥प्रतिज्ञासंन्यासः"पक्षप्रतिषेधे प्रतिज्ञातार्थापनयनं प्रतिज्ञासन्न्यासः ॥ ५-२-५ ॥" (न्या-सू)

[II.645.173]

पक्षसाधने परेण दूषिते तदुद्धारणाशक्त्या प्रतिज्ञामेव निह्नुवानस्य
प्रतिज्ञासन्न्यासो नाम निग्रहस्थानं भवति ॥

[II.645.174]

"अनित्यः शब्दः, ऐन्द्रियकत्वात्" इत्युक्ते, तथैव सामान्येनानैकान्तिकतायामुद्धाटितायां, यत् प्रतिब्रवीति—"क एवमाहानित्यः शब्द इति—सोऽयमेवंब्रुवन् प्रतिज्ञासन्न्यासात् पराजीयते ॥प्रतिज्ञासंन्यासे धर्मकीर्त्याक्षेपः

[II.645.175]

अत्राह—अतिस्थूलः खल्वयं प्रमादः । को हि नाम प्रतिवादी
प्राश्निकसन्निधाने प्रतिज्ञां कृत्वा, तदैव तेषामेवाभ्रष्टसंस्काराणां पुरतः
अपस्मारकाद्यनुपप्लुतमतिः तामेव निह्नुवीत ॥

[II.645.176]

अपि च द्यूतपराजितपणरहितशठकितववदुदासीनः प्रतिज्ञामजहदपि हेतावनैकान्तिके किमसौ न निगृह्यते । न हि प्रतिज्ञायास्त्यागात्यागौ
तदीययोः निग्रहानिग्रहयोः प्रयोजकौ, अपि तु हेतुगुणदोषावेव । स
चायं साधनव्यभिचारादेवानित्यपक्षः पराजीयत इत्यलं सन्न्यासेनेति ॥धर्मकीर्त्याक्षेपपरिहारः

[II.645.177]

अत्रोच्यते—परोद्भावितहेत्वनैकान्तिकत्वदूषणोद्धरणरणरणकतर
लितमतेः भवेदप्ययं प्रमादः । एवं ह्यसौ वदति "मयोक्तं—संयोगवियोग
व्यङ्ग्यः शब्दो न भवति, न त्वनित्यः" इति ॥

[II.645.178]

अयमाशयस्त्वेवंदतः—किल संयोगविभागानभिव्यङ्ग्यत्वे मया
पक्षीकृते, सामान्येन व्यभिचारो न भविष्यतीति । तदपि हि तादृशमेव,
स्वाश्रयव्यङ्ग्यत्वादिति मुह्यतः नातिस्थूलममुमीदृशं प्रमादं प्रतिपन्नस्य
भवत्येव निग्रहहेतुः । अप्रमादिनोस्तु निग्रहो नाम नास्त्येव कश्चिदिह
लोके परलोके वा ॥

[II.645.179]

यत्तु तदीययोः प्रतिज्ञात्यागात्यागयोरनैकान्तिकत्वेनैवासौ निगृह्यत
इति—स्यादेतदेवं, यदि व्यभिचारोद्भावनसमनन्तरमसौ तूष्णीमेवासीत ।
तथाविधं तु ब्रुवाणस्तस्यैव पराजयहेतोस्सन्निकृष्टत्वात्तेनैव निगृहीतो
भवति, नानैकान्तिकप्रयोगेणेति ॥हेत्वन्तरम्"अविशेषोक्ते हेतौ प्रतिषिद्धे विशेषमिच्छतो हेत्वन्तरम्
॥ ५-२-६ ॥" (न्या-सू)

[II.645.180]

अविशेषाभिहिते हेतौ प्रतिषिद्धे तद्विशेषणमभिदधतः हेत्वन्तरं
नाम निग्रहस्थानं भवति । यथा सांख्यस्येत्थंवदतः एकप्रकृतीदं व्यक्तम्
परिमाणात्, घटादिवत्" इति । द्विविधं च विकारेषु दृष्टम्—इयत्तालक्षणमङ्कुरादेः फलान्तरस्य, चतुरश्रता च घटादेः मृत्पूर्वकस्य । तदे
तत्परिमितं निकारजातमेकप्रकृतिकं दृष्टमित्यतः सर्वमिदमेकप्रकृति
भवितुमर्हति । या च सैका प्रकृतिः, तत् प्रधानमिति ॥

[II.645.181]

अस्य हेतोर्व्यभिचारः, नानाप्रकृतीनामपि परिणामदर्शनादिति ।
तत्परिजिहीर्षया विशेषणमाह—समन्वयादिति । सुखदुःखमोहसमन्वितं
हि सर्वं व्यक्तं परिमितं दृश्यत इति । तस्य प्रकृत्यन्तररूपसमन्वयाभावादेकप्रकृतिकत्वामिति । तदिदं हेत्वन्तरं निग्रहस्थानम्, प्रागुक्ताविशेषणहेतोः स्वयमेव हेतुत्वामर्षणादिति ॥अनैकान्तिकात् हेत्वन्तरस्य विशेषः

[II.645.182]

अत्राह—किमयं दग्धो दह्यते, मृतो वा मार्यते । अनैकान्तिकहेतूपन्यासेनैव खल्वयं तपस्वी निगृहीत एव, असाधनाङ्गवचनादिति कृतं
हेत्वन्तराख्यनिग्रहस्थानान्तरोदीरणेनेति—अत्रोच्यते—युक्तमेव तत्
द्वितीये वचसि कथासमाप्तौ यथा तु भवानाह । यदा तु व्यभिचारनिराकरणाय विशेषणमपरमधिकमधुनाऽभिधातुं प्रवृत्तः, तदा तदुपादानादेव
निगृह्यत इति पिष्टपेषणं संप्रत्येवायमिष्यते । पुरुषशक्तिपरीक्षात्मके च
जल्पे निग्रहस्थानमिदम् । वादे तु विशुद्धाशयतया वस्तुनि परीक्ष्यमाणे
विशेषणान्तरोपादानेऽपि तद्विचारः प्रस्तोतव्यः, न निग्रहः कार्य इत्यभियुक्ताः ॥अर्थान्तरम्"प्रकृतादर्थादप्रतिसंबद्धार्थमर्थान्तरम् ॥ ५. २. ७ ॥" (न्या-सू)

[II.645.183]

प्रकृतादर्थादर्थान्तरं तदनौपयिकमभिदधतः अर्थान्तरं नाम निग्रहस्थानं भवति ॥

[II.645.184]

यथा कश्चिद्वैयाकरणविटः स्फोटात्मानं शब्दं चेतसि निधाय तन्नित्य
त्वसिद्धये "नित्यः शब्दः, निरवयवत्वात्" इत्यभिधित्सुरेव दुरितकर्मादिभिः अनैकान्तिकतामाशङ्कमानः अर्थान्तरं नाम निग्रहस्थानं जिगमिषुः, तत्रैव वाक्यशेषच्छाययोत्तिष्ठति "नित्यः शब्दः" निरधयवत्वात्"
इति वयं पाणिनीयाः प्रतिपन्नोः, ये भगवतः पाणिनेश्छात्राः, इति । कः
पुनर्भगवान् पाणिनिरिति—येनाक्षरसमाम्नायमधिगम्य महेश्वरात् ।कृत्स्नं व्याकरणं प्रोक्तं आचार्यो नस्स पाणिनिः ॥

[II.645.185]

कः पुनर्महेश्वरः, यतोऽक्षरसमाम्नायमधिजगाम पाणिनिरिति—अत्युद्भटजटाजूटकोटिग्रथितचन्द्रमाः ।विश्वस्थितिभवध्वंसहेतुरेको महेश्वरः ॥

[II.645.186]

अपि च—अचिन्त्यवेषाभरणस्य तत्क्तःयदृच्छया यस्य निशासु ताण्डवम् ।स भस्मभक्तीनि बिभर्ति मौलिनाकृतांजलिः पादरजांसि वासवः ॥

[II.645.187]

कीदृशं पुनस्ताण्डवं तनोति खण्डपरशुरिति—इत्थंचारी क्रमो यस्मिन् इत्थं च करवर्तनाः ।इत्थं यत्र कटिच्छेदाः दण्डपादास्तथेदृशाः ॥

[II.645.188]

इत्येकैकमुपदेशयन् उत्थाय नृत्यति । तदेतदर्थान्तरं निग्रहस्थानमसाधनाङ्गमिति ॥

[II.645.189]

कीर्तिनाऽप्यनुमोदितम्—द्वयोरपि च वादिप्रतिवादिनोः प्रकृताननुगुणमभिदधतोः भवत्यदो निग्रहस्थानम् । यथाक्रममेकस्य साधनमनवद्यमपश्यतो द्वितीयस्य दूषणमिति ॥निरर्थकम्"वर्णक्रमनिर्देशवन्निरर्थकम् ॥ ५. २. ८ ॥" (न्या-सू)

[II.645.190]

अभिधेयरहितवर्णानुपूर्वीप्रयोगमात्रं निरर्थकं नाम निग्रहस्थानं भवति
—"अनित्यः शब्दः, कचटतपानां गजडदबत्वात्, घझढधमवत्" इत्येवं
प्रकारम् । इदमपि वादिप्रतिवादिनोः प्रकृताननुगुणमभिदधतोर्भवत्यदो
निग्रहस्थानम् । यथाक्रमं साधनं दूषणं च यथोवितमभिधातुमजानतोः
पूर्ववदुभयोरपि निग्रहस्थानम् ॥निरर्थकनिग्रहस्थानाक्षेपः

[II.645.191]

अत्राह—सोऽयमुन्मत्तप्रलापमेव शास्त्रे लक्षयितुमुपक्रान्तः । न
ह्यनुन्मत्तानामीदृंश्यक्षराणि मुखान्निर्गच्छन्ति । ईदृशां च निर्देशे कपोलवादित्रकक्ष्याभिताडनादीन्यपि कामं शास्त्रे निर्दिश्यन्ताम् ॥

[II.645.192]

अपि च वर्णक्रमनिर्देशवदिति मतुपा निर्देश एष सूत्रे, "वदि"ति
वतिप्रयोगो वा ? मतुप्पक्षे सर्वं वर्णक्रमनिर्देशयुक्तं निग्रहस्थानं भवेदिति हस्तसंज्ञादिभिरिदानीमुद्ग्राहिणिकाः प्रस्तूयेरन् ॥

[II.645.193]

अथानर्थकक्रमसिदेर्शयुक्तमिति व्याख्यायते, तथाऽपि नियमानुपपत्तिः । न ह्यर्थरहितवर्णोच्चारणमेव प्रकृतानुपयोगान्निरर्थकमेव; वर्णक्रमनिर्देशस्यापि च क्वचित्प्रकरणे सार्थकता दृश्यत एव, प्रत्याहारवत् ॥

[II.645.194]

वतिपक्षे तु भवति दिवप्रदर्शनमेतत्; किन्त्वर्थान्तरेणैव गतार्थत्वात्
पृथङन वक्तव्यम् ॥उक्ताक्षेपसमाधानम्

[II.645.195]

अत्रोच्यते—मतुपा, वतिना वाऽभिधेयशून्यत्वमात्रमत्र विवक्षितम् ।
अभिधेयशून्यं वचो निरर्थकमित्युक्तमिति भवति । एष एव चार्थान्तरादस्य विशेषः । तत्राभिधेयस्य भावेऽपि प्रकृतानुपयोगः । इहत्वभिधेयमेव नास्तीति यत्र क्वचित्प्रकरणवशेन वर्णक्रमनिर्वेशस्यापि सार्थकता;न तदिहोदाहरणम् ॥

[II.645.196]

उदाहरणं यदि स्फुटं पृच्छसि, न कुप्यसि चेत्, तद्भवदीयं सर्वमेव
वचनमिहोदाहरणम् । सौगतदर्शने शब्दानामर्थासंस्पर्शित्वात्,
स्वलक्षणे तेषामप्रवृत्तेः । अपोहस्य चातितुच्छत्वात्, सर्वं तदभिधाने
नरर्थकम् ॥बौद्धास्सर्वेऽपि न दूप्याः

[II.645.197]

अत एव चोन्मत्तप्रलापिनः शाक्यभिक्षवोऽपि परिशुद्धवृत्तयः
परलोकयाथार्थ्यदर्शिनः शौचाचारव्यवहारेषु अबाह्याः महान्तो विद्वांसस्ते
काममर्थशून्यमपि कथयन्तः नोन्मत्ता भवितुमर्हन्ति । एवमन्यस्यार्पि
प्रज्ञाप्रमादात् कचटतपादि व्याहरतो नोन्मत्तता ॥

[II.645.198]

यच्योक्तं—ईदृशां गणने का परिनिष्ठेति—तत् परिहृतमसकृत्
असङ्कीर्णोदाहरणविवक्षया द्वाविंशतिभेदत्वमाश्रितमिति ॥

[II.645.199]

कपोलवादनादीनि पुनः अकधास्वभावत्वादचिन्त्यान्येव । यस्य
चास्मिन् कथाप्रसङ्गे गण्डवादित्रादि चेतसि स्फुरति, तस्यान्यदतिजघन्यमपि हृदयमवतरेदित्यलं कश्मलगोष्ठ्येति ॥अविज्ञातार्थम्"पर्षत्प्रतिवादिभ्यां त्रिरभिहितमप्यविज्ञातमविज्ञातार्थम्
॥ ५-२-९ ॥" (न्या-सू)

[II.645.200]

यत् साधनवार्क्य, दूषणवाक्यं वा त्रिरभिहितं पर्षदा प्रतिवादिना न
विज्ञायते क्लिष्टशब्दप्रयोगम्, अप्रसिद्धप्रयोगम्, अतिद्रुतोच्चरितमिन्येवंप्रकारमविज्ञातार्थं नाम निग्रहस्थानं भवति । असामर्थ्यसंवरणाय
च धूर्तैरिदमाश्रीयते ॥निरर्थकाविज्ञातार्थयोर्विशेषः

[II.645.201]

अत्राह—अर्थासंप्रत्ययस्य समानत्वात् कोऽस्य निरर्थकाद्भेदः । अथ
प्रकृतोपयोगयोग्यमर्थमसौ वदति, तदा पर्षत्प्रतिवादिनोरमेधाविता कामं
भवेत्; न तु विदुषः वक्तुं विवदतः पराजयो भवितुमर्हति ॥

[II.645.202]

किंकृतश्चैष त्रिरुच्चारणनियमः ? किं राजाज्ञया, उत स्वाक्येन ?
इति न विद्मः ॥

[II.645.203]

अत्रोच्यते—निरर्थके सर्वेण सर्वार्थशून्यता; इह तु भवन्नप्यर्थो नावगम्यते, द्रुततरोच्चारणादिव्यतिकरवशादिति कथमविशेषः । तत्र
च कल्प्यते नूनमसामर्थ्यमात्मीयमावरीतुमनाः एवमभिधत्ते—न हि
समर्थो विद्वान् विस्पष्टं न वक्तीति ॥त्रिरमिधाननियमे विशेषः

[II.645.204]

त्रित्वनियमोऽपि न वेदवचननरपतिशासननिबन्धनः; किन्तु वस्तुस्थित्यु
पनत एव । यतः सकृत्, द्विरप्यभिहितमप्यनवधानादिना न गृहीतमिति
संभाव्यते । त्रिस्तु यदुक्तं न ज्ञायते, तत्र वक्तुरेव जाड्यम् । अनेकप्राश्निकादिसमाजे कथितमवश्यं केनाप्यवगम्येत । सर्वेरनवगमात्तु
वक्तैव निगृह्यते । चतुर्धा पंचधा वाऽभिधाने त्विष्यमाणे निरवधिताऽभिधानस्य प्रसज्यत इति युक्तस्त्रिर्वंचननियम इति ॥अपार्थम्"पौर्वापर्यादियागादप्रतिसंबद्धार्थमपार्थकम् ॥ ५-२-१० ॥" (न्या-सू)

[II.645.205]

पूर्वापरासङ्गतपदकदम्बकोच्चारणादप्रतिष्ठितवाक्यार्थमपार्थकं नाम
निग्रहस्थानं भवति । तद्यथा—दशदाडिमानि षडपूपा कुण्डमजाजिर्न
पललपिण्डः कुमार्याश्चैत्रस्य पिता प्रतिशीन इति ॥धर्मकीर्त्यांक्षेपः, समाधानं च

[II.645.206]

अत्राह—अप्रतिसंबद्धवदेवासंबद्धवाक्यं, असंबद्धप्रकरणं च निग्रहस्थानान्तरं कस्मान्नोक्तम् ? एतेनैव गतार्थत्वादिति चेत्, यद्येवमनर्थ
केनैव गतार्थत्वादपार्थकमपि पृथङन वक्तव्यम्—अत्रोच्यते—निरर्थके न
पदार्थः, न वाक्यार्थः; केवलं वर्णा एव शुष्का उच्चार्यन्ते । अर्थान्तरेऽपि समन्वितपदार्थे व्यवस्थापितवाक्यार्थमनुपकृतं तूच्यते । इह तु पदार्थसंप्रत्ययेऽपि तदन्वयासंभवेन वाक्यार्थानवसाय इति स्पष्टो भेदः ॥

[II.645.207]

प्रकृतविवादास्पदीभूते वस्तुनि को वा विशेष इति चेत्—उक्तमत्र
—संक्षेपविवक्षायां द्वे एव निग्रहस्थाने । असंकीर्णोदाहरणविवक्षया तु
द्वाविंशतिभेदत्वम् । प्रकृतवस्तुसिद्धिस्तु द्वाविंशतावपि तुल्यैव ॥

[II.645.208]

यत्तु असंबद्धवाक्यं, असंबद्धप्रकरणं च पृथगुपसंख्येयमिति—तन्न—अप्रतिसंबद्धपदार्थेनैव तत्संग्रहात् । यदि त्वसंबद्धवाक्यमसंबद्धप्रकरणं चावश्यं वक्तव्यम्, तद्युक्तमेव भवदीयं शास्त्रम् । तथा हि
वैभाषिकाणामस्ति बाह्योऽर्थः, स च प्रत्यक्षः । सौत्रान्तिकानां च सन्नप्य
सावनुमेयः । योगाचाराणां साकारं ज्ञानमेव, न बाह्योऽर्थः, स च
प्रत्यक्षः । माध्यमिकानां आकारशून्यं स्वच्छं ज्ञानमात्रमेव—इत्येवमितरेतरानन्वितवाक्यप्रकरणमिदमशेषमेव शाक्यशास्त्रम् । आह च—दशदाडिमवाक्यस्य बौद्धशास्त्रस्य चेदृशः ।अन्यस्य चाप्यबद्धस्य प्रतिष्ठा केन लभ्यते ॥अप्राप्तकालम्"अवयवविपर्यासवचनमप्राप्तकालम् ॥ ५-२-११ ॥" (न्या-सू)

[II.645.209]

प्रतिज्ञाहेतूदाहरणोपनयनिगमनवचनक्रममतिलङ्घ्य—अवयवविपर्या
सेन प्रयुज्यमानमनुमानवाक्यमप्राप्तकालं नाम निग्रहस्थानं भवति ॥पदानां प्रयोगक्रमे धर्मकीर्त्यांक्षेपः

[II.645.210]

अत्राह—न हि पदानां वाक्येषु नियतः क्रमः कश्चिदस्ति । नियतक्रमका हि वर्णाः पदतामापद्यन्त इति युक्तम्, तदन्तरेण तदर्थानवगमात् । न हि घट इत्युक्ते घटावगतिर्भंवति । वाक्येषु तु "देवदत्त ! गां
शुक्लामभ्याज दण्डेन""दण्डेन शुक्लां गामभ्याज, देवदत्त !" इति
क्रमान्तरेणापि तथैवार्थप्रतिपत्तेः किं क्रमेण । अनुमानवाक्ये तु "पंचावयवाः" इत्येतदेव तावत् प्रथममसांप्रतम्, प्रतिज्ञाद्यवयवानामसाधानाङ्गवचनत्वात् । तत्र तेषां पंचावयवानामपि प्रयोगः, प्रयोगेऽपि च क्रमो
विवक्षितः, तदुल्लङ्घनं च निग्रहस्थानमिति महती मूर्खप्रक्रियेति ॥न्यायाबयवेषु क्रमः नियतः

[II.645.211]

अत्रोच्यते—वाक्यान्तरेषु क्रमविवक्षा भवतु, मा वा भूत्; नानेन
नः प्रयोजनम् । अनुमानवाक्ये तु आर्थः क्रम; बलादापतति, स्वप्रतिपत्त्यनुसारेण परप्रतिपतेरुत्पादनात् । स्वप्रतिपत्तौ च धर्मिदर्शन-तद्गतहेतुधर्मावधारण-प्रतिबन्धस्मरण-परामर्शज्ञान-साध्यनिश्चयानां क्रमेण दर्शनात् परं प्रति तथैव तदभिधानं कर्तव्यमिति सविस्तरमवयवलक्षणं
निर्णितमेतत् । असाधनाङ्गत्वचनत्वमपि, प्रतिज्ञाद्यवयवानां तत्रैव निरस्तम् । अतः क्रमस्येह युक्तियुक्तत्वात्तवतिक्रमो भवत्येव निग्रहस्थानम् ॥न्यूनम्"हीनमन्यतमेनाप्यवथवेन न्यूनम् ॥ ५. २. १२ ॥" (न्या-सू)

[II.645.212]

पंचावयवे वाक्ये प्रयोक्तव्ये स्थिते, तदन्यतमेनाप्यवयवेन हीनं प्रयुंजानस्य न्यूनं नाम निग्रहस्थानं भवति ॥न्यूनस्यादोषत्वाक्षेपः, समाधानं च

[II.645.213]

अत्राह—प्रतिज्ञाद्यवयवजातमसाधनाङ्गवचनमित्यतः तदनभिदधतो
न निग्रहः; प्रत्युत वदतो निग्रहो युक्त इति—अत्रोच्यते—अनन्तरमेवै
तत्परिहृतम्, विस्तरतश्चावयवलक्षणे । तथा हि—श्रोतुराकाङ्क्षानिवृत्तयेऽनुमानवाक्यं प्रयुज्यत इति प्रथमं तदाकाङ्क्षाविषयः साध्यधर्मविशिष्टो धर्मी प्रदर्श्यते । ततः कारणाकाङ्क्षायां हेतुवचनमभिधीयते ।
क्वास्य प्रतिबन्धो दृष्ट इति बुभुत्सायां उदाहरणमुपपाद्यते । इत्थमेष
सिद्धप्रतिबन्धो हेतुः धर्मिणि भवेत्, न वेति शङ्कायामुपनयवचनमुच्चार्यते । तदनन्तरं सर्वावयवानामेकत्रोपसंहाराय निगमनं प्रयुज्यत
इत्यन्यतमस्याप्रयोगात् निग्रहार्हता भवत्येवेत्यलमत्रैव वस्तुनि पदे पवे
कलहप्रस्तावनेनेति ॥अधिकम्"हेतूदाहरणाधिकमधिकम् ॥ ५. २. १३ ॥" (न्या-सू)

[II.645.214]

एकेनैव हेतुना दृष्टान्तेन वा प्रतिपादितेऽर्थे हेत्वन्तरं दृष्टान्तान्तरं वा
प्रयुंजानस्य अधिकं नाम निग्रहस्थानं भवति । एतच्च वादे तावद्वीतराग
कथात्मके वस्तुनिर्णयफले नेष्यत एव । जल्पेऽपि नियमाभ्युपगमेन
वदतो वादिनः इदं निग्रहस्थानम् । यो हि न मया, आवाभ्यां वा
साधनमधिकमभिधेयम्, उदाहरणं वेति नियम्योद्ग्राहयति, स एव तथा
निगृह्यते, नान्य इति ॥

[II.645.215]

एतच्च कीर्तिनाऽप्येवमेव कथितम्—"प्रपंचकथायां तु न दोषः, इति ॥अस्य दोषत्वतदभावपक्षौ

[II.645.216]

अपर आह—नियमाभ्युपामेऽपि नायं दोषः, प्रतिपत्तिद्रढिम्ने तदभि
धानादिति—तदयुक्तम्—अभ्युपगतनियमत्यागादसौ निग्रहार्हो भवेत् ।
कश्चायं प्रतिपत्तिद्रढिमा ? प्रथमप्रयुक्तस्य हि हेतोः मृदुप्रतिपत्तिकारिणः हेतुत्वमेव न स्यात् । उत्पन्नस्य प्रत्ययस्य पुनरुत्पादनं युक्तम् ।तत्र न पूर्वहेतुरद्रढिम्ने । नाप्युत्तरो द्रढिम्ने । तस्मान्नियमाभ्युपगमेऽधिकाभिधानं दोष एव ॥

[II.645.217]

अपरं मतम्—अकृतनियमस्यापि दोष एव । प्रपंचकथायामप्ये
केन हेतुना दृष्टान्तेन वा कृते निर्णये द्वितीयस्य वैयर्थ्यात् । निर्णीतस्य
निर्णयानुपपत्तेः । अनिर्णयकारिणश्च प्रथमस्य हेतोः प्रयोगानर्हत्वादिति ॥पुनरुक्तम्"शब्दार्थयोः पुनरुच्चारणं पुनर्वचनमन्यत्रानुवादात्
॥ ५. २. १४ ॥" (न्या-सू)

[II.645.218]

अर्थादापन्नस्य स्वकण्ठेन पुनर्वचनम्, शब्दस्य वाऽर्थस्य वाऽभिहितस्य पुनरभिधानं पुनरुक्तं नाम निग्रहस्थानं भवति, अनुवादं
वर्जयित्वा ॥

[II.645.219]

शब्दपुनरुक्तं तावत् यत्र पूर्वोच्चारित एव शब्दः पुनरुच्चार्यते—यथा
—"नित्यः शब्दः, नित्य शब्दः" इति ॥

[II.645.220]

अर्थपुनरुक्तं तु—यत्र सोऽर्थः पूर्वमन्येन शब्देनोक्तः पर्यायान्तरेण
पुनरुच्यते । यथा "अनित्यः शब्दः, निरोधधर्मको ध्वानः" इति ॥

[II.645.221]

यद्यपि च शब्दपुनरुक्तेऽप्यर्थपौनरुक्त्यमस्त्येव; तथापि शब्दपूर्वकत्वादर्थप्रत्यभिज्ञायाः प्रथमतरं शब्दप्रत्यभिज्ञानात् तत्पौनरुक्त्यमेव तदुच्यते । जात्यपेक्षश्च शब्दपौनरुक्त्यव्यवहारः, न व्यक्त्यपेक्षः; क्षणं
भङ्गित्वाद्वर्णानां पुनः प्रयोगासंभवात् ॥

[II.645.222]

अनुवादे तु पौनरुक्त्यमदोषः । यथा—"हेत्वपदेशात् प्रतिज्ञायाः पुन
र्वचनं निगमनम्" इति ॥

[II.645.223]

अर्थादापन्नस्यापि स्वशब्देन पुनर्वचनं भवत्येव पुनरुक्तम् । यथा"असत्सु मेघेषु वृष्टिर्न भवति" इत्युक्ते अर्थादापद्यते "सत्सु भवति" इति ।
तत् किमर्थं स्वकण्ठेन पुनरुच्यते । अर्थप्रतीत्यर्थो हि शब्दप्रयोगः ।
प्रतीतेऽर्थे किं तेनेति ॥

[II.645.224]

एतच्च नियमाभ्युपगमे निग्रहस्थानं वेदितव्यम् । अकृतनियमस्यं
तु नातीव महानयमपराधः ॥शब्दपौनरुक्त्यस्य दोषत्वाशङ्का

[II.645.225]

अत्राह—नार्थपुनरुक्तादन्यच्छब्दपुनरुक्तमुपपद्यते, शब्दसाम्येऽप्यर्थभेददर्शनात् ।"स्मरत गिरिशं गिरिशो नगरी यस्यासमरद्वेषस्य क इव यदीयस्य मुदा न गरीयस्या समस्मरद्वेषस्य" इति ।
तस्मादर्थत एव पौनरुक्त्यं, न शब्दतः ॥

[II.645.226]

अपि च विस्तरकथासु कदाचन सम्यगश्रवणशङ्क्रायां पुनरभिधानं
नाम कियान् प्रमादः ? अर्थादापन्नस्य च स्वशब्देन पुनर्वचनं यदि निग्रहस्थानमुच्यते, तर्हि प्रतिज्ञावचनमेव प्रथमं निग्रहस्थानम् ॥

[II.645.227]

अधिकपुनरुक्तयोर्वा को विशेष इति वक्तव्यम् । यादृशं तादृशं च
विशेषलेशमाश्रित्य पृथगभिधाने निग्रहस्थानभेदपरिगणनमशक्यक्रियं
स्यात् ॥

[II.645.228]

अनुवादश्चेदुच्यते—हेत्वपदेशात्प्रतिज्ञायाः पुनर्वचनं निगमनमिति—
तत्र प्रतिज्ञैव तावदसाध्वी । तस्याः पुनर्वचनं साधु भविष्यतीति केयं
कथा ॥तेषां दोषत्वसमर्थनम्

[II.645.229]

अत्रोच्यते—यदुक्तमर्थपुनरुक्तादन्यन्न शब्दपुनरुक्तमिति—तदेवमेव ।
पृथङ्निर्देशस्त्वनया विवक्षया—यो हि शक्त्यतिशयचिख्यापयिषया "सकृत्प्रयुक्तः शब्दः पुनर्मया न प्रयोक्तव्यः" इति प्रतिज्ञाय जल्पं प्रवर्तयति,
स शब्दपुनरुक्तेनापि निगृह्यत इति नियम्यवादिन एव निग्रहात् । ततः
अन्यस्य सम्यगश्रवणशङ्कया पुनर्वदतोऽपि न दोषः । अर्थाक्षिप्तकथनमपि कृतनियमस्यैव दोषः, नान्यस्येति ॥

[II.645.230]

अत एव वादे न निग्रहस्थानमिदम्, अपि तु जल्पवितण्डयोरेव
विजिगीषुकथयोः । तयोश्च सप्रयोजनत्वम्, कथान्तरत्वं च पुरा
समर्थितमेव ॥

[II.645.231]

यत्तु प्रतिज्ञोच्चारणमर्थाक्षिप्तत्वात्, तदनुवादश्च निगमनवचनमफलतरमिति—तदवयवलक्षणे विस्तरेण समाहितम् ॥

[II.645.232]

अधिकपुनरुक्तयोस्त्वयं विस्पष्ट एव विशेषः । अन्यं हेतुम्, अन्यं
वा दृष्टान्तं तत्रैव साध्येऽभिदधदधिकवादी भवति, तमेव हेतुं दृष्टान्तं वा
पुनर्चदन् पुनरुक्तवादीति ॥

[II.645.233]

यत्तु—एवंविधविशेषाश्रयणे परिगणनमधटमानमिति—तत् अवान्तरविशेषविवक्षयैवमेव । असङ्कीर्णोदाहरणप्रदर्शनाय तु द्वाविंशतिनिर्देशइत्युक्तम् ॥अननुभाषणम्"विज्ञातस्य पर्षदा त्रिरभिहितस्याप्यनुच्चारणमननुभाषणम्
॥ ५. २. १७ ॥" (न्या-सू)

[II.645.234]

पर्षदा विदितस्य वादिना त्रिरुच्चारितस्यापि यदप्रत्युच्चारणं—तत्
अननुभाषणं नाम निग्रहस्थानं भवति । अप्रत्युच्चारयन् किमास्पदं
दूषणमभिदधीत ॥

[II.645.235]

ननु ! यद्यननुभाष्यापि तत्रोत्तरं ब्रूयात्, किमिति निगृह्येत ।
न च योऽनुभाषितुमसमर्थः स उत्तरमपि दातुमक्षमो भवति; विचित्रत्वात्पुरुषशक्तीनाम्—नैतदेवम्—अननुभाषणे तदुत्तरविषयापरिज्ञानात्
क्वोत्तरं प्रयुज्येत । प्रयुक्तं वा कथमवधार्येत ?

[II.645.236]

न चैवं ब्रूमः यावत्किंचित् वादिना सविस्तरमभिधीयते, तदखिलमन्यूनानतिरिक्तमनुज्झितक्रमकं प्रतिवादी तथैवानुभाषेतेति ।
यस्तु समस्तानुभाषणं तथा कुर्यादपि नाम, तेन स्वकौशलमेव केवलं
मुपदर्शितं भवति, मेधावित्वं वा । न त्वेवमकुर्वन् प्रत्यवेयादिति ।
स्तोकस्तोकमनुभाषमाणः, तथैव च क्रमेण दूषयन् न निग्रहमाप्नुयादिति ॥धर्मकीर्त्यांक्षेपः

[II.645.237]

अत्राह—यदि वादी स्वपक्षमाधनविवरणवर्त्मना बहुतरमकृतकमप्रकृतार्थमुपक्षिपेत्, तत् किं प्रतिवादिना सर्वमनुभाषणीयम् । हेतुमात्रं त्वनूद्य दूषणमुद्भावयतः नास्य निग्रहो युक्तः । दूषणविषयं तु
हेतुमात्रमपि योऽनुभाषितुमकौशलः, स उत्तरविषयापरिज्ञानात् उत्तरमपि
प्रतिपत्तुमसमर्थ एवेत्यप्रतिभया निगृह्यताम् । किमननुभाषणेन ॥

[II.645.238]

अपि च, त्रिरभिहितस्येति केयं परिभाषा ? तथा च वादी परावबोधार्थं वाक्यं प्रयुंजीत, परोपद्रवार्थं वा ? तत्र परावबोधार्थे वाक्ये
परावबोध एवाभिधानविधिः, न द्विस्त्रिर्वा नियमः । यावत्कृत्वः प्रयुक्ते
वाक्ये परस्यायबोधो जायते, तावत्कृत्वः प्रयोक्तव्यम् । परोपद्रवार्थं तु
वाक्योच्चारणमक्षत एव धर्मः ! प्राश्निकान् यथा तथा सङ्केतेनापि
ब्रोधयित्वा दुःश्लिष्टकष्टशब्दप्रयोगाद्याडम्बरविरचनयापि आन्ध्यमुत्पाद्य
परानुपरुध्येतेति महत् कश्मलमेतत् । न चेदृशं शास्त्रे व्युत्पादनार्हम् ।
तस्मात् बहुकृत्वोऽप्यभिधाय प्रतिवादी बोधयितव्यः । न तु द्विरुच्चारितमप्रत्युच्चरन् निगृहीतव्य इति ॥उक्ताक्षेपसमाधानम्

[II.645.239]

अत्रोच्यते—न खलु सकृदेव सकलपरविरचितवचनसंदर्भानुभाषणमविलम्बितक्रमकमस्माभिरपि कर्तव्यतयोपदिष्टम् । अपि तु यथोचितदूषणविषयानुभाषणमात्रमेव ॥

[II.645.240]

यस्तु स्तोकमप्यनुभाषितुमप्रगल्भः, तस्योत्तरप्रतिभानमपि नास्तीति
यदुच्यते—तदसम्यक्—अन्यदननुभाषणम्, अन्यदुत्तराप्रतिभानम् ।
कस्यचिदशेषमनुभाषितवतोऽपि उत्तराप्रतिभानदर्शनात् । तदिदं अनुत्तरविषयानुद्धोषणं निग्रहस्थानमुच्यते, नोत्तराप्रतिभानम् । उत्तराप्रतिभानमनन्तरं वक्ष्यते ॥

[II.645.241]

यत्तु त्रिरुच्चारणपरिभाषा कुतस्त्येति विकल्पितम्—तदविज्ञातार्थनाम्नि निग्रहस्थाने प्रतिविहितम् । वीतरागकथात्मके वादे शिष्टादिभिस्सह क्रियमाणे काममस्तु परावबोधावधि वाक्योच्चारणम् । जल्पे तु
विजिगीषुकथायां पुरुषशक्तिपरीक्षणात् अवश्यमुच्चारणनियम आश्रय
णीयः । तत्र सकृद्वा द्विर्वाऽभिहितस्याग्रहणमनवधानादिनापि संभवन् न
निग्रहाय कल्पते । त्रिरभिहितस्य तु सर्वैरग्रहणे वक्तुरेवापराधः ।
अन्यैर्गृहीतस्य प्रतिवादिना त्वग्रहणे तस्य निग्रहः । वारत्रयादूर्ध्वमप्यभिधाने त्वाश्रीयमाणे जल्पादौ कथासमाप्तिरेव न स्यात् । छात्रशाला
ह्यसौ भवेत्, नोद्ग्राहिणिकाभूमिरिति ॥अज्ञानम्"अविज्ञानं चाज्ञानम् ॥ ५. २. १८ ॥" (न्या-सू)

[II.645.242]

परिषदा विज्ञातस्यापि वादिवाक्यस्य प्रतिवादिना यदविज्ञानं, तत्
अज्ञानं नाम निग्रहस्थानं भवति । अविदितोत्तरविषयो हि क्वोत्तरं
ब्रूयादिति ॥

[II.645.243]

"अज्ञानम्""अप्रतिभा" इति नानयोर्विशेषं पश्यामः—अत्रोच्यते—
भिन्नविषयत्वाददोषः । उत्तरविषयाप्रतिपत्तिः अज्ञानम्, उत्तराप्रतिपत्तिस्त्वप्रतिभेति ॥

[II.645.244]

ननु ! उत्तरविषर्य यो न जानाति, स उत्तरमपि न जानात्येव—
मैवम्—उत्तरविषयं जानन्नपि किंचित् उत्तरं न जानातीति लोकदृष्टमेतत् ।
एवं तर्हि अननुभाषणेन गतार्थमज्ञानम्; अज्ञाते हि परकीये वाक्यार्थे
तदनुभाषणे सामर्थ्याभावदर्शनात्—सन्ति हि केचित्, येऽनुभाषितुमशक्नुवन्तः, पत्रिकादिलिखितं तदावेदयन्तीति । एवं त्रयाणामपि च न पौनरुक्त्यम् । उत्तरविषयाप्रतिपत्तिः अज्ञानम् । प्रतिपत्तावपि तदप्रत्युच्चारणं अननुभाषणम् । अनुभाषितेऽप्युत्तराप्रतिपत्तिः अप्रतिभेति ॥

[II.645.245]

ननु ! यद्यज्ञानसाम्येऽपि विषयभेदमाश्रित्य निग्रहस्थाननानात्वमित्यमभिधीयते, तर्ह्यज्ञानप्रकारवैचित्र्यात् भेदान्तराण्यपि वक्तव्यानीति
—उक्तमत्र सारसंग्रहविवक्षया द्वे एव निग्रहस्थाने—विप्रतिपत्तिः अप्रतिपत्तिश्चेति । इतरेतरविसदृशोदाहरणदिक्प्रदर्शनाय द्वाविंशतिभेदत्वमुच्यते ।
अवान्तरविशेषैस्तु तदानन्त्यमभ्युपगम्यत एव । तथा च द्वाविंशतिवर्गे"हेत्वाभासाश्च" इति पठितम् । ते च स्वरूपेणैव तावत्पंच—"सव्यभिचारविरुद्धप्रकरणसमसाध्यसमातीतकाला हेत्वाभासा" इति । अवान्तरभेदाश्च
तेषामतिबहवः सन्त्येव । इह त्वेकमेव तन्निग्रहस्थानमादिष्टं "हेत्वाभासाश्च
यथोक्ताः" इति । तस्मादित्थं समासव्यासवर्णनात् अलं पदे पदे पर्यनुयोगेनेति ॥अप्रतिभा"उत्तरस्याप्रतिपत्तिरप्रतिभा ॥ ५. २. १९ ॥" (न्या-सू)

[II.645.246]

परपक्षे गृहीतेऽपि तस्मिन्नुत्तराप्रतिभानमप्रतिभा नाम प्रतिवादिनो
निग्रहस्थानं भवति । अज्ञानादिभ्यो भिन्नताऽस्य दर्शितैव । कीर्तिरपि चैतदनुमन्यत एव निग्रहस्थानम् ॥

[II.645.247]

ननु ! उत्तरमप्रतिपद्यमानः सदसि प्रतिवादी कथमासीत ?
यत्किंचिद्विकत्थमानः । तद्यथा—हृत्पुण्डरीकविकसत्सकलानवद्य-विद्यावदातवदनः क्व जनोऽस्मदादिः ।क्वायं वटुः ? कतिपयाक्षरलेशलिप्त-जिह्वान्वितः कथमनेन सहाभिदध्मः ॥दानार्द्रगन्धगजकुम्भकपाटभेदि-भीमस्फुरन्नखशिखाशिखरः क्व सिंहः ।क्वामी समीरणविधूतपूराणपर्ण-पातोद्भवद्भयविलोलदृशः कुरङ्गाः ॥

[II.645.248]

इत्यादि यद्वा तद्वा प्रलपन्नास्ते ॥विक्षेपः"कार्यव्यासंगात्कथाविच्छेदो विक्षेपः ॥ ५. २. २० ॥" (न्या-सू)

[II.645.249]

उद्ग्राहणिकामुपक्रम्य वा, तद्ग्राहयितव्यं मयेति प्रतिश्रत्य वाऽभिमुखं प्रतिवादिनि सन्निहितेषु प्राश्निकेषु कार्यव्यासङ्गं व्यपदिशति "इदं
मे करणीयमपहीयते, गच्छामि" इत्यभिधाय कथां विच्छिनत्ति यः स
विक्षेपेण पराजीयते । अन्यतरनिग्रहान्ता हिकथा भवति । स चत्थं
कथां कुर्वन्—आत्मनैवात्मानं निगृह्णाति । "प्रतिश्यायेन मे कण्ठोपरोधः
उदपादि, पदमपि वक्तुं न युज्यते" । "जननी मे जीवितं जहाति स्म,
तां श्मशानभुवं प्रापय्य वह्निसात्करोमि" इति ॥विक्षेपस्यादोषत्वाशङ्का

[II.645.250]

अत्राह—यदि तावत् परमार्थत एव मातृमराणादिकार्यंमस्योपस्थितं,
तत् किमिति तपस्वी पराजीयते ? उद्ग्राहणिकाजितो मा भूवमिति
किमसौ मृतां मातरमपि मा धाक्षीदिति महत् सुभाषितमिति ॥

[II.645.251]

पीनसावरुद्धस्थानकरणो वा कथं वाचमुदीरयतु । अथासामर्थ्यस्थगनाय वितथमपि कथयति तथाविधमसौ कार्यव्यासङ्गम्, तर्हि सत्यं
निगृह्यते । न तु विक्षेपेण, किन्तु अन्येनैव । वादी तावत् द्रुतकर्तव्यव्याजव्यपदेशात् अर्थान्तरगमनादिना निगृह्यते, प्रतिवादी त्वप्रतिभयैवेति ।
अतिप्रसङ्गश्चैवंप्रकारणां निर्देशे भवेदिति ॥उक्ताक्षेपसमाधानम्

[II.645.252]

अत्रोच्यते—कथामुपक्रम्य, प्रतिज्ञां वा, हेतुमभिधाय तद्विवरणसरणिमिषमबलम्ब्य किंचिदर्थान्तरमुपन्यस्यति, यत्, तत् अर्थान्तरमुदाहृतमादावेव । इह तु कथापूर्वरङ्गे कथायां वा किमपि करणीयनिभमभिधाय सभयमपसरति सदस इति कथमिव तत्तुल्यता भवति ?

[II.645.253]

अप्रतिभयाऽपि श्रुतपूर्वपक्षः पराजीयते । इह तु पूर्वपक्षमेव न
शृणोति वा न करोति वा । प्रथममेव पलायत इति महान् विशेषः ।
अतिप्रसङ्गस्त्वसकृत्पराकृतः ॥

[II.645.254]

यत्तु—हेत्वाभासेष्वन्तर्भावमस्य कीर्तिरकीर्तयत्—तदतीव सुभाषितम्—क्व हेत्वाभासः ! क्व कार्यव्यासङ्गः ! संप्रधारणैव रमणीयेयम् । अहेतवौ हेतुवदवभासमानाः हेत्वाभासाः किमस्य कार्य
व्यासङ्गस्याहेतोर्हेतुवदाभासनं कीर्तिना दृष्टमिति परं नः कुतूहलम् ॥मतानुज्ञा"स्वपक्षे दोषाभ्युपगमात् परपक्षे दोषप्रसंगो मतानुज्ञा
॥ ५. २. २२ ॥" (न्या-सू)

[II.645.255]

स्वदक्षे परापादितदोषमनुद्धृत्य—अभ्युपगम्य तमेव परपक्षे प्रतीप
मापादयतः, परमतानुज्ञानात् मतानुज्ञा नाम निग्रहस्थानं भवति । यथा
चौरो भवान्, पुरुषत्वात्, प्रसिद्धचौरवत्" इत्युक्ते सति—आह "भवानपि
चौरः, पुरुषत्वात्" इति । सोऽयमेवं वदन् आत्मनः परापादितं दोषमभ्युपगतवानिति मतानुज्ञया निगृह्यते ॥मतानुज्ञाया दोषत्वशंका, समाधानं च

[II.645.256]

अत्राह—अनैकान्तिके हेतौ परेणोक्तेः तदुद्भावनमनेन प्रकारेण
प्रतिवादी करोति—इति किमिति निगृह्यते । वाद्येव हेत्वाभासप्रयोगान्निगृह्यत इति ॥

[II.645.257]

अत्रोच्यते—उक्तमादावेव "स्वपक्षे दोषमनुद्धृत्येति । एवं हि तेन
वक्तव्यम्—"अनैकान्तिकोऽयं हेतुः, अचौरेऽपि पुरुषत्वस्य दर्शनादिति ।
एवं हि स दोष उद्धृतो भवति । एवं त्वनभिधाय—"भवानपि चोरः,
पुरुषत्वात्" इति वदन् अनुजानात्येव परमतम् । अतोऽनैकान्तिकत्वे
वक्तव्ये, तदुद्भावनानुक्रममवधीर्य अतिप्रसङ्गमापादयन् निग्रहार्हो भवष्येवेति । वादिनश्चानैकान्तिकहेतुप्रयोगेऽपि तदनुद्भावनान्नपराजयः ।
प्रतिवादिन एव हीदं सन्निकृष्टं निग्रहस्थानमिति ॥पर्यनुयोज्योपेक्षणम्"निग्रहप्राप्तस्यानिग्रहः पर्यनुयोज्योपेक्षणम् ॥ ५. २. २२ ॥" (न्या-सू)

[II.645.258]

पर्यनुयोज्यो नाम निग्रहोपपत्त्या चोदनीयः—"इदं ते—निग्रहस्थानमुपनतम्, अतो निगृहीतोऽसि" इत्येवं वचनीयः । त य उपेक्षते—नानुयुङ्क्ते, स पर्यनुयोज्योपेक्षणान्निगृह्यते ॥धर्मकीर्त्याक्षेप !

[II.645.259]

अत्राह—कः कस्येदं निग्रहस्थानमापादयति—किं पर्यनुयोज्यः,
उत तदुपेक्षकः ? उपेक्षकस्तावदस्य पर्यनुयोज्यतामेव न जानाति । जानन्वा
कथमेनमुपेक्षेत ।—उपेक्ष्य वा किमात्मन एव निग्रहस्थानमुद्भावयन्नेवमाचष्टां"एष पर्यनुयोज्योऽपि मयोपेक्षित इति निगृहीतोऽस्मि" इति । पर्यनुयोज्योऽपि
कथमात्मीयमवद्यं प्रकाशयेत्—इदं मे दूषणम् । तच्च भवता नोद्भावितम् ।
अतो भवान् जितः" इति । स खल्वेवमभिदधत् अमेध्यं पाणौ निधाय परं
कलङ्कयितुकामः परं कलङ्कयन्नेवात्मकलङकमनुभवत्येवेति ॥

[II.645.260]

अपि च नेदं निग्रहस्थानान्तरमपदिश्यते किन्त्वप्रतिभैवेति । तथा
हि—यदि तावदुत्तरपाक्षिकः पूर्वपाक्षिकं साधनाभासमव्याचक्षाणं उपेक्षेत—तत्र दूषणं नोद्भावयेत् । तदुत्तराप्रतिपत्त्या न निगृह्यते, न पर्यनुयोज्योपेक्षणेन ॥

[II.645.261]

वस्तुतस्तु द्वयोरपि तत्र जयपराजयनिर्धारणमनुपपन्नम्, एकस्य
साधनाभासवादित्वात्, इतरस्य च तदुत्तराप्रतिभानात् ॥

[II.645.262]

अथ पूर्वपाक्षिकः दूषणाभासवादिनं दोषप्राप्तं उत्तरपाक्षिकं न निगृह्णाति—तथापि तस्य दुरुत्तराप्रतिभैव । न चान्यतरस्यापि जयः पराजयो वा निर्धार्यते । एकस्य दूषणाभासवादित्वात्, इतरस्य च तदनु
द्भावनात् ॥उक्ताक्षेपसमाधानम्

[II.645.263]

अत्रोच्यते—न—अप्रतिभायाः सम्यक्साधनविषयत्वात् । सम्यक्साधने च प्रयुक्ते तदुत्तरस्याप्रतिपत्तिः अप्रतिभा भवति । साधनाभासे तु
प्रयुक्ते तदाभासतानुद्भावनात् पर्यनुयोज्योपेक्षणं भवति । अत्र तु
साधनाभासवादी पर्यनुयोज्यः । स उपेक्षितः । तत्र सम्यक्साधनवादी
तु अपर्यनुयोज्य एवेति विशेषः ॥

[II.645.264]

यत्तु वस्तुवृत्तेन न कस्यचिदपि जयः पराजयो वेति—तदेवमेव
किन्तु जल्पे पुरुषशक्तिपरीक्षायामिदं निग्रहस्थानमुच्यते ॥

[II.645.265]

तदुद्भावयितापि यद्विकल्पितः—तत्राप्युच्यते—पूर्वपाक्षिकेण साधना
भासे प्रयुक्ते, उत्तरपाक्षिकेण तस्मिंस्तथात्वेनानुद्भाविते, प्राश्निकानामपृष्टानां वक्तुमवसराभावात्स एव साधनाभासवादी कदाचिद्वैयात्यादेवं
ब्रूयात्—"मयाऽस्य शक्तिं जिज्ञासमानेन साधनाभासप्रयोगः कृतः, एष तु
मूर्खः तं न जानाति" इति, तदा कथं न निगृह्यते । एतेन दूषणाभासवाद्यपि व्याख्यातः ॥

[II.645.266]

अथवा उभयाभ्यर्थिताः सभापतिनियुक्ता वा प्राश्निकाः तथा कथयन्तो निगृह्णन्त्येव पर्यनुयोज्योपेक्षिणम् । साधनाभासवादिनो हि धूर्त
तया तदभिधानम् । सम्यक्साधनमजानतः अर्थसंशयाद्वा संभवति ।
उत्तरपाक्षिकस्य तु तदनुद्भावनं मोहादेवेति स एव पराजीयते ॥निरनुयोज्यानुयोगः"अनिग्रहस्थाने निग्रहस्थानाभियोगः निरनुयोज्यानुयोगः
॥ ५. २. २३ ॥" (न्या-सू)

[II.645.267]

अनुज्झितयथोचितक्रमं, उपपन्नवादिनं, अप्रमादिनमनिग्रहाहमपि
निगृहीतोऽसीति यो ब्रूयात्, स एवाभूतदोषोद्भावनान्निगृह्यते ॥धर्मकीर्त्याक्षेपः

[II.645.268]

अत्राह—यदि तावदुत्तरपाक्षिकः पूर्वपाक्षिकमदुष्टसाधनवादिनमभूतैरेव दोषैरभियुङ्क्ते, तथा सति भूतदोषोद्भावनस्योत्तरस्याप्रतिपत्तेः
अप्रतिभयैव स निगृह्यताम्, किं निरनुयोज्यानुयोगाख्यनूतननिग्रहस्थानपराजीयते । भूतदोषाभियोगपक्षे तु पूर्वपाक्षिक एव साधनाभासयोगात्
अनुयोज्य एव खल्वसौ न निरनुयोज्यानुयोगस्य विषयो भवितुमर्हति ॥
कथनेन ।उक्ताक्षेपसमाधानम्

[II.645.269]

अत्रोच्यते—अहो नु खल्वयं तपस्वी पर्युदासस्य, प्रसज्यप्रतिषेधस्य
च विशेषमपश्यन्नतिमात्रं मुह्यति । भूतदोषाप्रतिभानमन्यत्, अन्यच्चाभूतदोषप्रतिभानम् । एकत्राप्रतिपत्तिः, इतरत्र विपरीतप्रतिपत्तिः ।
तत्र भूतदोषाप्रतिपत्तिः अप्रतिभा । अभूतदोषप्रतिपत्तिः अननुयोज्यानुयोगः ॥

[II.645.270]

अपि च—असाधनाङ्गवचनमदोषोद्भावनं च यत् ।भवता निग्रहस्थानमाख्यातं, तत्र कथ्यते ॥

[II.645.271]

तत्र प्रसज्यप्रतिषेध एव केवलमाश्रियमाणे हेत्वाभासा अपिन निग्रहस्थाने भवेयुः ? साधनङ्गस्यानभिधानं मौक्यमेव केवलं
निग्रहस्थानं भवेत् । तस्मादसाधनाङ्गवचनं अदीषोद्भावनमपि पर्युदासव्याख्यानार्ह भवत्येव । ततश्च भूतदोषानुद्भावनमप्रतिभा, अभुतदोषो
द्भावनं च निरनुयोज्यानुयोगः ॥

[II.645.272]

अथ अभूतदोषोद्भावनेऽपि भूतदोषाप्रतिभानमस्त्येवेति तदेवास्तु
निग्रहस्थानमित्युच्यते—तर्हि मूकत्वमेवैकं निग्रहस्थानं स्यात्, असाधनाङ्गवचनेऽप्येवं वक्तुं शक्यत्वादित्युक्तमेव ॥अपसिद्धान्तः"सिद्धान्तमभ्युपेत्यानियमात् कथाप्रसङ्गोऽप्रसिद्धान्तः
॥ ५. २. २४ ॥" (न्या-सू)

[II.645.273]

यः कंचन प्रथमं सिद्धान्तमभ्युपगम्य कथामुपक्रमते । तथा प्रवृत्तश्च
सिषाधयिषितार्थसमर्थनरभसेन, दूषणोद्धरणश्रद्धया वा सिद्धान्तविरुद्ध
मभिधत्ते, सः अपसिद्धान्तेन पराजोयते । तद्यथा सांख्यः प्रतिवादिसन्निधाने—"नासतो विद्यते भावः नाभावो विद्यते सतः"

[II.645.274]

इति स्वसिद्धान्तं प्रथमं प्रतिज्ञाय प्रधानसिद्धये साधनप्रयोगं करोति,
व्यक्तं विकारजातम्, एकप्रकृति, समन्वयदर्शनात् । मृदन्विता हि
मृद्विकाराः कुण्डपिठरशरावप्रभृतय एकप्रकृतिका दृष्टाः; एवमस्यापि
गवाश्वादिविकारजातस्य सुखदुःखमोहान्वयदर्शनात् तदात्मकैकप्रकृति
प्रभवत्वेन भवितव्यम् ॥

[II.645.275]

एवमुक्तवानसौ नैयायिकेनानुयुज्यते—अथ का प्रकृतिर्नाम, का च
दिकृतिरिति । अविदितप्रकृतिविकृतिस्वरूपो हि कथं विकृतीनां एकप्रकृतित्वमेकत्वं जानीयादिति । एवमनुयुक्तः कापिलः आह—यस्यावस्थितस्य धर्मान्तरनिवृत्तौ धर्मान्तरं प्रवर्तते, सा प्रकृतिः । यत् तद्धर्मान्तरं प्रवर्तते सा विकृतिरिति ।

[II.645.276]

सोऽयमेवं वदन् प्रागभ्युपगतसदसन्निरोधप्रभवाभावसिद्धान्तविरुद्धाभिधानात् अपसिद्धान्तेन निगृह्यते ॥

[II.645.277]

यदि पूर्वधर्मनिरोधे धर्मान्तरप्रादुर्भावः, तदा—"नासतो विद्यते भावः नाभावो विद्यते सतः"

[II.645.278]

इति स्वसिद्धान्तो हीयेते । अथ सिद्धान्तो न त्यज्यते, तर्हि प्रकृतिविकारानिश्चयात् हेत्वसिद्धौ साध्याभावः प्रसज्यत इति ॥उक्ताप्रसिद्धान्तस्यादोषत्वाशङ्का

[II.645.279]

अत्राह—हेतुप्रयोगं कृतवति कपिले नैयायिकस्तदसिद्धतोद्भावनया
प्रत्यवतिष्ठतां, प्रकृतिविकृतिस्वरूपप्रश्नस्य कोऽवसरः ? तदिदमर्थान्तरगमनमस्य भवेत् । एवं पृच्छतः अर्थान्तरगमनं स्वग्रन्थे निग्रहस्थानउच्यते, अथ च अधुना तेनैव व्यवह्नियत इति कोऽयं नयः ?

[II.645.280]

यदि तु सांख्यमतं निराचिकीर्षितं, तदसिद्धतैव हेतोरुद्भाव्यताम्, प्रकृत्यन्वयस्य विकारेषु असंभवादिति । विकारा हि प्रवृत्तिनिवृत्तिधर्मकाः ।
न चैवंप्रकारमव्यक्तम्, अव्यक्तधर्मान्वये हि विकाराणां प्रवुत्तिनिवृत्त्यात्मकत्वं हीयेतेत्येवमसिद्धत्वाद्धेतोः हेत्वाभासप्रयोगादेव सांख्यो निगृहीत
इति न निग्रहस्थानान्तरमपसिद्धान्त इति ॥तस्य दोषत्वसमर्थनम्

[II.645.281]

अत्रोच्यते—सत्यमसिद्धो भवत्वयं कापिलकल्पितो हेतुः । प्रकृतिविकृतिप्रश्नक्रमेणापि तदसिद्धत्वमवधारयितुं शक्यत एव । किन्तु हेतुरूपेऽवधारिते तद्दूषणमभिधानीयम्, अनवधारितस्य दूषयितुमशक्यत्वादिति तत्प्रश्नो नार्थान्तरगमनम् । प्रश्नोत्तरमेव भाषमाणः परामर्शे
निकटतरपरिस्फुरदपसिद्धान्ताभिधाननिबन्धननिग्रहान्तरविषयतां प्रतिपन्न
इति हेत्वाभासवर्त्मनि न दूरं गम्यते ॥क्वचिदपि परनिग्रहस्य हेतौहृदयपथं प्रथमं किलावतीर्णे ।अपरमपि न कारणं विचिन्त्यंकिमिव फलं खलु पिष्टपेषणस्य ॥हेत्वाभासरूपनिग्रहस्थानम्"हेत्वाभासाश्च यथोक्ताः ॥ ५-२-२५ ॥" (न्या-सू)हेत्वाभासास्तु पूर्वोक्तलक्षणैरेव लक्षिताः ।निग्रहस्थानतां यान्ति यथोक्ता इत्यतोऽब्रवीत् ॥प्रमाणस्य प्रमेयत्वं प्रमेयस्य प्रमाणता ।यथा लक्षणभेदेन न तथैतेषु दृश्यते ॥भेदेनोक्ताः किमर्थं त इति निगदिता पूर्वमेवात्र युक्तिःवादे ह्येते प्रयोज्याः प्रगुणनयविदा तत्त्वशुद्धिं विधातुम् ।एतेषां धर्मकीर्तेरपि च न विमतिः निग्रहस्थानतायांइत्थं द्वाविंशतिर्नः गुरुभिरभिहिताः निग्रहस्थानभेदाः ॥ग्रन्थोपसंहारःइत्येवं सूत्रकारागममनुसरताऽनुज्झता भाष्यभूमिंस्थाने स्थाने परेषां मतमतुलगति क्षिण्वता तार्किकाणाम् ।कांचिद्वाक्यार्थचर्चामपि विरचयताऽनुक्रमेणावतीर्णानिर्णीतः स्वे निबन्धे निपुणमिह मया षोडशैते पदार्थाः ॥न्यायोद्गारगभीरनिर्मलगिरा गौरीपतिस्तोषितःवादे येन किरीटिनेव समरे देवः किराताकृतिः ।प्राप्तोदारवरः ततस्स जयति ज्ञानामृतप्रार्थनानम्रानेकमहर्षिमस्तक वलत्पादोऽक्षपादो मुनिः ॥वादेष्वात्तजयो जयन्त इति यः ख्यातस्सतामग्रणीःअन्वर्थो नववृत्तिकार इति यं शंसन्ति नाम्ना बुधाः ।सूनुर्व्याप्तदिगन्तरस्य यशसा चन्द्रस्य चन्द्रत्विषाचक्रे चन्द्रकलार्धचूडचरणध्यायी स धन्यां कृतिम् ॥नमश्शशिकलाकोटिकल्प्यमानाङ्कुरश्रिये ।प्रपन्नजनसंकल्पकल्पवृक्षाय शम्भवे ॥

[II.645.282]

॥ इति श्री भट्टजयन्तकृतायां न्यायमञ्जर्यां द्वादशमाह्निकम् ॥

[II.645.283]

—समाप्ता चेयं न्यायमञ्जरी—</div></body>
