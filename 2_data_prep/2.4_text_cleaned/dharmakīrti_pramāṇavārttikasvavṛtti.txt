{0}

[1,1]oṃ namo buddhāya /
[1,2]vidhūta-kalpanā-jāla-gambhīra-udāra-mūrtaye /
[1,3]namaḥ samantabhadrāya samanta-spharaṇa-tviṣe //
[1,4]prāyaḥ prākṛta-saktir apratibala-prajño janaḥ kevalaṃ /
[1,5]na anarthy eva subhāṣitaiḥ parigato vidveṣṭy api īrṣyā-malaiḥ //
[1,6]tena ayaṃ na para-upakāra iti naś cintā api cetaś ciraṃ /
[1,7]sūkta-abhyāsa-vivardhita-vyasanam ity atra anubaddha-spṛham //

{1}

[1,8]artha-anartha-vivecanasya anumāna-āśrayatvāt tad-vipratipattes tad-vyavasthāpanāya
[1,9]āha /
[1,10]pakṣa-dharmas tad-aṃśena vyāpto hetus tridhā eva saḥ /
[1,11]avinābhāva-niyamād hetv-ābhāsās tato apare //

{2}

[1,12]pakṣo dharmī / avayave samudāya-upacārāt / prayojana-abhāvād anupacāra
[1,13]iti cet / na / sarva-dharmi-dharma-pratiṣedha-arthatvāt / tad-ekadeśatvāt
[1,14]tad-upacāra-yogya-dharmi-dharma-pratipatty-artham / tathā
[1,15]ca cākṣuṣatva-ādi-parihāraḥ / dharma-vacanena api dharmy-āśraya-
[2,1]siddhau dharmi-grahaṇa-sāmarthyāt pratyāsattyā sādhya-dharmi-siddhir
[2,2]iti cet / na / dṛṣṭānta-dharmiṇo api pratyāsatteḥ / tad-aṃśa-
[2,3]vyāptyā dṛṣṭānta-dharmiṇi sattva-siddher dharmi-vacanāt sādhya-dharmi-
[2,4]parigrahaḥ / siddhe punar vacanaṃ niyama-artham āśaṅkyeta /
[2,5]sajātīya eva sattvam iti siddhe api vijātīya-vyatireke sādhya-
[2,6]abhāve asattva-vacana-vat / sāmarthyād artha-gatau pratipatti-
[2,7]gaurava-parihāra-arthaṃ ca pakṣa-vacanam / pakṣasya dharmatve tad-
[2,8]viśeṣaṇa-apekṣasya anyatra ananuvṛtter asādhāraṇatā iti cet / na / ayogavyavacchedena
[2,9]viśeṣaṇāt / yathā caitro dhanurdharaḥ / na anyayogavyavacchedena /
[2,10]yathā pārtho dhanurdhara ity ākṣepsyāmaḥ /
[2,11]tad-aṃśas tad-dharmaḥ / vaktur abhiprāya-vaśāt / na tad-eka-deśaḥ /
[2,12]pakṣa-śabdena samudāya-avacanāt / vyāptir vyāpakasya tatra bhāva
[2,13]eva / vyāpyasya vā tatra eva bhāvaḥ etena avayava-vyatirekau yathāsvaṃ
[2,14]pramāṇena niścitāv uktau pakṣa-dharmaś ca / ta ete kārya-
[2,15]svabhāva-anupalabdhi-lakṣaṇās trayo hetavaḥ / yathā agnir atra dhūmāt /
[2,16]vṛkṣo ayaṃ śiṃśapātvāt / pradeśa-viśeṣe kvacin na ghaṭa upalabdhi-
[2,17]lakṣaṇa-prāptasya anupalabdheḥ / yadi syād upalabdhy-asattva
[2,18]eva syān na anyathā / tena upalabdhi-lakṣaṇa-prāpta-sattvasya ity uktaṃ
[2,19]bhavati / tatra dvau vastu-sādhanau ekaḥ pratiṣedha-hetuḥ / svabhāvapratibandhe
[2,20]hi saty artho arthaṃ na vyabhicarati / sa ca
[2,21]tadātmatvāt / tadātmatve sādhya-sādhana-bheda-abhāva iti cet /
[2,22]na / dharma-bheda-parikalpanād iti vakṣyāmaḥ / tathā ca āha / sarva
[2,23]eva ayam anumāna-anumeya-vyavahāro buddhy-ārūḍhena dharma-dharmi-
[3,1]bhedena iti / bhedo dharma-dharmitayā buddhy-ākāra-kṛto na artho
[3,2]api / vikalpa-bhedānāṃ svatantrāṇām anartha-āśrayatvāt / tat-
[3,3]kalpita-viṣayād artha-pratītāv anartha-pratilambha eva syāt / kāryasya
[3,4]api svabhāvapratibandhaḥ / tat-svabhāvasya tadutpatter iti /
[3,5]etau dvāv anumeya-pratyayau sākṣād anutpatter atat-pratibhāsitve
[3,6]api tadutpattes tad-vyabhicāriṇāv iti pramāṇaṃ pratyakṣa-vat /
[3,7]pratyakṣasya api hy artha-avyabhicāra eva prāmāṇyam / tad-abhāve
[3,8]bhāvinas tad-vipralambhāt / avyabhicāraś ca anyasya ko anyas tadutpatteḥ /
[3,9]anāyatta-rūpāṇām sahabhāva-niyama-abhāvāt / yadi tadutpatteḥ
[3,10]kāryaṃ gamakam sarvathā gamyagamakabhāvaḥ sarvathā
[3,11]janyajanakabhāvāt / na / tad-abhāve bhavatas tadutpatti-
[3,12]niyama-abhāvāt / tasmāt /
[3,13]kāryaṃ svabhāvair yāvadbhir avinābhāvi kāraṇe /
[3,14]teṣāṃ
[3,15]hetuḥ /
[3,16]tat-kāryatva-niyamāt tair eva dharmair ye tair vinā na bhavati /
[3,17]aṃśena janyajanakatva-prasaṅga iti cet / na / taj-janya-viśeṣa-grahaṇe
[3,18]abhimatatvāl liṅga-viśeṣa-upādhīnāṃ ca sāmānyānām / aviśiṣṭa-
[3,19]sāmānya-vivakṣāyāṃ vyabhicārān na iṣyate /
[4,1]svabhāve bhāvo api bhāva-mātra-anurodhini //

{3}

[4,2]hetur iti vartate / tādātmyaṃ hi arthasya tan-mātra-anurodhini eva
[4,3]na anyā āyatte / tad-bhāve abhūtasya paścād bhāva-niyama-abhāvāt / kāraṇānāṃ
[4,4]kārya-vyabhicārāt /
[4,5]apravṛttiḥ pramāṇānām /
[4,6]anupalabdhiḥ
[4,7]apravṛtti-phalā asati /
[4,8]saj-jñāna-śabda-vyavahāra pratiṣedha-phalā / upalabdhi-pūrvakatvāt teṣām
[4,9]iti idaṃ sad-asat-pratiṣedha-vidhi-hetvos tulyaṃ rūpam / tathā
[4,10]hi sattvam upalabdhir eva vastu-yogyatā-lakṣaṇā tad-āśrayā vā
[4,11]jñāna-pravṛttiḥ / tataḥ saj-jñāna-śabda-vyavahāra-vṛtteḥ / asatāṃ
[4,12]ca asattvam anupalabdhiḥ
[4,13]asaj-jñāna-phalā kācid hetu-bheda-vyapekṣayā //

{4}

[4,14]hetur anupalabdhiḥ / bhedo asyā viśeṣaṇam upalabdhi-lakṣaṇa-
[4,15]prāpta-sattvam / atra anupalabdher liṅgād asattāyām upalabdher
[4,16]abhāvo api anyayā anupalabdhyā sādhya iti anavasthānād apratipattiḥ
[4,17]syāt / atha upalabdhy-abhāvo vinā anupalabdhyā syāt / tathā
[4,18]sattā abhāvo api syāt / apārthika-anupalabdhiḥ / atha anya-upalabdhyā
[4,19]anupalabdhi-siddhir iti pratyakṣa-siddhā anupalabdhiḥ / tathā anya-sattayā
[4,20]asattā kiṃ na sidhyati iti / yadā punar evaṃvidhā anupalabdhir
[4,21]eva asatām asattā tadā siddhe api viṣaye mohād viṣayiṇo
[4,22]asaj-jñāna-śabda-vyavahārān apratipadyamāno viṣaya-pradarśanena
[4,23]samaye pravartyate / yathā gaur ayam sāsnā-ādi-samudāya-ātmakatvād
[4,24]iti / tathā ca dṛṣṭānta-asiddhi-codanā api prativyūḍhā
[5,1]viṣaya-pratipattāv apy apratipanna-viṣayīṇāṃ darśanāt /
[5,2]evam anayor anupalabdhyoḥ sva-viparyaya-hetv-abhāva-bhāvābhyāṃ
[5,3]sad-vyavahāra-pratiṣedha-phalatvaṃ tulyam / ekatra saṃśayād anyatra
[5,4]viparyayāt / tatra ādyā sad-vyavahāra-niṣedha-upayogāt pramāṇam
[5,5]uktā / na tu vyatireka-darśana-ādāv upayujyate / saṃśayāt / dvitīyā
[5,6]tv atra pramāṇaṃ niścaya-phalatvāt / sā ca prayoga-bhedāt
[5,7]viruddha-kāryayoḥ siddhir asiddhir hetu-bhāvayoḥ /
[5,8]dṛśya-ātmanor abhāva-artha-anupalabdhiś caturvidhā //

{5}

[5,9]yāvān kaścit pratiṣedhaḥ sa sarvo anupalabdheḥ / tathā hi sa dvidhā
[5,10]kriyeta kasyacid vidhinā niṣedhena vā / vidhau viruddho vā vidhīyeta
[5,11]aviruddho vā / aviruddhasya vidhau sahabhāva-virodha-abhāvād
[5,12]apratiṣedhaḥ / viruddhasya apy anupalabdhy-abhāvena virodha-apratipattiḥ
[5,13]/ tathā hy aparyanta-kāraṇasya bhavato anya-bhāve
[5,14]abhāvād virodha-gatiḥ / sa ca anupalabdheḥ / anyonya-upalabdhi-parihāra-
[5,15]sthita-lakṣaṇatā vā virodho nitya-anityatva-vat / tatra apy eka-upalabdhyā
[5,16]anya-anupalabdhir eva ucyate / anyathā aniṣiddha-upalabdher abhāva-
[5,17]asiddheḥ / ekasya niṣedhena anya-abhāva-sādhane siddhā eva anupalabdhiḥ /
[5,18]niṣedhasya anupalabdhi-rūpatvāt / tatra apy artha-antara-niṣedhe
[5,19]kārya-kāraṇayor anubhavasya vā / tatra anubhavasya apratibandhāt tad-
[5,20]abhāve anyena na bhavitavyam iti kuta etat / kārya-anupalabdhāv
[5,21]api na avaśyaṃ kāraṇā api tadvanti bhavanti iti tad-abhāvaḥ kutaḥ /
[5,22]tasmāt kāraṇa-anupalabdhir eva abhāvaṃ gamayati iti / svabhāva-anupalabdhis
[5,23]tu svayam asattā eva / tatra kevalaṃ viṣayī sādhyate /
[5,24]asyām api yadā vyāpaka-dharma-anupalabdhyā vyāpya-abhāvam āha
[5,25]tadā abhāvo api iti / iyaṃ pratiṣedha-viṣaya-anupalabdhiḥ prayoga-
[6,1]bhedena caturdhā bhavati / viruddha-siddhyā yathā na śīta-sparśo
[6,2]atra agneḥ / etena vyāpaka-viruddha-siddhir uktā veditavyā yathā
[6,3]na tuṣāra-sparśo atra agneḥ / viruddha-kārya-siddhyā yathā na śīta-
[6,4]sparśo atra dhūmāt / hetv-asiddhyā yathā na atra dhūmo anagneḥ /
[6,5]svabhāva-asiddhyā yathā na atra dhūmo anupalabdheḥ / etena vyāpaka-
[6,6]svabhāva-asiddher uktā yathā na atra śiṃśapā vṛkṣā-abhāvāt /
[6,7]sarvatra ca asyām abhāva-sādhanyām anupalabdhau dṛśya-ātmanām eva
[6,8]teṣāṃ tad-viruddhānāṃ ca siddhir asiddhiś ca veditavyā / anyeṣām
[6,9]abhāva-virodha-asiddheḥ / yadi viruddha-kārya-upalabdhyā apy abhāva-
[6,10]siddhiḥ tat-kāraṇa-upalabdhyā kiṃ na sidhyati /
[6,11]tad-viruddha-nimittasya yā upalabdhiḥ prayujyate /
[6,12]nimittayor viruddhatva-abhāve sā vyabhicāriṇī //

{6}

[6,13]yathā na śīta-sparśo atra kāṣṭhād iti / nimittayoḥ punar virodhe
[6,14]gamikā eva yathā na asya roma-harṣa-ādi-viśeṣāḥ santi saṃnihita-dahana-
[6,15]viśeṣatvāt etena tat kāryād api tad-viruddha-kārya-abhāva-gatir
[6,16]uktā veditavyā yathā na roma-harṣa-ādi-viśeṣa-yukta-puruṣavān ayaṃ
[6,17]pradeśo dhūmāt / iyaṃ ca hetv-asiddhyā eva tad-viruddha-siddhiḥ
[6,18]prāg eva nirdiṣṭā iti iyaṃ prayoga-bhedād aṣṭadhā-anupalabdhiḥ / tatra
[6,19]yā iyaṃ viruddha-kārya-upalabdhir uktā tatra
[6,20]iṣṭaṃ viruddha-kārye api deśa-kāla-ādy-apekṣaṇam /
[6,21]anyathā vyabhicāri syād bhasmā iva aśīta-sādhane //

{7}

[6,22]yas tarhi samagreṇa hetunā kārya-utpādo anumīyate sa kathaṃ
[6,23]trividhe hetāv antarbhavati /
[6,24]hetunā yaḥ samagreṇa kārya-utpādo anumīyate /
[6,25]artha-antara-anapekṣatvāt sa svabhāvo anuvarṇitaḥ //

{8}

[6,26]asāv api yathā asaṃnihitān na anyam apekṣata iti tan-mātra-anubandhī
[6,27]svabhāvo bhāvasya / tatra hi kevalaṃ samagrāt kāraṇāt kārya-utpatti-
[6,28]sambhavo anumīyate samagrāṇāṃ kārya-utpādana-yogyatā-anumānāt /
[6,29]yogyatā ca sāmagrī-mātra-anubandhinī iti svabhāva-bhūtā eva anumīyate /
[7,1]kiṃ punaḥ kāraṇaṃ sāmagryāḥ kāryam eva na anumīyate /
[7,3]sāmagrī-phala-śaktīnāṃ pariṇāma-anubandhini /
[7,4]anaikāntikatā kārye pratibandhasya sambhavāt //

{9}

[7,5]na hi samagrāṇi ity eva kāraṇa-dravyāṇi sva-kāryaṃ janayanti sāmagrī-
[7,6]janmanāṃ śaktīnāṃ pariṇāma-apekṣatvāt kārya-utpādasya / atra
[7,7]antare ca pratibandha-sambhavān na kārya-anumānam / yogyatāyās
[7,8]tu dravya-antara-anapekṣatvān na virudhyate anumānam / uttarottara-
[7,9]śakti-pariṇāmena kārya-utpādana-samarthā iyaṃ kāraṇa-sāmagrī
[7,10]śakti-pariṇāma-pratyayasya anyasya apekṣaṇīyasya abhāvād iti / pūrva-
[7,11]sajāti-mātra-hetutvāt śakti-prasūteḥ sāmagryā yogyatā ananya-apekṣiṇī
[7,12]ity ucyate / yā tarhy akāryakāraṇabhūtena anyena rasa-ādinā rūpa-
[7,13]ādi-gatiḥ sā katham / sā api
[7,14]eka-sāmagry-adhīnasya rūpa-āder asato gatiḥ /
[7,15]hetu-dharma-anumānena dhūma-indhana-vikāra-vat //

{10}

[7,16]tatra hetur eva tathābhūto anumīyate / pravṛtta-śakti-rūpa-upādāna-
[7,17]kāraṇa-sahakāri-pratyayo hi rasa-hetū rasaṃ janayati / indhana-vikāra-
[7,18]viśeṣa-upādāna-hetu-sahakāri-pratyaya-agni-dhūma-janana-vat / tathā
[7,19]hi /
[7,20]śakti-pravṛttyā /
[7,21]sva-kāraṇasya phala-utpādanaṃ praty ābhimukhyena
[8,1]na vinā rasaḥ sa eva anya-kāraṇam /
[8,2]rūpa-upādāna-hetūnāṃ pravṛtti-kāraṇam / sā api rasa-upādāna-kāraṇa-pravṛttī
[8,3]rūpa-upādāna-kāraṇa-pravṛtti-sahakāriṇī / tasmād yathābhūtād heto
[8,4]rasa utpannas tathābhūtam anumāpayan rūpam anumāpayati
[8,5]ity /
[8,6]tatra api
[8,7]atīta-ekaikālānāṃ gatis /
[8,8]na anāgatānāṃ vyabhicārāt
[8,9]tat /
[8,10]tasmād iyam
[8,11]kārya-liṅgajā //

{11}

[8,12]tena na anyo hetur gamako asti / apratibaddha-svabhāvasya avinābhāva-
[8,13]niyama-abhāvāt / etena pipīlika-utsaraṇa-matsya-vikāra-āder
[8,14]varṣa-ādy-anumānam uktam / tatra api bhūta-pariṇāma eva varṣa-hetuḥ
[8,15]pipīlika-ādi saṃkṣobha-ādi-hetur iti /
[8,16]hetunā tv asamagreṇa yat kāryam anumīyate /
[8,17]śeṣavat tad asāmarthyād dehād rāga-anumāna-vat //

{12}

[8,18]samagrāṇy eva hi kāraṇāni yogyatām apy anumāpayanty asamagrasya
[8,19]ekānta-asāmarthyāt / yathā deha-indriya-buddhibhyo rāga-ādy-anumānam /
[8,20]ātma-ātmīya-abhiniveśa-pūrvakā hi rāga-ādayo ayoniśo-manaskāra-
[8,21]pūrvakatvāt sarva-doṣa-utpatteḥ / deha-ādīnāṃ hetutve api
[8,22]na kevalānāṃ sāmarthyam asti iti / vipakṣa-vṛtter adṛṣṭāv api
[8,23]śeṣavad-anumānāt saṃśayaḥ / tathā
[9,1]vipakṣe adṛṣṭi-mātreṇa kārya-sāmānya-darśanāt /
[9,2]hetu-jñānaṃ pramāṇa-ābhaṃ vacanād rāgita-ādi-vat //

{13}

[9,3]na hi rāga-ādīnām eva kāryaṃ spandana-vacana-ādayaḥ vaktukāmatā-
[9,4]sāmānya-hetutvāt / sa eva rāga iti cet iṣṭatvān na kiṃcid bādhitaṃ
[9,5]syāt / nitya-sukha-ātma-ātmīya-darśana-ākṣiptaṃ sāsrava-dharma-viṣayaṃ
[9,6]cetaso abhiṣvaṅgaṃ rāgam āhuḥ / na evaṃ karuṇā-ādayo anyathā
[9,7]api sambhavād iti nivedayiṣyāmaḥ / atra yathā rakto bravīti
[9,8]tathā virakto api iti vacana-mātrād apratipattiḥ / na api viśeṣāt /
[9,9]abhiprāyasya durbodhatvāt / vyavahāra-saṃkareṇa sarveṣāṃ vyabhicārāt /
[9,10]prayojana-abhāvād avyāhāra iti cet na parārthatvāt /
[9,11]na yukto vīta-rāgatvād iti cet na karuṇā api vṛtteḥ / sa eva
[9,12]rāga iti cet / iṣṭam / aviparyāsa-samudbhavān na doṣaḥ / asaty
[9,13]apy ātma-grahe duḥkha-viśeṣa-darśana-mātreṇa abhyāsa-bala-utpādinī
[9,14]bhavaty eva karuṇā / tathā hi / sattva-dharma-ādy-ālambanā maitry-ādaya
[9,15]iṣyante / etāś ca sajātīya-abhyāsa-vṛttayo na rāga-apekṣiṇyaḥ /
[9,16]na evaṃ rāga-ādayo viparyāsa-abhāve abhāvāt / kāruṇikasya api
[9,17]niṣphala ārambho aviparyāsād iti cet / na / parārthasya eva
[9,18]phalatvena iṣṭatvāt / icchā-lakṣaṇatvāt phalasya / sarvathā abhūta-
[9,19]asamāropān nirdoṣaḥ / tad-anyena doṣavattva-sādhane na kiṃcid
[9,20]aniṣṭam / vaktary ātmani rāga-ādi-darśanena anyatra tad-anumāne
[9,21]atiprasaṅgaḥ / vyabhicārāt / ananya-anumāne iha avyabhicāra iti
[10,1]ko niścayaḥ / karaṇa-guṇa-vaktukāmate hi vacanam anumāpayet /
[10,2]rāga-utpādana-yogyatā-rahite vacana-adarśanāt tad-anumāne
[10,3]atiprasaṅgaḥ uktaḥ / rāgasya anupayoge kathaṃ tac-śaktir upayujyate /
[10,4]śakty-upayoge hi sa eva upayuktaḥ syāt tac ca na asti ity uktam /
[10,5]tasmān nāntarīyakam eva kāryaṃ kāraṇam anumāpayati tat-
[10,6]pratibandhāt na anyad vipakṣe adarśane api / sarva-darśino hi darśana-
[10,7]vyāvṛttiḥ sarvatra abhāvaṃ gamayet / kvacit tathā dṛṣṭānām
[10,8]api deśa-kāla-saṃskāra-bhedena anyathā adarśanād / yathā āmalakyaḥ
[10,9]kṣīra-avasekena madhura-phalā bhavanti / na ca evaṃ bahulaṃ dṛśyante /
[10,10]tena evaṃ syād yuktaṃ vaktum mādṛśo vaktā rāgī iti
[10,11]rāga-utpatti-pratyaya-viśeṣeṇa ātma-darśana-ayoniśo-manaskāreṇa yogāt /
[10,12]tadā apy apārthako vacana-udāhāraḥ / tasmād vipakṣe adṛṣṭir ahetuḥ /
[10,13]na ca adarśana-mātreṇa vipakṣe avyabhicāritā /
[10,14]sambhāvya-vyabhicāratvāt sthālī-taṇḍula-pāka-vat //

{14}

[10,15]na hi bahulaṃ pakva-darśane api sthāly-antargamana-mātreṇa pākaḥ
[10,16]sidhyati / vyabhicāra-darśanāt / evaṃ tu syād evaṃ svabhāvā
[10,17]etat-samāna-pāka-hetavaḥ pakvā iti / anyathā tu śeṣavad etad anumānaṃ
[10,18]vyabhicāri / kiṃ punar etac śeṣavat /
[10,19]yasya adarśana-mātreṇa vyatirekaḥ pradarśyate /
[10,20]tasya saṃśaya-hetutvāc śeṣavat tad udāhṛtam //

{15}

[10,21]sa tasya vyatireko na niścita iti vipakṣe vṛttir āśaṅkyeta / vyatireka-
[10,22]sādhanasya adarśana-mātrasya saṃśaya-hetutvāt / na sarva-anupalabdhir
[10,23]gamikā / tasmād eka-nivṛttyā anya-nivṛttim icchatā tayoḥ
[10,24]kaścit svabhāvapratibandho apy eṣṭavyaḥ / anyathā agamako
[10,25]hetuḥ syāt /
[10,26]hetos triṣu api rūpeṣu niścayas tena varṇitaḥ /
[10,27]asiddha-viparīta-artha-vyabhicāri-vipakṣataḥ //

{16}

[10,28]na hy asati pratibandhe anvaya-vyatireka-niścayo asti / tena tam
[11,1]eva darśayan niścayam āha / tatra anvayasya niścayena viruddha-
[11,2]tat pakṣyāṇāṃ nirāsaḥ / vyatirekasya anaikāntikasya tat-pakṣasya ca
[11,3]śeṣavad-ādeḥ / dvayor ity eka-siddha-pratiṣedhaḥ / prasiddha-vacanena
[11,4]sandigdhayoḥ śeṣavad-asādhāraṇayoḥ sapakṣa-vipakṣayor
[11,5]api / anyathā hy asati pratibandhe adarśana-mātreṇa vyatireke /
[11,6]vyabhicāri-vipakṣeṇa vaidharmya-vacanaṃ ca yat /
[11,7]yad āha / eṣa tāvan nyāyo yad ubhayaṃ vaktavyam viruddha-anaikāntika-
[11,8]pratipakṣeṇa iti / vaidharmya-vacanam anaikāntika-pratipakṣeṇa /
[11,10]yady adṛṣṭi-phalaṃ tac ca /
[11,11]yadi tena vipakṣe adarśanaṃ khyāpyate /
[11,12]tad anukte api gamyate //

{17}

[11,13]na hi tasya prāg darśana-bhrāntir yā vacanena nivartyeta / smṛtir
[12,1]vāca-adarśane kriyata iti cet / darśanaṃ khalv apratīyamānam
[12,2]anaṅgam iti yuktaṃ tatra smaraṇa-ādhānam / adarśanaṃ tu darśana-
[12,3]abhāvaḥ / sa darśanena bādhyate / tad-abhāve tu siddha eva ity apārthakaṃ
[12,4]tat-siddhaye vacanaṃ / na vai anupalambhamānasya
[12,5]tāvatā na asti iti bhavati tad-arthaṃ vacanam iti cet /
[12,6]na ca na asti iti vacanāt tan na asty eva yathā yadi /
[12,7]na asti sa khyāpyate nyāyas tadā na asti iti gamyate //

{18}

[12,8]yady anupalabhamāno na asti iti na pratyeti vacanād api na eva pratyeṣyati /
[12,9]tad api hy anupalambham eva khyāpayati / na ca eka-anupalambho
[12,10]anya-abhāvaṃ sādhayaty atiprasaṅgāt / na ca tena
[12,11]na asti iti vacanāt tathā bhavaty atiprasaṅgāt / tat kathaṃ vaidharmya-vacanena
[12,12]anaikāntika-parihāraḥ / tasmād vyāvṛttim icchatā
[12,13]tatra nyāyo vaktavyaḥ yato asya vyāvṛttam iti bhavati /
[12,14]nanu tad-abhāve anupalambhāt siddhā vyāvṛttiḥ /
[12,15]yady adṛṣṭyā nivṛttiḥ syāc śeṣavad vyabhicāri kim /
[12,16]yathā pakvāny etāni phalāny evaṃ-rasāni vā rūpa-aviśeṣād eka-śākhā-
[12,17]prabhavatvād vā upayukta-vad iti / atra api vivakṣita-aśeṣa-pakṣīkaraṇe
[12,18]hetoḥ sādhya-abhāve anupalambho asti iti kathaṃ vyabhicāraḥ /
[12,19]pratyakṣa-bādhā-āśaṅkā vyabhicāra ity eke / na / pakṣīkṛta-
[12,20]viṣaye abhāvāt / kadācid bhaved iti cet / tathā śaṅkāyām atiprasaṅgaḥ /
[12,21]anyatra apy abhāva-niyama-abhāvāt / vṛttaṃ pramāṇaṃ bādhakam /
[12,22]avṛtta-bādhane sarvatra anāśvāsaḥ / vyatirekas tu siddha
[12,23]eva sādhanam iti tathā abhāva-niścayam apekṣate / anupalambhāt tu
[12,24]kvacid abhāva-siddhāv apy apratibaddhasya tad-abhāve sarvatra
[12,25]abhāva-asiddheḥ saṃśayād avyatireko vyabhicāraḥ śeṣavataḥ /
[12,26]kiṃ ca /
[13,1]vyatireky api hetuḥ syān /
[13,2]na idaṃ nirātmakaṃ jīvaccharīram aprāṇa-ādimattva-prasaṅgād iti /
[13,3]nirātmakeṣu ghaṭa-ādiṣu dṛṣṭeṣu prāṇa-ādy-adarśanāt tan-nivṛtty-
[13,4]ātma-gatiḥ syāt / adṛśya-anupalambhād abhāva-asiddhau ghaṭa-ādīnāṃ
[13,5]nairātmya-asiddheḥ prāṇa-āder anivṛttiḥ / abhyupagamāt siddham
[13,6]iti cet / katham idānīm ātma-siddhiḥ / parasya apy apramāṇikā
[13,7]kathaṃ nairātmya-siddhiḥ / abhyupagamena ca sātmaka-anātmakau
[13,8]vibhajya tatra abhāvena gamakatvaṃ kathayatā āgamikatvam
[13,9]ātmani pratipannaṃ syāt / na anumeyatvam / tasmād adarśane apy
[13,10]ātmano-nivṛtty-asiddheḥ / tan-nivṛttau kvacin nivṛttāv api prāṇa-ādīnām
[13,11]apratibandhāt / sarvatra nivṛtty-asiddher agamakatvam /
[13,12]yā apy asiddhi-yojanā tathā sapakṣe sann asann ity evam-ādiṣv api
[13,13]yathāyogam udāharyam ity evam-ādikā / sā api
[13,14]na vācyā asiddhi-yojanā //

{19}

[13,15]anupalambha eva saṃśayāt / upalambhe tad-abhāvāt / anupalambhāc
[13,16]ca vyatireka iti saṃśayito anivāryaḥ syāt / yathāyoga-vacanāt
[13,17]anivārita eva iti cet / na / ya eva tu ubhaya-niścita-vācī ity ādi-vacanāt /
[13,18]tena anupalambhe api saṃśayād anivṛttiṃ manyamānaḥ tat-pratiṣedham
[13,19]āha / kiṃ ca /
[14,1]viśeṣasya vyavaccheda-hetutā syād adarśanāt /
[14,2]śrāvaṇatvasya api nitya-anityayor adarśanād vyāvṛttir iti tad-vyavaccheda-
[14,3]hetutā syāt / na hi tad-vyāvṛtter anyad vyavacchedanam /
[14,4]avyavacchedas tu kutaścid vyāvṛtter eva aniścayāt / yo hi yatra
[14,5]na asti iti niścitaḥ sa bhavaṃs tad-abhāvaṃ kathaṃ na gamayet /
[14,6]pramāṇa-antara-bādhā cen /
[14,7]atha api syād ubhaya-vyavacchede pramāṇa-antaraṃ bādhakam asti /
[14,8]anyonya-vyavaccheda-rūpāṇām eka-vyavacchedena anya-vidhānād
[14,9]apratiṣedhaḥ / vidhi-pratiṣedhayor virodhāt /
[14,10]na idānīṃ nāstitā adṛśaḥ //

{20}

[14,11]na evam adarśanaṃ pramāṇaṃ bādhā-asambhavāt /
[14,12]tathā anyatra api sambhāvyaṃ pramāṇa-antara-bādhanam /
[14,13]lakṣaṇa-yukte bādhā-asambhave tal-lakṣaṇam eva dūṣitaṃ syād iti
[14,14]sarvatra anāśvāsaḥ / anumāna-viṣaye api pratyakṣa-anumāna-virodha-
[14,15]darśanād anāśvāsa-prasaṅga iti cet / na / yathokte asambhavāt /
[14,16]sambhavinaś ca atal-lakṣaṇatvāt / viruddhāvyabhicāry-avacanam iti
[14,17]cet / anumāna-viṣaye avacanād iṣṭam / viṣayaṃ ca asya nivedayiṣyāmaḥ /
[14,18]kiṃ ca /
[14,19]dṛṣṭā ayuktir adṛṣṭeś ca syāt sparśasya avirodhinī //

{21}

[14,20]yadi hy anupalambhena abhāvaḥ sidhyet / yad āha / yady adarśana-
[14,21]mātreṇa dṛṣṭebhyaḥ pratiṣedhaḥ kriyate / na ca so api yukta
[15,1]iti / katham ayuktaḥ / anupalambhād abhāva-siddheḥ / nanu upalabdhi-
[15,2]lakṣaṇa-prāpteḥ sparśasya yukta eva pratiṣedhaḥ / na yuktaḥ /
[15,3]dṛśya-tat-svabhāva-viṣaya-mātra-apratiṣedhāt / pṛthivy-ādi sāmānyena
[15,4]gṛhītvā ayaṃ pratiṣedham āha / tatra ca tūla-upala-pallava-
[15,5]ādiṣu tad-bhāve api sparśa-bheda-darśanāt asya api kvacid viśeṣe
[15,6]sambhava-āśaṅkayā bhavitavyam iti sarvatra adarśana-mātreṇa ayuktaḥ
[15,7]pratiṣedha iti / evam ācāryīyaḥ kaścid anupalambhād abhāvaṃ
[15,8]bruvāṇa upālabdhaḥ / api ca /
[15,9]deśa-ādi-bhedād dṛśyante bhinnā dravyeṣu śaktayaḥ /
[15,10]tatra eka-dṛṣṭyā na anyatra yuktas tad-bhāva-niścayaḥ //

{22}

[15,11]yadi kathaṃcid vipakṣe adarśana-mātreṇa apratibaddhasya api tad-
[15,12]avyabhicāraḥ / kvacid deśe kānicid dravyāṇi kathaṃcid dṛṣṭāni
[15,13]punar anyathā anyatra dṛśyante / yathā kāścid oṣadhayaḥ kṣetra-
[15,14]viśeṣe viśiṣṭa-rasa-vīrya-vipākā bhavanti / na anyatra / tathā kāla-
[15,15]saṃskāra-bhedāt / na ca tad-deśais tathā dṛṣṭā iti sarvās tattvena
[15,16]tathābhūtāḥ sidhyanti / guṇa-antarāṇāṃ kāraṇa-antara-apekṣatvāt /
[15,17]viśeṣa-hetv-abhāve tu syād anumānam / yathā adṛṣṭa-kartṛkam api
[15,18]vākyaṃ puruṣa-saṃskāra-pūrvakam iti / vākyeṣu viśeṣa-abhāvāt /
[15,19]sarva-prakārāṇāṃ puruṣaiḥ karaṇasya darśanāt / na evam asambhavad-
[15,20]viśeṣa-hetavaḥ puruṣā yena vacana-ādeḥ kiṃcin-mātra-sādharmyāt
[15,21]sarva-ākāra-sāmyam anumīyeta / sarva-guṇeṣu viśeṣa-darśanāt /
[15,22]saṃskāra-bhedena viśeṣa-pratipatteḥ / tadvad anyasya api sambhavād /
[15,23]asambhava-anumāne ca bādhaka-hetv-abhāvāt vairāgya-adṛṣṭeḥ
[15,24]adṛṣṭena ca bādhyabādhakabhāva-asiddheḥ / rāga-ādy-avyabhicāri-
[15,25]kārya-abhāvāt / sambhave api viśeṣāṇāṃ draṣṭum aśakyatvāt /
[16,1]tādṛśāṃ ca apratikṣepa-arthatvāt / na evaṃ vākyāni dṛśya-viśeṣatvāt /
[16,2]adṛśyatve apy adṛṣṭa-viśeṣāṇāṃ vijātīyatva-upagama-virodhāt / tad-
[16,3]viśeṣāṇām anyatra api śakya-kriyatvāt / pratyakṣāṇāṃ śabdānām
[16,4]apratyakṣa-svabhāva-abhāvāt / bhrānti-nimitta-abhāvāt / bādhaka-abhāvād
[16,5]bhrānty-asiddheḥ / puruṣeṣu viśeṣa-darśanasya bādhakatvād
[16,6]asamānam / parabhāva-bhūtasya ca vākya-viśeṣasya atad-viśeṣatvāt /
[16,7]tad abhinna-svabhāvānāṃ sarveṣāṃ puruṣa-kriyā na vā kasyacit /
[16,8]kiṃ ca /
[16,9]ātma-mṛc-cetanā-ādīnāṃ yo abhāvasya aprasādhakaḥ /
[16,10]sa eva anupalambhaḥ kiṃ hetv-abhāvasya sādhakaḥ //

{23}

[16,11]anupalambhaṃ ca asya pramāṇayata ātma-vādo nirālambaḥ syāt /
[16,12]apratyakṣatvād ātmanas tat-kārya-asiddheḥ / indriya-ādīnāṃ tu
[16,13]vijñāna-kāryasya kādācitkatvāt sāpekṣya-siddhyā prasiddhir ucyate /
[16,14]kim apy asya kāraṇam asti iti / ca tv evaṃbhūtam iti /
[16,15]na evaṃ sukha-ādi-kāryaṃ prasādhitaṃ kaṃcid arthaṃ puṣṇāti /
[16,16]yena kenacit kāraṇavattva-abhyupagamāt / tathā ca anupalambha
[16,17]eva ātmanaḥ syāt / taṃ tena pratyācakṣāṇaḥ kim iti prativyūḍho
[16,18]anupalambhasya asādhanatvād iti / katham asādhanaṃ vyatirekaṃ
[16,19]sādhayet / mṛdaḥ khalv api kaścic caitanyam anupalabhyamānam
[16,20]api icchann adarśanād vacana-āder vyāvṛttim āha / dadhy-ādikaṃ
[16,21]ca aparaḥ kṣīra-ādiṣv apara-artheṣu saṃghātatva-adarśanād vyatirekam /
[16,22]ko hy atra niyamaḥ saṃhatair avaśyaṃ parārthair bhavitavyam iti /
[16,23]asty eva upalambho dadhy-ādīnāṃ kṣīra-ādiṣv anumānam /
[16,24]aśaktād anutpatteḥ / atha kā iyaṃ śaktiḥ sa eva bhāvaḥ
[16,25]uta anyad eva kiṃcit / sa eva cet tathā eva upalabhyeta viśeṣa-abhāvāt /
[16,26]anyac cet katham anya-bhāve tad asti / upacāra-mātraṃ tu syād
[16,27]ity ayam eṣāṃ paraspara-vyāghātaḥ /
[16,28]tasmāt tan-mātra-sambandhaḥ svabhāvo bhāvam eva vā /
[16,29]nivartayet /
[16,30]yathā vṛkṣaḥ śiṃśapāṃ / śākhā-ādimad-viśeṣasya eva kasyacit tathā-
[17,1]prasiddheḥ sa tasya svabhāvaḥ / svaṃ ca svabhāvaṃ parityajya
[17,2]kathaṃ bhāvo bhavet / svabhāvasya eva bhāvatvād iti tasya svabhāvapratibandhād
[17,3]avyabhicāraḥ /
[17,4]kāraṇaṃ vā kāryam avyabhicārataḥ //

{24}

[17,5]kāraṇaṃ nivartamānaṃ kāryaṃ nivartayati / anyathā tat tasya
[17,6]kāryam eva na syāt / siddhas tu kāryakāraṇabhāvaḥ svabhāvaṃ
[17,7]niyamayati ity ubhayathā svabhāvapratibandhād eva nivṛttiḥ /
[17,8]anyathā eka-nivṛttyā anya-vinivṛttiḥ kathaṃ bhavet /
[17,9]na aśvavān iti martyena na bhāvyaṃ gamatā api kim //

{25}

[17,10]saṃnidhānāt tathā ekasya katham anyasya saṃnidhiḥ /
[17,11]gomān ity eva martyena bhāvyam aśvavatā api kim //

{26}

[17,12]tasmāt svabhāvapratibandhād eva hetuḥ sādhyaṃ gamayati /
[17,13]sa ca tad-bhāva-lakṣaṇas tadutpatti-lakṣaṇo vā / sa eva avinābhāvo
[17,14]dṛṣṭāntābhyāṃ pradarśyate /
[17,15]tasmād vaidharmya-dṛṣṭānte na iṣṭo avaśyam iha āśrayaḥ /
[17,16]tad-abhāve ca tan na iti vacanād api tad-gateḥ //

{27}

[17,17]yataḥ /
[17,18]tad-bhāva-hetu-bhāvau hi dṛṣṭānte tad-avedinaḥ /
[17,19]khyāpyete /
[17,20]dṛṣṭānte hi sādhya-dharmasya tad-bhāvas tan-mātra-anubandhena
[17,21]tat-svabhāvatayā khyāpyate / yaḥ kṛtakaṃ svabhāvaṃ janayati
[17,22]so anitya-svabhāvaṃ santaṃ janayati iti pramāṇaṃ dṛṣṭāntena upadarśyate /
[17,23]anyathā eka-dharma-sad-bhāvāt tad-anyena api bhavitavyam
[17,24]iti niyama-abhāvāt sādhanasya sādhya-vyabhicāra-āśaṅkā syāt /
[18,1]tena ca pramāṇena sādhya-dharmasya tan-mātra-anubandhaḥ khyāpyate /
[18,2]sva-kāraṇād eva kṛtakas tathābhūto jāto yo naśvaraḥ
[18,3]kṣaṇa-sthito-dharmā / anyatas tasya tad-bhāva-niṣedhāt / hetu-bhāvo
[18,4]vā tasmin saty eva bhāvād iti dṛṣṭāntena pradarśyate artha-antarasya
[18,5]tathā prasiddhe tad-bhāve hetu-bhāve vā anityatva-abhāve kṛtakatvaṃ
[18,6]na bhavati dahana-abhāve ca dhūmaḥ / tathā hi sa tasya
[18,7]svabhāvo hetur vā / kathaṃ svaṃ svabhāvaṃ hetuṃ vā antareṇa bhaved
[18,8]ity āśrayam antareṇa api vaidharmya-dṛṣṭānte prasidhyati vyatirekaḥ /
[18,9]yeṣāṃ punaḥ prasiddhāv eva tad-bhāva-hetu-bhāvau teṣām
[18,11]viduṣāṃ vācyo hetur eva hi kevalaḥ //

{28}

[18,12]yad-arthe dṛṣṭānta ucyate so arthaḥ siddha iti kiṃ tad-vacanena
[18,13]tadā / tat-pradarśane api kiṃ vaidharmya-dṛṣṭānta-āśrayeṇa iti manyamāna
[18,14]āśrayaṃ pratikṣipti sma /
[18,15]tena eva jñāta-sambandhe dvayor anyatara-uktitaḥ /
[18,16]arthāpattyā dvitīye api smṛtiḥ samupajāyate //

{29}

[18,17]yad āha arthāpattyā vā anyatareṇa ubhaya-pradarśanād iti / tatra api
[18,18]dṛṣṭāntena tad-bhāva-hetu-bhāva-pradarśanaṃ manyamāno arthāpattyā
[18,19]eka-vacanena dvitīya-siddhim āha / tathā hi yat kṛtakaṃ tad
[18,20]anityam ity ukte anartha-antara-bhāve vyaktam ayam asya svabhāvas
[18,21]tan-mātra-anubandhī pramāṇa-dṛṣṭas tad-bhāva-niyamād iti / jñāta-
[18,22]tad-bhāvasya arthāpattyā anityatva-abhāve kṛtakatvaṃ na bhavati iti
[18,23]bhavati / na hi svabhāvasya abhāve bhāvo bhavaty abhedāt / anyathā
[18,24]tad-bhāve bhavati ity eva na syāt / tathā tad-abhāve na bhavati
[18,25]ity ukte / tata eva tad-bhāvatā-vedinaḥ / tathā hy ayam asya
[18,26]svabhāvo yena tad-abhāve na bhavati / anyathā ayogād iti tat-
[19,1]tat-svabhāvatā-pratipattyā anvaya-smṛtir bhavati / tathā yatra
[19,2]dhūmas tatra agnir ity ukte kāryaṃ dhūmo dahanasya / yena
[19,3]dhūme avaśyam agnir bhavati / anyathā artha-antarasya tad-anubandha-
[19,4]niyama-abhāvāt svātantryaṃ bhāvasya syāt / atas tad-abhāve
[19,5]api svabhāva-avaikalyān na abhāvaḥ / kārye tv avaśyaṃ kāraṇaṃ
[19,6]bhavati / idam eva hi kāraṇasya kāraṇatvaṃ yad artha-antara-bhāve
[19,7]svabhāva-upadhānaṃ / kāryasya api tad-bhāva eva bhāvaḥ
[19,8]tac ca asti dhūme / tasmāt kāryaṃ dhūma ity anvayena vidhita-
[19,9]tat-kāryatvasya dahana-abhāve dhūmo na bhavati ity arthād vyatireka-pratipattir
[19,10]bhavati / tathā asaty agnau dhūmo na asti ity
[19,11]ukte agnir dhūme bhavaty avaśyam ity arthād anvaya-pratipattiḥ /
[19,12]anyathā hi tad-abhāve kiṃ na bhaved iti / nanu ca nitya-anitya-
[19,13]artha-kāryatva-abhāve api śravaṇa-jñānaṃ na bhavati tad-abhāve /
[19,14]na vai na bhavati / tayor eva tataḥ saṃśayāt / anyathā
[19,15]abhāvena niścitāt kathaṃ tad-bhāva-parāmarśena saṃśayaḥ syāt /
[19,16]kevalaṃ tu bhāva-niścaya-abhāvān na asti ity ucyate / yadā punar
[19,17]dṛṣṭāntena na agni-dhūmayoḥ kāryakāraṇabhāvaḥ pradarśyate / tadā
[19,18]yatra dhūmas tatra agnir ity eva na syāt / pratibandha-abhāvāt /
[19,19]kuto agny-abhāve dhūmo na asti ity arthād vyatireka-siddhiḥ / tathā
[19,20]vaidharmyeṇa abhāva-asiddher anvaya-smṛtiḥ tasmād dṛṣṭāntena ayam
[19,21]eva yathokta-svabhāvapratibandhaḥ pradarśyate / eka-sad-bhāve
[19,22]anyasya prasiddhy-artham / tad-abhāve asambhavāt /
[19,23]hetu-svabhāva-abhāvo ataḥ pratiṣedhe ca kasyacit /
[19,24]hetur /
[19,25]tāv eva hi nivartamānau sva-pratibaddhaṃ nivartayata iti kasyacid
[19,26]arthasya pratiṣedham api sādhayitukāmena hetor vyāpakasya
[20,1]vā svabhāvasya nivṛttir hetutvena ākhyeyā / apratibandhe hi katham
[20,2]ekasya nivṛttir anyasya nivṛttiṃ sādhayet /
[20,3]yukta-upalabhasya tasya ca anupalambhanam //

{30}

[20,4]pratiṣedha-hetuḥ / pratiṣedha-viṣaya-vyavahāra-hetus tad-hetur ity
[20,5]uktaḥ / svayaṃ tathābhūta-anupalambhasya pratiṣedha-rūpatvāt /
[20,6]hetu-vyāpaka-anupalabdhir ubhayasya api hetuḥ /
[20,7]iti iyaṃ trividhā apy ukta-anupalabdhir anekadhā /
[20,8]tat tad-viruddha-ādy-agati-gati-bheda-prayogataḥ //

{31}

[20,9]trividha eva hi pratiṣedha-hetuḥ / upalabhya-sattvasya hetos tathābhāva-
[20,10]niścaye vyāpakasya svātmanaś ca anupalabdhir iti / sa
[20,11]prayoga-vaśena tat-tad-viruddha-ādy-agati-gati-bheda-prayogato aneka-
[20,12]prakāra uktaḥ / tasya agatyā tad-viruddha-gatyā viruddha-kārya-gatyā
[20,13]ity ādi-bheda-prayogair yathoktaṃ prāk /
[20,14]kāryakāraṇabhāvād vā svabhāvād vā niyāmakāt /
[20,15]avinābhāva-niyamo adarśanān na na darśanāt //

{32}

[20,16]avaśyaṃbhāva-niyamaḥ kaḥ parasya anyathā paraiḥ /
[20,17]artha-antara-nimitte vā dharme vāsasi rāga-vat //

{33}

[20,18]ity antaraślokau / api ca /
[20,19]artha-antara-nimitto hi dharmaḥ syād anya eva saḥ /
[20,20]na hi tasmin niṣpanne aniṣpanno bhinna-hetuko vā tat-svabhāvo
[20,21]yuktaḥ / ayam eva khalu bhedo bheda-hetur vā bhāvānāṃ viruddha-dharma-
[20,22]adhyāsaḥ kāraṇa-bhedaś ca / tau cen na bhedakau tadā
[20,23]na kasyacit kutaścid bheda ity ekaṃ dravyaṃ viśvaṃ syāt /
[20,24]tataś ca saha utpatti-vināśau sarvasya ca sarvatra upayogaḥ syāt /
[21,1]anyathā ekam ity eva na syāt / nāma-antaraṃ vā / artha-bhedam abhyupagamya
[21,2]tathā abhidhānāt / nanv anartha-antara-hetutve api bhāva-
[21,3]kāle anityatā aniṣpattes tulyā atat-svabhāvatā / na vai kācid anyā
[21,4]anityatā nāma yā paścān niṣpadyeta / sa eva hi bhāvaḥ kṣaṇa-
[21,5]sthiti-dharmā anityatā / vacana-bhede api dharmi-dharmatayā nimittaṃ
[21,6]vakṣyāmaḥ / tāṃ punar asya kṣaṇa-sthito-dharmatāṃ svabhāvaṃ
[21,7]sva-hetor eva tathā-utpatteḥ paśyann api manda-buddhiḥ sattā-
[21,8]upalambhena sarvadā tadbhāva-śaṅkā-vipralabdho na vyavasyati
[21,9]sadṛśā-para-utpatti-vipralabdho vā / antyakṣaṇa-darśināṃ niścayāt /
[21,10]paścād asya anupalabdhyā asthito-pratipatter niścaya-kāla iti
[21,11]tadā anityatā vyavasthāpyate / kārya-utpādana-śakteḥ kāraṇa-svabhāvatve
[21,12]api adṛṣṭa-tat-kāryasya kāraṇa-darśane api apratipanna-
[21,13]tad-bhāvasya kārya-darśanāt tat-pratipatti-vat / anyathā artha-antaram
[21,14]eva anityatā syāt / anya-nimittatve animittatve vā / tathā ca bhāvas
[21,15]tadvān na syāt / tad-anupayogāt / upayoge vā sa eva asya
[21,16]svātmabhūto anityatā iti kim anyayā / svabhāvena vā acalasya artha-antara-
[21,17]yoge api tad-bhāva-anutpatteḥ / sa ca artha-antarād bhavann anityatā
[21,18]anyo vā dharmo hetuḥ phalaṃ vā syāt / ahetu-phalasya asambandhāt /
[21,19]tatra bhāva-anumānasya asambhavāt / tatra /
[21,20]paścād bhāvān na hetutvaṃ phale apy ekāntatā kutaḥ //

{34}

[21,21]sa hi niṣpanne bhāve artha-antarataḥ paścād bhavan kathaṃ
[21,22]tasya hetuḥ syāt / phalasya api na avaśyaṃ hetau bhāva iti tad-
[21,23]bhāva-hetor anaikāntikatvam / tan na artha-antara-nimitto dharmo
[21,24]bhāve avaśyaṃ bhāvi ity ananumānam / yadi tarhi darśana-adarśane
[21,25]na anvaya-vyatireka-gater āśrayaḥ kathaṃ dhūmo agniṃ na vyabhicarati
[21,26]iti gamyate / yasmāt /
[22,1]kāryaṃ dhūmo hutabhujaḥ kārya-dharma-anuvṛttitaḥ /
[22,2]yeṣām upalambhe tal-lakṣaṇam anupalabdhaṃ yad upalabhyate /
[22,3]tatra eka-abhāve api na upalabhyate / tat tasya kāryaṃ / tac ca dhūme
[22,4]asti /
[22,5]sa bhavaṃs tad-abhāve tu hetumattāṃ vilaṅghayet //

{35}

[22,6]sakṛd api tathā adarśanāt kāryaṃ siddhaḥ / akāryatve akāraṇāt
[22,7]sakṛd apy abhāvāt / kāryasya ca sva-kāraṇam antareṇa bhāve
[22,8]ahetumattā eva syāt / na hi yasya yam antareṇa bhāvaḥ sa tasya
[22,9]hetur bhavati / bhavati ca dhūmo agnim antareṇa tan na tad-hetuḥ
[22,10]anya-hetukatvān na ahetukatvam iti cet / na / tatra api
[22,11]tulyatvāt / tad-abhāve apy agnau bhavati iti / kathaṃ vā tato
[22,12]anyato vā ataj-janana-svabhāvād bhavet / svayam atat-svabhāvasya
[22,13]ajananāt tasya ahetutā syāt / na vai sa eva bhavati tādṛśasya
[22,14]bhāvāt / anya-adṛśād bhavan kathaṃ tādṛśaḥ syāt / tādṛśād hi
[22,15]bhavan tādṛśaḥ syāt / anya-adṛśād api tādṛśo bhāve tac-śakti-niyama-
[22,16]abhāvān na hetu-bhedo bhedaka iti akāraṇaṃ viśvasya vaiśvarūpyaṃ
[22,17]syāt / sarvaṃ vā sarvasmāj jāyeta / tasmāt kāraṇa-
[22,18]bheda-abhedābhyāṃ kārya-bheda-abhedau / tan na dhūmo arthād dṛṣṭa-
[22,19]ākāra-vijātīyād bhavaty ahetukatva-prasaṅgāt / tathā ca /
[22,20]nityaṃ sattvam asattvaṃ vā ahetor anya-anapekṣaṇāt /
[22,21]apekṣāto hi bhāvānāṃ kādācitkatva-sambhavaḥ //

{36}

[22,22]sa hi dhūmo ahetur bhavan nirapekṣatvān na kadācin na bhavet /
[22,23]tad-bhāve vaikalya-abhāvād iṣṭa-kāla-vat / tadā api vā na bhavet /
[22,24]abhāva-kāla-aviśeṣāt / apekṣayā hi bhāvāḥ kādācitkā bhavanti /
[23,1]bhāva-abhāva-kālayos tad-bhāva-yogyatā ayogyatā-yogāt tulya-yogyatā
[23,2]yogyatayor deśa-kālayos tadvattā itarayor niyama-ayogāt / sā ca
[23,3]yogyatā hetu-bhāvāt kim anyat / tasmād eka-deśa-kāla-parihāreṇa anya-
[23,4]deśa-kālayor vartamāno bhāvas tat-sāpekṣo nāma bhavati /
[23,5]tathā hi / tathā vṛttir eva apekṣā tat-kṛta-upakāra-anapekṣasya tan-niyama-
[23,6]ayogāt / tan niyata-deśa-kālatvād dhūmo atra dṛṣṭaḥ sakṛd
[23,7]vaikalye ca punar na dṛṣṭaḥ taj-janyo asya svabhāvaḥ / anyathā
[23,8]sakṛd apy abhāvāt / sa tat-pratiniyato anyatra kathaṃ bhavet /
[23,9]bhavan vā na dhūmaḥ syāt / taj-janito hi svabhāva-viśeṣo dhūma
[23,10]iti / tathā hetur api tathābhūta-kārya-janana-svabhāvaḥ / tasya anyato
[23,11]api bhāve na sa tasya svabhāva iti sakṛd api na janayet /
[23,12]na vā sa dhūmo adhūma-janana-svabhāvād bhāvāt / tat-svabhāvatve
[23,13]ca sa eva agnir ity avyabhicāraḥ /
[23,14]agni-svabhāvaḥ śakrasya mūrddhā yady agnir eva saḥ /
[23,15]atha anagni-svabhāvo asau dhūmas tatra kathaṃ bhavet //

{37}

[23,16]dhūma-hetu-svabhāvo hi vahnis tac-śakti-bhedavān /
[23,17]adhūma-hetor dhūmasya bhāve sa syād ahetukaḥ //

{38}

[23,18]iti saṃgrahaślokau / kathaṃ tarhi idānīṃ bhinnāt sahakāriṇaḥ kārya-
[23,19]utpatter yathā cakṣū-rūpa-āder vijñānasya / na vai kiṃcid ekaṃ
[23,20]janakaṃ tat-svabhāvam / kiṃ tu sāmagrī janikā tat-svabhāvā / sa eva
[23,21]anumīyate / sa eva ca sāmagrī svabhāva-sthity-āśrayaḥ kāryasya /
[23,22]ata eva sahakāriṇām apy aparyāyeṇa jananam / yad api kiṃcid
[23,23]vijātīyād bhavad dṛṣṭaṃ gomaya-ādeḥ śāluka-ādi / tatra api tathā abhidhāne
[23,24]apy asty eva sva-bīja-prabhavāt svabhāva-bhedaḥ / hetu-svabhāva-bhedāt /
[23,25]yathā kadalī bīja-kanda-udbhavā / sphuṭam eva
[23,26]tādṛśaṃ loko vivecayaty ākāra-bhedāt / tasmān na suvivecita-ākāraṃ
[23,27]kāryaṃ kāraṇaṃ vyabhicarati /
[24,1]anvaya-vyatirekād yo yasya dṛṣṭo anuvartakaḥ /
[24,2]svabhāvas tasya tad-hetur ato bhinnān na sambhavaḥ //

{39}

[24,3]iti saṃgrahaślokaḥ / tasmāt sakṛd api darśana-adarśanābhyāṃ
[24,4]kāryakāraṇabhāva-siddher bhavati tatas tat-pratipattiḥ / na anyathā /
[24,5]anvaya-vyatirekayor niḥśeṣa-darśana-adarśana-āyattatvāt / kvacid
[24,6]amūrtatve nityatva-darśane apy anyatra anyathā adṛṣṭeḥ / kvacin
[24,7]nityatva-abhāve apy adṛṣṭasya punar dṛṣṭer iti bhavatu kāryasya
[24,8]kāraṇena avinābhāvas tadutpatteḥ / svabhāva idānīṃ katham avinābhāvaḥ /
[24,10]svabhāve apy avinābhāvo bhāva-mātra-anurodhini /
[24,11]yo hi bhāva-mātra-anurodhī svabhāvas tatra avinābhāvo bhāvasya iṣyate /
[24,13]tad-abhāve svayaṃ bhāvasya abhāvaḥ syād abhedataḥ //

{40}

[24,14]ya eva bhāvo bhāva-mātra-anurodhī svabhāva ity ucyate / sa eva
[24,15]svayaṃ vastuto bhāvaḥ / sa ca ātmānaṃ parityajya kathaṃ bhavet /
[24,16]ya eva tarhi kṛtakaḥ sa eva anityo bheda-abhāvāt / pratijñārthaikadeśo
[24,17]hetuḥ syāt / na eṣa doṣaḥ / yasmāt /
[24,18]sarve bhāvāḥ svabhāvena sva-svabhāva-vyavasthiteḥ /
[24,19]svabhāva-parabhāvābhyāṃ yasmād vyāvṛtti-bhāginaḥ //

{41}

[24,20]tasmād yato yato arthānāṃ vyāvṛttis tan-nibandhanāḥ /
[24,21]jāti-bhedāḥ prakalpyante tad-viśeṣa-avagāhinaḥ //

{42}

[24,22]tasmād yo yena dharmeṇa viśeṣaḥ sampratīyate /
[24,23]na sa śakyas tato anyena tena bhinnā vyavasthitiḥ //

{43}

[24,24]sarva eva hi bhāvāḥ svarūpa-sthitayaḥ / te na ātmānaṃ pareṇa
[24,25]miśrayanti / tasya aparatva-prasaṅgāt / yad apy eṣām abhinnam
[24,26]ātmabhūtaṃ rūpaṃ na tat teṣām / tadānīṃ teṣām abhāvāt /
[25,1]tad eva hi syād abhinnasya bhāvāt / tad-vyatiriktasya bhinnasya
[25,2]ca abhāvāt / tasya eva ca punar bheda-virodhāt / tac ca ātmani vyavasthitam
[25,3]amiśram eva / artha-antaram apy aneka-sambandhe api
[25,4]na tat teṣāṃ sāmānyam atad-rūpatvāt / dvitva-ādi-saṃyoga-kārya-
[25,5]dravyeṣv api prasaṅgāt / na hi sambandhinā apy anyena anye samānā
[25,6]nāma / tadvanto nāma syuḥ / bhūta-vat / kaṇṭhe-guṇena /
[25,7]na abhinna-pratyaya-viṣayāḥ / bhūta-vat / tadātmānam eva hi buddhiḥ
[25,8]saṃsṛjantī sāmānya-viṣayā pratibhāsate / na eka-sambandhināv iti
[25,9]bhūta-vat / tad-darśinyāḥ sā bhrāntir iti cet / tad-darśinī iti kutaḥ /
[25,10]nirbīja-bhrānty-ayogād iti cet / ta eva tad-eka-kāryā bījam / saṃkhyā-
[25,11]saṃyoga-kārya-dravya-ādimatsu bhūta-ādiṣv abhāvāc ca / tan na tathā
[25,12]sāmānya-buddhau niveṣa-abhāvāt sāmānyam anyat / sati vā tasya api
[25,13]svātmani vyavasthānād amiśraṇam anyena / tasmād ime bhāvāḥ
[25,14]sajātīya-abhimatād anyasmāc ca vyatiriktāḥ svabhāvena eka-rūpatvāt /
[25,15]yato yato bhinnās tad-bheda-pratyāyanāya kṛta-saṃniveśaiḥ
[25,16]śabdais tatas tato bhedam upādāya svabhāva-abhede apy aneka-
[25,17]dharmāṇaḥ pratīyante / te api śabdāḥ sarva-bheda-anākṣepe apy eka-
[25,18]bheda-codanāt tat-svalakṣaṇa-niṣṭhā eva bhavanti / tad ekasmād
[25,19]api tasya bhedo asti iti / tasmād ekasya bhāvasya yāvanti pararūpāṇi
[25,20]tāvat yas tad-apekṣayā vyāvṛttayaḥ / tad-asambhavi-kārya-kāraṇasya
[25,21]tad-bhedāt / yāvat yaś ca vyāvṛttayas tāvat yaḥ śrutayo
[25,22]atat-kārya-kāraṇa-parihāreṇa vyavahāra-arthāḥ / yathā prayatnānantarīyakaḥ
[25,23]śabdaḥ śrāvaṇa ity atat-kārya-kāraṇa-parihāra-arthaḥ /
[25,24]tasmāt svabhāva-abhede api yena yena dharmeṇa nāmnā yo viśeṣo
[25,25]bhedaḥ pratīyate na sa śakyo anyena pratyāyayitum iti na eka-arthāḥ
[25,26]sarva-śabdāḥ / tan na pratijñārthaikadeśo hetur iti / kathaṃ
[25,27]punar etad gamyate vyavacchedaḥ śabda-liṅgābhyāṃ pratipādyate
[25,28]vidhinā na vastu-rūpam eva iti / pramāṇa-antarasya śabda-antarasya
[26,1]ca pravṛtteḥ / tathā hi /
[26,2]ekasya artha-svabhāvasya pratyakṣasya sataḥ svayam /
[26,3]ko anyo na dṛṣṭo bhāgaḥ syād yaḥ pramāṇaiḥ parīkṣyate //

{44}

[26,4]eko hy artha-ātmā / sa pratyakṣaḥ asiddhe dharmiṇi sādhana-asambhavāt /
[26,5]yathā anityatve sādhye śabdaḥ / tasya pratyakṣeṇa eva siddheḥ
[26,6]sarva-ākāra-siddhiḥ / tad-anyasya asiddhasya abhāvāt / bhāve vā
[26,7]atat-svabhāvatvam / na hi yo yad ekayogakṣemo na bhavati sa
[26,8]tat-svabhāvo yuktaḥ / tan-mātra-nibandhanatvāt / bheda-vyavahārasya /
[26,9]anyathā abhāva-prasaṅgād ity uktam / tasmāt pratyakṣe dharmiṇi
[26,10]tat-svabhāva-sākalya-paricchedāt tatra anavakāśā pramāṇa-antara-
[26,11]vṛttiḥ syāt /
[26,12]no ced bhrānti-nimittena saṃyojyeta guṇa-antaram /
[26,13]śuktau vā rajata-ākāro rūpa-sādharmya-darśanāt //

{45}

[26,14]yadi dṛṣṭa-sarva-tattvasya api bhāvasya tathā niścaya-pratirodhinā
[26,15]bhrānti-nimittena guṇa-antaraṃ na saṃyojyate / yathā śuktau rajata-
[26,16]ākāraḥ / na hi śuktau dve rūpe samānaṃ viśiṣṭaṃ ca tathā
[26,17]pratipatti-prasaṅgāt / apratipattau vā vivekena dvitva-vikalpa-ayogāt /
[26,18]atiprasaṅgāc ca / tasmāt paśyan śukti-rūpaṃ viśiṣṭam eva
[26,19]paśyati / niścaya-pratyaya-vaikalyāt tv aniścinvan tat-sāmānyaṃ
[26,20]paśyāmi iti manyate / tato asya rajata-samāropaḥ / tathā / sadṛśā-para-apara-
[26,21]utpattyā alakṣita-nānātvasya tad-bhāva-samāropāt sthito-bhrāntiḥ /
[26,22]yāvanto asya parabhāvās tāvanta eva yathāsvaṃ nimitta-
[26,23]bhāvinaḥ samāropā iti tad-vyavacchedakāni bhavanti pramāṇāni
[26,24]saphalāni syuḥ / teṣāṃ tu vyavaccheda-phalānāṃ na apratīta-vastv-aṃśa-
[27,1]pratyāyane pravṛttis tasya dṛṣṭatvāt / anaṃśasya ca eka-deśena
[27,2]darśana-ayogāt /
[27,3]tasmād dṛṣṭasya bhāvasya dṛṣṭa eva akhilo guṇaḥ /
[27,4]bhrānter niścīyate na iti sādhanaṃ sampravartate //

{46}

[27,5]iti saṃgrahaślokaḥ / tasmān na adṛṣṭa-grahaṇāya dṛṣṭe pramāṇa-antara-vṛttiḥ /
[27,7]vastu-grahe anumānāc ca dharmasya ekasya niścaye /
[27,8]sarva-dharma-graho apohe na ayam doṣaḥ prasajyate //

{47}

[27,9]na kevalaṃ pratyakṣa-dṛṣṭe pramāṇa-antara-avṛttiḥ kvacit / yadā anumānam
[27,10]api vastu vidhinā pratyāyayati na vyavaccheda-kṛt tadā eka-
[27,11]dharma-niścaye tad-avyatirekāt sarva-dharma-niścaya iti pramāṇa-
[27,12]antara-avṛttiḥ na hi tasmin niścite tadātmā aniścito yuktaḥ /
[27,13]yadā punar anumānena samāropa-vyavacchedaḥ kriyate tadā na eka-
[27,14]samāropa-vyavacchedād anya-vyavacchedaḥ kṛto bhavati iti tad-artham
[27,15]anyat pravartate / nanu na avaśyaṃ viparyāsa-pūrvaka eva apratīta-
[27,16]niścayo bhavati / yathā akasmād dhūmād agni-pratipattiḥ / na hi
[27,17]tatra anagni-samāropaḥ sambhāvyate / tan na sarvatra vyavacchedaḥ
[27,18]kriyate / uktam atra / dharmi-pratipattāv abhedāt sarva-pratipattiḥ /
[27,19]bhede vā asambaddhasya tatra apratipattir iti / tasmāt
[27,20]tatra api tad-darśinas tat-svabhāva-aniścayaḥ kutaḥ viparyāsāt / sa
[27,21]ca taṃ pradeśaṃ tad-viviktena rūpeṇa niścinvann agni-sattā-bhāvanā-
[27,22]vimuktayā buddhyā katham aviparyasto nāma / tad-ākāra-
[28,1]samāropa-saṃśaya-rahitaś ca tat-pratipattau na liṅgam anusaret /
[28,2]na ca tasya anvaya-vyatirekayor ādriyeta /
[28,3]tasmād apoha-viṣayam iti liṅgaṃ prakīrtitam /
[28,4]anyathā dharmiṇaḥ siddhāv asiddhaṃ kim ataḥ param //

{48}

[28,5]iti saṃgrahaślokaḥ /
[28,6]kvacid dṛṣṭe api yaj jñānaṃ sāmānya-arthaṃ vikalpakam /
[28,7]asamāropita-anya-aṃśe tan-mātra-apoha-gocaram //

{49}

[28,8]yad rūpa-ādi-darśana-anantaram aliṅgaṃ niścaya-jñānaṃ bhavati /
[28,9]tat katham asati samārope bhavad vyavaccheda-viṣayaṃ bhavati /
[28,10]samāropa-viṣaye tasya abhāvāt / yatra hy asya samāropo yathā
[28,11]sthiraḥ sātmaka iti vā na tatra bhede niścayo bhavati /
[28,12]niścaya-āropa-manasor bādhyabādhakabhāvataḥ /
[28,13]na hi sarvato bhinno dṛṣṭo api bhāvas tathā eva pratyabhijñāyate /
[28,14]kvacid bhede vyavadhāna-sambhavāt / yathā śukteḥ śuktitve /
[28,15]yatra tu pratipattur bhrānti-nimittaṃ na asti tatra eva asya tad-darśana-
[28,16]aviśeṣe api smārto niścayo bhavati / samāropa-niścayayor bādhyabādhakabhāvāt
[28,17]niścayasya
[28,18]samāropa-viveke asya pravṛttir iti gamyate //

{50}

[28,19]tad-viveka eva ca anyāpohaḥ / tasmāt tad api tan-mātra-apoha-gocaram /
[28,20]na vastu-svabhāva-niścaya-ātmakam / tathā hi kasyacin niścaye
[28,21]apy anyasya apratipatti-darśanāt / tat-svabhāva-niścaye ca tasya ayogāt /
[29,1]yāvanto aṃśa-samāropās tan-nirāse viniścayāḥ /
[29,2]tāvantā eva śabdāś ca tena te bhinna-gocarāḥ //

{51}

[29,3]anyathā ekena śabdena vyāpta ekatra vastuni /
[29,4]buddhyā vā na anya-viṣaya iti paryāyatā bhavet //

{52}

[29,5]ity antaraślokaḥ /
[29,6]yasya api nānā-upādher dhīr grāhika-arthasya bhedinaḥ /
[29,7]yo api manyate bhinnā eva upādhayaḥ parasparam āśrayāc ca /
[29,8]tan-nibandhanāḥ śrutayas tad-ādhāreṣu vartante / tatra eva vā
[29,9]tad ayam aprasaṅga iti / tasya api /
[29,10]nānā-upādhy-upakāra-aṅga-śakty-abhinna-ātmano grahe //

{53}

[29,11]sarvātmanā upakārasya ko bhedakaḥ syād aniścitaḥ /
[29,12]yady apy upādhayo bhinnā eva śabda-jñāna-antarāṇāṃ nimittam
[29,13]arthe / sa tu tais tadvān eka eva upalīyate / tasya nānā-upādhīnām
[29,14]upakāra-āśraya-śakti-svabhāvasya svātmany abhedāt sarvātmanā
[29,15]grahaṇe ka eva upādhi-bhedo aniścitaḥ syāt / sarva-upādhy-upakārakatvena
[29,16]grahaṇāt / na hy upakārakatvaṃ anyad eva tasya svarūpeṇa
[29,17]gṛhyamāṇasya agṛhītaṃ nāma / ato yad eva asya svabhāvena
[29,18]grahaṇaṃ tad eva upakāratvena api iti /
[29,19]tayor ātmani sambandhād eka-jñāne dvaya-grahaḥ //

{54}

[29,20]ātmabhūtasya upādhi-tadvator upakāryopakārakabhāvasya grahaṇāt
[29,21]eka-jñāne dvayor api grahaṇam iti eka-upādhi-viśiṣṭe api tasmin
[29,22]gṛhyamāṇe sarva-upādhīnāṃ grahaṇam / tad-grahaṇa-nāntarīyakatvād
[29,23]upādhimad-grahaṇasya / anyathā tathā api na gṛhyeta /
[29,24]na hy anya eva anya-upakārako yo na gṛhītaḥ syāt / na ca apy upakārake
[29,25]tathā gṛhīte upakārya-agrahaṇaṃ tasya apy agrahaṇa-prasaṅgāt /
[29,26]svasvāmitva-vat / tasmād artha-antara-upādhi-vāde api samānaḥ prasaṅgaḥ /
[29,27]atha api syād bhinnā eva śaktayaḥ śaktimato yābhir upādhīn
[29,28]upakaroti / tato na ayaṃ prasaṅga iti /
[30,1]dharma-upakāra-śaktīnāṃ bhede tās tasya kiṃ yadi /
[30,2]na upakāras tatas tāsāṃ tathā syād anavasthitiḥ //

{55}

[30,3]yadi pratyupādhy upakārakatvāni tasya na svātmabhūtāny eva
[30,4]na api tata upakāram anubhavanti / kiṃ tasya iti tā ucyante / upakāre
[30,5]vā svātmabhūtābhir ayam ekaḥ śaktibhiḥ śaktīr upakurvan
[30,6]eka upādhinā api gṛhyamāṇaḥ sarvātmanā gṛhyata eva / tathā
[30,7]hi / eka-upādhi-grahaṇe tad-upakāriṇyāḥ śakter grahaṇam / tad-grahaṇe
[30,8]tad-upakārī bhāvaḥ svātmabhūta-sakala-śakty-upakāro gṛhītaḥ
[30,9]sarvāḥ śaktīr grāhayati tāś ca sva-upādhīn iti tad-avasthaḥ
[30,10]prasaṅgaḥ / atha tā api śakty-upakāriṇyaḥ śaktayo bhinnā eva
[30,11]bhāvāt / evam upādhīnāṃ tac-śaktīnāṃ ca aparā parāsv eva śaktiṣv
[30,12]aparyavasānena ghaṭanāt sa ekas tābhiḥ kadācid apy agṛhītas
[30,13]tad-upakāra-ātmā tadvattvena na gṛhyate / yadi punaḥ kevalān
[30,14]eva upādhīn śabda-jñānāny upalīyeran / tadā tasya asamāveṣān na
[30,15]bhavati tat-pratipatti-mukhena sarva-pratipattiḥ / tadā api tasya
[30,16]śabdair anākṣepān na syāt tatra pravṛttir iti vyarthaḥ śabda-prayogaḥ
[30,17]syāt / arthakriyā-āśrayo hi sarvo vidhi-pratiṣedhābhyāṃ vyavahāraḥ
[30,18]upādhayaś ca tatra asamarthāḥ samarthaś ca na eva ucyata
[30,19]iti kiṃ śabda-prayogaiḥ / tataś ca upādhayo na upādhayaḥ syuḥ /
[30,20]kvacit pravṛttau hi kasyacit pradhānasya aṅga-bhāvāt tad-apekṣayā
[30,21]tathā ucyate / tasya śabdair anākṣepān na te kasyacid aṅga-
[30,22]bhūtā iti kim upādhayaḥ / lakṣita-lakṣaṇād adoṣa iti cet samānaḥ
[30,23]prasaṅgaḥ / sa tāvat tair upādhibhir nāntarīyakatayā upalakṣyamāṇa
[30,24]ekena apy upalakṣaṇe sarvātmanā upalakṣita iti tad-avasthaḥ
[30,25]prasaṅgaḥ / ko hy atra viśeṣaḥ śabdā vā enam upalakṣayeyus tal-lakṣitā
[31,1]vā upādhayaḥ / sa tāvat tadānīṃ niścīyate sarva-upakārakaḥ
[31,2]iti na kiṃcid etat / tasmād /
[31,3]eka-upakārake grāhye na upakāras tato apare /
[31,4]dṛṣṭe tasminn adṛṣṭā ye tad-grahe sakala-grahaḥ //

{56}

[31,5]iti saṃgrahaślokaḥ /
[31,6]yadi bhrānti-nivṛtty-arthaṃ gṛhīte apy anyad iṣyate /
[31,7]syād etat nirbhāgasya vastuno grahaṇe ko anyas tadā na gṛhīto
[31,8]nāma / sa tu bhrāntyā na avadhāryata iti pramāṇa-antaraṃ pravartate /
[31,9]yady evam /
[31,10]tad vyavaccheda-viṣayaṃ siddhaṃ tadvat tato aparam //

{57}

[31,11]asamāropa-viṣaye vṛtter /
[31,12]tat tarhi bhrānti-nivṛtty-arthaṃ pravṛttaṃ pramāṇam / anya-samāropa-
[31,13]vyavaccheda-phalam iti siddham anyāpoha-viṣayam / tadvat
[31,14]anyad api / asamāropa-viṣaye vṛtteḥ / yatra asya samāropo na tatra
[31,15]niścaya iti samāropa-abhāve vartamāno anyāpoha-viṣayaḥ siddhaḥ /
[31,16]api ca niścayaiḥ /
[31,17]yan na niścīyate rūpaṃ tat teṣāṃ viṣayaḥ katham //

{58}

[31,18]iyam eva khalu niścayānāṃ svārtha-pratipattir yat tan-niścayanam /
[31,19]tac ced ākāra-antara-vad aniścitaṃ kathaṃ tair gṛhītaṃ /
[31,20]katham idānīm aniścīyamānaṃ pratyakṣeṇa api gṛhītaṃ nāma /
[31,21]na pratyakṣaṃ kasyacin niścāyakam / tad ayam api gṛhṇāti tan
[31,22]na niścayena / kiṃ tarhi / tat-pratibhāsena / tan na niścaya-aniścaya-
[31,23]vaśāt pratyakṣasya grahaṇa-agrahaṇe / na evaṃ niścayānāṃ kiṃcin
[31,24]niścinvato apy anyatra aniścayena pravṛtti-bhedād grahaṇa-agrahaṇam /
[31,25]tasmāt tad eva asya grahaṇaṃ yo niścayaḥ / anyathā eka-ākāre
[31,26]api tan na syāt / kiṃ punaḥ kāraṇaṃ sarvato bhinne vastu-rūpe
[31,27]anubhava-utpattāv api tathā eva na smārto niścayo bhavati / sahakāri-
[31,28]vaikalyāt tataś ca /
[32,1]pratyakṣeṇa gṛhīte api viśeṣe aṃśa-vivarjite /
[32,2]yad viśeṣa-avasāye asti pratyakṣaḥ sa pratīyate //

{59}

[32,3]yady apy aṃśa-rahitaḥ sarvato bhinna-svabhāvo bhāvo anubhūtas
[32,4]tathā api na sarva-bhedeṣu tāvatā niścayo bhavati / kāraṇa-antara-
[32,5]apekṣyatvāt / anubhavo hi yathā avikalpa-abhyāsaṃ niścaya-pratyayān
[32,6]janayati / yathā rūpa-darśana-aviśeṣe api kuṇapa-kāminī-bhakṣya-
[32,7]vikalpāḥ / tatra buddhi-pāṭavaṃ tad-vāsanā-abhyāsaḥ prakaraṇam
[32,8]ity ādayo anubhavād bheda-niścaya-utpatti-sahakāriṇaḥ / teṣām
[32,9]eva ca pratyāsatti-tāratamya-ādi-bhedāt paurvāparyam / yathā
[32,10]janakatva-adhyāpakatva-aviśeṣe api pitaram āyāntaṃ dṛṣṭvā pitā me
[32,11]āgacchati na upādhyāya iti / so api bhavan niścayo asati bhrānti-
[32,12]kāraṇe bhavati / tasmān na abhūta ity eva sarva-ākāra-niścayaḥ /
[32,13]tatra api ca anyavyāvṛttir anyavyāvṛtta ity api /
[32,14]śabdāś ca niścayāś ca eva saṃketam anurundhate //

{60}

[32,15]tatra apy anyāpohe na vyāvṛttir anyā anya eva vyāvṛttas tad-vyāvṛtter
[32,16]nivartamānasya tad-bhāva-prasaṅgāt / tathā ca vyāvṛtter
[32,17]abhāvaḥ / tasmād yā eva vyāvṛttiḥ sa eva vyāvṛttaḥ / śabda-
[32,18]pratipatti-bhedas tu saṃketa-bhedāt / na vācya-bhedo asti /
[32,19]nanu ca vācya-viśeṣa-abhāvāt saṃketa-bhedo apy ayukto dvayor
[32,20]eka-abhidhānāt / tathā ca vyatirekiṇyā vibhakter ayogas tasyā
[32,21]bheda-āśrayatvāt /
[32,22]dvayor eka-abhidhāne api vibhaktir vyatirekiṇī /
[32,23]bhinnam artham iva anveti vācye leśa-viśeṣataḥ //

{61}

[32,24]na vai śabdānāṃ kācid viṣaya-svabhāva-āyattā vṛttir icchāto vṛtty-
[32,25]abhāva-prasaṅgāt / te yathā vyatirikte avyatirikte vā prayoktum
[32,26]iṣyante tathā niyuktās tam artham pratibandhena prakāśayanti /
[32,27]tena gaur gotvam ity eka-artha-abhidhāne api kasyacid
[32,28]viśeṣasya pratyāyana-arthaṃ kṛte saṃketa-bhede vyatirikta-arthā
[33,1]vibhaktir artha-antaram iva adarśayantī pratibhāty anartha-antare
[33,2]api tathā prayoga-darśana-abhyāsāt / na tāvatā sarvatra bhedaḥ /
[33,3]anyatra api puruṣa-icchā-vaśāt pravṛttasya pratibandha-abhāvāt / yathā
[33,4]ekaṃ kvacid eka-vacanena khyāpyate tad-aviśeṣe api gaurava-
[33,5]ādi-khyāpana-arthaṃ bahu-vacanena / prayojana-abhāvāt tu saṃketa-
[33,6]bhedo na syāt / tad apy asty eva / tathā hi /
[33,7]bheda-antara-pratikṣepa-apratikṣepau tayor dvayoḥ /
[33,8]saṃketa-bhedasya padaṃ jñātṛ-vāñcā-anurodhinaḥ //

{62}

[33,9]yadā ayaṃ pratipattā tad-anya-vyavaccheda-bhāva-anapekṣaḥ piṇḍa-
[33,10]viśeṣe aśva-vyavaccheda-mātraṃ jijñāsate tathā abhūta-jñāpana-arthaṃ
[33,11]tathā ākṛta-saṃketena śabdena prabodhyata anaśvatvam asya asti
[33,12]iti / yadā punar vyavaccheda-antara-anirākāṅkṣas taṃ jñātum icchati
[33,13]tadā aparityakta-vyavaccheda-antare tatra eva aśva-vyavacchede
[33,14]tathā aprakāśanāya prayuñjate anaśvo ayam iti / ata eva pūrvatra
[33,15]pratikṣipta-bheda-antaratvāc śabda-vṛtter na sāmānādhikaraṇyaṃ
[33,16]viśeṣaṇaviśeṣyabhāvo vā / gotvam asya śuklam iti /
[33,17]tan-mātra-viśeṣeṇa buddhes tad-āśraya-bhūtāyā ekatvena apratibhāsanāt /
[33,18]nirākāṅkṣatvāc ca / dvitīye tu bhavati / tathā saṃketa-
[33,19]anusāreṇa saṃhṛta-sakala-vyavaccheda-dharmair vibhāgavata ekasya
[33,20]iva sandarśanena pratibhāsanāt / vyavaccheda-antara-sākāṅkṣatvāc
[33,21]ca /
[33,22]bhedo ayam eva sarvatra dravya-bhāva-abhidhāyinoḥ /
[33,23]śabdayor na tayor vācye viśeṣas tena kaścana //

{63}

[34,1]tasmān na sarvatra dharma-dharmi-vācinoḥ śabdayor vācye arthe
[34,2]niścaya-pratyaya-viṣayatvena kaścid viśeṣaḥ / ekas tam eva pratyāyayan
[34,3]pratikṣipta-bheda-antaraḥ pratyāyayati / anyo pratikṣepeṇa
[34,4]ity ayaṃ viśeṣaḥ /
[34,5]jijñāpayiṣur arthaṃ taṃ taddhitena kṛtā api vā /
[34,6]anyena vā yadi brūyād bhedo na asti tato aparaḥ //

{64}

[34,7]etāvantam eva ca bhedaṃ darśayaṃs taddhitena vā darśayet
[34,8]pācakatvam iti kṛtā api vā pāka ity anyena vā tathābhūta-jñāpanāya
[34,9]svayaṃ kṛtena samayena / na punas tathā abhidhāna-mātreṇa
[34,10]artha-antaram eva tad bhavati / tathābhūtasya eva jñāpanāya
[34,11]śabdasya kṛta-saṃketatvāt / nanu ca pācakatvam iti sambandha
[34,12]ucyate na pāka eva / na vai pākena anya eva kaścit pācako nāma abhidhīyate
[34,13]yādṛśo varṇyate / yat punar asya abhidheyaṃ tat kathitaṃ
[34,14]tad eva pācakatvena api ity alam apratiṣṭhair mithyā-vikalpaiḥ /
[34,15]yathā ca na artha-antara-bhūtā kriyā asti tat-samavāyo vā tat
[34,16]pratyāyayiṣyāmaḥ /
[34,17]tena anyāpoha-viṣaye tadvat pakṣa-upavarṇanam /
[34,18]pratyākhyātaṃ pṛthaktve hi syād doṣo jāti-tadvatoḥ //

{65}

[34,19]yad āhuḥ / anyāpohe api śabda-arthe tad-viśiṣṭasya abhidhānāt tadvat-
[34,20]pakṣa-uditaḥ sarvaḥ prasaṅgaḥ samāna iti tad apy anena prativyūḍham /
[34,21]tatra hy artha-antaram upādāya anyatra vartamāno dhvanir
[34,22]asvātantrya-ādi-doṣair upadrūyate / na ca artha-antaram anyasmād
[34,23]vyāvṛttir vyāvṛttād dvayor eka-abhidhānād ity uktam / katham
[34,24]idānīm ekasya vyāvṛttasya anya-ananugamād anyavyāvṛttiḥ
[34,25]sāmānyam / tad-buddhau tathā pratibhāsanāt / na vai kiṃcit
[34,26]sāmānyaṃ nāma asti / śabda-āśrayā buddhir anādi-vāsanā-sāmarthyād
[34,27]asaṃsṛṣṭān api dharmān saṃsṛjantī jāyate / tasyāḥ pratibhāsa-
[35,1]vaśena sāmānyaṃ sāmānādhikaraṇyaṃ ca vyavasthāpyate
[35,2]asad-artho api / arthānāṃ saṃsarga-bheda-abhāvāt / tasya sarvasya
[35,3]tat-kāryakāraṇatayā anyebhyo bhidyamānā arthāḥ samāśrayo
[35,4]dhvaniś ca aniṣṭa-parihāreṇa pravartayati ity anyāpoha-viṣaya uktaḥ /
[35,5]tatra anapekṣita-bāhya-tattvo buddhi-pratibhāsa-vaśād eko aneka-
[35,6]vyāvṛttaḥ śabdair viṣayīkriyate tad-anubhava-āhita-vāsanā-prabodha-
[35,7]janmabhir vikalpair adhyavasita-tad-bhāva-arthaiḥ / tatra eva
[35,8]ca ayaṃ dharma-dharmi-vyavahāraḥ parasparaṃ tattvānyatvābhyām
[35,9]avācyaḥ pratanyate / na hy anyo dharmo dharmiṇo anartha-
[35,10]antara-abhidhānāt na api sa eva / tad-vācinām iva dharma-vācinām
[35,11]api vyavaccheda-antara-ākṣepa-prasaṅgāt / tathā ca iṣṭa-pratyāyanāt
[35,12]saṃketa-bheda-akaraṇam iti / etac śabda-arthe avācyatvaṃ
[35,13]dharma-dharmiṇoḥ / vastuni tu svalakṣaṇe sāmānyalakṣaṇam avācyam
[35,14]abhāvāt / nanu ca dharma-dharmiṇor abhede bhede vā
[35,15]dṛṣṭāḥ ṣaṣṭhy-ādi-vibhaktayo dharma-bahutvāt tatra dṛṣṭo vacana-
[35,16]bhedaś ca dharmiṇi na syāt / uktam atra śabdānāṃ svātantrya-
[35,17]abhāvād iti / api ca /
[35,18]yeṣāṃ vastu-vaśā vāco na vivakṣā-parāśrayāḥ /
[35,19]ṣaṣṭhī-vacana-bheda-ādi-codyaṃ tān prati yuktimat //

{66}

[35,20]yadi nāma ete śabdāḥ puruṣaiḥ kvacit praṇinīṣitā api na śakyante
[36,1]praṇetuṃ vastu-pratibandhād dhūma-ādi-vat / tadā ayam upālambhaḥ
[36,2]syāt kathaṃ ṣaṣṭhy-ādaya iti / yadā punaḥ /
[36,3]yad yathā vācakatvena vaktṛbhir viniyamyate /
[36,4]anapekṣita-bāhya-arthaṃ tat tathā vācakaṃ vacaḥ //

{67}

[36,5]na hi vyatireke ṣaṣṭhī bāhulye jas-ādaya ity etad api puruṣa-abhiprāya-
[36,6]nirapekṣaṃ vastu-saṃnidhi-mātreṇa svayaṃ pravṛttam / te
[36,7]tu tatra tathā prayuñjata iti tatas tathā pratipattir bhavati /
[36,8]evam anyatra api kathaṃcit taiḥ prayuktās tathā eva pratīti-hetavo
[36,9]bhavanti / tatra vācyeṣu puruṣa-āyatta-vṛttīnāṃ śabdānām avastu-
[36,10]sandarśināṃ yathā abhyāsaṃ vikalpa-prabodha-hetūnāṃ pravṛtti-cintā
[36,11]tad-vaśād vastu-vyavasthāpanaṃ ca kevalaṃ jāḍya-
[36,12]khyāpanam / tathākṛta-vyavasthāḥ śabdā dharma-dharmy-ādiṣu na
[36,13]punar vyatireka-vastu-bhedād iti kuta etat / tathā vyavahāra-ayogāt /
[36,14]na hi dharma-dharmiṇor bhede tattva-rūpatve vā sāmānya-
[36,15]tat-sambandha-sāmānādhikaraṇya-viśeṣaṇaviśeṣyabhāvā yujyante
[36,16]śabdānāṃ vā yathā-avastu-vṛttāv iti vakṣyāmaḥ / yaś ca ayaṃ sarvatra
[36,17]vastu-kṛtam eva śabda-pravṛtti-bhedam icchati tasya
[36,18]dārāḥ ṣaṇṇagarī ity ādau bheda-abheda-vyavasthiteḥ /
[36,19]khasya svabhāvaḥ khatvaṃ ca ity atra vā kiṃ nibandhanam //

{68}

[36,21]yadā ekā api strī dārā ekam api sikatā-dravyaṃ sikatā iti vyavahāras
[36,22]tatra kiṃ bāhulyaṃ yena evaṃ bhavati / śakti-bheda iti cet /
[36,23]sarvatra utsannam idānīṃ eka-vacanam eka-śakter abhāvāt / yatnaś
[36,24]ca vyarthaḥ / vastv-abhedād anyatra eka-vacanam iti cet /
[36,25]iha apy astu / tad ayaṃ nirvastuko niyamaḥ kriyamāṇaḥ svātantryam
[36,26]icchāyāḥ śabda-prayoge khyāpayati / ṣaṇṇagarī iti ca
[36,27]kathaṃ bahuṣv eka-vacanam / na hi nagarāṇy eva kiṃcit /
[37,1]kutas teṣām samāhāraḥ / prāsāda-puruṣa-ādīnāṃ vijātīyānām
[37,2]anārambhāt kutas tat-samudāyo dravyam / asaṃyogāś ca /
[37,3]na saṃyogaḥ / prāsādasya svayaṃ saṃyoga-ātmakasya pareṇa asaṃyogāc
[37,4]ca / tata eva saṃkhyā-abhāvaḥ / tat-saṃyoga-puruṣa-viśiṣṭā
[37,5]sattā nagaram iti cet / kim asyā niratiśayāyā viśeṣaṇam /
[37,6]sattāyāś ca ekatvāt / nagara-bahutve api nagarāṇi iti bahu-vacanaṃ
[37,7]na syāt / dvayasya paraspara-sahitatā iti cet / anupakārya-upakārakaḥ
[37,8]kaḥ sahāyībhāvaḥ / puruṣa-saṃyoga-sattānāṃ ca bahutvān
[37,9]nagaram iti katham eka-vacanam / tathābhūtānāṃ kvacid
[37,10]arthe abhinnā śaktir asti sā nimittam iti cet / na / śakter vastu-
[37,11]rūpa-avyatirekāt / vyatireke vā anupakāryasya pāratantrya-ayogāt /
[37,12]upakāre vā śakty-upakāriṇyā api śakter vyatireka ity anavasthiter
[37,13]apratipattiḥ / tad-avyatireke vā ādyāyām api prasaṅga iti yat
[37,14]kiṃcid etat / khasya svabhāvaḥ khatvam iti vyatireka-āśrayā
[37,15]ṣaṣṭhī na syāt / na hi tatra sāmānyam asti na api vibhutva-ādayo
[37,16]guṇās tathā ucyante / artha-antarasya tat-svabhāvatva-ayogāt / teṣāṃ
[37,17]ca niḥsvabhāvatva-prasaṅgāt / tasya apy artha-antara-svabhāvatve
[37,18]atiprasaṅgaḥ / tathā ca apratipattiḥ / evaṃ ṣaṭ-padārtha-varga-ādayo
[37,19]api vācyāḥ / na hi tatra sāmānyaṃ saṃkhyā saṃyogo vā sambhavati /
[37,20]katham idānīm asaty atiśaye khasya svabhāva iti na tu
[37,21]kham ity eva / khasya artha-antara-sādhāraṇa-rūpa-aparāmarśena kha-
[37,22]śabda-pravṛtti-nibandhanaṃ rūpaṃ tathā jijñāsāyām evam ucyate /
[37,23]nanu sarvato vyāvṛttasya rūpasya abhidhānaṃ na sambhavati /
[37,24]na vai tad eva rūpaṃ buddhau samarpyate / anatīndriyatva-
[37,25]prasaṅgāt / kevalam ayaṃ tathābhūtaṃ pratyāyayiṣyāmi iti śabdena
[37,26]śrotary asaṃsṛṣṭa-tat-svabhāvaṃ vikalpa-pratibimbam arpayati /
[37,27]yad āha / adṛṣṭa-arthe artha-vikalpa-mātram iti / na evaṃ
[38,1]pratipādya-pratipādakābhyāṃ svalakṣaṇaṃ pratipannaṃ pratipāditaṃ
[38,2]vā bhavati / svarga-ādi-śravaṇe api tad-anubhāvinām iva
[38,3]pratibhāsa-abheda-prasaṅgāt / tasmād ayam apratipadyamāno api
[38,4]bhāva-svabhāvaṃ tathābhūta eva vikalpa-pratibimbe tad-adhyavasāyī
[38,5]saṃtuṣyati / tathābhūtatvād eva śabda-artha-pratipattes
[38,6]tena etad evam ucyate śabdaḥ svarūpam āha iti / na punaḥ svarūpa-
[38,7]pratibhāsasya eva vijñānasya jananāt / kathaṃ tarhi idānīm ekānta-
[38,8]vyāvṛtta-rūpeṣu bhāveṣu sāmānyaṃ nāma / teṣām asaṃsargād
[38,9]anyasya ca abhāvāt / uktaṃ yādṛśaṃ sāmānyam asaṃsṛṣṭānām
[38,10]eka-asaṃsargas tad-vyatirekiṇāṃ samānatā iti / api ca /
[38,11]pararūpaṃ svarūpeṇa yayā saṃvriyate dhiyā//
[38,12]eka-artha-pratibhāsinyā bhāvān āśritya bhedinaḥ //

{69}

[38,13]tayā saṃvṛta-nānā-arthāḥ saṃvṛtyā bhedinaḥ svayam /
[38,14]abhedina iva ābhānti bhāvā rūpeṇa kenacit //

{70}

[38,15]tasyā abhiprāya-vaśāt sāmānyaṃ sat prakīrtitam /
[38,16]tad asat paramārthena yathā saṃkalpitaṃ tayā //

{71}

[38,17]buddhiḥ khalu tad-anya-vyatirekiṇaḥ padārthān āśritya utpadyamānā
[38,18]vikalpikā sva-vāsanā-prakṛtiṃ anuvidadhatī bhinnam eṣāṃ
[38,19]rūpaṃ tirodhāya pratibhāsam abhinnam ātmīyam adhyasya
[38,20]tān saṃsṛjantī sandarśayati / sā ca eka-sādhyasādhanatayā anya-
[38,21]vivekināṃ bhāvānāṃ tad-vikalpa-vāsanāyāś ca prakṛtir yad evam
[38,22]eṣā pratibhāti tad-udbhavā / sā ca saṃvṛtiḥ saṃvriyate anayā
[38,23]svarūpeṇa pararūpam iti / te ca tayā saṃvṛta-bhedāḥ svayaṃ
[38,24]bhedino apy abhedina iva kenacid rūpeṇa pratibhānti / tad eṣāṃ
[38,25]buddhi-pratibhāsam anurundhānaiḥ buddhi-parivartinām eva bhāvānām
[38,26]ākāra-viśeṣa-parigrahād bahir iva parisphuratāṃ sāmānyam
[39,1]ity ucyate / katham idānīm anyāpohaḥ sāmānyaṃ / sa eva khalv
[39,2]anyāpohas / tam eva gṛhṇatī sā prakṛti-vibhramād vikalpānāṃ
[39,3]vastu-grāhiṇī iva pratibhāti / sā hi tad-anya-vivekiṣv eva bhāveṣu
[39,4]bhavantī viveka-viṣayā iti gamyate / nanu bāhyā vivekino na ca
[39,5]teṣu vikalpa-pravṛttir iti kathaṃ teṣu bhavati / vyākhyātāraḥ
[39,6]khalv evaṃ vivecayanti na vyavahartāraḥ / te tu sva-ālambanam
[39,7]eva arthakriyā-yogyaṃ manyamānā dṛśya-vikalpyāv arthāv ekīkṛtya
[39,8]pravartante / tad-abhiprāya-vaśād evam ucyate / tat-kāritayā
[39,9]atat-kāribhyo bhinnāṃs tathā śabdena pratipādayanti iti / pratibhāsa-bheda-ādibhyas
[39,10]tu tattva-cintakā na abhedam anumanyante /
[39,11]yadi pratipattṛ-abhiprāyo anuvidhīyate anyāpoho api sāmānyaṃ
[39,12]mā bhūt na hy evaṃ pratipattir iti / na vai kevalam
[39,13]evam apratipattiḥ / vyakti-vyatirikta-avyatirikta-eka-nitya-vyāpita-ādy-
[39,14]ākārair api na eva pratipattiḥ / kevalam abhinna-ākārā buddhir
[39,15]utpadyate / tasyāḥ ka āśraya ity anyāpoha ucyate / tasya vastuṣu
[39,16]bhāvāt / avirodhāt / vyavahārasya ca śabda-āśrayasya tathā-
[39,17]darśanāt / na punar vastu-bhūtaṃ kiṃcit sāmānyaṃ nāma asti
[39,18]yathā iyaṃ buddhiḥ pratibhāti / yasmāt /
[39,19]vyaktayo na anuyanty anyad anuyāyi na bhāsate //
[39,20]na hi imā vyaktayaḥ parasparam anvāviśanti / bheda-abhāve na sāmānyasya
[39,21]eva abhāva-prasaṅgāt / anyac ca na tābhyo vyatiriktaṃ
[39,22]kiṃcit tathā buddhau pratibhāty apratibhāsamānaṃ ca katham
[39,23]ātmanā anyaṃ grāhayed vyapadeśayed vā / na ca taiḥ sambaddham
[39,24]ekam ity eva sāmānyaṃ bhavaty atiprasaṅgād ity uktam /
[39,25]abhinna-abhidhāna-pratyaya-nimittam ekaṃ sāmānyaṃ na sarvam
[39,26]iti cet / katham anyato anyatra pratyaya-vṛttiḥ / tat-sambandhāt /
[39,27]saṃkhyā-kārya-dravya-ādiṣv api prasaṅgaḥ asāmānya-ātmakatvān
[39,28]na iti cet / nanu sa eva ayaṃ vicāryate / ko ayaṃ sāmānya-ātmā
[39,29]iti / tatra sati sambandhe pratyaya-vṛttis tataḥ sāmānyam ity
[39,30]atra ucyate / aneka-sambandhebhyaḥ kārya-dravya-ādibhyo nimitta-
[40,1]sambhavāt pratyaya-vṛttis tataś ca sāmānya-ātmatā / anyathā anyatra
[40,2]api mā bhūt / viśeṣa-abhāvāt / tathā ca dravya-guṇa-sāmānyānāṃ
[40,3]rūpa-saṃkara iti / evaṃ tarhi buddher eva pratibhāso jñāna-rūpatvāt
[40,4]san eva sāmānyam / tan na / yasmāt
[40,5]jñānād avyatiriktaṃ ca katham artha-antaraṃ vrajet //

{72}

[40,6]jñānasya rūpaṃ katham arthānāṃ sāmānyam / tasya teṣv abhāvāt /
[40,7]tad-bhāva-adhyavasāyāt tathā-bhrāntyā vyavahāra iti cet / tatra
[40,8]tathā-jñāna-utpatteḥ kiṃ nibandhanam anāśrayasya ca utpattau sarvatra
[40,9]syāt / athavā jñānād avyatiriktam ekasmāt katham anyasya
[40,10]punar jñānasya rūpaṃ syāt vyakty-antara-bhāvinaḥ / ta taś ca
[40,11]jñāna-antaraṃ vyakty-antaraṃ vā avyāpnuvat kathaṃ sāmānyaṃ
[40,12]syāt /
[40,13]tasmān mithyā-vikalpo ayaṃ artheṣv ekātmatā-grahaḥ /
[40,14]na hy arthā vyatiriktena avyatiriktena vā kenacid ātmanā samānāḥ
[40,15]tathā eṣāṃ grahaṇaṃ mithyā-vikalpa eva /
[40,16]itaretara-bhedo asya bījaṃ saṃjñā yad-arthikā //

{73}

[40,17]yasya pratyāyana-arthaṃ saṃketaḥ kriyate abhinna-sādhyān bhāvān
[40,18]atat-sādhyebhyo bhedena jñātvā tat-parihāreṇa pravarteta iti so
[40,19]ayam itaretara-bhedas tasya ekātmatā-pratibhāsino mithyā-vikalpasya
[40,20]bījaṃ / tam eva gṛhṇan eṣa vikalpaḥ sva-vāsanā-prakṛter evaṃ
[40,21]pratibhāti / kathaṃ punar bhinnānām abhinnaṃ kāryaṃ yena
[40,22]tad-anyebhyo bhedād abheda ity ucyate / prakṛtir eṣā bhavānāṃ
[40,23]yad
[40,24]eka-pratyavamarśa-artha-jñāna-ādy-eka-artha-sādhane /
[40,25]bhede api niyatāḥ kecit svabhāvena indriya-ādi-vat //

{74}

[41,1]yathā indriya-viṣaya-āloka-manaskārā ātmā indriya-mano artha-tat-saṃnikarṣā
[41,2]vā asaty api tad-bhāva-niyate sāmānye rūpa-vijñānam ekaṃ
[41,3]janayanti evaṃ śiṃśapā-ādayo api bhedāḥ paraspara-ananvaye api
[41,4]prakṛtyā eva ekaṃ eka-ākāraṃ pratyabhijñānaṃ janayanti anyāṃ vā
[41,5]yathā-pratyayaṃ dahana-gṛha-ādikāṃ kāṣṭha-sādhyām arthakriyām
[41,6]na tu bheda-aviśeṣe api jala-ādayaḥ śrotṛ-ādi-vad rūpa-ādi-jñāne /
[41,7]jvara-ādi-śamane kāścit saha pratyekam eva vā /
[41,8]dṛṣṭā yathā vā oṣadhayo nānātve api na ca aparāḥ //

{75}

[41,9]yathā vā guḍūcī-vyakty-ādayaḥ saha pratyekaṃ vā jvara-ādi-śamana-
[41,10]lakṣaṇam ekaṃ kāryaṃ kurvanti / na ca tatra sāmānyam apekṣante /
[41,11]bhede api tat-prakṛtitvāt / na tad-aviśeṣe api dadhi-trapusā-ādayaḥ /
[41,12]syād etat sāmānyam eva kiṃcit tāsu tathābhūtāsu
[41,13]vidyate tata eva tad ekaṃ kāryam iti / tad ayuktam /
[41,14]aviśeṣān /
[41,15]sāmānyasya
[41,16]na sāmānyam /
[41,17]tat-kārya-kṛt / tasya api
[41,18]aviśeṣa-prasaṅgataḥ /
[41,19]tāsāṃ kṣetra-ādi-bhede api /
[41,20]yadi hi sāmānyāj jvara-ādi-śamanaṃ kāryaṃ syāt / tasya aviśeṣād
[41,21]vyaktīnāṃ kṣetra-ādi-bhede api cira-śīghra-praśamana-ādayo viśeṣā
[41,22]guṇa-tāratamyaṃ ca na syāt / viśeṣe vā sāmānyasya svabhāva-
[41,23]bhedāt svarūpa-hānam /
[41,24]dhrauvyāc ca /
[41,25]sāmānyasya
[42,1]anupakārataḥ //

{76}

[42,2]yadi hy upakuryād anādheyaviśeṣasya ananya-apekṣaṇāt sakṛt sarvaṃ
[42,3]sva-kāryaṃ janayet / na vā taj-janana-svabhāvam / vyaktayas
[42,4]tu kāla-deśa-saṃskāra-vaśena viśiṣṭa-utpattayo viśeṣa-vat kāryaṃ
[42,5]kuryur ity avirodhaḥ / tadvad arthā api kecit svabhāva-bhede api
[42,6]eka-pratyabhijñāna-ādikām arthakriyāṃ kurvantas tad-akāribhyo
[42,7]bhedād abhinnā ity ucyante ekena vā aneko janito ataj-janyebhyo
[42,8]bhedāt / kiṃ punar anena bheda-lakṣaṇena sāmānyena svalakṣaṇaṃ
[42,9]samānam iti pratyeyam atha anyad eva / kiṃ ca ataḥ / yadi
[42,10]svalakṣaṇaṃ kathaṃ vikalpasya viṣayaḥ / anyato vā katham
[42,11]arthakriyā / svalakṣaṇe ca anityatva-ādi-pratīter atādrūpyam teṣāṃ
[42,12]ca avastu-dharmatā / na eṣa doṣaḥ / jñāna-pratibhāsiny-arthe sāmānya-
[42,13]sāmānādhikaraṇya-dharma-dharmi-vyavahārāḥ / yad etaj jñānaṃ
[42,14]vastu-svabhāva-grāhiṇa-anubhavena āhitāṃ vāsanām āśritya
[42,15]vikalpakam utpadyate atad-viṣayam api tad-viṣayam iva tad-anubhava-
[42,16]āhita-vāsanā-prabhava-prakṛter adhyavasita-tad-bhāva-svarūpam
[42,17]abhinna-kārya-padārtha-prasūter abhinna-artha-grāhī iva tad-anya-bheda-
[42,18]paramārtha-samāna-ākāram tatra yo artha-ākāraḥ pratibhāti bāhya
[42,19]iva eka iva anarthakriyākāry api tat-kārī iva vyavahāriṇāṃ tathā adhyavasāya
[42,20]pravṛtteḥ anyathā pravṛtty-ayogāt tad arthakriyākāritayā
[42,21]pratibhāsanāt tad-akāribhyo bhinnam iva na ca tat
[42,22]tattvaṃ parīkṣā-anaṅgatvād iti pratipādayiṣyāmaḥ / te arthā buddhi-
[42,23]niveśinas tena samānā iti gṛhyante kutaścid vyāvṛttyā pratibhāsanāt
[42,24]na svalakṣaṇam tatra apratibhāsanāt / ta eva ca kutaścid
[42,25]vyāvṛttāḥ punar anyato api vyāvṛttimanto abhinnāś ca pratibhānti
[42,26]iti / svayaṃ asatām api tathā buddhyā upadarśanān
[43,1]mithyā-artha eva sāmānya-sāmānādhikaraṇya-vyavahāraḥ kriyate /
[43,2]sarvaś ca ayaṃ svalakṣaṇānām eva darśana-āhita-vāsanākṛto viplava
[43,3]iti tat-pratibaddha-janmanāṃ vikalpānām atat-pratibhāsitve api
[43,4]vastuny avisaṃvādo maṇi-prabhāyām iva maṇi-bhrānteḥ na anyeṣām
[43,5]tad-bheda-prabhave saty api yathā adṛṣṭa-viśeṣa-anusaraṇaṃ parityajya
[43,6]kiṃcit sāmānya-grahaṇena viśeṣa-antara-samāropād dīpa-
[43,7]prabhāyām iva maṇi-buddheḥ / tena na vikalpa-viṣayeṣv artheṣv
[43,8]arthakriyākāritvam / na api svalakṣaṇasya anityatva-ādy-abhāvaḥ / yasmān
[43,9]na anityatvaṃ nāma kiṃcid anyac calād vastunaḥ / kṣaṇa-
[43,10]pratyupasthāna-dharmatayā tasya tathābhūtasya grahaṇād etad
[43,11]evaṃ bhavaty anityo ayam anityatvam asya iti vā / tad-dharmatām
[43,12]eva avataranto vikalpā nānā-eka-dharma-vyatirekān sandarśayanti /
[43,13]na ca te nirāśrayās tad-bheda-darśana-āśrayatvāt / na avastu-
[43,14]dharmatā tat-svabhāvasya eva tathā khyāteḥ / vastunas tu
[43,15]nānā-eka-vyatireka-graho vibhramaḥ syāt / tasya eka-aneka-kārya-kāriṇas
[43,16]tathābhāva-jijñāsāsu tathābhāva-khyāpanāya tathākṛta-sthititvāt /
[43,17]na vastu-bhedāt / tasya ekasya anekatva-ayogāt / anekasya ca
[43,18]ekatva-ayogāt / vyatiriktasya ca niṣedhāt / teṣāṃ prakṛti-bhedād
[43,19]yathā-vastu śabda-artha-abhyupagame sāmānādhikaraṇya-ayogāt / tad-
[43,20]upādher ekasya dvābhyām abhidhānād adoṣa iti cet / anupakāriṇi
[43,21]pāratantrya-ayogād anupādhiḥ / pāratantrye ca janyajanaka bhāvāt
[43,22]saha anavasthiter dvayor anabhidhānam / ekasya buddhyā
[43,23]adhyāhāre na vastu-viṣayaḥ śabdaḥ syāt / buddhi-pratibhāsa-
[43,24]viṣayatve ca sarvaṃ tathā eva astu / tathā bhinna-upādhim ata ekasya
[43,25]grahaṇe apratibhāsanāt / upakārya-upakāriṇor apy upādhi-tadvatoḥ
[43,26]saha avasthānād adoṣa iti cet / na / niṣpannasya pāratantrya-abhāvād
[43,27]anupādhitvam / na aniṣpannasya svarūpa-asiddheḥ / sarvathā asat
[43,28]pāratantryam iti kalpanā-āropitaṃ kṛtvā vyavahāre sarvathā
[43,29]sa eva kiṃ na buddhir anuvidhīyate / eka-śabda-pramāṇena viṣayīkaraṇe
[43,30]vastu-balād aśeṣa-ākṣepāt tad-anya-vaiyarthyaṃ ca na syāt /
[44,1]buddhi-pratibhāsasya nirvastukatvāt vastu-sāmarthya-abhāvinām
[44,2]doṣāṇām aprasaṅgaḥ / tad abhinnam eka-ākāra-viṣayīkaraṇe apy aniścita-
[44,3]anya-ākāram ākāra-antara-sākāṅkṣa-buddhi-grāhyaṃ bhinna-śabda-artha-
[44,4]upasaṃhāre apy abhinnaṃ buddhau pratibhāti iti sāmānya-viśeṣaṇaviśeṣyabhāva-
[44,5]sāmānādhikaraṇyāni yathā-pratīti na virudhyante
[44,6]dharma-dharmi-bhedo apy asya / aneka-artha-bheda-sambhave
[44,7]tad-eka-artha-bheda-vidhi-pratiṣedha-jijñāsāyāṃ tad eva vastu
[44,8]pratikṣipta-bheda-antareṇa dharma-śabdena saṃcodya buddhes tathā-
[44,9]pratibhāsanād vyatiriktaṃ dharmam iva aviśeṣeṇa aparam asya svabhāvaṃ
[44,10]dharmitayā vyavasthāpya pradarśyate / tāvatā ca aṃśena
[44,11]dharma-dharmiṇor bhedād bhedavatī iva buddhiḥ pratibhāti / na
[44,12]vastu-bhedāt / yathokta-doṣāt / tathābhūta-bheda-bāhulya-codanayā
[44,13]vacana-bhedaḥ sādhya-sādhana-bhedaś ca tat-svabhāva-samāśrayair
[44,14]dharma-pratibhāsa-bhedais tat-svabhāva-pratipattaye kriyata iti /
[44,15]tat-svabhāva-grahaṇāt yā dhīs tad-arthā iva apy anarthikā //
[44,16]vikalpikā atat-kārya-artha-bheda-niṣṭhā prajāyate //

{77}

[44,17]tasyāṃ yad rūpam ābhāti bāhyam ekam iva anyataḥ /
[44,18]vyāvṛttam iva nistattvaṃ parīkṣā-anaṅga-bhāvataḥ //

{78}

[44,19]arthā jñāna-niviṣṭās te yato vyāvṛtti-rūpiṇaḥ /
[44,20]tena abhinnā iva ābhānti vyāvṛttāḥ punar anyataḥ //

{79}

[44,21]ta eva teṣāṃ sāmānya-samāna-ādhāra-gocaraiḥ /
[44,22]jñāna-abhidhānair mithyā-artho vyavahāraḥ pratanyate //

{80}

[44,23]sa ca sarvaḥ padārthānām anyonya-abhāva-saṃśrayaḥ /
[44,24]tena anyāpoha-viṣayo vastu-lābhasya ca āśrayaḥ //

{81}

[44,25]yatra asti vastu-sambandho yathokta-anumitau yathā /
[44,26]na anyatra bhrānti-sāmye api dīpa-tejo maṇau yathā //

{82}

[44,27]tatra eka-kāryo aneko api tad-akārya-anyatā-āśrayaiḥ /
[45,1]ekatvena abhidhā-jñānair vyavahāraṃ pratāryate //

{83}

[45,2]tathā aneka-kṛd eko api tad-bhāva-paridīpane /
[45,3]atat-kārya-artha-bhedena nānā-dharma-pratīyate //

{84}

[45,4]yathā-pratīti-kathitaḥ śabda-artho asāv asann api /
[45,5]sāmānādhikaraṇyaṃ ca vastuny asya na sambhavaḥ //

{85}

[45,6]dharma-dharmi-vyavasthānaṃ bhedo abhedaś ca yādṛśaḥ /
[45,7]asamīkṣita-tattva-artho yathā loke pratīyate //

{86}

[45,8]taṃ tathā eva samāśritya sādhya-sādhana-saṃsthitiḥ /
[45,9]paramārtha-avatārāya vidvadbhir avakalpyate //

{87}

[45,10]saṃsṛjyante na bhidyate svato arthāḥ pāramārthikāḥ /
[45,11]rūpam ekam anekaṃ ca teṣu buddher upaplavaḥ //

{88}

[45,12]bhedas tato ayaṃ bauddhe arthe sāmānyaṃ bheda ity api /
[45,13]tasya eva ca anyavyāvṛttyā dharma-bhedaḥ prakalpyate //

{89}

[45,14]sādhya-sādhana-saṃkalpe vastu-darśana-hānitaḥ /
[45,15]bhedaḥ sāmānya-saṃsṛṣṭo grāhyo na atra svalakṣaṇam //

{90}

[45,16]samāna-bhinna-ādy-ākārair na tad grāhyaṃ kathaṃcana /
[45,17]bhedānāṃ bahu-bhedānāṃ tatra ekasminn ayogataḥ //

{91}

[45,18]tad-rūpaṃ sarvato bhinnaṃ tathā tat-pratipādikā /
[45,19]na śrutiḥ kalpanā vā asti sāmānyena eva vṛttitaḥ //

{92}

[45,20]iti saṃgrahaślokāḥ / kiṃ punaḥ kāraṇaṃ svalakṣaṇe śabdā na
[45,21]prayujyante / yasmāt /
[45,22]śabdāḥ saṃketitaṃ prāhur vyavahārāya sa smṛtaḥ /
[45,23]tadā svalakṣaṇaṃ na asti saṃketas tena tatra na //

{93}

[45,24]na hi śabdā asaṃketitam arthaṃ prakāśayanti / saṃketaś ca
[45,25]vyavahāra-arthaṃ kriyate api nāma itaḥ śabdāt kṛta-saṃketād
[45,26]uttara-kālaṃ imam arthaṃ pratipadyeta iti / na ca prākkṛta-sambandhasya
[45,27]ekatra svalakṣaṇe śabdasya paścād prayogo yuktaḥ /
[45,28]tasya deśa-kāla-vyakti-bheda-anāskandhanāt / tasmān na svalakṣaṇe
[45,29]samayaḥ / sāmānyaṃ tarhi vyatiriktam avyatiriktaṃ vā vyāpi
[45,30]śabdair abhidhīyate / tan na vyavahāra-kāla-abhāva-doṣaḥ / na etad
[45,31]asti / yasmāt
[45,32]api pravarteta pumān vijñāya-arthakriyā-kṣamān//
[46,1]tat sādhanāya ity artheṣu saṃyojyante abhidhāyakāḥ //

{94}

[46,2]na khalu vai vyasanam eva etal lokasya yad ayam asaṃketayann
[46,3]aprayuñjāno vā śabdān duḥkham āsīta / kiṃ tarhi sarva eva asya avadheya
[46,4]ārambhaḥ phala-arthaḥ / niṣphala-ārambhasya upekṣanīyatvāt /
[46,5]tad ayaṃ śabdān api kvacin niyuñjānaḥ phalam eva kiṃcid
[46,6]īhituṃ yuktaḥ / tac ca sarvaṃ tyāga-āpti-lakṣaṇam iṣṭa-aniṣṭayoḥ /
[46,7]tena ayam iṣṭa-aniṣṭayoḥ sādhanam asādhanaṃ ca jñātvā tatra
[46,8]pravṛtti-nivṛttī kuryāṃ kārayeyaṃ vā iti śabdān niyuñjīta niyoge
[46,9]vā ādriyeta / anyathā apekṣaṇīyatvāt /
[46,10]tatra anarthakriyā-yogyā jātiḥ /
[46,11]na hi jātiḥ kvacid vāha-doha-upatiṣṭhate / na ca tādṛśaṃ prakaraṇam
[46,12]antareṇa loke śabda-prayogo vyavahāreṣu / vyakter aśakya-
[46,13]codanatvāl lakṣita-lakṣaṇa-arthaṃ jāti-codanā iti cet / aśabda-codite
[46,14]saty api sambandhe kathaṃ pravarteta / na hi kaścid daṇḍaṃ
[46,15]chindhi ity ukte daṇḍinaṃ chinatti / na apy asambhavād vyaktau pravṛttiḥ /
[46,16]evaṃ hy asambaddha-pralāpī syāt / na tato anyatra pravṛttir
[46,17]balīvarda-doha-codanā-vat / na ca artha-antara-codanena artha-antarasya lakṣaṇam /
[46,18]na hi sambandhe saty api daṇḍa-śabdād daṇḍini pratipattiḥ /
[46,19]aniyata-sambandhatvāt tatra na iti cet / tat tulyaṃ jātāv
[46,20]api / vyaktīnām apāye kevalāyā jāter avasthānāt / bhrātṛ-ādi-
[46,21]śabdās tu sambandhi-śabdatvād ākṣipeyuḥ param / na tathā
[46,22]gotva-ādi-śrutayaḥ sambandhi-vācinyaḥ / apeta-vyaktīnām api jātīnāṃ
[46,23]tac-śrutibhyo nityam anugamana-prasaṅgāt / sarvadā tat-sambandha-
[46,24]yogyatā-pratīter iṣṭam eva iti cet / sarvadā tarhi go-śabdād
[46,25]apravṛttiḥ / sahita-asahita-avasthayor viśeṣeṇa anākṣepāt / vyakti-
[46,26]sambandhinyā jāteś codanād adoṣa iti cet / sarvadā tarhi tad-viśeṣaṇatvena
[46,27]avasthitā vyaktir ākṣiptā eva iti tadvān abhidheyaḥ syāt /
[46,28]na ca jāti-vyaktyoḥ kaścit sambandho anyonyam ajanyajanakatvena
[46,29]anupakārāt / tato lakṣaṇam apy ayuktam / tasmān na jātau
[46,30]śabda-niveśanaṃ phala-abhāvāt / evaṃ tarhi /
[46,31]tadvān alaṃ
[47,1]arthakriyāsv iti tatra śabdo niyojyate /
[47,2]sa ca /
[47,3]sākṣān na yojyate kasmād /
[47,4]yadi vyaktau śabda-niveśanaṃ phala-vat / sa ca śabdaḥ kasmāt sākṣād
[47,5]vyaktiṣv eva na niyujyate / kiṃ tatra anyena vyavadhinā /
[47,6]ānantyāc ced idaṃ samam //

{95}

[47,7]syād etad ānantyād vyaktīnām aśakyaḥ śabdena sambandhaḥ
[47,8]kartum / evaṃ sati idam ānantyaṃ tadvaty api samānam / jātyā api
[47,9]hi vyaktasya eva vaktavyā ity akṛta-sambandhasya anabhidhānād
[47,10]avaśyaṃ tatra sambandhaḥ karaṇīyaḥ / sa ca na śakyate /
[47,11]tat-sambandhini karaṇāt tatra api kṛta eva iti cet / uktam
[47,12]atra sambandhe apy ekatra kṛtād anyatra apratītiḥ na ca sambandho
[47,13]asti iti / api ca /
[47,14]tat-kāriṇām atat-kāri-bheda-sāmye na kiṃ kṛtaḥ /
[47,15]yām arthakriyām adhikṛtya ayam artheṣu śabdān niyuṅkte tat-
[47,16]kāriṇām arthānām anyebhyo bhedāt tatra eva ca eṣām abhede kiṃ
[47,17]na śabdaḥ prayujyate /
[47,18]tadvad-doṣasya sāmyāc ced astu jātir alaṃ parā //

{96}

[47,19]syād etat anyavyāvṛtte api śabda-arthe vyāvṛtti-viśiṣṭasya tadvato
[47,20]abhidhānān na tadvat-pakṣād viśeṣaḥ / ko hy atra viśeṣo vyāvṛttir
[48,1]jātir vyāvṛttimān jātimān iti / astu nāma tadvad-doṣaḥ / jātir
[48,2]anyā mā bhūt / jātim api hy abhyupagacchatā avaśyaṃ bhāvānāṃ
[48,3]bhedo abhyupagantavyaḥ / tad-abhāve tasyā apy abhāva-
[48,4]prasaṅgāt sa ca ekasmād bhedas tad-anyeṣām abhedas tad-viśiṣṭeṣv
[48,5]artheṣu pratipattir astu / sarvathā doṣa-parihārasya kartum
[48,6]aśakyatvāt / artha-antara-abhyupagame prayojana-abhāvāt / tad-
[48,7]arthasya anyena sādhanāt / tad-abhyupagamasya ca avaśyaṃ bhāvitvāt /
[48,8]api ca /
[48,9]tad-anya-parihāreṇa pravarteta iti ca dhvaniḥ /
[48,10]ucyate tena tebhyo asya avyavacchede kathaṃ ca saḥ //

{97}

[48,11]śabdaṃ hy eṣa prayuñjāno artheṣv aniṣṭa-parihāreṇa pravarteta iti
[48,12]ca prayuṅkte / tatra anyatra ca pravṛtty-anujñāyāṃ tan-nāma-grahaṇa-
[48,13]vaiyarthyāt pravṛtti-nivṛtty-anujñāyāṃ ca eka-codanā anādarād
[48,14]avacanam eva syād anyavyāvṛtty-anabhidhāne / tasmād avaśyaṃ
[48,15]śabdena vyavacchedaś codanīyaḥ / sa ca abhinnas tad-anyeṣv
[48,16]iti jāti-dharmo apy asti / tan niyata-abhyupagamaṃ niyata-codanaṃ
[48,17]jāty-artha-prasādhanaṃ ca parityajya-artha-antara-kalpanaṃ kevalam
[48,18]anartha-nirbandha eva / yathā-kalpanam asya ayogāt / na vai vyavacchedo
[48,19]na kriyate / pravṛtti-viṣayaṃ tu kathayadbhir jātir uktā /
[48,20]vyavacchedo asti ced asya nanv etāvat prayojanam /
[48,21]śabdānām iti kiṃ tatra sāmānyena apareṇa vaḥ //

{98}

[48,22]nanu uktaṃ pravṛtti-viṣayaḥ pradarśyate iti / uktam idam / ayuktaṃ
[48,23]tu uktam / tathā hi na sā pravṛtti-yogyā iti niveditam etat /
[48,24]tad-dvāreṇa acodite pravṛttir api pratyuktā / tadvac-codane ca
[48,25]vyavadhānaṃ / jāti-tadvatoḥ pravṛtti-viṣayatve vyāvṛtti-tadvantau
[48,26]kiṃ na iṣyete / vyāvṛtter avastutvena asādhanatvāc cet / tat
[48,27]tulyaṃ jāteḥ / tadvataḥ sādhanād adoṣa iti cet / tulyaṃ tad vyāvṛttimataḥ /
[48,28]avastu-grāhī ca vyāvṛtti-vādināṃ śābdaḥ pratyayaḥ /
[49,1]sa vibhrama-vaśād akārake api kāraka-adhyavasāyī pravartayati /
[49,2]vastu-saṃvādas tu vastu-utpattyā tat-pratibandhe sati bhavati /
[49,3]anyathā na eva asti / vastu-utpatter abhrāntir iti cet / na / atat-pratibhāsinas
[49,4]tad-adhyavasāyāt / maṇi-prabhāyāṃ maṇi-bhrānti-darśanena
[49,5]vyabhicārāc ca / bhrānter avastu-saṃvāda iti cet / na /
[49,6]yathoktena eva vyabhicārāt / vitatha-pratibhāso hi bhrānti-lakṣaṇam /
[49,7]tan-nāntarīyakatayā tu saṃvādo na pratibhāsa-apekṣī / vastuni
[49,8]tu yathābhāvam arpita-cetasaḥ pravṛttau grāhyasya sāmānyasya
[49,9]anarthakriyā-yogyatvād apravṛttiḥ / anyatra ca pravṛttāv
[49,10]atiprasaṅgaḥ / tadvad-grahaṇe ca sāmānya-vaiyarthya-ādayaḥ proktāḥ /
[49,11]jāti-grahaṇe api sambandhāc śliṣṭa-ābhāsā buddhiḥ pravartayati
[49,12]iti cet / tadā na jātir na tadvān ekasya api svabhāva-sthiter
[49,13]agrahaṇād iti para-vāda eva āśritaḥ syāt / evaṃ tarhy anvayinaḥ
[49,14]kasyacid arthasya abhāvāt prakṛti-bhinneṣv artheṣu tad eva idam iti
[49,15]pratyabhijñānaṃ na syāt / na eṣa doṣaḥ / yasmāt /
[49,16]jñāna-ādy-arthakriyāṃ tāṃ tāṃ dṛṣṭvā bhede api kurvataḥ /
[49,17]arthāṃs tad-anya-viśleṣa-viṣayair dhvanibhiḥ saha //

{99}

[49,18]saṃyojya pratyabhijñānaṃ kuryād apy anya-darśane /
[49,19]uktam etat bhede api bhāvās tulya-arthakriyākāriṇaś cakṣur-ādi-vad
[49,20]iti / tām ekām jñāna-ādikām arthakriyāṃ teṣu paśyato vastu-dharmatayā
[49,21]eva anyebhyo bhidyamānā bhāvās tad-vyāvṛtti-viṣaya-dhvani-
[49,22]saṃsṛṣṭaṃ tad eva idam iti sva-anubhava-vāsanā-prabodhena saṃsṛṣṭa-
[49,23]bhedaṃ mithyā-pratyayaṃ janayanti / anyathā na bheda-
[49,24]saṃsargavatī buddhiḥ syāt / yathā daṇḍiṣu / na hi tatra eka-daṇḍa-
[49,25]yoge apy anyatra sa eva ayam iti bhavati / kiṃ tarhi / tad iha iti /
[49,26]na ca evaṃ pratyabhijñānam / kiṃ tarhi / tad eva idam iti / tan na
[49,27]tad ekaṃ anekatra paśyato api bheda-saṃsarga-vad yuktam / vibhrama-
[50,1]balāt tu tathā jñāne na virodhaḥ / nimitta-abhāvād vibhramo
[50,2]ayukta iti cet / ta eva bhāvas tad-eka-artha-kāriṇo anubhava-dvāreṇa
[50,3]prakṛtyā vibhrama-phalāyā vikalpa-vāsanāyā hetutvān nimittam /
[50,4]marīcika-ādiṣv api hi jala-ādi-bhrāntes tāv eka-abhinna-ākāra-parāmarśa-
[50,5]pratyaya-nimitta-anubhava-jananau bhāvau kāraṇaṃ bhinnāv
[50,6]api / na hi tatra anyad eva kiṃcit sāmānyam asti yat tathā
[50,7]pratīyeta / sattve vā sad-artha-grāhiṇī buddhir bhrāntir na syāt /
[50,8]abhūta-ākāra-samāropād bhrāntir iti cet / na tarhi sā tat-sāmānya-
[50,9]grāhiṇī / yam eva khalv ākāram iyam āropayati sa eva asyā
[50,10]viṣaya iti / aviṣayīkṛtasya aśakya-samāropāt / ākāra-antara-vat / sa
[50,11]ca tatra na asti ity asāmānyaṃ / sati sāmānya-grahaṇe tad-āropo
[50,12]na anyathā atiprasaṅgād iti cet / saty eka-kārya-kāri-grahaṇa iti
[50,13]kiṃ na iṣyate / avaśyaṃ ca icchatā api sāmānyaṃ vyaktīnām eka-
[50,14]kārya-janana-śaktir eṣṭavyā / tatas ta eva anyebhyo bhidyamānās
[50,15]tādṛśaṃ pratyayaṃ janayanti iti kim atra sāmānyena / yathābhāvam
[50,16]eva asaṃsṛṣṭa-bhedaṃ kiṃ na pratyeti iti cet / aśaktir eṣā
[50,17]vikalpānām avidyā-prabhavād / na vai bāhya-apekṣā eva bhrāntayo
[50,18]bhavanti / kiṃ tu viplavād āntarād api keśa-ādi-vibhrama-vat / avidyā-
[50,19]udbhavād viplavatve cakṣurvijñāna-ādiṣv api prasaṅgaḥ / na /
[50,20]tasyā vikalpa-lakṣaṇatvāt / vikalpa eva hy avidyā / sā svabhāvena
[51,1]eva viparyasyati / na evam indriya-jñānāni vikalpakāni / na
[51,2]vā teṣv apy eṣa doṣo advayānāṃ dvaya-nirbhāsād iti vakṣyāmaḥ /
[51,3]sarveṣāṃ viplave api pramāṇa-tad-ābhāsa-vyavasthā ā āśrayaparāvṛtter
[51,4]arthakriyā-yogya-abhimata-saṃvādanāt / mithyātve api
[51,5]praśama-anukūlatvān mātṛ-saṃjñā-ādi-vat / marīcikāyāṃ jala-jñānasya anyasya
[51,6]ca bhinna-bhāva-utpatter vibhramasya ca aviśeṣe apy abhimata-
[51,7]arthakriyā-yogya-ayogya-utpatter artha-saṃvādā itarau / ayogyāt /
[51,8]katham utpattir iti cet / vikalpānām artha-pratibandha-niyama-abhāvāt /
[51,9]na hi vikalpā yathārtham eva jāyante / sati marīcika-adarśane
[51,10]jala-bhrāntir iti tad-udbhavā ity ucyate na tu yathā-svabhāvam
[51,11]ajala-vivekina-arthena svabhāva-anukāra-pratyarpaṇena jananāt /
[51,12]sā tu viśeṣa-lakṣaṇa-apāṭavāt pratyaya-apekṣiṇā sva-vāsanā-
[51,13]prabodhena janyate / tasmād bhinna-bhāva-janmano / vikalpa-vibhramāt
[51,14]tad eva idam iti pratyabhijñānaṃ na vyatiriktasya sāmānyasya
[51,15]darśanāt na avyatiriktasya vyakti-vad ananvayāt / api
[51,16]ca /
[51,17]parasya api na sā buddhiḥ sāmānyād eva kevalāt //

{100}

[51,18]na hi paro api enāṃ buddhiṃ kevala-sāmānya-bhāvinīṃ vaktum
[51,19]arhati /
[51,20]nityaṃ tan-mātra-vijñāne vyakty-ajñāna-prasaṅgataḥ /
[51,21]yadi hi nityam anayā buddhyā sāmānyam eva gṛhyeta apratītā
[51,22]eva vyaktiḥ syād anena jñānena /
[51,23]tadā kadācit sambaddhasya agṛhītasya tadvataḥ //

{101}

[51,24]tadvattā aniścayo na syād vyavahāras tataḥ katham /
[51,25]yadā sāmānya-grāhiṇo vijñānasya na bheda ālambana-bhāvena upayujyate
[52,1]tadā na tau kadācid api śliṣṭau gṛhītāv iti idam asya
[52,2]sāmānyam ayaṃ vā tadvān iti na syāt / tathā ca tat-pratipattyā
[52,3]tadvati pratipattir na syād artha-antara-vat /
[52,4]eka-vastu-sahāyāś ced vyaktayo jñāna-kāraṇam //

{102}

[52,5]syād etad bhavanti vyaktayas tasya ālambana-bhāvena kāraṇaṃ na
[52,6]tu kevalāḥ / yadā punar āsām ekaṃ sahakāry asti tadā tat-sahitā
[52,7]gṛhyanta iti /
[52,8]tad ekaṃ vastu kiṃ tāsāṃ nānātvaṃ samapohati /
[52,9]nānātvāc ca eka-vijñāna-hetutā tāsu na iṣyate //

{103}

[52,10]kiṃ vai teṣāṃ bhedānāṃ tena ekena nānātvaṃ nirākriyate /
[52,11]nānātvaṃ hi teṣv eka-vijñāna-akāraṇatve kāraṇam ucyate /
[52,12]anekam api yady ekam apekṣya-abhinna-buddhi-kṛt /
[52,13]na brūmo anekam ekaṃ pratyayaṃ na janayati bhedād iti /
[52,14]na bhedo janana-virodhī / kiṃ tarhi / kaivalyam / tena ekena
[52,15]sahitā janayanty eva / evaṃ tarhi /
[52,16]tābhir vinā api pratyekaṃ kriyamāṇāṃ dhiyaṃ prati //

{104}

[52,17]tena ekena api sāmarthyaṃ tāsāṃ na ity agraho dhiyā /
[52,18]katham idānīṃ vyaktīnāṃ tatra jñāne sāmarthya-gatiḥ / pratyekaṃ
[52,19]tāsām abhāve api tad-bhāvāt / asati sāmānye abhāvād itarathā
[52,20]ca bhāvāt / na eṣa doṣaḥ / yathā nīla-ādiṣv eka-apāye api cakṣurvijñānaṃ
[52,21]bhavati iti / na samūhe api teṣām asāmarthyam /
[52,22]tathā iha api pratyekam eka-apāye api bhavati iti na sarvadā sāmarthyaṃ /
[52,23]viṣama upanyāsaḥ / tathā hi /
[53,1]nīla-āder netra-vijñāne pṛthak sāmarthya-darśanāt //

{105}

[53,2]śakti-siddhiḥ samūhe api na evaṃ vyakteḥ kathaṃcana /
[53,3]nīla-ādīnāṃ hi cakṣurvijñāne pratyekam api sāmarthyaṃ dṛṣṭam
[53,4]iti samūhe api śaktir aviruddhā / tathā na kadācid vyaktayaḥ
[53,5]sāmānya-nirapekṣā anvayi vijñānaṃ janayanti / tasmād asamarthā
[53,6]eva vyaktayas tatra iti na tena gṛhyeran /
[53,7]tāsām anyatama-apekṣaṃ tac cec śaktaṃ na kevalam //

{106}

[53,8]atha api syāt na vema-rahitaḥ kuvindaḥ paṭaṃ karoti praty ekam /
[53,9]vema-abhāve api kuvindaḥ karoti iti na tata eva paṭa-utpattiḥ / tathā
[53,10]na kevalam ekaika-vyakty-apāye vijñāna-utpattāv api sāmānyaṃ
[53,11]tad-hetuḥ / kiṃ tarhi / vyaktīnām ekāṃ kāṃcid apekṣya vijñānam
[53,12]utpādayati / evaṃ sati /
[53,13]tad ekam upakuryus tāḥ kathaṃ ekāṃ dhiyaṃ ca na /
[53,14]bhinnānāṃ hy arthānām eka-artha-upakriyā virodhinī iti sarvo ayam
[53,15]ārambhaḥ / tāś ced vyaktayo bhinnā apy ekaṃ sāmānyam upakurvanti
[53,16]kaḥ punar āsāṃ vijñānena aparādhaḥ kṛto yat tan na upakurvanti /
[53,17]kim antargaḍunā sāmānyena / yathā asambhinnānām
[53,18]apy eka-sāmānya-upakaraṇa-śaktiḥ evaṃ tad eva ekaṃ vijñānaṃ kurvantu /
[53,19]kiṃ ca /
[53,20]kāryaś ca tāsāṃ prāpto asau jananaṃ yad upakriyā //

{107}

[53,21]na hy anatiśayam ātmānam asya pūrvavad bibhrataḥ kaścid
[53,22]upakārako nāma / atiprasaṅgāt / artha-antara-janane api tasya
[53,23]kiṃ tena / tasya tad-āśrayatve anupakāriṇaḥ ko ayam āśrayāśrayibhāvaḥ /
[53,24]atiprasaṅgo vā / upakāre api tatra eva tat-pratibandha
[53,25]iti kim anyas tat-karaṇāt tad-upakārī / tad-apekṣasya āśrayasya
[53,26]tad-upayoge anupakāryatve kā iyam apekṣā nāma / tadutpatti-dharmā
[53,27]dharmā bhāvaḥ svabhāvapratibandhād apekṣate nāma anādheyātiśaya-
[54,1]ātmā parair apekṣate ca iti vyāhatam etat / tasmād yaḥ
[54,2]kaścit kasyacit kvacit pratibandhaḥ sa sarvo janyatāyām eva antarbhavati /
[54,3]parabhāva-utpādane tad-anupakārāt / akiṃcitkarasya
[54,4]ca anupakārāt / tasmād vyakty-upakṛtasya sāmānyasya vijñāna-janane
[54,5]janane vyaktam asya tat-kāryatā-anuyujyate / kevalasya sāmarthye
[54,6]api vyaktīnāṃ kvacid apy atra sāmarthya-asiddheḥ agrāhyatvaṃ /
[54,7]samarthā vyaktayo vijñāne pratibhāsanād iti cet /
[54,8]katham asiddha-upakārāṇāṃ pratibhāsa iti sa eva sāmānya-abhyupagame
[54,9]cintyate / yasmān na anupakārako viṣayo atiprasaṅgāt /
[54,10]na aviṣayasya vijñāne pratibhāsaḥ / anupakārakasya aviṣayatve
[54,11]atīta-anāgata-ādīnām aviṣayatvam asatām upakāra-asāmarthyād
[54,12]iti cet / bhavantu nāma tad-viṣayāṇi nirviṣayāṇi / nirviṣayatve
[54,13]api tad-anukārī pratibhāsas tad-rūpa-anubhava-āhita-vāsanā-utpatter
[54,14]ātmabhūta eva vijñānasya / bhāva-abhāva-anuvidhānāc ca sāmarthyaṃ
[54,15]na pratibhāsanāt / apratibhāsino api vyakti-vyatirekeṇa sāmānyasya
[54,16]bhāvāt / pratibhāsinām api keśa-ādi-viplavānām abhāvāt /
[54,17]abhinna-pratibhāsā dhīr na bhinneṣv iti cen matam /
[54,18]na brūmo anekam eka-kārya-kṛn na bhavati iti / kiṃ tarhi / na
[54,19]bhinneṣv artheṣv arpita-tad-ākārā buddhir abhinna-pratibhāsinī
[54,20]syāt / na vai sāmānya-grāhiṇīṣu svalakṣaṇa-pratibhāsaḥ tad-abhāve
[54,21]api tāsāṃ bhāvāt ākāra-antareṇa ca sva-jñāne pratibhāsanāt
[55,1]aneka-ākāra-ayogād ekasya atiprasaṅgāc ca / tasmān na iyaṃ bhinna-artha-
[55,2]grāhiṇy abhinnā pratibhāti tad-udbhavā / atat-pratibhāsiny
[55,3]apy adhyavasāya-vibhramād vyavahārayati lokam / sa tu
[55,4]tasyāṃ pratibhāsamāna ākāro na artheṣv asti / anyatra bhedād abhedinaḥ /
[55,5]sa ca arūpaḥ / tam eva eṣā gṛhṇatī tathā viplavata ity
[55,6]uktaṃ prāk / api ca / vastu-sāmānya-vādino api hi bhinnā eva vyaktayaḥ /
[55,7]kathaṃ tāsv abhinna-ākārā buddhir iti tulyaṃ codyam /
[55,8]na tulyaṃ tatra abhinnasya sāmānyasya sadbhāvāt / nanu tatra
[55,9]tasya ābhāsaḥ sato api na lakṣyate / sā hi varṇa-saṃsthāna-pratibhāsavatī
[55,10]vibhāvyate / na ca īdṛśaṃ sāmānyam / na ca tato vyatiriktaḥ
[55,11]kaścid abhinna ākāro asti / ākṛti-sāmānya-vādino api viśeṣa-vat
[55,12]tasya avyatirekād artha-antare avṛttir iti bhedān na abhinna-pratibhāso
[55,13]yujyate / athavā astu
[55,14]pratibhāso dhiyaṃ bhinnaḥ samānā iti tad-grahāt //

{108}

[55,15]na eva tāsv abhinnaḥ pratibhāso asti samānā iti grahāt / na hy
[55,16]ekasmin pratibhāse samānā iti yuktaṃ / kiṃ tarhi / tad eva iti /
[55,17]dvayasya grahaṇād adoṣa iti cet / tathā api tad iha iti syāt / na samāna
[55,18]iti / tad eva tāsāṃ sāmyam iti cet / katham anyonyasya
[55,19]sāmyam / tat-sambandhād iti cet / na / pratibaddhasya sambandha-
[55,20]ayogāt / atiprasaṅgāc ca /
[55,21]kathaṃ tā bhinna-dhī-grāhyāḥ samāś ced /
[56,1]nanu samānā iti grahaṇād eva āsv abhinna-pratibhāsaḥ / na vai
[56,2]tad-darśane bhinna-abhinnayoḥ pratibhāsanāt samānā iti pratītiḥ /
[56,3]kiṃ tarhi /
[56,4]eka-kāryatā /
[56,5]sādṛśyaṃ /
[56,6]na hi vayam artha-jñāne dvāv ākārau paśyāmaḥ / apaśyantaś ca
[56,7]katham artha-dvaya-kalpanena ātmānam eva vipralabhāmahe / eka-
[56,8]kāryās tu vyaktayaḥ kalpanā-viṣayatām upayāntyas tathā anayā
[56,9]vibhramān miśrīkriyanta ity anavadyam etat /
[56,10]nanu dhīḥ kāryaṃ tāsāṃ sā ca vibhidyate //

{109}

[56,11]pratibhāvaṃ / tadvat tat-pratibhāsino vijñānasya api bhedāt / katham
[56,12]eka-kāryāḥ / tad hi tāsāṃ kāryaṃ tac ca bhidyate / yad
[56,13]apy udaka-āharaṇa-ādikam ekaṃ ghaṭa-ādi-kāryaṃ tad api pratidravyaṃ
[56,14]bhedād bhidyata eva iti na ekaṃ bhedānāṃ kāryam asti /
[56,15]na eṣa doṣaḥ / yasmāt /
[56,16]eka-pratyavamarśasya hetutvād dhīr abhedinī /
[56,17]eka-dhī-hetu-bhāvena vyaktīnām apy abhinnatā //

{110}

[56,18]niveditam etad yathā na bhāvānāṃ svabhāva-saṃsargo asti iti /
[56,19]tatra saṃsṛṣṭa-ākārā buddhir bhrāntir eva / tāṃ tu bhedinaḥ
[56,20]padārthāḥ krameṇa vikalpa-hetavo bhavanto janayanti svabhāvata
[56,21]iti ca / sa tv eṣām abhinno bheda ity ucyate jñāna-ādeḥ
[57,1]kasyacid ekasya karaṇāt atat-kāri-svabhāva-vivekaḥ / tad api
[57,2]pratidravyaṃ bhidyamānam api prakṛtyā eka-pratyavamarśasya abheda-
[57,3]avaskandino hetur bhavad abhinnaṃ khyāti / tathābhūta-pratyavamarśa-hetor
[57,4]abheda-avabhāsino jñāna-āder arthasya hetutvād
[57,5]vyaktayo api saṃsṛṣṭa-ākāraṃ svabhāva-bheda-paramārthaṃ svabhāvata
[57,6]ekaṃ pratyayaṃ janayanti ity asakṛd uktam etat / tasmād
[57,7]eka-kāryatā eva bhāvānām abhedaḥ /
[57,8]sā ca atat-kārya-viśleṣas /
[57,9]eva
[57,10]tad-anyasya anuvartinaḥ /
[57,11]vastunaḥ
[57,12]adṛṣṭeḥ pratiṣedhāc ca /
[57,13]na hi dṛśyaṃ vibhāgena apratibhāsamānam asti ity uktam etat
[57,14]sati vā kvacid anāśritaṃ kathaṃ jñāna-hetur iti / pratiṣedhasya
[57,15]ca vidhānāt tat-kalpanā ayuktā iti / tasmāt
[57,16]saṃketas /
[57,17]api
[57,18]tad-vid-arthikaḥ //

{111}

[57,19]eva yuktaḥ / yo ayam anyonyaṃ viveko bhāvānāṃ tat-pratītaya
[57,20]eva saṃketo api kriyamāṇaḥ śobheta atat-kāri-vivekena pravṛtty-arthatayā /
[57,21]yadi hi na tat-pratīty-arthaḥ saṃketas tasya vyavahāra-
[57,22]kāle apy asaṃsparśān na anya-parihāreṇa pravarteta / na hi sa
[57,23]teṣāṃ tebhyo vivekaḥ śabdena codita iti / sā ca śrutiḥ /
[58,1]akārya-kṛti-tat-kāri-tulya-rūpa-avabhāsinīm /
[58,2]dhiyaṃ vastu-pṛthagbhāva-mātra-bījām anarthikām //

{112}

[58,3]janayanty apy atat-kāri-parihāra-aṅga-bhāvataḥ /
[58,4]vastu-bheda-āśrayāc ca arthe na visaṃvādikā matā //

{113}

[58,5]tato anyāpoha-viṣayā tat-kartṛ-āśrita-bhāvataḥ /
[58,6]eka-svabhāva-rahiteṣv artheṣu tam adhyāropya-utpadyamānāṃ mithyā-
[58,7]pratibhāsitvād akārya-kāriṇam api tat-kārya-kāriṇam iva adhyavasyantīṃ
[58,8]vastu-pṛthagbhāva-mātra-bījāṃ samāna-adhyavasāyāṃ
[58,9]mithyā-buddhiṃ śrutir janayanty api tad-anya-parihāra-aṅga-abhāvāt
[58,10]paramārthatas tad-vyatirekiṣu padārtheṣu na visaṃvādikā ity ucyate /
[58,11]tathā hi sa teṣu vyatireko bhūtaḥ / sarvathā avyatikramaṇīyatvāt /
[58,12]na eko vyatirikto avyatirikto vā sarvathā ayogāt / tasya
[58,13]samāveśane vastuni dūra-utsṛṣṭam eva vastu syāc śabda-jñānābhyām /
[58,14]tad-viṣaya-abhimatasya tasya abhāvāt / anyasya ca vastu-
[58,15]dharmasya kasyacid asaṃsparśāt / tata eva ca sā śrutir anyāpoha-
[58,16]viṣayayā ity ucyate / anyavyāvṛtteṣv artheṣu vyāvṛtti-bhedam
[58,17]upādāya aviśeṣeṇa niveśanāt / vyavahāre apy anya-parihāreṇa
[58,18]pravartanāt /
[58,19]avṛkṣa-vyatirekeṇa vṛkṣa-artha-grahaṇe dvayam //

{114}

[58,20]anyonya-āśrayam ity eka-graha-abhāve dvaya-agrahaḥ /
[58,21]saṃketa-asambhavas tasmād iti kecit pracakṣate //

{115}

[58,22]yady avṛkṣebhyo bhedo vṛkṣas tasya avṛkṣa-grahaṇam antareṇa
[58,23]tathā grahītum aśakyatvāt avijñāta-vṛkṣeṇa avṛkṣasya api tad-vyavaccheda-
[58,24]rūpasya aparijñānāt buddhāv anārūḍhe arthe na saṃketaḥ
[58,25]śakyata ity eke /
[59,1]teṣām avṛkṣāḥ saṃkete vyavacchinnā na vā /
[59,2]ya evam ekaṃ vastu-sāmānyam abhyupagamya itaretara-āśrayam
[59,3]anya-vyavacchedena saṃkete codayanti / teṣāṃ tatra api saṃketa-
[59,4]karaṇe avṛkṣā vyavacchinnā na vā
[59,5]yadi /
[59,6]vyavacchinnāḥ kathaṃ jñātāḥ prāg vṛkṣa-grahaṇād ṛte //

{116}

[59,7]na hi tadā pratipattā vṛkṣaṃ vetti na avṛkṣaṃ taj-jñānāya eva
[59,8]tad-arthitayā upagamāt / so ajānānaḥ katham avṛkṣa-vyavacchedaṃ
[59,9]pratipadyeta saṃkete / apratipattau ca aparihṛta-tad-anya-
[59,10]niveśinaḥ śabdād
[59,11]anirākaraṇe teṣāṃ saṃkete vyavahāriṇām /
[59,12]na syāt tat-parihāreṇa pravṛttir vṛkṣa-bheda-vat //

{117}

[59,13]na hi saṃkete para-avyavacchedena niveśitāc śabdād vyavahāre
[59,14]tat-parihāreṇa pravṛttir yuktā / śiṃśapā-ādi-bheda-vat / atha api syāt /
[59,15]avidhāya niṣidhya-anyat pradarśya ekaṃ puraḥ sthitam /
[59,16]vṛkṣo ayam iti saṃketaḥ kriyate tat prapadyate //

{118}

[59,17]vyavahāre api tena ayam adoṣa iti cet /
[59,18]na vai vastu-sat sāmānya-vādinā kasyacid vyavacchedena kiṃcid
[59,19]vidhīyate / kiṃ tarhi / ekam agrato vyavasthitaṃ vastu sandarśya
[59,20]vṛkṣo ayam iti saṃketaḥ kriyate / saṃketa-kāle tathā-dṛṣṭam
[59,21]eva ayam arthaṃ tat-sambandhinaṃ vā vyavahāre api pratipadyata
[60,1]iti na samānaḥ prasaṅgaḥ / na samānaḥ / yasmāt tatra api /
[60,2]taruḥ /
[60,3]ayam apy ayam eva iti prasaṅgo na nivartate //

{119}

[60,4]ekaṃ pradarśya ayaṃ vṛkṣa ity api bruvāṇo ayam apy ayam eva ity
[60,5]ubhayīṃ gatiṃ na ativartate / tayoś ca sa eva doṣaḥ / na doṣaḥ
[60,6]dṛṣṭa-viparītasya sujñānatvāt / ekaṃ hi kiṃcit paśyato anyatra
[60,7]tad-ākāra-vivekinīṃ buddhim anubhavatas tato anyad iti yathā-anubhavaṃ
[60,8]tad-vivecano vaidharmya-niścaya utpadyate / sa hy
[60,9]ayam eva vṛkṣa iti pradarśya vyutpāditaḥ / yatra eva taṃ na
[60,10]paśyati tam eva avṛkṣaṃ svayam eva pratipadyate / na idaṃ vyavaccheda-
[60,11]vādinaḥ sambhavati / ekatra dṛṣṭasya rūpasya kvacid
[60,12]ananvayād darśanena pratipattau vyakty-antare api na syāt tathā
[60,13]pratītiḥ / evaṃ tarhi tatra api tulyam etat / yasmāt /
[60,14]eka-pratyavamarśa-ākhye jñāna ekatra hi sthitaḥ /
[60,15]prapattā tad-atad-hetūn arthān vibhajate svayam //

{120}

[60,16]niveditam etat prāg yathā ete bhāvāḥ prakṛti-bhedino api jñāna-ādikam
[60,17]ekaṃ kāryaṃ kecit kurvanti na anya iti / tān ayaṃ tatra svayam
[60,18]eva tad-hetūn atad-hetūṃś ca vibhajya pratyeti / tasya /
[60,19]tad-buddhi-vartino bhāvān bhāto hetutayā dhiyaḥ /
[60,20]ahetu-rūpa-vikalān eka-rūpān iva svayam //

{121}

[60,21]bhedena pratipadyeta ity uktir bhede niyujyate /
[60,22]taṃ tasyāḥ pratiyatī dhīr bhrāntyā ekaṃ vastv iva īkṣyate //

{122}

[60,23]teṣāṃ prakṛtyā eva pratyaya-vaśāt tathābhūta-vikalpa-kāraṇānām
[60,24]anvayāt tad-draṣṭur buddhau viparivartamānān taj-jñāna-
[60,25]hetutayā tad-anyavyāvṛttyā ca atathābhūtān api tathā-adhyavasitān
[60,26]avibhakta-bāhya-adhyātmika-bhedān pratipattā pratipattim anusṛtya
[60,27]ete vṛkṣā iti sva-para-vikalpeṣv eka-pratibhāsān ādarśya vikalpa-
[60,28]vijñāne vyavasthitas tad-vijñāna-hetūn bhedena pratipadyeta
[61,1]ity uktim atad-hetubhyo bhede niyuṅkte / taṃ tasyāḥ pratipadyamānā
[61,2]buddhir vikalpikā bhrānti-vaśād eva eka-vastu-grahiṇī iva
[61,3]pratibhāti / na punar ekaṃ vastu tatra dṛśyam asti yasya darśana-
[61,4]adarśanābhyāṃ bhinna-darśane apy eṣa vṛkṣa-avṛkṣa-vibhāgaṃ
[61,5]kurvīta / tasya śākhā-ādi-pratibhāsa-vibhāgena daṇḍa-vad daṇḍiny
[61,6]agrahaṇāt / agṛhītasya ca apara-pravibhāgena anupalakṣaṇāt / ākṛter
[61,7]apy ekatra dṛṣṭāyā anyatra draṣṭum aśakyatvāt / tad-atadvator
[61,8]vṛkṣa-avṛkṣatve vyaktir eka eva vṛkṣaḥ syāt / bhavatu nāma ghaṭa-ādi-
[61,9]śabdeṣv artha-antara-vyavacchedaḥ / atha jñeya-ādi-padeṣu katham /
[61,10]na hy ajñeyaṃ kiṃcid asti yato bhedaḥ syāt / tato bhedena
[61,11]viṣayīkaraṇa eva tasya jñeyatvāt / na eṣa doṣaḥ / yasmāt /
[61,12]kvacin niveśanāya arthe vinivartya kutaścana /
[61,13]buddheḥ prayujyate śabdas tad-arthasya avadhāraṇāt //

{123}

[61,14]vyartho anyathā prayogaḥ syāt taj jñeya-ādi-padeṣv api /
[61,15]vyavahāra-upanīteṣu vyavacchedyo asti kaścana //

{124}

[61,16]śabdaṃ hi prayuñjānaḥ sarvo anvaya-vyatirekau na ativartate /
[61,17]tasya pravṛtti-nivṛtty-arthatvāt / yadi hy ayaṃ na kasyacit kutaścin
[61,18]nivartayet pravartayed vā buddhiṃ yathābhūta-anujñānāt
[61,19]sarva-vyavahāreṣu na kiṃcid vyāharet / vyāhārasya avadhāraṇa-
[61,20]nāntarīyakatvāt / yathā ghaṭena udakam ānayeti / yadi ghaṭena añjalinā
[61,21]vā udaka-ānayanaṃ yathākathaṃcid abhimataṃ syāt udakam
[61,22]ānayety eva vaktavyaṃ syāt / na ghaṭena iti / tathā paṃśunā
[61,23]vā anena vā yena kenacid ānītena artha ānayety eva syād anākṣipta-
[61,24]karaṇa-karmakam / evam ānayanam anyad vā yat kiṃcid
[61,25]anuṣṭhānaṃ vā abhimataṃ tadā ānayety api na
[61,26]brūyāt / vyarthatvād vacanasya / tathā vyavahāra-upanītānāṃ jñeya-ādi-
[62,1]padānām api kenacid vyavacchedyena bhavitavyam / ananya-āśaṅkāyāṃ
[62,2]prayoga-ayogāt tatra hi yad eva mūḍha-mater āśaṅkā-sthānaṃ
[62,3]tad eva nivartyam / anāśaṅkamāno vā kiṃ parasmād
[62,4]upadeśam apekṣate / aśrotṛ-saṃskāraṃ ca bruvāṇaḥ kathaṃ
[62,5]na unmattaḥ / tat-saṃskārāya eva śabdānāṃ kṛta-saṃketatvāt / avyavahāra-
[62,6]upanītaś ca na eva kaścit jñeya-ādi-śabdo asti / vākya-gatasya
[62,7]padasya artha-cintanāt / kva punar ete śabdāḥ prayujyanta iti
[62,8]prayoga-viṣaya-cintāyām anyāpoha ucyate / anirdiṣṭa-prayogaṃ tu
[62,9]jñeya-śabdasya ko artha iti praśne na kaścid arthaḥ / tataḥ kvacid
[62,10]apratipatteḥ / tathā ghaṭa-ādi-śabdānām api / yā api kvacit prakaraṇe
[62,11]kevala-śabda-śravaṇāt pratipattir dṛṣṭa-prayoga-anusāreṇa sākāṅkṣatvāt
[62,12]sā aparisamāpta-tad-viplava eva ghaṭa-ādi-śabdeṣu /
[62,13]tādṛśo jñeya-ādi-śabdeṣv api yathā-darśanam asty eva / tasmāt
[62,14]sarva eva śabda-prayogaḥ kutaścid buddhiṃ nivartya kvacin niveśana-
[62,15]arthaḥ / tat-sāphalyāt /
[62,16]niveśanaṃ ca yo yasmād bhidyate vinivartya tam /
[62,17]tad-bhede bhidyamānānāṃ samāna-ākāra-bhāsini //

{125}

[62,18]sa ca ayam anyavyāvṛttyā gamyate tasya vastunaḥ /
[62,19]kaścid bhāga iti prokto rūpaṃ na asya api kiṃcana //

{126}

[62,20]tad-gatāv eva śabdebhyo gamyate anya-nivartanam /
[62,21]na tatra gamyate kaścid viśiṣṭaḥ kenacit paraḥ //

{127}

[62,22]na ca api śabdo dvaya-kṛd anyonya-abhāva ity asan /
[62,23]arūpo rūpavattvena darśanaṃ buddhi-viplavaḥ //

{128}

[62,24]niveśyamāno apy eṣa śabdo yasmād bhidyate taṃ vinivartya
[62,25]bhidyamānānāṃ bhede samāna-rūpa-pratibhāsiny ākṣipta-tad-anyavyāvṛttir
[62,26]niveśyata iti / sa eva ayam artha-antara-vyāvṛttyā
[62,27]tasya vastunaḥ kaścid bhāgo gamyate śabdo artha-antara-nivṛtti-
[63,1]viśiṣṭān eva bhāvān āha ity ādinā nirdiṣṭaḥ / sa hi taṃ bhedaṃ
[63,2]kathayann artha-antara-vyavacchedam ākṣipan eva vartate /
[63,3]eka-gata-bheda-codanāyās tad-anyavyāvṛtty-ākṣepa-nāntarīyakatvāt /
[63,4]sa eva bhedas tad-vyāvṛttyā gato bhāgas tad-gates tad-upādhitvāt
[63,5]tad-viśiṣṭo gata ity ucyate / na punar artha-antara-nivṛttir viśeṣaṇa-
[63,6]bhūtā keṣāṃcid arthānāṃ yayā viśiṣṭāḥ śabdaiś codyante / daṇḍi-vat /
[63,7]dvayor hi bhidyamānayor bhedasya ubhaya-gatatvād
[63,8]eka-bheda-abhidhāne api nāntarīyakas tad-anya-ākṣepo bhavati iti tayor
[63,9]na viśeṣaṇaviśeṣyabhāvaḥ / eka-bheda-abhidhāne apy anyavyāvṛtti-
[63,10]gater anvaya-vyatireka-codanayā vyavahāra-aṅgatāṃ śabdānāṃ
[63,11]darśayaṃs tad-vyāvṛttyā gamyate tad-viśiṣṭo vā ity āha / ata
[63,12]eva ca śabdasya na dvau vyāpārau tad-anyavyāvartanaṃ svārtha-
[63,13]abhidhānaṃ ca / svārtha-abhidhānād eva tad-anyavyāvṛtti-gateḥ /
[63,14]svārthasya bheda-rūpatvāt / na hy anvayo avyatireko ananvayo
[63,15]vā vyatirekaḥ / eka-anvayasya parihārya-abhāve niṣphala-codanatvāt
[63,16]tathā eka-parihārasya kvacit sthity-abhāve / sa ca ayaṃ bhedo arūpaḥ /
[63,17]rūpavattvena tv asya darśanaṃ kevalaṃ buddhi-viplava
[63,18]eva /
[64,1]tena eva aparamārtho asāv anyathā na hi vastunaḥ /
[64,2]vyāvṛttir vastu bhavati bhedo asya asmād iti īraṇāt //

{129}

[64,3]rūpaṃ hi paramārthaḥ / bhedaś ced rūpaṃ syāt / tad-rūpaṃ vā
[64,4]syād atad-rūpaṃ vā / tādrūpye tad eva iti na anyas tato bhidyeta /
[64,5]na hi tasya rūpam anyasya syāt / na tad eva bhedasya rūpaṃ /
[64,6]rūpaṃ ca anyad eva syāt / tataś ca bhāvas tasmād vyāvarteta /
[64,7]tato asmāt tasya bheda iti na syāt / yat khalu yad-bhedād vyāvartate
[64,8]tad eva tad bhavati iti so asya bheda iti ca na syāt / na
[64,9]hy anyonyasya bhedo bhavati / sambandha-abhāvāt / sati vā sa
[64,10]kāryakāraṇabhāva iti rūpaṃ taj-janitaṃ bheda ity aviśeṣāt /
[64,11]sarva-kāryāṇi sva-kāraṇānāṃ vyāvṛttayaḥ syuḥ / rūpa-antaratve
[64,12]ca bhedasya tato apy asya bheda iti bheda-upādhitvāt dravya-antara-van
[64,13]na bhedaḥ syāt / na hi bheda-upādhir eva bhedo ayam ata
[64,14]iti viśeṣa-nirdeśāt / tataś ca upādhy-abhāve bhedasya eva abhāvaḥ syāt /
[64,15]tasmān na vyatiriktaḥ / tad-anya-gaty-abhāvāc ca vastuno na paramārthaḥ /
[64,16]kathaṃ tarhy abhinnasya vastunaḥ śabdena codane
[64,17]tasya eva anyato api bhedād anaṃśaya-eka-bheda-codane sarva-bheda-
[64,18]gates tatra śabda-pramāṇa-antarāṇi vyarthāni na syuḥ / yasmāt /
[64,19]eka-artha-śleṣa-viccheda eko vyāpriyate dhvaniḥ /
[64,20]liṅgaṃ vā tatra vicchinnaṃ vācyaṃ vastu na kiṃcana //

{130}

[64,21]yasya abhidhānato vastu-sāmarthyād akhile gatiḥ /
[64,22]bhaven nānā-phalaḥ śabda eka-ādhāro bhavaty ataḥ //

{131}

[64,23]uktaṃ prāg yathā saṃsṛṣṭa-bāhya-adhyātmika-bhedā buddhiḥ svam
[64,24]eva ābhāsaṃ vyavahāra-viṣayam arthakriyā-yogyam adhyavasāya
[64,25]śabda-artham upanayati iti / tatra eva ca te śabdās tais tair bhrānti-
[64,26]kāraṇaiḥ saṃsṛṣṭa-rūpa iva ābhāti yathā-saṃketaṃ vicchedāya vyāpriyante/
[64,27]na ca eka-sādhyaṃ vyavacchedam anyaḥ karoti / saṃketa-
[65,1]pratiniyamāt na ca vicchinnaṃ kiṃcid vastv ākṣipyate
[65,2]yasya abhidhānād vastu-balena akhile gatiḥ syāt / śabdānāṃ buddhi-
[65,3]viplava-viṣayatvāt / tatra ca avastuni vastu-sāmarthya-abhāvāt / tathābhūta-
[65,4]artha-darśana-dvāreṇa ayaṃ nānā-eka-dharma-bheda-abheda-pratibhāsa-
[65,5]viplava-anusārī vyavahāra iti tasya tat-pratibandhe sati
[65,6]tad-avyabhicāraḥ / tato vitathād apy ante tathābhūta eva vastuni
[65,7]jñāna-saṃvādāt / na punar bhinna-ākāra-grāhiṇāṃ jñāna-śabdānāṃ
[65,8]eka-vastu-viṣayatvāt nānā-phalaḥ śabda eka-ādhāro vyāghātāt / yathā varṇite
[65,9]tu buddhi-pratibhāsa-āśraye na doṣa iti /
[65,10]vicchedaṃ sūcayan ekam apratikṣipya vartate /
[65,11]yadā anyaṃ tena sa vyāpta ekatvena ca bhāsate //

{132}

[65,12]sāmānādhikaraṇyaṃ syāt tadā buddhy-anurodhataḥ /
[65,13]vastu-dharmasya saṃsparśo viccheda-karaṇe dhvaneḥ //

{133}

[65,14]syāt satyaṃ sa hi tatra iti na eka-vastv-abhidhāyini /
[65,15]buddhāv abhāsamānasya dṛśyasya abhāva-niścayāt //

{134}

[65,16]ity antaraślokāḥ /
[65,17]tena anyāpoha-viṣayāḥ proktāḥ sāmānya-gocarāḥ /
[65,18]śabdāś ca buddhayaś ca eva vastuny eṣām asambhavāt //

{135}

[65,19]yadi hi vidhi-rūpeṇa vastv eva śabdair vikalpair vā api viṣayīkriyeta
[65,20]so ayaṃ sarva-artha-sarva-ākāra-pratīti-prasaṅgo asāmānādhikaraṇya-
[65,21]ādayaś ca iti manyamānaḥ praṇetā nyāya-śāstrasya anyāpoha-
[65,22]viṣayāv etau prāha / tathā hi /
[65,23]ekatvād vastu-rūpasya bhinna-rūpā matiḥ kutaḥ /
[65,24]anvaya-vyatirekau vā na ekasya eka-artha-gocarau //

{136}

[65,25]tad ekam anaṃśaṃ vastu kathaṃ bhinna-ākārābhir buddhibhir
[65,26]viṣayīkriyate / ākāra-bheda-āśrayatvād bhedasya / tasya ca abhedāt /
[65,27]tadātmano api sāmānyasya tad-ekayogakṣematvāt / tad ayam
[65,28]anyonya-artha-parihāreṇa eka-viṣayayor vṛtty-abhāvāt sāmānādhikaraṇya-
[66,1]ādir na ca vastv-ātmana ekasya tatra eva vṛttir
[66,2]avṛttiś ca yuktā vyāghātāt / na ca anyatra avartamānaṃ sāmānyaṃ
[66,3]syāt / sāmānyasya vṛttir na viśeṣasya iti cet / na / bheda-abhāvāt / tad
[66,4]hi eka-rūpaṃ sāmānyaṃ vā bhavet viśeṣo vā / na hy asati rūpa-bhede
[66,5]ayaṃ pravibhāgo yuktaḥ sati vā avyatireko na syād ity uktam /
[66,6]tad ayam avibhāgo anviyād vā na vā / na punar ananvayo anvayī
[66,7]ca / yo api bhinnam eva sāmānyam āha / tasya api /
[66,8]abheda-vyavahārāś ca bhede syur anibandhanāḥ /
[66,9]yathāsvaṃ śabdā bhinnam artham abhidadhānāḥ katham eka-artha-
[66,10]buddhy-āśrayāḥ syuḥ / artha-antara-abhidhāyinaś ca anākṣepakāḥ
[66,11]nirākāṅkṣatvāt kathaṃ viśeṣaṇaviśeṣyabhāva-āśrayāḥ /
[66,12]sarvatra bhāvād vyāvṛtter na ete doṣāḥ prasaṅginaḥ //

{137}

[66,13]yathā hy ekas tasmād bhinnas tathā anyo api iti bhedasya asāmānya-
[66,14]doṣo api na asti / pariśiṣṭa-abhāvas tu prāg eva uktaḥ / api ca /
[66,15]eka-kāryeṣu bhedeṣu tat-kārya-paricodane /
[66,16]gaurava-aśakti-vaiphalyād bheda-ākhyāyāḥ samā śrutiḥ //

{138}

[66,17]kṛtā vṛddhair atat-kārya-vyāvṛtti-vinibandhanā /
[66,18]na bhāve sarva-bhāvānāṃ svabhāvasya vyavasthiteḥ //

{139}

[66,19]yad rūpaṃ śābaleyasya bāhuleyasya na asti tat /
[66,20]atat-kārya-parāvṛttir dvayor api ca vidyate //

{140}

[66,21]artha-abhedena ca vinā śabda-abhedo na yujyate /
[66,22]tasmāt tat-kāryatā api iṣṭā atat-kāryād eva bhinnatā //

{141}

[66,23]cakṣur-ādau yathā rūpa-vijñāna-eka-phale kvacit//
[66,24]aviśeṣeṇa tat-kārya-codanā-sambhave sati //

{142}

[66,25]sakṛt sarva-pratīty-arthaṃ kaścit sāṃketikīṃ śrutim /
[66,26]kuryād ṛte api tad-rūpa-sāmānyād vyatirekiṇaḥ //

{143}

[67,1]yo api manyate katham abhinnam artham antareṇa bahuṣv ekā
[67,2]śrutiḥ teṣām asāmyāt eka-vṛtter anyatra pratyaya-ajananāt
[67,3]apratyāsattike ca pratyaya-utpāde atiprasaṅgāt teṣu ca eka-
[67,4]śabda-niveśana-vaiphalyād eka-artha-niyoga-abhāvāt bhinna-svabhāvānāṃ
[67,5]pṛthaṅ niyoge ca tathā-coditānāṃ vibhāga-aparijñānād
[67,6]iti / tasya apy ekam asti ity eva lokena śabdo niveśanīyaḥ tad
[67,7]vā ekam enāṃ śrutiṃ vastu-śaktyā eva dhvanayati iti / na asty etat /
[67,8]kiṃ tarhi kenacit prayojanena kecic śabdāḥ kvacin niveśyante /
[67,9]tatra yady anekam ekatra upayujyeta tad avaśyaṃ tatra codanīyaṃ /
[67,10]tasya pṛthak pṛthak codane atigauravaṃ syāt / na ca asya ananya-
[67,11]sādhāraṇaṃ rūpaṃ śakyaṃ codayitum / na apy asya āyāsa asya
[67,12]kiṃcit sāphalyaṃ / kevalam anena tatra yogyās te arthāś codanīyāḥ /
[67,13]ta ekena vā śabdena codyeran bahubhir vā iti svātantryam
[67,14]atra vaktuḥ / tad iyam ekā śrutir bahuṣu vaktṛ-abhiprāya-
[67,15]vaśāt pravartamānā na upālambham arhati / na ca iyam aśakya-
[67,16]pravartanā / icchā-adhīnatvāt / yadi hi na prayoktur icchā katham
[67,17]iyam ekatra api pravarteta / icchāyāṃ vā ka enāṃ bahuṣv api
[67,18]pratibandhuṃ samarthaḥ / prayojana-abhāvād / eva apravartanam iti
[67,19]cet / uktaṃ prayojanam / bhinneṣv ekasmāt pratītir atat-prayojana-
[67,20]bhedena ity uktam / na punaḥ svabhāvasya ekatvāt / yathāsvaṃ
[67,21]vyavasthita-svabhāvānām anyonya-rūpa-aśleṣāt katham eka-svabhāva-nimittaḥ
[67,22]śabdo bhinneṣu bhaved ity uktaṃ prāk / atat-prayojana-vyāvṛttis
[67,23]tu bhinnānām aviruddhā iti sa eva artha-abhedaḥ śabda-abhedasya
[67,24]kāraṇaṃ bhavatu / tena ime tat-prayojanā ity atat-prayojanebhyo
[67,25]bhinnā eva uktāḥ / na punar eṣām anyā tat-kāryatā anyatra anyato
[67,26]bhedāt / yathā cakṣū-rūpa-āloka-manaskāresv ātma-indriya-mano artha-
[68,1]tat-saṃnikarṣeṣu vā rūpa-vijñāna-eka-kāryeṣu tat-kārya-sāmānya-codanā-
[68,2]sambhave kuto rūpa-vijñānam iti vyavahāra-lāghava-arthaṃ kaścit
[68,3]sāṃketikīṃ śrutiṃ niveśayet yaro rūpa-vijñāna-hetuḥ śaso
[68,4]vā iti / api nāma sarveṣāṃ tad-hetūnāṃ sakṛt pratītir yathā syād
[68,5]iti / na ca atra anugāmi kiṃcid rūpam asti / kevalaṃ tad-arthatayā
[68,6]te bhāvā atad-arthebhyo bhinnā iti bheda eva eṣām abhedaḥ / evaṃjātīyāś
[68,7]ca sarve samūha-santāna-avasthā-viśeṣa-śabdā ye samastāḥ
[68,8]kiṃcid ekaṃ kāryaṃ kurvanti teṣāṃ tatra viśeṣa-abhāvād apārthikā
[68,9]viśeṣa-codanā iti sakṛt sarveṣāṃ niyojana-artham ekam ayaṃ
[68,10]lokaḥ śabdaṃ teṣu niyuṅkte ghaṭa iti / te api sajātīyād anyataś ca
[68,11]bheda-aviśeṣe api tat-prayojana-aṅgatayā tad-anyebhyo bhidyanta
[68,12]ity abhedāt tato aviśeṣeṇa pratīyante / tatra ghaṭasya rūpa-ādayo
[68,13]ity api ghaṭa-svabhāvā rūpa-ādaya udaka-dhāraṇa-viśeṣa-ādi-kārya-samarthā
[68,14]iti yāvat / sāmānya-kārya-sādhana-prasiddhena ātmanā rūpa-
[68,15]ādi-śabdaiḥ prasiddhā viśiṣṭa-kārya-sādhana-ākhyena viśeṣeṇa viśiṣṭās
[68,16]ta evam ucyante / na punar atra anyat kiṃcid yathā-varṇita-lakṣaṇaṃ
[68,17]dravyam asti tasya tādṛśasya anupalambhāt / eka-vacanam
[68,18]api tad-eka-śakti-sūcana-arthaṃ saṃketa-paratantraṃ vā / tathā
[68,19]ye hetu-phala-viśeṣa-bhūtāḥ kiṃcid ekaṃ sādhayanti sādhyante
[68,20]vā te api sakṛt pratyaya-arthaṃ vrīhy-ādi-śabdaiḥ kṛta-saṃketāḥ
[68,21]kathyanta iti pūrvavad vācyam / ye api pṛthak samastā vā kvacid
[68,22]upayujyante ta avasthā-viśeṣa-vācibhiḥ sakṛd eva śabdaiḥ pratyaya-
[68,23]arthaṃ khyāpyante sanidarśanāḥ sapratighā vā iti tad-anyebhyo
[68,24]bheda-sāmānyena / yathā eka-kāryās tat-kārya-codanāyāṃ
[68,25]tad-anya-bhedena ghaṭa-ādi-śabdaiḥ kṛta-samayāḥ / tathā kāraṇa-apekṣayā
[69,1]apy aneka ekena vyavahāra-artham eva / yathā śābaleyo
[69,2]bāhuleyaḥ prayatnānantarīyakaḥ śabdaḥ kṛtako vā iti / tathā
[69,3]tat-kārya-pratiṣedhena apy acākṣuṣaḥ śabdo anityo anātma iti /
[69,4]tat-kāraṇa-pratiṣedhena apy asvāmikaḥ śūnya iti / evaṃ yathāyogam
[69,5]anyad api vācyam / śūnya-anitya-ādi-śabdeṣu yathā-kalpanaṃ samīhita-
[69,6]ākāraṃ buddhāv āropya tad-vyavacchedena vyapadeśaḥ kriyate /
[69,7]buddhi-samīhā sandarśita-vibhāgatvāt sarvasya śabda-arthasya /
[69,8]apratipakṣa-doṣa-upakṣepa-ādayo durmati-vispanditāni ity upekṣanīyāḥ /
[69,9]atha
[69,10]eka-vṛtter aneko api yady eka-śrutimān bhavet /
[69,11]na kevalam eka-kāryās tad-anya-bheda-aviśeṣād eka-śabdena ucyante
[69,12]api tv eka-vṛttyā apy aneka eka-śabdena ucyeta / ko virodhaḥ syāt /
[69,13]uktam atra / tasya upalabhya-abhimatasya anupalabdher abhāvāt
[69,14]anupalabhyatāyāṃ vā tad-darśana-āśrayā vyapadeśa-pratyabhijñāna-
[69,15]ādayo na bhaveyur ity ādi / api ca /
[69,16]vṛttir ādheyatā vyaktir iti tasmin na yujyate //

{144}

[69,17]yad etad ekam anekatra vartamānam ekāṃ śrutiṃ vartayati
[69,18]tasya kā iyaṃ vṛttiḥ / ādheyatā vā syāt / yathā kuṇḍe badarāṇi
[69,19]vartanta iti / vyaktir vā tair abhivyakter / yady ādheyatā /
[69,20]nityasya anupakāryatvān na ādhāraḥ /
[69,21]nityaṃ hi sāmānyam iṣyate / anityatve aparāpara-utpatter anekatvād
[69,22]bheda-vad eka-pratyaya-ayogāt / nityasya ca kiṃ kurvāṇa
[69,23]ādhāraḥ syāt / tasya tatra samavāyād ādhāra iti cet ko
[70,1]ayaṃ samavāyo nāma / apṛthak-siddhānām āśrayāśrayibhāvaḥ /
[70,2]tad eva idam anupakārakasya āśrayatvaṃ na sambhāvayāmaḥ /
[70,3]atiprasaṅga-bhayāt / tasmāt samavāya-saṃyogāv eka-artha-samavāya-
[70,4]ādayo api vastu-sambandhāḥ kāryakāraṇabhāvān na vyatiricyante /
[70,5]parasparam anyato vā anupakāriṇām apratibandhāt / apratibaddhasya
[70,6]ca asambandhāt / yady apy eka-artha-samavāyināṃ parasparam
[70,7]anupakāraḥ / tata ekasmād upakāreṇa bhāvyam / abhāve
[70,8]yathokta-doṣa-prasaṅgāt / ataḥ sva-upakāra-dvāreṇa eva param api
[70,9]buddhyā saṃghaṭayya khyāpyate / tasmāt tatra api kāryakāraṇabhāva-
[70,10]kṛta eva pratibandhaḥ / tad ayam āśrayaḥ sāmānyasya
[70,11]svātmany anupakurvāṇo anapekṣasya ādhāra iti yācitaka-maṇḍanam
[70,12]etat / kathaṃ tarhi idānīm ajanakaṃ kuṇḍaṃ badarāṇām
[70,13]ādhāraḥ /
[70,14]pravisarpataḥ /
[70,15]śaktis tad-deśa-jananaṃ kuṇḍa-āder badara-ādiṣu //

{145}

[70,16]prakṛtyā eva guruṇo dravyasya asamāna-deśa-kārya-utpādana dharmaṇaḥ
[70,17]samāna-deśa-kārya-utpādana-bhāva ādhāra-kṛtaḥ / tasmāt tat-pūrva-
[70,18]kṣaṇa-sahakāri kuṇḍaṃ tatra eva badara-kāryaṃ janayad ādhāra
[70,19]ity ucyate / anyathā iha kuṇḍe badarāṇi ity api na syāt / na vai
[70,20]tad-upakāra-kṛto ayaṃ vyapadeśaḥ / kiṃ tarhi / saṃyoga-kṛtaḥ /
[70,21]kiṃ punaḥ sa tayor eva saṃyogaḥ / tābhyāṃ jananāt samavāyād
[70,22]vā / sa kim ekatra eva na samavaiti janyate vā / tasya asāmarthyāt /
[70,23]tad asamarthaṃ pṛthak tat sahitam api tādṛśam eva ity anupakārakatvān
[70,24]na saṃyogena tadvat syāt / sahitasya tad-anya-upakārād
[70,25]viśeṣa-utpatteḥ sāmarthyam / ko ayam ajanyajanakabhūtānām
[70,26]upakāraḥ / svarūpasya siddher akāryatvāt pararūpa-kriyāyām
[71,1]api tatra anupakārāt / ubhayathā kārakasya akiṃcitkaratvena
[71,2]anupakārakatvād ity ukta-prāyam / tasmāt sarva eva vastu-
[71,3]sambandhā janakasya eva upayoga-viśeṣa-vaśāt pravibhāgena kāryakāraṇabhāvād
[71,4]vyavasthāpyante / tad ayaṃ kuṇḍa-ādīnām apy
[71,5]ādhāra-bhāvo badara-ādiṣu janana-śaktir eva
[71,6]na sambhavati sā apy atra /
[71,7]na hy ayaṃ janana-viśeṣa-lakṣaṇa ādhāra-bhāvaḥ sāmānye sāmānya-
[71,8]āśrayasya sambhavati / tasya ajanyatvāt
[71,9]tad-abhāve apy avasthiteḥ /
[71,10]na sthitiḥ /
[71,11]atha api syāt sthāpaka āśrayaḥ sāmānyasya tataḥ sthiti-hetutvād
[71,12]ādhāro na jananād iti / tad ayuktam / tasya tad-abhāve api sthānāt /
[71,13]patana-dharmāṇāṃ hi bhāvānāṃ pāta-pratibandhād ajanako api
[71,14]sthāpako bhavet / atra api yadi kaścit pratibandhaṃ na paryanuyuñjīta /
[71,15]sa hi pāta-pratibandho na artha-antaram eva yaḥ sthāpayitrā
[71,16]kriyeta / artha-antaratve tatra eva asya upayoga iti kaḥ patataḥ pratibandhaḥ /
[71,17]pratibandhād apāte api tulyaḥ paryanuyogo anavasthā
[71,18]vā / tasmāt pāta-abhāvaḥ pāta-pratibandhaḥ sa kathaṃ kenacit
[71,19]kriyate / abhāvaṃ karoti iti hi na abhāvo nāma kaścit kāryaḥ / tasya
[71,20]kathaṃcit kārya-rūpatve abhāva-ayogāt / tasmād bhāva-kriyā-pratiṣedha-
[71,21]nirdeśa eṣa bhāvaṃ na karoti iti yāvat / tathā ca ayaṃ na
[71,22]kiṃcit karoti ity akiṃcitkaraś ca kaḥ kasya sthāpako nāma / tena
[71,23]ayaṃ kenacid apratibaddha iti na kadācit tiṣṭhet / tasmāt pāta-
[71,24]pratibandha ity api kṣaṇikānāṃ bhāvānām upādāna-samāna-
[71,25]deśa-utpādanam ucyate / astu nāma ajananaṃ pātināṃ tat-pratibaddhaḥ /
[71,26]tat-karaṇād gatimato dravyasya kaścit sthāpako apy astu /
[71,27]sāmānyasya akriyasya kiṃ-lakṣaṇāṃ sthitiṃ kurvāṇaḥ sthāpakaḥ
[71,28]syāt / sthitir hi tasya svarūpa-apracyutir eva / sā ca na āśraya-āyattā
[71,29]nityatvāt /
[71,30]sā apy ayuktā eva bheda-abheda-vivecane //

{146}

[72,1]astu nāma āśraya-hetukā sthitiḥ sāmānyasya / sā sāmānyād anyā
[72,2]vā syād ananyā vā / sā anyā cet tām eva sa āśrayaḥ karoti / sā
[72,3]ca apratibaddhā sāmānya iti kim sāmānyasya āśrayeṇa / pratibaddhe
[72,4]vā kaḥ pratibandha iti vācyam / sthiti-karaṇaṃ cet tatra api tulyaḥ
[72,5]prasaṅgo anavasthā ca / tata upakāra-anavadhāraṇād asya iyaṃ
[72,6]sthitir ity apratītiḥ / jananaṃ cet kim āśrayeṇa apekṣitena anupakāriṇā /
[72,7]apekṣā iti hi tat-pratibandhaḥ sa ca anādheyaviśeṣasya sāmānyasya
[72,8]ayukta iti / kevalaṃ janayed iti / na asty anyaḥ sthiti-hetuḥ /
[72,9]abhede vā sthiteḥ sāmānyāt svarūpam eva tat tasya / tac ca
[72,10]nityam asti iti / na sthitir asya kenacit kriyate / tasmān na sāmānyasya
[72,11]ādhāro asti / tan na ādheyatā asya vṛttiḥ / atha punaḥ sato api
[72,12]sāmānyasya avyaktasya vyaktyā jñāna-kāraṇatvāt tad-vyaktis tatra
[72,13]vṛttiḥ syāt / na yuktam evaṃ bhavitum / yasmāt /
[72,14]vijñāna-utpatti-yogyatvāya ātmany anya-anurodhi yat /
[72,15]tad vyaṅgyaṃ yogyatāyāś ca kāraṇam kārakaṃ matam //

{147}

[72,17]prāg eva asya ca yogyatve tad-apekṣā na yujyate /
[72,18]sāmānyasya avikāryasya tat sāmānyavataḥ kutaḥ //

{148}

[72,19]na khalu vai kārakād vyañjakasya kaścid bhedaḥ / sva-viṣaya-vijñāna-
[72,20]utpādana-samartham aparaṃ sajātīya-upādāna-apekṣam anapekṣaṃ
[72,21]vā janayan bhāvam eva vyañjaka ucyate / paratra tu jñāna-
[72,22]janana-śaktir anākṣiptā janyasya iti janana-mātreṇa kārakatvam /
[72,23]yo hi yato vijñāna-utpādana-yogyatāṃ pratilabhate sa cen
[72,24]na tasya janyaḥ syāt / sā asya svabhāva-bhūtā yogyatā prāg eva asti
[72,25]iti na vijñāna-janane tam apekṣeta / para-bhūtāyāṃ ca asyāṃ
[72,26]sa eva tato bhavati iti sthiti-vat prasaṅgaḥ / tasmād vyañjako na
[72,27]taṃ karoti na apy anyam ity akiṃcitkaraś ca apekṣyata iti vyāhatam
[73,1]etat / nanv ajanakā api kāryatvād dhūma-ādayo vyañjakāḥ /
[73,2]satyaṃ vyañjakā na tu dhūmam apekṣya agnir ātmani jñānaṃ
[73,3]janayati / tathābhūtasya agneḥ sākṣād ajanakatvāt / kevalam
[73,4]upādāna-balena eva tatra jñānam utpadyate na viṣaya-balena asaty
[73,5]api tasmin bhāvāt paraṃparayā liṅga-anusāreṇa / na api sāmānyalakṣaṇa-
[73,6]avabhāsināṃ pratyayānāṃ saṃnihita-viṣayatā viṣaya-
[73,7]balena utpattir vā iti niveditam etat / nivedayiṣyate ca / tasmād ye
[73,8]viṣayāḥ sākṣād upayogena vijñānaṃ janayantas tatra param
[73,9]apekṣante te avaśyaṃ tata ātmānaṃ pratilabhante / na ca ayam
[73,10]ātma-pratilambhaḥ sāmānyasya nityasya kutaścit sambhavati /
[73,11]tasmān na tat kenacit vyaṅgyam / na vai yogyatā-pratilambhaṃ
[73,12]sāmānyasya vyaktiṃ brūmaḥ / kiṃ tarhi / svāśraya-samavāyam /
[73,13]svāśraya-samavetaṃ hi tad ātmany anyatra vā vijñāna-hetur iti /
[73,14]uktam atra ajanya-janakayoḥ ko ayam āśrayāśrayibhāva-lakṣaṇaḥ
[73,15]samavāya iti / svāśraya-samavāya-apekṣo vijñāna-hetus tena janya
[73,16]eva syāt / tad-hetoḥ svabhāvasya prāg-abhāvāt paścāc ca tato
[73,17]bhāvāt / nityaṃ tat-svabhāva-sadbhāve prāg api samavāyād vijñāna-
[73,18]udaya-prasaṅgāt / na vai vyaktiḥ sāmānyasya saṃskārād
[73,19]vyañjikā / kiṃ tarhi / tad-grāhiṇa indriyasya / so api /
[73,20]añjana-āder iva vyakteḥ saṃskāro na indriyasya ca /
[73,21]pratipatter abhinnatvāt tad-bhāva-abhāva-kālayoḥ //

{149}

[73,22]saṃskṛtam añjana-ādibhir indriyaṃ pratipattau kiṃcid atiśayam
[73,23]āsādayati / spaṣṭa-aspaṣṭa-bhedāt / atat-kāriṇaś ca atat-saṃskārakatvāt /
[73,24]na evaṃ vyakter indriyasya kaścit saṃskāras tad-bhāva-abhāva-
[74,1]kālayoḥ pratipattiṃ praty aviśeṣāt / viṣaya-saṃskāras tv indriya-
[74,2]aviśeṣe api tad-viśeṣa-ādhānād upakārī syāt / na indriya-saṃskāraḥ /
[74,3]prāg adṛśye darśana-śakty-ādhānād upakāraka iti cet / so atīndriyam
[74,4]arthaṃ darśayan kathaṃ na pratipatter bhedakaḥ / eka-pratiniyame
[74,5]ca sāmānya-antarasya darśako na syāt / vyaktyā ca indriya-
[74,6]saṃskārāt tad-darśane tad-vyaṅgyeṣu sāmānyeṣu kadācit aniścayo
[74,7]na syād eka-niścayo vā / tasyā avibhāgāyās teṣu viśeṣa-abhāvāt /
[74,8]vyakter yadi indriya-saṃskāro yadi na indriya-saṃskāraḥ sāmānyasya
[74,9]vijñāna-janana-svabhāva iti svabhāvād apracyuter anapekṣya eva
[74,10]indriya-saṃskāraṃ vijñānaṃ janayet / saṃskṛta-indriya-sahakāritvāt
[74,11]kevalam asamartham iti cet / ko ayam anādheyātiśayasya
[74,12]sahakāra-arthaḥ / anityā hi bhāvāḥ sahakāriṇo viśiṣṭa-ātma-lābhāt
[74,13]tam apekṣeran / yo hy eṣāṃ janaka ātmā sa tadā eva tato bhavati
[74,14]iti janyatā eva eṣāṃ parasparato apekṣā / sāmānyaṃ punar anāsādya
[74,15]paraṃ nityaṃ tat-svabhāvaṃ kim iti indriyam apekṣate /
[74,16]hi tasya kevalasya yo na tat-svabhāvaḥ sa punaḥ kathaṃcid
[74,17]bhāvī vyakter indriya-saṃskāraḥ / tat-sahakāri sāmānyaṃ vijñāna-
[74,18]hetur ity api pāraṃparyeṇa vyakteḥ kāryam eva sāmānyam
[74,19]uktaṃ syāt / api ca /
[74,20]vyañjakasya ca jātīnāṃ jātimattā yadi iṣyate /
[74,21]prāpto gotva-ādinā tadvān pradīpa-ādiḥ prakāśakaḥ //

{150}

[74,22]yo hi yad-viṣaya-vijñāna-hetuḥ sa tasya vyañjakaḥ / vijñāna-hetutvaṃ
[74,23]gotva-ādiṣu pradīpa-āder apy asti / tejaḥ-saṃskāra-apekṣiṇaḥ
[74,24]cakṣuṣo artha-pratipatteḥ / tataḥ pradīpa-ādayo gotva-ādinā tadvantaḥ
[75,1]syuḥ / na hi vyakter api jñāna-hetutāṃ muktvā anyā kācid asty
[75,2]abhivyaktiḥ sāmānyasya svabhāva-atiśayasya ādhātum aśakyatvāt /
[75,3]samavāyo abhivyaktir iti cet / uktā uttaram etat / tasya samavāya-ayogād
[75,4]iti / samavāya-mātraṃ hi vyaktyā saha asya jātaṃ na anyaḥ
[75,5]kaścid viśeṣa iti / pūrvavat paścād api na jñāna-hetuḥ syāt /
[75,6]samavāyād eva jñāna-hetutve svāśraya-samavāyinām anyeṣām api
[75,7]dṛśyatā-āpattiḥ / tasmāj jñāna-hetutā eva vyañjakatvaṃ / tac ca
[75,8]tulyaṃ pradīpa-ādāv iti sa eva prasaṅgaḥ / tan na ādheyatā na vyaktir
[75,9]vṛttiḥ sāmānyasya iti / avṛtter na anekatra jñāna-hetuḥ / ata eva /
[75,10]vyakter anyā athavā ananyā yeṣāṃ jātis tu vidyate /
[75,11]teṣāṃ vyaktiṣv apūrvāsu kathaṃ sāmānya-buddhayaḥ //

{151}

[75,12]vidyata eva ity avadhāraṇa-arthas tu-śabdaḥ / vidyamāno hi padārthaḥ
[75,13]sva-sāmarthyena anyatra buddhiṃ janayan svarūpa-anukāriṇīṃ
[75,14]tat-sambandham apekṣate / anyathā atiprasaṅgāt / sa ca sāmānyasya
[75,15]satas tattvānyattva-pakṣayor na sambhavati /
[75,16]ekatra dṛṣṭasya anyatra darśana-asambhavāt /
[75,17]sā hi buddhir eka-bhāvinī vyakty-antaram evam āskanded bhūta-
[75,18]grāhiṇī yadi tatra dṛṣṭaṃ kiṃcid anyatra paśyet / tac ca
[75,19]sataḥ /
[75,20]ananyatve anvaya-abhāvād anyatve apy anapāśrayāt //

{152}

[75,21]na sambhavati / svabhāvo hi svabhāvān na tattvam anyatvaṃ
[75,22]vā laṅghayati / rūpasya atadbhūtasya anyatva-avyatikramāt / idam
[75,23]eva khalu rūpasya anyatvaṃ yan na tad ākāra-antara-vad aviśeṣāt /
[75,24]tac cet sāmānyasya rūpam ananyat tad eva tad bhavati / atattve
[75,25]vastv-antara-vad anyatva-prasaṅgāt / na ca eka-vyakty-ātmano vyakty-
[75,26]antara-anvāveśo avyakty-antaratva-prasaṅgāt / tato na avyatirekiṇaḥ
[75,27]sāmānyād anvayinī buddhiḥ syāt / na api vyatirekiṇas tasya
[76,1]kvacid anāśrayād anyasya api vyaṅgyavyañjakabhāva-ādeḥ sambandhasya
[76,2]kenacid anupakāryasya apratibandhena abhāvāt / asambandhāc
[76,3]ca jñāna-utpattāv api prasaṅgāt / tad ayam eka-vastu-
[76,4]darśanena eka-vṛtteḥ pratyayasya anyatra vṛttim icchaṃs tattvānyattve
[76,5]na atikrāmati ity ayuktam etat / tasmād iyam artheṣv eka-rūpā
[76,6]pratītir vikalpa-vāsanā-samutthitā bhrāntir eva / bhāva-bhedo vāsanā-
[76,7]prakṛtiś ca tasya āśraya iti nirloṭhitam etat / kathaṃ tarhi idānīṃ
[76,8]pradhāna-īśvara-ādi-kārya-śabdā bhāveṣv atad-bhūta-bhedeṣv
[76,9]abhedena vartante / te api yathā-saṃketa-āhita-vāsanā-upaskṛtatvād
[76,10]vijñāna-santateḥ sarva-artha-darśaneṣv anapekṣya api tad-bhedaṃ tathā
[76,11]adhyavasāyād atathābhūta-kalpita-vyavacchedena vikalpa-vijñāna-
[76,12]pratibhāsiny artha upādāna-bala-prabhava-vikalpa-samutthitāḥ
[76,13]pravartante / na hi teṣv atathābhūteṣu kiṃcid vyatiriktam avyatiriktaṃ
[76,14]vā sāmānyam asti / tathābhāva-kalpanayā tu tad-anya-
[76,15]bhedaḥ pratipattṛ-abhiprāya-vaśāt syāt / tad-abhiprāyād eva sāmānyaṃ
[76,16]kiṃ na iti cet / tena avaśyaṃ hi tatra bhedo nāntarīyakatvād
[76,17]eṣṭavyaḥ / sa eva sāmānya-kārye paryāpta iti niḥprayojanā
[76,18]sāmānya-kalpanā / yadi satsv asatsu vā bhāveṣu sāmānya-buddhir
[76,19]na iyam arthavatī kevalaṃ viplava eva iti na asmākam asyā viṣaya-
[76,20]nirūpaṇaṃ prati kaścid ādaraḥ kvacid avisaṃvādo asyā vastuni
[76,21]kāryakāraṇabhāva-pratibandhān na tathābhūta-grāhya-samāveśāt
[76,22]pratyakṣa-vad atathābhāve api bhāvād iti nivedayiṣyāmo niveditaṃ
[76,23]ca / bheda-viṣayatvaṃ punar asyā bahulaṃ bhinna-padārtha-
[76,24]darśana-balena teṣu bhāva-adhyavasāyāt / tathā bhāva-kalpanāyām
[76,25]eva aparatra bhāvāt / api ca ayaṃ sāmānyam artha-antaraṃ kalpayan
[77,1]svāśraya-mātra-gataṃ vā kalpayet sarva-gataṃ vā ākāśa-ādi-vat /
[77,2]tatra yadi svāśraya-mātra-gataṃ ghaṭatva-ādi-śūnyeṣu pradeśeṣu
[77,3]ghaṭa-ādy-utpattau kathaṃ teṣu bhinna-deśa-dravya-vartinaḥ sāmānyasya
[77,4]sambhavaḥ / yasmāt tat pūrva-dravyād utpitsu dravyaṃ
[77,5]na yāti /
[77,6]niṣkriyatva-upagamāt / na hy anya-dravya-vṛtter bhāvasya tato avicalato
[77,7]bhinna-deśena bhāvena tad-ubhaya-antarāla-avyāpino yogo
[77,8]yuktaḥ / prāk sa
[77,9]na ca tatra āsīt asti paścān /
[77,10]na ca tatra utpanno na kutaścid āyāta iti ka imaṃ vyāghāta-bhāram
[77,11]udvoḍhuṃ samartho anyatra jāḍyāt / api ca
[77,12]na ca aṃśa-vat /
[77,13]jahāti pūrvaṃ na ādhāram /
[77,14]utpitsu-deśād bhinna-deśam / tayoś ca vartata iti /
[77,15]aho vyasana-santatiḥ //

{153}

[77,16]bhinna-deśayor hi bhāvayoḥ sambandho dvidhā bhavet / nānā-avayava-
[77,17]ātmatayā anyonyābhyām avayavābhyāṃ tat-sambandhād āloka-
[77,18]rajju-vaṃśa-daṇḍa-ādi-vat / na hi sa avayavatvam antareṇa bhinna-
[77,19]deśābhyāṃ yugapat kasyacid yogo yuktaḥ / tasya dvitīya-ātma-abhāvāt /
[77,20]ekātmanaś ca tat-pradeśa-varti-sambandhi-rūpatvāt / anyathā
[77,21]tat-sambandha-ayogāt / ekasya ādheyasya tatra sthānaṃ tadā eva
[77,22]tatra tena eva ātmanā asthānam iti tat-sthita-asthita-ātmanor ekasya
[78,1]virodhād ayuktam etat / sarvatra sarvadā sarva-ākāra-sthita-ātmā iti
[78,2]cet / tat-svabhāva-darśana-āśrayaḥ pratyayaḥ sarvatra sarva-ākāraḥ
[78,3]syāt / tathā ca gām apy aśva iti pratīyāt / aśva-sthita-ātmanā dravyatvena
[78,4]sambandhāt tat-svabhāva-pratipattyā ca tathā niścayāt
[78,5]tasya ca ekasya adṛṣṭa-ākāra-antara-abhāvāt / tasmān na anavayavam aneka-
[78,6]deśe yugapad ādhīyate / pūrva-ādhāra-tyāge tu bhinna-deśe api
[78,7]varteta / sa ca na abhimataḥ /
[78,8]anyatra vartamānasya tato anya-sthāna-janmani /
[78,9]svasmād acalataḥ sthānād vṛttir ity atiyuktimat //

{154}

[78,10]yatra asau vartate bhāvas tena sambadhyate api na /
[78,11]tad-deśinaṃ ca vyāpnoti kim apy etan mahādbhutam //

{155}

[78,12]ity antaraślokau / yasya tu sarva-gataṃ sāmānyaṃ tasya api
[78,13]vyaktā eva ekatra sā vyaktyā abhedāt sarvatragā yadi /
[78,14]jātir dṛśyeta sarvatra /
[78,15]na jāter nityāyāḥ kācid vyaktir iti niṣiddham etat / tasmān nityam
[78,16]anapekṣita-para-upaskārā dṛśyeta vā na vā kadācit tasmin svabhāve
[78,17]vyavasthānāt / svabhāva-antarasya kutaścid anutpatteḥ / abhyupagamya
[78,18]api vyaktiṃ vyāpiny ekatra vyaktyā bheda-abhāvād vyaktā
[78,19]eva sarvatra iti vyakti-śūnyeṣv api pradeśeṣu dṛśyeta /
[78,20]na ca sā vyakty-apekṣiṇī //

{156}

[78,21]yadi hi vyakty-apekṣiṇī syāt /
[78,22]vyañjaka-apratipattau hi na vyaṅgyaṃ sampratīyate /
[78,23]viparyayaḥ punaḥ kasmād iṣṭaḥ sāmānya-tadvatoḥ //

{157}

[78,24]yo api hi svāśraya-indriya-saṃyoga-apekṣa-pratipattikaṃ sāmānyam
[78,25]āśraya-śūnyeṣu pradeśeṣu na dṛśyata iti pratisamādadhīta tasya apy
[78,26]asty eva āśraya-indriya-saṃyoga upakāraka iti tatas tad-darśī yathā-
[78,27]sthitāṃ paśyet / na hi tasyāṃ dṛśyamānāyām adṛṣṭaṃ tadīyaṃ
[79,1]yuktam / vyakti-vyaṅgyatvāt sāmānyasya vyañjaka-rahiteṣu
[79,2]pradeśeṣv adarśanam ity api mithyā / tathābhūtasya vyaṅgyavyañjakabhāvasya
[79,3]tatra abhāvāt / sva-pratipattyā apara-pratipatti-hetur
[79,4]hi vyañjakaḥ pradīpa-ādiḥ svarūpa-śūnye deśe sva-vyaṅgyaṃ na
[79,5]darśayat / na evaṃ vyaktir viparyayāt / kathaṃ hi sā vyañjikā
[79,6]ca syāt sāmānyasya / tat-pratipatti-dvāreṇa ca dṛśyā syāt / vyaṅgyā
[79,7]ca sā eva prasajyate pradīpa-ghaṭa-vat / kathaṃcit tat-pratipattim
[79,8]antareṇa adṛśya-rūpatvāt / api ca anena kim asambhavad abhisamīkṣya
[79,9]evaṃ bahv-āyāsaḥ sāmānya-vāda āśritaḥ / parasparato bhedād
[79,10]vyatirekiṇīṣu vyaktiṣv anvayinaḥ pratyayasya ayogāt / katham
[79,11]idānīm
[79,12]pācaka-ādiṣv abhinnena vinā apy arthena vācakaḥ /
[79,13]pācaka-pāṭhaka-ādiṣv anyonyam ananvayiṣv api śabda-pratyaya-anuvṛttir
[79,14]asti / pācakaḥ pāṭhaka iti / na hi teṣv anyad ekam abhinnam
[79,15]asti yena bhinnās tathā pratīyeran / karma asti cet / vyaktibhya
[79,16]eva tarhi sa pratyayo astu / kim idānīṃ karmaṇā anyena vā / bhinnam
[79,17]abhinna-pratyaya-hetur na bhavati ity ekaṃ sāmānyam iṣṭam /
[79,18]tad yadi bhinnam api karma-abhinnam pratyayaṃ janayet / vyaktibhiḥ
[79,19]ko aparādhaḥ kṛto yena tās tathā na iṣyante / tāsām eka-rūpatvāt /
[79,20]asya idam iti vyatireka-pratītir atad-ākāra-viśeṣavatī ca na
[79,21]syād iti cet / uktam atra yathā vyatireko viśeṣa-pratyayāś ca
[79,22]yathāsvam artha-antara-vivekād iti / tasmād vyakti-vat
[79,23]bhedān na hetuḥ karma asya /
[79,24]pācaka-ādy-abheda-pratyayasya / tat-karma jātir abhedād hetur
[79,25]iti cet /
[79,26]na jātiḥ karma-saṃśrayāt //

{158}

[80,1]na hy artha-antara-sambandhinī jātir artha-antare pratyaya-hetur
[80,2]gotvam iva karka-ādiṣu / pācaka-karmasu ca karma-jātir na ca tāni
[80,3]karmāṇi pācaka-śabdena abhidhīyante / kiṃ tarhi / tat-karma-āśrayo
[80,4]dravyam / tasya karma-sāmānyasya
[80,5]śruty-antara-nimittatvāt /
[80,6]ca pākaḥ pāka iti hi tataḥ syān na punaḥ pācaka iti / tasya karma-
[80,7]nimittatve proktam / kiṃ ca
[80,8]sthity-abhāvāc ca karmaṇaḥ /
[80,9]na hy anityaṃ karma sarvadā asti / tasya ca pratyayasya karma-nimittatve
[80,10]niruddhe karmaṇi na pācaka ity ucyeta / pacata eva karma-
[80,11]sadbhāvāt / tata eva
[80,12]asambandhān na sāmānyaṃ na ayuktam śabda-kāraṇam //

{159}

[80,13]atiprasaṅgāt /
[80,14]vinaṣṭe hi karmaṇi tat sāmānyaṃ na karmaṇi na kartari iti sambaddha-
[80,15]sambandhe apy asya na asti ity asambandhān na śabda-jñāna-
[80,16]hetuḥ / anyathā hy atiprasaṅgaḥ syāt / atītam anāgataṃ vā
[80,17]nimittīkṛtya tayoḥ pravṛttir iti cet /
[80,18]karma api na asaj-jñāna-abhidhānayoḥ /
[80,19]nimittam / tayoḥ
[80,20]anaimittikatā-āpatteḥ /
[80,21]asad hi nirupākhyaṃ kathaṃ nimittaṃ syāt / kārya-karaṇa-
[81,1]lakṣaṇatvād vastutvasya / tat pracyuta-asamprāpta-rūpam atīta-anāgataṃ
[81,2]karma-nimittam / anyac ca vyakty-ādikaṃ na iṣṭam ity
[81,3]animitte te syātām / tathā ca na jāti-siddhis tasyā jñāna-abhidhānayoḥ /
[81,4]nimittatve na iṣṭatvāt / śaktiḥ pācaka-ādi-śabda-nimittaṃ
[81,5]na karma na sāmānyam iti cet
[81,6]na ca śaktir ananvayāt //

{160}

[81,7]na hi śaktir nāma kiṃcid anyad eva pācaka-ādīnām / tasyā eva
[81,8]pācaka-ādy-arthakriyā-upayogena dravyasya anupayogitva-prasaṅgāt / tasyāṃ
[81,9]tasya upayoga iti cet kim idānīṃ śaktyā / śakty-upayogāya
[81,10]śakty-antarasya vyatirekiṇo abhyupagame atiprasaṅgād dravyam
[81,11]eva upayujyata iti vācyam / tasya upayoge śaktāv arthakriyāyām
[81,12]eva upayujyata iti kiṃ na iṣyata iti kim antarāle anarthikayā śaktyā /
[81,13]tasmāc śaktir iti dravyam eva tat-kāryaṃ tac ca na anveti iti / tato
[81,14]anvayī śabdo na syāt /
[81,15]sāmānyaṃ pācakatva-ādi yadi prāg eva tad bhavet /
[81,16]vyaktaṃ sattā-ādi-van no cen na paścād aviśeṣataḥ //

{161}

[81,17]atha api pācakatvam iti sāmānyam eva kiṃcid bhavet / saty arthe
[81,18]tat-samavāyasya akādācitkatvāt sattā-ādi-vat / prāg eva vyaktaṃ
[81,19]syāt / yāvanti hi sāmānyāny arthe samavāya-dharmāṇi tāni saha
[81,20]utpādena asya samavayanti iti samayaḥ / tad-vyatikrame tasya
[81,21]paścād apy aviśeṣān na tat-samavāyaḥ syāt / tat-sambandhi-svabhāva-
[81,22]vaiguṇyād hi sa tasya prāṅ na āsīt tatra eva ca asya svabhāve
[81,23]sthitasya paścād bhavati iti duranvayam etat /
[81,24]kriyā-upakāra-apekṣasya vyañjakatve avikāriṇaḥ /
[81,25]na apekṣa-atiśaye apy asya kṣaṇikatvāt kriyā kutaḥ //

{162}

[81,26]karma-upakāram apekṣya pācakatvaṃ dravyeṇa vyajyata iti cet /
[82,1]sthira-svabhāvasya anatiśayād aviśeṣa-ādhāyini kā apekṣā / atiśaye
[82,2]vā kṣaṇikatvāt karmaṇaḥ pratikṣaṇaṃ svabhāva-bhūtasya anyānyasya
[82,3]atiśayasya utpattes tad api kṣaṇikaṃ syāt / tataḥ sva-utpatti-sthāna-vināśinaḥ
[82,4]kriyā kutaḥ yad-apekṣaṃ vyañjakaṃ syāt / kathaṃ
[82,5]tarhi idānīm asty abhinne vastuni jñāna-śabdayor anvayinor vṛttiḥ /
[82,6]yathā pācaka-ādiṣu / nanu tad eva idaṃ cintyate kathaṃ teṣv
[82,7]api iti / cintitam etad yathā na teṣu sambhavati / tat kim idānīm
[82,8]animitte te syātām / na animitte / kiṃ tarhi / na bāhya-tattva-nimitte /
[82,9]yathāsvaṃ vāsanā-prabodhād vikalpa-utpattiḥ / tataḥ śabdāḥ /
[82,10]na punar vikalpa-abhidhānayor vastu-sattā samāśraya ity ukta-prāyam
[82,11]etat / yathāsvaṃ samaya-vāsanā-vaśād virodhi-rūpa-samāveśena
[82,12]aparāpara-darśane apy anvayinos tayor darśanāt / na ca tatra
[82,13]tan-nibandhanaḥ kaścit svabhāvo asti paraspara-virodhinor yugapad
[82,14]ekatra samāveśa-ayogāt / aniyamena tarhi syāt / na hy animittaṃ
[82,15]bhavat kvacid bhavati kvacin na bhavati iti niyamam
[82,16]arhati / na khalu vai tad animittaṃ vāsanā-viśeṣa-nimittatvāt /
[82,17]bāhyaṃ tu tathābhūtaṃ dṛśyaṃ na asti iti brūmaḥ / na ca asati tasmin
[82,18]na bhavitavyam / supta-taimirika-upalabdheṣv artheṣv abhāveṣu
[82,19]samaya-vāsanā-āropita-rūpa-viśeṣeṣu ca tathā vikalpa-utpatteḥ / na
[82,20]ca te asatsu utpadyanta iti sarvatra sarva-ākāraḥ / vibhāge na eva tathā-upalabdhānāṃ
[82,21]vikalpanāt / uktaṃ ca atra kiṃcid asmābhiḥ prakṛtyā
[82,22]api kecid eka-jñāna-kāryāḥ svabhāva-bhedād iti / api ca /
[82,23]tulye bhede yayā jātiḥ pratyāsattyā prasarpati /
[82,24]kvacin na anyatra sa eva astu śabda-jñāna-nibandhanam //

{163}

[82,25]ity antaraślokaḥ /
[82,26]na nivṛttiṃ vihāya asti yadi bhāva-anvayo aparaḥ /
[82,27]ekasya kāryam anyasya na syād atyanta-bhedataḥ //

{164}

[82,28]yady ete bhāvā vyāvṛttiṃ muktvā svabhāvena kenacid anvayinā
[83,1]śūnyāḥ / na eṣāṃ bahūnām ekaṃ kāryaṃ syāt / yo hi tasya svabhāvo
[83,2]janakaḥ / na hi so anyasya asti / yo asti sa na janako vyatirekas ya
[83,3]niḥsvabhāvatvāt / yaj-janakaṃ tad eva vastu taj-janakaṃ
[83,4]ca aparatra na asti iti na aparaṃ janayet / sa hi tasya svabhāvo yo janakaḥ
[83,5]so anyasya api yadi syāt / sa tena svabhāvena tato abhinnaḥ
[83,6]syād iti asti svabhāva-anvayaḥ /
[83,7]yady ekātmatayā anekaḥ kāryasya ekasya kārakaḥ /
[83,8]ātmā ekatra api so asti iti vyarthāḥ syuḥ sahakāriṇaḥ //

{165}

[83,9]yady eka-svabhāvatvād aneka ekasya kārakaḥ sa teṣām abhinnaḥ
[83,10]svabhāvaḥ / eka-saṃnidhāne apy asti iti / avaikalyāt kāraṇasya eko
[83,11]api janakaḥ syāt / yasmāt /
[83,12]na apaity abhinnaṃ tad-rūpaṃ viśeṣāḥ khalv apāyinaḥ /
[83,13]na hi tasya abhinna-svabhāvasya artha-antare viśeṣo asti / viśeṣo abheda-
[83,14]hāneḥ / sa ca tatra apy asti iti na eka-sthitāv api tasya apāyo asti / ye
[83,15]viśeṣās teṣāṃ saha-sthiti-niyama-abhāvāt syād apāyaḥ / na ca te
[83,16]janakā iṣṭāḥ / sahakāriṇām eka-svabhāvatayā janakatva-abhyupagamāt /
[83,17]tato janakasya sthānāt / asthāyinaś ca ajanakatvād
[83,18]eka-sthitāv api kārya-utpattiḥ syāt / na ca bhavati / ataḥ
[83,19]eka-apāye phala-abhāvād viśeṣebhyas tad-udbhavaḥ //

{166}

[83,20]tat-kāryam aneka-sahakāri-sādhāraṇam eka-viśeṣa-apāye api na bhavati /
[83,21]punar apy avikaleṣu sarveṣu viśeṣeṣu bhavati / na tv avikale
[83,22]apy abhinne rūpe / kāryaṃ hi kutaścid bhāva-dharmi yan na bhavati
[83,23]tat tasya eva vaikalyāt / na ca abhinnasya rūpasya eka-sthitāv
[83,24]api vaikalyam asti / avikale api tasminn abhavat tasya ajanaka-ātmatāṃ
[83,25]sūcayati / yat-sākalya-vaikalyābhyāṃ ca kāryaṃ bhāva-abhāva-vat
[84,1]tata eva utpattiḥ / tasmin sati niyamena bhavatas tad-anyasmād utpatti-
[84,2]kalpanāyām atiprasaṅgāt / tasmād viśeṣā eva janakā na
[84,3]sāmānyaṃ / tatas ta eva vastu / yasmāt /
[84,4]sa pāramārthiko bhāvo ya eva arthakriyā-kṣamaḥ /
[84,5]idam eva hi vastv-avastunor lakṣaṇaṃ yad arthakriyā-yogyatā ayogyatā
[84,6]ca iti vakṣyāmaḥ /
[84,7]sa ca /
[84,8]arthakriyā-yogyo arthaḥ
[84,9]na anveti yo anveti na tasmāt kārya-sambhavaḥ //

{167}

[84,10]tasmāt sarvaṃ sāmānyam anarthakriyā-yogyatvād avastu / vastu
[84,11]tu viśeṣa eva tata eva tan-niṣpatteḥ / svabhāva-ananvayāt tarhy
[84,12]ekasya janakaṃ rūpam anyasya na asti ity ajanakaḥ syāt / janakatve
[84,13]vā bheda-aviśeṣāt sarvo janakaḥ syāt / na etad asti / yasmāt /
[84,14]tena ātmanā hi bhede api hetuḥ kaścin na ca aparaḥ /
[84,15]svabhāvo ayam /
[84,16]ekasya janakād ātmano bhidyamānāḥ sarve samaṃ janakā na vā
[84,17]aviśeṣe kaścid iti syād etad yady eṣāṃ na viśeṣaḥ sambhavet / tato bheda-
[84,18]api kutaścid ātma-atiśayāt kaścij janako na aparaḥ / sa hi
[84,19]tasya svabhāvo na aparasya / na hi svabhāvā bhāvānāṃ paryanuyogam
[84,20]arhanti kim agnir dahaty uṣṇo vā na udakam iti / etāvat tu
[84,21]syāt kuto ayaṃ svabhāva iti / nirhetukatve anapekṣiṇo niyama-abhāvena
[84,22]atiprasaṅgāt / tasmāt svabhāvo asya sva-hetor ity ucyate /
[84,23]tasya api taj-janana-ātmatā tad-anyasmād ity anādir hetu-paraṃparā
[85,1]bhinnānāṃ hi kaścid hetur na anyaḥ svabhāvād ity atra na kiṃcid
[85,2]bādhakam /
[85,3]abhede tu syātāṃ nāśa-udbhavau sakṛt //

{168}

[85,4]abhedāt / svabhāvena eva viśvasya svātma-vad vibhāga-utpatti-sthiti-
[85,5]nirodha-ādayo na syuḥ tathā upalakṣaṇād abhedasya / idam eva hi
[85,6]bheda-abheda-lakṣaṇam eka-ākārasya api vyatireko avyatirekaś ca /
[85,7]virodhinor ekātmany asambhavāt /
[85,8]bhedo api tena na evaṃ ced /
[85,9]na vai sarva-ākāra-avyatirekaṃ brūmo yena evaṃ syāt / kaścid asya ātmā
[85,10]bhinno na anya iti bhedān na sahotpatty-ādayaḥ / evaṃ tarhi
[85,11]ya ekasmin vinaśyati /
[85,12]tiṣṭhaty ātmā na tasya /
[85,13]bhedaḥ / sthāna-asthānayor ekātma-āśrayatve ko anyo dharmo bhedaka
[85,14]iti nānātvam eva kvacin na syāt / sarva-ākāra-viveka avivekinor vā arthayor
[85,15]abhyupagamān nāma kevalaṃ na iṣṭaṃ syān na vastv
[85,16]ity uktam / tad ime na ekayogakṣemā bhāvāḥ bhinnā eva
[85,17]ato na syāt sāmānya-bheda-dhīḥ //

{169}

[85,18]tad idam artha-antaram anāyattam ajanyatvād asya idaṃ sāmānyaṃ
[85,19]bhedo vā iti vyapadeśaṃ na arhati / anyāpohe apy eṣa tulyaḥ prasaṅga
[85,20]iti cet / na tulyaḥ / yataḥ /
[85,21]nivṛtter niḥsvabhāvatvān na sthāna-asthāna-kalpanā /
[85,22]na hy anyāpoho nāma kiṃcit tasya ca svabhāva-anuṣaṅgiṇyaḥ
[85,23]svabhāva-sthiti-pracyuti-kalpanā na kalpante /
[85,24]upaplavaś ca sāmānya-dhiyas tena apy adūṣaṇā //

{170}

[85,25]nirviṣayam eva khalv idaṃ mithyā-jñānaṃ yad anekatra eka-ākāram
[86,1]iti na tad-viṣayasya abhāvāt sthitir asthitir vā / yat punar etad uktaṃ
[86,2]taj-janako hi sa tasya svabhāvaḥ
[86,3]yat tasya janakaṃ rūpaṃ tato anyo janakaḥ katham /
[86,4]tatra na brūmo anyasya taj-janakaṃ rūpaṃ na asti iti / kiṃ tarhi /
[86,5]yad ekasya taj-janakaṃ tad anyasya na ity anyo api svarūpeṇa eva
[86,6]janako na pararūpeṇa atattvāt / te yathāsvaṃ bhinnāś ca taj-janakāś
[86,7]ca svabhāvena iti ko atra virodhaḥ / eka-rūpa-vikalas tad-rūpo
[86,8]na syāt na atat-kāryaḥ / tena eva ca tat-kāryaṃ kartavyam iti ko
[86,9]atra nyāyaḥ / api ca /
[86,10]bhinnā viśeṣā janakā /
[86,11]ity uktam / na ca te viśeṣās tena ātmanā parasparam anuyanti /
[86,12]yad ekasya janakaṃ rūpam anyasya tan na asti / na ca tāvatā
[86,13]ajanakāḥ /
[86,14]apy abhedo api teṣu cet //

{170}

[86,15]syād etat satyaṃ viśeṣā janakāḥ na punas teṣāṃ viśiṣṭam eva
[86,16]rūpaṃ kiṃ tv abhinnam api tad-eka-śakti-yogāj janakāḥ /
[86,17]tena te ajanakāḥ proktāḥ /
[86,18]saty api sāmānye rūpe na tena te janakās tasya anapāyād eka-sthitāv
[86,19]api kārya-utpatti-prasaṅgād ity uktaṃ prāk / kiṃ ca /
[86,20]pratibhāso api bhedakaḥ /
[86,21]ananya-bhāk /
[86,22]utpatti-sthiti-vināśa-ādi-bhedaś na ity api-śabdāt / yo ayam abhinnān
[86,23]sarva-arthān manyate tasya ayam artheṣu buddhi-pratibhāsa-bhedo
[86,24]viruddha-dharma-adhyāsaś ca na syāt / sati vā tasminn abhede api
[86,25]na kaścid bhedaḥ syāt / tathā ca ayaṃ pravibhāgo na syād ekātma-vat /
[86,26]tasmād ayaṃ bhinna-pratibhāsa-ādir viśeṣa eva / na ca atra aparam
[86,27]abhinnaṃ pratibhāsaṃ paśyāmo yad-balena abheda-pratītiḥ
[86,28]syāt / ato viśeṣa eva /
[87,1]sa eva arthas tasya vyāvṛttayo apare //

{172}

[87,2]tat-kāryaṃ kāraṇaṃ ca uktaṃ tat svalakṣaṇam iṣyate /
[87,3]tat-tyāga-āpti-phalāḥ sarvāḥ puruṣāṇāṃ pravṛttayaḥ //

{173}

[87,4]yad arthakriyākāri tad eva vastv ity uktam / sa ca viśeṣa eva /
[87,5]yat punar etat sāmānyaṃ nāma tat tasya eva aparasmād bhedaḥ /
[87,6]na hi tasya arthatve dṛśyasya rūpa-anupalakṣaṇaṃ yuktam / tad-
[87,7]upalakṣaṇa-kṛtatvād bhedeṣv abhinna-pratyayasya / api ca /
[87,8]yathā abheda-aviśeṣe api na sarvaṃ sarva-sādhanam /
[87,9]tathā bheda-aviśeṣe api na sarvaṃ sarva-sādhanam //

{174}

[87,10]yad uktam / kathaṃ taj-janaka-svabhāvād bhinno asya janakaḥ
[87,11]syāt / janakatve vā aviśeṣāt sarvo janakaḥ syād iti / uktam
[87,12]atra / yady aviśeṣaḥ syāt syād etad iti / yathā ca asya svayam
[87,13]abheda-vādino abheda-aviśeṣe api na sarvaḥ sarvasya janaka iti tathā
[87,14]bheda-aviśeṣe api bhaviṣyati / athavā /
[87,15]bhede hi kārakaṃ kiṃcid vastu-dharmatayā bhavet /
[87,16]abhede tu virudhyete tasya ekasya kriyā-akriye //

{175}

[87,17]bheda-mātra-aviśeṣe api sva-hetu-pratyaya-niyamita-svabhāvatvāt kecid
[87,18]eva kārakāḥ syuḥ na anye atat-svabhāvatvād ity atra na eva kiṃcid
[87,19]viruddham asti / ekatve tu tasya tatra eva tathā kārakatvam akārakatvaṃ
[87,20]ca iti vyāhatam etat /
[87,21]bhedo apy asty akriyātaś cen na kuryuḥ sahakāriṇaḥ /
[87,22]na vai sarva-ākāra-avivekaṃ brūmo bhedasya api bhāvāt / tasmāt
[87,23]kaścid akārako api iti / tathā api kathaṃcid bhedāt sahakāriṇo
[87,24]akārakāḥ syuḥ /
[87,25]paryāyeṇa atha kartṛtvaṃ sa kiṃ tasya eva vastunaḥ //

{176}

[87,26]atha api syān na eva kaścid akārako asti / sarveṣāṃ sarvatra paryāyeṇa
[87,27]upayogāt / śakter vā vipariṇatāyās tan-niveśinyā rūpa-antareṇa
[87,28]upayogāt / sa eva khalv ayaṃ paryāyo bheda-āśraya ekasya katham /
[88,1]pariṇāmo vā avyatirekiṇyāḥ / viśeṣe vā kathaṃcid ekatva-
[88,2]hānir iti yat kiṃcid etat / kiṃ ca /
[88,3]atyanta-bheda-abhedau ca syātāṃ tadvati vastuni /
[88,4]anyonyaṃ vā tayor bhedaḥ sadṛśa-asadṛśa-ātmanoḥ //

{177}

[88,5]bhāvāś ced abhinnena ātmanā svātmabhūtena bhedinas tadvantaḥ
[88,6]syuḥ tad-abhinna-svabhāva-ātmatvād bhedasya api kutaḥ parasparaṃ
[88,7]bhedaḥ / atha na sa tasya samāna ātmā / tathā sati tadātmanā
[88,8]tena api na yuktaṃ tathā bhavitum / tathā abhāve hy atad-
[88,9]dharmā syāt / na hy ayaṃ pravṛtti-nivṛttimān svabhāva eko yuktaḥ /
[88,10]na sarvātmanā abheda eva /
[88,11]tayor api bhaved bhedo yadi /
[88,12]na hi kvacid asya ekāntiko bhedo abhedo vā vivekena vyavasthāpanāt /
[88,13]sāmānyaṃ viśeṣa iti /
[88,14]yena ātmanā tayoḥ /
[88,15]bhedaḥ sāmānyam ity etad yadi bhedas tadātmanā //

{178}

[88,16]bheda eva /
[88,17]yadi sāmānya-viśeṣayor yam ātmānam āśritya sāmānyaṃ viśeṣa
[88,18]iti sthitis tena ātmanā bhedas tadā bheda eva / yasmāt tau hi
[88,19]tayoḥ svātmānau tau ced vyatirekiṇau vyatireka eva sāmānya-
[88,20]viśeṣayoḥ svabhāva-bhedāt / svabhāvo hi bhāva iti /
[88,21]tathā ca syān niḥsāmānyaviśeṣatā /
[88,22]bheda-sāmānyayor yadvad ghaṭa-ādīnāṃ parasparam //

{179}

[88,23]vyatireke ca bheda-sāmānyayor na bhedaḥ sāmānyān na sāmānyaṃ
[88,24]bheda-vat sambandha-abhāvāt parasparaṃ ghaṭa-ādi-vad
[88,25]ity uktam / api ca /
[88,26]yam ātmānaṃ puraskṛtya puruṣo ayaṃ pravartate /
[88,27]tat-sādhya-phala-vāñchāvān bheda-abhedau tad-āśrayau //

{180}

[88,28]cintyete svātmanā bhedo vyāvṛttyā ca samānatā /
[89,1]asty eva vastu na anveti pravṛtty-ādi-prasaṅgataḥ //

{181}

[89,2]sarva eva gaur aśvād bhinno abhinno vā iti bhedam abhedaṃ vā
[89,3]pṛcchan viśeṣam eva bhāvasya svabhāva-ākhyam adhikṛtya pravartate /
[89,4]sa eva hi tathā ucyate / dravyatva-ādayas tu na tatra śabda-coditāḥ
[89,5]yathāsvaṃ pṛthag-abhidhānāt / arthasya tad-avyabhicārāt
[89,6]tato gatiḥ syāt / nirloṭhitaṃ ca etad ācāryeṇa / tad ayaṃ gava-ādi-śabda-
[89,7]pratyupasthāpitam arthaṃ bhinnam abhinnaṃ vā pṛcchann
[89,8]artha-antara-upakṣepeṇa tatra kim iti dvi-mukha-buddhiḥ kriyate /
[89,9]tasmād yo asya ātmā ananya-sādhāraṇo yaṃ puraskṛtya puruṣo
[89,10]viśiṣṭa-arthakriyā-arthī pravartate yathā gor vāha-doha-ādau na anya-
[89,11]sambhavino arthasya yathā yuddha-praveśe sa eva svabhāvo
[89,12]yathāsvaṃ śabda-codito na dravyatva-ādi sāmānyam / tac-codanayā
[89,13]tadā prāptum anabhipretatvāt / gava-ādi-samāveśāt tad ātmabhūtānāṃ
[89,14]ca ananvayena tatra anubhaya-rūpatvāt / tam eva ca ayaṃ bhāvaṃ
[89,15]prakāraiḥ paryanuyuṅkte / tasya bhede dravyatva-ādy-abhedo
[89,16]asya abādhaka eva / sarvatra svabhāvena bhedasya abhyupagamāt
[89,17]sāmānyasya ca vyāvṛtti-lakṣaṇasya svabhāva-bhūtasya ca sāmānyasya
[89,18]abhede apy uktam / svātmanā eva abhede tu tat-svabhāva-nibandhana-
[89,19]arthakriyā-arthī samaṃ dvayor api pravarteta / eko api
[89,20]tām arthakriyāṃ tat-svabhāvatvād eva karoti / tad-anyasya api
[89,21]tat tulyam iti so api kiṃ na karoti /
[89,22]etena eva yad ahrīkāḥ kiṃ apy aślīlam ākulam /
[89,23]pralapanti pratikṣiptaṃ tad apy ekānta-sambhavāt //

{182}

[89,24]yad ayam ahrīkaḥ syād uṣṭro dadhi syān na iti kim apy aślīlam
[89,25]ayuktam aheya-upādeyam apariniṣṭhānād ākulaṃ pralapanti / tad
[89,26]apy anena nirastaṃ svabhāvena ekānta-bhedāt / tad-anvaye vā /
[89,27]sarvasya ubhaya-rūpatve tad-viśeṣa-nirākṛteḥ /
[89,28]codito dadhi khādeti kim uṣṭraṃ na abhidhāvati //

{183}

[90,1]tathā hy uṣṭro api syād dadhi na api sa eva uṣṭraḥ ye na anyo api syād
[90,2]uṣṭraḥ / tathā dadhy api syād uṣṭraḥ na api tad eva dadhi yena anyad
[90,3]api syād dadhi / tad anayor ekasya api kasyacit tad-rūpa-abhāvasya
[90,4]abhāvāt svarūpasya vā atad-bhāvinaḥ sva-niyatasya abhāvāt
[90,5]na kaścid viśeṣa iti / dadhi khādeti codita uṣṭram api khādet /
[90,6]atha asty atiśayaḥ kaścid yena bhedena vartate /
[90,7]sa eva dadhi so anyatra na asti ity anubhayaṃ param //

{184}

[90,8]atha anayoḥ kaścid atiśayo asti yena ayaṃ tathā coditaḥ kṣīra-vikāra
[90,9]eva pravartate na anyatra / sa eva atiśayo arthakriyā-arthi-pravṛtti-viṣayo
[90,10]dadhi / tat-phala-upādāna-bhāva-lakṣita-svabhāvaṃ hi
[90,11]vastu dadhi iti / sa ca tādṛśaḥ svabhāvo anyatra na asti iti / pravṛtty-abhāvād
[90,12]arthinaḥ / tasmāt tan na ubhaya-rūpam ity ekānta-vādaḥ /
[90,13]api ca /
[90,14]sarvātmatve ca sarveṣāṃ bhinnau syātāṃ na dhī-dhvanī /
[90,15]bheda-saṃhāra-vādasya tad-abhāvād asambhavaḥ //

{185}

[90,16]so ayam ahrīkaḥ kvacid apy ekam ākāraṃ pratiniyatam apaśyan
[90,17]vibhāga-abhāvād bhāvānāṃ kathaṃ asaṃsṛṣṭa-anya-ākāravatyā buddhy-
[90,18]ādhimucyeta arthān abhilaped vā / tato bheda-agrahāt tat-saṃhāra-
[90,19]vādo na syāt syād uṣṭro dadhi syān na iti / atha punar asaṃsṛṣṭāv
[90,20]ākārau pratipadya saṃharet / eka-rūpa-saṃsargiṇyāḥ buddheḥ
[90,21]kvacit pratiniyamāt tat-pratibhāsa-bheda-kṛta eva tayo rūpayoḥ
[90,22]svabhāva-bhedo api syāt / eka-aneka-vyavasthiteḥ pratibhāsa-viṣayatvāt /
[90,23]tathā ca na ekas tad-ubhaya-rūpaḥ syād iti mithyā-vāda
[90,24]eṣaḥ / sthitam etat na bhāvānāṃ kaścit svabhāva-anvayo asti
[90,25]bheda-lakṣaṇam eva tu sāmānyam / atha ca prakṛtyā kecid eka-jñāna-
[90,26]ādi-phalāḥ kecin na iti / bhavatu nāma bhāvānāṃ svabhāva-
[91,1]bhedaḥ sāmānyam / yeṣāṃ tu nirupākhyānāṃ svabhāva eva na asti
[91,2]tatra kathaṃ svabhāva-bheda-viṣayāḥ śabdāḥ / teṣv avaśyaṃ
[91,3]śabda-pravṛttyā bhāvyam / kathaṃcid avyavasthāpiteṣu vidhi-pratiṣedha-
[91,4]ayogāt / tathā ca sarvatra ayam anvaya-vyatireka-āśrayo vyavahāro
[91,5]na syāt uṣṇa-svabhāvo agnir na anuṣṇa ity api / svabhāva-antarasya
[91,6]asataḥ kathaṃcid avyavasthāpanāt / sarvathā apratipatter
[91,7]agni-svabhāvasya apratipattir iti vyāmūḍhaṃ jagat syāt / syād etat
[91,8]na tatra kasyacid asato niṣedhaḥ anuṣṇaṃ sad eva artha-antaraṃ
[91,9]niṣidhyata iti / katham idānīṃ sad asan nāma / na brūmaḥ sarvatra
[91,10]asat tatra na asti iti deśa-kāla-dharma-niṣedha eva sarva-bhāveṣu
[91,11]kriyate na dharmiṇaḥ tan-niṣedhe tad-viṣaya-śabda-pravṛtty-abhāvāt
[91,12]anirdiṣṭa-viṣayasya naño aprayogāt / so api tarhi deśa-ādi-
[91,13]pratiṣedhaḥ katham / yasmān na tatra api deśa-ādīnāṃ pratiṣedho
[91,14]na apy arthasya / sambandho niṣedhyata iti cet / nanu tan-niṣedhe
[91,15]api tulyo doṣo niṣedhād asati śabda-apravṛttir ity ādi / asato vā asya
[91,16]niṣedhe tadvad dharmiṇo api niṣedhaḥ / na vai sambandhasya
[91,17]na asti iti niṣedhaḥ / kiṃ tarhi / na iha ghaṭo na idānīṃ na evam ity uktau
[91,18]na anena sambandho asti na etad dharmā vā iti pratītiḥ / tathā
[91,19]ca sambandho niṣiddho bhavati iti / tathā api kathaṃ niṣiddho yāvad
[91,20]asya sambandho dharmo vā na asti iti matir na bhavati / na ca asyāḥ
[91,21]kathaṃcid bhāve sambhavo abhāveṣu tathā abhāvāt / tasmāt sambandha-
[91,22]abhāva-pratīter na ayam iha ity ādyā pratītiḥ / sa tad-abhāve
[92,1]na syāt / pratītau vā tad-abhāvasya / yathā pratīti-matas tat-prabhavāḥ
[92,2]śabdāḥ kena nivāryante / sa eva hi śabdānāṃ na viṣayo
[92,3]yo na vitarkāṇām / te cet pravṛttāḥ ko vacanasya niṣeddhā /
[92,4]na hy avācyam arthaṃ buddhayaḥ samīhante / sambandhasya
[92,5]tu svarūpeṇa anabhidhānam uktam / abhidhāne sambandhitvena
[92,6]buddhāv upasthānāt / yathā-abhiprāyam apratītiḥ / tad ayaṃ pratīyamāno
[92,7]api sambandhi-rūpa eva iti svarūpeṇa na abhidhīyate / tasmān
[92,8]na abhāva-vat sambandhe api prasaṅgaḥ / api ca / ayam
[92,9]abhāvam abhidheyaṃ bruvāṇaṃ prati pratividadhad abruvāṇaḥ
[92,10]kathaṃ pratividadhyāt / vacane vā asya katham abhāvo anuktaḥ /
[92,11]atha abhāvam eva na icchet / tena avacanam / tad eva idānīṃ katham
[92,12]abhāvo na asti iti / yat punar etad artha-niṣedhe anarthaka-śabda-aprayogān
[92,13]nirviṣayasya naño aprayoga ity atra uttaraṃ vakṣyate / tasmāt
[92,14]santy abhāveṣu śabdāḥ / teṣu kathaṃ svabhāva-bheda iti /
[92,15]tatra api /
[92,16]rūpa-abhāvād abhāvasya śabdā rūpa-abhidhāyinaḥ /
[92,17]na āśaṅkyā eva siddhās te vyavacchedasya vācakāḥ //

{186}

[92,18]vastu-vṛttīnāṃ śabdānāṃ kiṃ rūpam abhidheyam āhosvid bheda
[92,19]iti śaṅkā syāt / abhāvas tu viveka-lakṣaṇa eva nimittīkartavyasya
[92,20]kasyacid rūpasya abhāvāt tad-bhāve abhāva-ayogāt / tad-bhāva-lakṣaṇatvād
[92,21]bhāvasya / tasmād ayam eva sa mukhyo vivekaḥ /
[92,22]tasya tathā abhāva-khyāpinaḥ śabdāḥ kiṃ viveka-viṣayā ity asthānam
[92,23]eva etad āśaṅkāyāḥ / tasmāt siddham etat sarve śabdā viveka-viṣayā
[93,1]vikalpāś ca / ta ete eka-vastu-pratiśaraṇā api yathāsvam
[93,2]avadhi-bheda-upakalpitair bhedair bhinneṣv iva pratibhātsu buddhau
[93,3]vivekeṣu upalayanād bhinna-viṣayā eva / tena svabhāvasya eva sādhyasādhanabhāve
[93,4]api na sādhya-sādhana-saṃsargaḥ / tau na pratijñārthaikadeśo
[93,5]hetur iti / sa ca ayaṃ hetutvena apadiśyamānaḥ /
[93,6]upādhi-bheda-apekṣo vā svabhāvaḥ kevalo athavā /
[93,7]ucyate sādhya-siddhy-arthaṃ nāśe kāryatva-sattva-vat //

{187}

[93,8]apekṣita-para-vyāpāro hi svabhāva-niṣpattau bhāvaḥ kṛtakaḥ /
[93,9]tena iyaṃ kṛtaka-śrutiḥ svabhāva-abhidhāyiny api para-upādhim enam
[93,10]ākṣipati / etena pratyaya-bheda-bheditva-ādayo vyākhyātāḥ / evam
[93,11]upādhi-bheda-apekṣaḥ kvacit svabhāvo hetur ucyate kvacid anapekṣaḥ
[93,12]sāmānyena yathā anityatva eva sattvam kvacit svabhāva-bhūta-
[93,13]dharma-viśeṣa-parigraheṇa yathā tatra eva utpattiḥ / anayā
[93,14]diśā anye api svabhāva-hetu-pravibhāgā draṣṭavyāḥ /
[93,15]sattā-svabhāvo hetuś cen na sattā sādhyate katham /
[93,16]ananvayo hi bhedānāṃ vyāhato hetu-sādhyayoḥ //

{188}

[93,17]yadi sattvam anityatve anyatra vā hetuḥ syāt sādhyam api kasmāt
[93,18]na iṣyate / tat kila evaṃ prasādhyamānaṃ viśeṣībhavati /
[93,19]na ca viśeṣaḥ sādhāyituṃ śakyate ananvayāt / yathā āha pramāṇa-
[93,20]viśeṣayā ajñānād iti / so ayaṃ viśeṣo na sādhya eva vyāhanyate /
[93,21]kiṃ tarhi / hetāv api tulya-doṣatvāt / na hi hetur ananvayaḥ siddher
[93,22]aṅgaṃ tataḥ saṃśayāt / na eṣa doṣaḥ / yasmāt /
[94,1]bhāva-upādāna-mātre tu sādhye sāmānya-dharmiṇi /
[94,2]na kaścid arthaḥ siddhaḥ syād aniṣiddhaṃ ca tādṛśam //

{189}

[94,3]na sarvathā sattā-sādhane viśeṣaḥ sādhito bhavati / bhāva-mātra-
[94,4]viśeṣaṇo asti kaścid dharmī iti prasādhayato anirdiṣṭa-svabhāva-viśeṣasya
[94,5]kasyacit sattā-mātre virodha-abhāvāt na iha sattā-sādhana-
[94,6]pratiṣedhaḥ kiṃ tu sa tathā asti kaścid iti kaṃcana asya bhedam
[94,7]aparāmṛśan bruvāṇaḥ kaṃ svārthaṃ puṣṇāti / tasmād anena upātta-
[94,8]bheda eva sādhyaḥ /
[94,9]upātta-bhede sādhye asmin bhavad hetur ananvayaḥ /
[94,10]sattāyāṃ tena sādhyāyāṃ viśeṣaḥ sādhito bhavet //

{190}

[94,11]sa hi dharmī pradhāna-lakṣaṇa eko nityaḥ sukha-ādy-ātmako anyo
[94,12]vā iti yathākathaṃcid api viśeṣitas tat-svabhāvaḥ prasādhito bhavati /
[94,13]sa ca tathā na anveti / yad api sattā-mātram anveti na tena
[94,14]siddhena kiṃcit / nanv evam agny-ādiṣv api prasaṅgaḥ / tatra api
[94,15]na agni-sattā-mātre kaścid vivādaḥ / viśiṣṭa-ādhāra-viśeṣasya tv abhimatasya
[94,16]ananvayād asiddhiḥ / na vai sa ādhāras taṃ viśeṣīkaroti /
[94,17]tad-ayogavyavacchedena viśeṣaṇād ity uktaṃ vakṣyate ca / tasmāt
[94,18]tatra sāmānyam eva sādhyate tad-ayogavyavacchedena /
[94,19]na tathā iha api kvacit sattāyāḥ sādhanam / pradhāna-ādi-śabda-vācyasya
[94,20]eva arthasya kvacid abhāvān nirviśeṣaṇā eva sā / katham abhāvo
[94,21]jñeya-abhidheya-prameyatvaiḥ so api siddha eva / tat kim idānīṃ
[94,22]jñeyam asti iti siddhir astu / tathā api kiṃ siddhaṃ syāt / anyatra
[94,23]tu tad eva agni-sāmānyaṃ tatra asiddham iti sādhyate / nanu tatra api
[94,24]tad-ayoga-virahiṇā sāmānyena anvayo na siddha eva / na vai kaścit
[94,25]tathā abhūtena anvayaṃ karoti / pratipādayatā hi paraṃ dhūmo
[94,26]agni-nāntarīyako darśanīyo yatra dhūmas tatra agnir iti / sa tathā agni-
[94,27]mātreṇa vyāptaḥ siddho yatra eva svayaṃ dṛśyate tatra eva agni-
[95,1]buddhiṃ janayati / tatra ca sādhya-nirdeśena na kiṃcit / tatra
[95,2]darśana-sambandha-ākhyāna-mātrād iṣṭasiddheḥ / tad-anirdeśe ca
[95,3]kathaṃ tad-viśiṣṭena anvayaḥ / tad ayam agninā avinābhāvī
[95,4]siddhaḥ / arthād eva agnes tat-pradeśa-ayogaṃ vyavacchinatti iti sa
[95,5]tathā sādhya ucyate / na punas tathā asya upanyāsa-pūrvako anvayaḥ
[95,6]sādhya-ukter iha anaṅgatvāt / tat-pūrvakatve vā kaḥ pratijñāṃ
[95,7]sādhanād apākaroti / tathā ca āha /
[95,8]liṅgasya avyabhicāras tu dharmeṇa anyatra darśyate /
[95,9]tatra prasiddhaṃ tad-yuktaṃ dharmiṇaṃ gamayiṣyati /
[95,10]tasmān na agny-ādi-sādhana-vat sattā-sādhanam apy anavadyam iti /
[95,11]aparāmṛṣṭa-tad-bhede vastu-mātre tu sādhane /
[95,12]tan-mātra-vyāpinaḥ sādhyasya anvayo na vihanyate //

{191}

[95,13]sādhane punaḥ sattve svabhāva-viśeṣa-aparigraheṇa vastu-mātra-
[95,14]vyāpini sādhya-dharme na anvaya-vyāghātaḥ / na hi tatra avaśyaṃ
[95,15]viśeṣa-parigrahaḥ kāryaḥ / san-mātra-āśraye api sādhana-sāmarthyāt /
[95,16]na sādhyatve / vaiphalyāt / api ca /
[95,17]na asiddhe bhāva-dharmo asti vyabhicāry-ubhaya-āśrayaḥ /
[95,18]dharmo viruddho abhāvasya sā sattā sādhyate katham //

{192}

[95,19]sattāyāṃ hi sādhyāyāṃ / sarvas tad-hetur na trayīṃ doṣa-jātim
[95,20]atipatati / asiddhiṃ vyabhicāraṃ virodhaṃ ca / tatra yadi bhāva-
[96,1]dharmo hetur ucyate / sa katham asiddha-sattāke syāt / yo hi
[96,2]bhāva-dharmaṃ tatra icchati / sa kathaṃ bhāvaṃ na icchet / svabhāva
[96,3]eva hi kayācid apekṣayā dharma iti vyatirekī iva dharmiṇo
[96,4]nirdiśyate / na hi dharma-dharmi-vācinoḥ śabdayor vācye kaścid
[96,5]viśeṣo asti ity uktam etat / atha punar ubhaya-dharmaṃ brūyāt /
[96,6]anāśrita-vastuno aparyudāsena vyatireka-mātrasya abhāve apy avirodhāt /
[96,7]yathā na bhavati mūrta iti amūrtatvaṃ nirupākhye api
[96,8]syāt / nirupākhyasya abhāvād na pratiṣedha-viṣayatā iti cet / tat kim
[96,9]idānīṃ vidhi-viṣayo astu / tad api na iti cet / katham idānīṃ na
[96,10]pratiṣedha-viṣayaḥ / vidhi-nivṛtti-rūpatvāt pratiṣedhasya / tad
[96,11]etad vyavaccheda-mātraṃ dvayor api sambhavad vipakṣa-pracāra-
[96,12]śaṅkā-vyavacchedena labhyaṃ gamakatvaṃ katham ātmasāt
[96,13]kuryāt / sa ca svayaṃ sva-vāca-ubhaya-dharmatāṃ bruvāṇaḥ sato
[96,14]anyatra apy asya vṛttiṃ bhāṣate sattāyāṃ ca avyabhicāram iti
[96,15]kathaṃ na unmattaḥ / abhāva-dharmaṃ tu bhāva-mātra-vyāpino
[96,16]arthasya vyavacchedaṃ hetuṃ sattāyāṃ vadato asya viruddho
[96,17]hetuḥ syāt / tasya bhāve kvacid asambhavāt abhāve ca bhāva-
[96,18]vyavacchedasya bhāvāt / tad ayaṃ triprakāro api dharmaḥ sattā-
[96,19]sādhane na hetu-lakṣaṇa-bhāk na ca anyā gatir asti / tasmān na
[96,20]sattā sādhyate / sādhanatve punar asyāḥ sāmānyena tan-mātra-vyāpini
[96,21]vastu-dharme siddha-sattāke dharmiṇi na asiddhiḥ / tena ca
[96,22]sādhya-dharmeṇa vyāptir yadi kathaṃcin niścīyate na virodha-
[96,23]vyabhicārāv iti na ayaṃ prasaṅgaḥ / aniścitāyāṃ tu vyāptau dharmi-
[96,24]samāśraye vā tat-svabhāvatayā gamako na kaścid gamakaḥ /
[96,25]ata eva sva-dharmeṇa vyāptaḥ
[96,26]siddhaḥ svabhāvo gamako /
[97,1]vācyaḥ / na hi prakāśatayā prakāśayan pradīpas tad-rūpa-apratipattau
[97,2]svām arthakriyāṃ karoti /
[97,3]vyāpakas tasya niścitaḥ /
[97,4]gamyaḥ svabhāvas /
[97,5]tad-dharma-niścayād eva niścito vyāpakatvena tasya dharmiṇo
[97,6]dharmo gamyaḥ /
[97,7]tasya ayaṃ nivṛttau vā nivartakaḥ //

{193}

[97,8]tasya vyāpyasya dharmasya ayaṃ nivartako vyāpako dharmaḥ
[97,9]svayaṃ nirvartamānaḥ / evaṃ hy ayam asya vyāpakaḥ siddho
[97,10]bhavati yady asya abhāve na bhavet / tad anena dvividhasya api
[97,11]sādhana-prayogasya gamakatā-lakṣaṇam uktaṃ veditavyam / dvividho
[97,12]hi prayogaḥ sādharmyeṇa vaidharmyeṇa ca / yathā āhur
[97,13]eke anvayī vyatirekī ca iti / na anayor vastutaḥ kaścid bhedo anyatra
[97,14]prayoga-bhedāt / sādharmyeṇa api hi prayoge arthād vaidharmya-
[97,15]gatiḥ asati tasmin sādhyena hetor anvaya-abhāvāt / tathā
[97,16]vaidharmye apy anvaya-gatiḥ asati tasmin sādhya-abhāve hetv-abhāvasya
[97,17]sandehād iti vistareṇa vakṣyāmaḥ /
[97,18]anityatve yathā kāryam akāryaṃ vā avināśini /
[97,19]anena udāharaṇam anayor darśayati / tatra anvayī yat kiṃcit kṛtakaṃ
[97,20]tat sarvam anityam yathā ghaṭa-ādayaḥ śabdaś ca kṛtaka
[97,21]iti kṛtakatvasya apy anityatvena vyāptiṃ pradarśya śabdas ya
[97,22]kṛtakatve kathite sāmarthyād eva anityaḥ śabda iti / tasmān
[97,23]na avaśyam iha pakṣa-nirdeśa iti / ayam anvayinaḥ prayogaḥ /
[97,24]vyatireke api na anityatva-abhāve kṛtakatvaṃ bhavati śabdaś ca
[97,25]kṛtaka iti / siddha-tat-svabhāvatayā tad-abhāve na bhavataḥ /
[97,26]kṛtakatvasya śabde ca bhāva-khyātau tadātmanaḥ sato bhāva iti
[97,27]sāmarthyāt siddheḥ pūrvavān na pratijñā-vacanam / anvayas tv
[98,1]arthāpattyā siddhaḥ / na hy atadātma-niyatasya tan-nivṛttau
[98,2]nivṛttiḥ / tasmāt tan-niyamaṃ prasādhya nivṛttir vaktavyā /
[98,3]sā cet sidhyati tadātma-niyamam arthāt sūcayati iti siddho anvayaḥ /
[98,4]katham idānīṃ kṛtako avaśyam anitya iti pratyetavyo
[98,5]yena evam ucyate / yasmāt /
[98,6]ahetutvād vināśasya svabhāvād anubandhitā //

{194}

[98,7]na hi bhāvā vinaśyantas tad-bhāve hetum apekṣante / sva-hetor
[98,8]eva vinaśvarāṇāṃ bhāvāt / tasmād yaḥ kaścit kṛtakaḥ sa prakṛtyā
[98,9]eva naśvaraḥ / tathā hi /
[98,10]sāpekṣāṇāṃ hi bhāvānāṃ na avaśyaṃbhāvitā īkṣyate /
[98,11]nirapekṣo bhāvo vināśe / sāpekṣatve hi ghaṭa-ādīnāṃ keṣāṃcin
[98,12]nityatā api syāt / yena
[98,13]bāhulye api hi tad-hetor bhavet kvacid asambhavaḥ //

{195}

[98,14]yady api bahulaṃ vināśa-kāraṇāni santi teṣām api sva-pratyaya-
[98,15]adhīna-saṃnidhitvān na avaśyaṃ saṃnidhānam iti kaścin na vinaśyed
[98,16]api / na hy avaśyaṃ hetavaḥ phalavanto vaikalya-pratibandha-
[98,17]sambhavāt /
[98,18]etena vyabhicāritvam uktaṃ kārya-avyavasthiteḥ /
[98,19]sarveṣāṃ nāśa-hetūnāṃ hetuman-nāśa-vādinām //

{196}

[98,20]ity antaraślokaḥ / tad ayaṃ bhāvo anapekṣas tad-bhāvaṃ prati
[98,21]tad-bhāva-niyato asambhavat-pratibandhā iva kāraṇa-sāmagrī sakalā
[98,22]kārya-utpādane / nanv anapekṣāṇām api keṣāṃcit kvacin na avaśyaṃ
[98,23]tad-bhāvo bhūmi-bīja-udaka-sāmagryām api kadācid aṅkura-anutpatteḥ /
[98,24]na tatra api santānapariṇāma-apekṣatvāt / na evaṃ bhāvasya kācid
[98,25]apekṣā / tatra apy antyā kāraṇa-sāmagrī yā avyavahitā kārya-utpatteḥ
[98,26]sā phalavaty eva / sa eva ca tatra aṅkura-hetuḥ / anyas tu pūrvaḥ pariṇāmas
[99,1]tad-artha eva / na ca tāṃ tatra kaścit pratibandhuṃ samarthaḥ /
[99,2]ekatra bhāve vikāra-anutpatteḥ / utpattau vā ekatva-hāneḥ /
[99,3]tadātmanaś ca apracyutasya tad-utpādanaṃ prati vaiguṇyaṃ kāraṇasya
[99,4]akurvāṇasya pratibandha-hetor apratibandhakatvāt / nanu
[99,5]yava-bīja-ādayo api śāly-aṅkure janye na sāpekṣāḥ / tadutpatti-pratyayānāṃ
[99,6]kadācit tatra api saṃnidhānāt / kathaṃ na sāpekṣāḥ /
[99,7]yāvatā sa eva eṣāṃ svabhāvo na asti yas tad-utpādanaḥ śāli-bījasya
[99,8]iti tat-svabhāva-apekṣāḥ / evaṃ tarhi kṛtakānām api keṣāṃcit
[99,9]satāṃ vā sa eva svabhāvo na asti yo vinaśvaraḥ / tasmāt tat-svabhāva-apekṣatvān
[99,10]na vinaśvarāḥ / śāli-bīja-ādīnām api sa svabhāvaḥ
[99,11]sva-hetor iti yo na tad-hetuḥ so atat-svabhāvaḥ syāt / niyata-śaktiś
[99,12]ca sa hetuḥ svarūpeṇa pratīta eva / na ca svabhāva-niyamo
[99,13]arthānām ākasmiko yuktaḥ / anapekṣasya deśa-kāla-dravya-niyama-
[99,14]ayogāt tathā atra api niyama-hetur vaktavyo yata ime kecin
[99,15]naśvara-ātmano jātā na ca atra kaścin niyāmakaḥ svabhāvasya asti
[99,16]sarva-janmināṃ vināśa-siddheḥ / janmi-svabhāvo nāśī iti cet / na vai
[99,17]janma nāśi-svabhāvasya hetuḥ na ca ahetoḥ svabhāva-niyamaḥ /
[99,18]tasmān na atra kaścid hetoḥ svabhāva-pravibhāgaḥ / tad-abhāvāt
[99,19]phalasya api na asti ity asamānam / sā iyaṃ nirapekṣatā vināśasya
[99,20]kvacit kadācic ca bhāva-virodhinī tad-abhāvaṃ svabhāvena
[99,21]sādhayati / yo hi svabhāvo nirapekṣaḥ sa yadi kadācid
[99,22]bhavet kvacid vā tat-kāla-dravya-apekṣa iti nirapekṣa eva na
[99,23]syād ity uktam / sa tarhi naśvaraḥ svabhāvo nirapekṣa iti ahetukaḥ
[99,24]syāt / na ahetukaḥ sattā-hetor eva bhāvāt tathā-utpatteḥ / sato
[99,25]hi bhavatas tādṛśasya eva bhāvāt / na avaśyaṃ sataḥ kutaścid
[99,26]bhāva iti cet / ākasmikī tarhi sattā iti / na iyaṃ kasyacit kadācit
[99,27]kvacit viramet / tad hi kiṃcid upalīyeta na vā yasya yatra kiṃcit
[99,28]pratibaddham apratibaddhaṃ vā / sā iyaṃ sattā apratibandhinī cet /
[100,1]niyamavatī na syāt / tasmān na iyam ākasmikī kvacit / kathaṃ
[100,2]tarhi idānīm ahetuko vināśa uktaḥ / jātasya tad-bhāve anya-anapekṣaṇāt /
[100,3]uktaṃ ca atra na vināśo nāma anya eva kaścid bhāvāt svabhāva
[100,4]eva hi nāśaḥ sa eva hy eka-kṣaṇa-sthāyī jāta iti / tam asya
[100,5]mandāḥ svabhāvam ūrdhvaṃ vyavasyanti na prāk darśane api
[100,6]pāṭava-abhāvād iti tad-vaśena paścād vyavasthāpyate vikāra-darśanena
[100,7]iva viṣam ajñaiḥ / tad ayaṃ sattā-vyatirekeṇa na anyat kiṃcid
[100,8]vināśo apekṣata iti tad-vyāpī / kathaṃ punar etad gamyate
[100,9]nirapekṣo vināśa iti /
[100,10]asāmarthyāc ca tad-hetor /
[100,11]abhāva-kāriṇaḥ kriyā-pratiṣedhāc ca iti ca-śabdāt / katham asāmarthyam /
[100,12]siddhe hi bhāve kārako na taṃ karoti / na apy anya-kriyāyāṃ
[100,13]tasya kiṃcid iti / tad-atad-rūpa-akaraṇāc ca akiṃcitkaro na apekṣyata
[100,14]iti / kathaṃ kriyā-pratiṣedho vināśa iti hi te bhāva-abhāvaṃ manyante /
[100,15]tad ayaṃ vināśa-hetur abhāvaṃ karoti iti prāptam / tatra
[100,16]yady abhāvo nāma kaścit kāryaḥ syāt svabhāvaḥ sa eva bhāva iti
[100,17]na abhāvaḥ syāt / tasmād abhāvaṃ karoti iti bhāvaṃ na karoti iti
[100,18]kriyā-pratiṣedho asya kṛtaḥ syāt / tathā apy ayam akiṃcitkaraḥ
[100,19]kim iti apekṣyata iti siddhā vināśaṃ praty anapekṣayā bhāvasya /
[100,20]tasmāt
[100,21]bhavaty eṣa svabhāvataḥ /
[100,22]yatra nāma bhavaty asmād anyatra api svabhāvataḥ //

{197}

[100,23]so ayaṃ kvacid bhavan dṛṣṭo anapekṣatvāt svabhāvata eva bhavati /
[100,24]tathā anyatra api svabhāva-bhāvī viśeṣa-abhāvād iti /
[100,25]yā kācid bhāva-viṣayā dvidhā eva anumitis tataḥ /
[100,26]sva-sādhye kārya-bhāvābhyāṃ sambandha-niyamāt tayoḥ //

{198}

[100,28]tasmāt dviprakārā eva vastu-viṣaya-anumitiḥ kārya-liṅgā svabhāva-
[101,1]liṅgā ca / yathāsvaṃ vyāpini sādhye tayor eva pratibandhāt liṅgayor
[101,2]liṅgini / yathoktaṃ prāk /
[101,3]pravṛtter buddhi-pūrvatvāt tad-bhāva-anupalambhane /
[101,4]pravartitavyaṃ na ity ukta-anupalabdheḥ pramāṇatā //

{199}

[101,5]tṛtīyas tu hetur anupalabdhir aviśeṣeṇa kvacid arthe gamaka ity
[101,6]ucyate / san-niścaya-śabda-vyavahāra-pratiṣedhe hi sarvā eva anupalabdhir
[101,7]liṅgam / san-niścayād hi śabda-vyavahārāḥ pravartante /
[101,8]te pravṛttir ity uktāḥ / tathā hy anupalabdhir eva asattvam
[101,9]ity uktam prāk / tac ca pratipattṛ-vaśān na vastu-vaśāt / tāvad hi
[101,10]sa bhāvo asya na asti yāvad atra apratipattiḥ / satā api te na tad-artha-akaraṇāt /
[101,11]vastutas tv anupalabhyamāno na san na asan / satām
[101,12]api svabhāva-ādi-viprakarṣāt kadācid anupalambhāt tasya asatsv api
[101,13]tulyatvāt / tad etat pratipattuḥ pramāṇa-abhāvān nivṛttaṃ sattvam
[101,14]anupalabdhi-lakṣaṇaṃ sva-nimittān śabda-vyavahārān nivartayati /
[101,15]tena yā api iyam anupalabdhir upalabdhi-lakṣaṇa-prāptānāṃ
[101,16]vastuto apy asattva-rūpā apravṛtti-yogyatvāt / tasyā apy etat tulyaṃ
[101,17]prāmāṇyam atra viṣaye / asan-niścaya-phalā api sā / asattāyām api iyaṃ
[101,18]pramāṇam eva / na hy asti sambhavo yad upalabdhi-yogyaḥ
[101,19]sakaleṣv anyeṣu kāraṇeṣu san na upalabhyeta / na punaḥ pūrvā
[101,20]asattā-sādhānī / yasmāt
[101,21]śāstra-adhikāra-asambaddhā bahavo arthā atīndriyāḥ /
[101,22]aliṅgāś ca kathaṃ teṣām abhāvo anupalabdhitaḥ //

{200}

[101,23]so ayam asattāṃ sādhayann anupalabdhi-mātreṇa sarva-arthānāṃ
[102,1]pramāṇa-traya-nivṛttyā sādhayet / tatra na śāstra-nivṛttir abhāva-sādhanī /
[102,2]tasya kvacid anadhikāre apravṛtteḥ / śāstraṃ hi pravartamānaṃ
[102,3]kaṃcit puruṣa-artha-sādhanam upāyam āśritya pravartate /
[102,4]anyathā abaddha-pralāpasya aprāmāṇyāt / tatra ca prakaraṇe
[102,5]bahavo arthā na avaśyaṃ nirdeśyāḥ / yathā pratyātma-niyatāḥ
[102,6]kāścana puruṣāṇāṃ ceto-vṛttayo aniyata-nimitta-bhāvinyaḥ deśa-
[102,7]kāla-vyavahitā vā prakaraṇa-anupayogino dravya-viśeṣā na tān
[102,8]śāstraṃ viṣayīkaroti / na ca tathā viprakṛṣṭeṣu sva-sāmarthya-upadhānāv
[102,9]jñāna-utpādana-śaktir asti / na ca avaśyam eṣāṃ kārya-upalambho
[102,10]yena anumīyeran / na ca te pramāṇa-traya-nivṛttāv api
[102,11]na santi iti śakyante vyavasātum / tasmān na sarva-anupalabdhiḥ
[102,12]sādhanī nivṛtti-niścayasya / tad iyam /
[102,13]sad-asan-niścaya-phalā na iti syād vā apramāṇatā /
[102,14]na eva vā iyam anupalabdhiḥ pramāṇaṃ vyavasāya-phalatvāt pramāṇānām /
[102,15]na hi pravṛtti-niṣedhe api iyaṃ niḥśaṅka-paricchedaṃ
[102,16]cetaḥ karoti / saṃśayād api kvacil lokasya pravṛtteḥ / tathātve
[102,17]tan niravadyaṃ yadi niścaya-pūrvaṃ vyavahared iti sā iyam apravṛtti-
[102,18]phalā proktā /
[102,19]pramāṇam api kācit syāl liṅga-atiśaya-bhāvinī //

{201}

[102,20]atra na sarva-anupalabdhir apramāṇam / pramāṇam api kācil liṅga-
[102,21]viśeṣa-bhāvinī yathā-udāhṛtā prāk / yat punar uktam apramāṇam anupalabdhir iti
[102,23]svabhāva-jñāpaka-ajñānasya ayaṃ nyāya udāhṛtaḥ /
[103,1]yasya kasyacit svabhāvo na upalabhyate deśa-ādi-viprakarṣāt na
[103,2]sa tad-anupalambha-mātreṇa asan nāma yathoktaṃ prāk / yo api
[103,3]jñāpakasya liṅgasya abhāvād atīndriyaḥ pratikṣipyate arthaḥ svabhāva-
[103,4]viśeṣo vā yathā na asti viraktaṃ ceto devatā-viśeṣo vā
[103,5]na asti dāna-hiṃsā-virati-cetanānām abhyudaya-hetutā iti pratyakṣe
[103,6]apy arthe phalasya ānantarya-abhāvād atat-phala-sādharmyād viparyasto
[103,7]apavadeta api na tāvatā tad-abhāva eva vyavahitānām
[103,8]api hetoḥ phalānām utpatti-darśanāt mūṣika-alarka-viṣa-vikāra-vat /
[103,9]tad-bhāve virodha-abhāvād atra anupalabdhi-mātram apramāṇam /
[103,10]bhāve kiṃ pramāṇam iti cet / ata eva saṃśayo astu bhaved
[103,11]vā pramāṇam ity apratikṣepaḥ / tad atra keṣāṃcid arthānāṃ
[103,12]svabhāvānāṃ vā darśana-pāṭava-abhāvāt kāraṇānāṃ kārya-utpādana-
[103,13]niyama-abhāvāc ca bhavej jñāpaka-asiddhiḥ / neyatā tad-abhāvaḥ /
[103,14]punaḥ paryāyeṇa keṣāṃcid abhivyakteḥ /
[103,15]kārye tu kāraka-ajñānam abhāvasya eva sādhakam //

{202}

[103,16]svabhāva-abhāve sādhye tad-anupalambha eva apramāṇam ucyate /
[103,17]kāraka-anupalambhas tu pramāṇam eva / na hy asti sambhavo yad
[103,18]asati kāraṇe kāryaṃ syāt / nanu kadācit kāraṇa-nāśe api kārya-sthitir
[103,19]dṛṣṭā / na brūmaḥ kāraṇa-sthiti-kāla-bhāvī kāryam iti / hetu-rahitā
[103,20]tu bhāva-utpattir na asti ity ucyate / na ca tathā sthāyī bhāvas tad-upādānaḥ /
[103,21]pāraṃparyeṇa tu santāna-upakārāt tat-kārya-vyapadeśaḥ /
[103,22]yady asya kathaṃcid abhāvaḥ sidhyet tat-phalaṃ na asti iti niścīyate /
[103,23]svabhāva-anupalambhaś ca svabhāve arthasya liṅgini /
[103,24]svabhāva-abhāva eva liṅgini svabhāva-anupalambho api kaścit pramāṇam eva /
[103,25]eva yady anupalabhyamāno vyāpakaḥ svabhāvo asya
[103,26]siddhiḥ syāt / yathā vṛkṣatvaṃ śiṃśapāyāḥ /
[103,27]tad-abhāvaḥ pratīyeta hetunā yadi kenacit //

{203}

[104,1]yady asya kāraṇasya svabhāvasya vyāpakasya vā abhāvaḥ kutaścid
[104,2]gamakād hetoḥ sidhyet / so ayaṃ asan eva sva-kāryaṃ
[104,3]vyāpyaṃ vā nivartayati / tad-abhāva-asiddhau nivartye api saṃśayāt /
[104,4]katham idānīṃ bhāvasya svayam anupalabdher abhāva-
[104,5]siddhiḥ /
[104,6]dṛśyasya darśana-abhāva-kāraṇa-asambhave sati /
[104,7]bhāvasya anupalabdhasya bhāva-abhāvaḥ pratīyate //

{204}

[104,8]bhāvo hi yadi bhaved yathāsvaṃ grāhakeṇa karaṇena upalabhya
[104,9]eva bhavet / sa darśana-pratibandhiṣu vyavadhāna-ādiṣv asatsu upalabhya
[104,10]eva / anupalabdhas tv asann iti niścīyate / tādṛśaḥ sata
[104,11]upalambha-avyabhicārāt / ayam eva hetur hetu-vyāpakayor abhāve
[104,12]api veditavyaḥ /
[104,13]viruddhasya ca bhāvasya bhāve tad-bhāva-bādhanāt /
[104,14]tad-viruddha-upalabdhau syād asattāyā viniścayaḥ //

{205}

[104,15]yo hi bhāvo yena saha na avatiṣṭhate tad-upādānayor anyonya-vaiguṇya-
[104,16]āśrayatvena ārambha-virodhāt tayor viruddhayor ekasya bhāve
[104,17]apy anya-abhāva-gatir bhavati yathoktaṃ prāk / idam anupalabdher
[104,18]na pṛthag vyavasthāpyate / tata eva virodha-gater virodhāc ca abhāva-
[104,19]sādhanāt / bhavatu nāma evaṃvidhāyā anupalabdher abhāva-
[104,20]gatiḥ / sā punaḥ katham anumānam / kathaṃ ca na syāt /
[104,21]dṛṣṭānta-anapekṣaṇāt / na hy asyāṃ kaścid dṛṣṭānto asti / kiṃ
[104,22]na nirupākhyaṃ vyomakusuma-ādi dṛṣṭāntaḥ / tad asat katham
[104,23]avagantavyaṃ yena evaṃ syāt / anupalabdher eva iti cet / tatra
[104,24]katham adṛṣṭāntikā asattā-siddhiḥ sadṛṣṭāntatve vā anavasthā-prasaṅgaḥ /
[104,25]tathā ca apratipattiḥ / tasmān nirupākhya-abhāva-siddhi-vad
[104,26]anyatra api dṛṣṭānta-anapekṣaṇād ananumānam / śṛṇvann api devānāṃpriyo
[104,27]na avadhāraṇa-paṭuḥ / nimittaṃ hy asac-śabda-vyavahārāṇām
[104,28]upalabhya-anupalabdhiḥ / sā sva-saṃnidhānāt sva-nimittān
[104,29]etān sādhayati iti sva-nimitta-sāmagrī-yogya-saṃnidhānaḥ sarvo atra
[105,1]dṛṣṭāntaḥ / asattā punar atra anupalabdhir eva / ata eva iyaṃ kāraṇāt
[105,2]kārya-anumāna-lakṣaṇatvāt / svabhāva-hetāv antarbhavati iti vakṣyāmaḥ /
[105,3]sac-śabda-vyavahāra-pratiṣedhe api pramāṇa-nivṛttyā
[105,4]nimitta-vaikalya-abhāvino aṅkura-ādayo dṛṣṭāntaḥ na kevalaṃ nirupākhyam /
[105,5]nirupākhye api iyam eva pravṛttir niṣidhyate / anupalabdhi-
[105,6]lakṣaṇā asattā siddhā eva / so ayaṃ mūḍho nimittaṃ tad-abhāvaṃ
[105,7]vā abhyupagamya pravṛtti-nivṛttī vilomayan yathā abhyupagamaṃ
[105,8]pratipādyate nirupākhya-vad anya-vad vā iti / sa eva tāvad
[105,9]upalabdhy-abhāvaḥ kathaṃ siddha iti cet / etad uttaratra vakṣyāmaḥ /
[105,10]anyatra apy anumāne sādhya-dharmeṇa vyāptaṃ sādhanam
[105,11]icchan kim iti dṛṣṭāntena pratyāyyo vyāpya-nirdeśād eva
[105,12]vyāpnuvataḥ siddheḥ / niścita-arthasya api smṛty-artho dṛṣṭānta iti
[105,13]cet / tad itaratra api samānaṃ / so ayam anyatra anupalambha-mātrād
[105,14]asad-vyavahāraṃ pratipadyamāno api iha vyāmūḍha iti
[105,15]smāryate / atha yad idaṃ na santi pradhāna-ādayo anupalabdher
[105,16]iti / tatra katham asad-vyavahāra-vidhiḥ sad-vyavahāra-niṣedho
[105,17]vā / kathaṃ ca na syāt / tad-artha-pratiṣedhe dharmi-vācino aprayogād
[105,18]abhidhānasya nirviṣayasya ca pratiṣedhasya ayogāt / na eṣa
[105,19]doṣaḥ / yasmāt /
[105,20]anādi-vāsanā-udbhūta-vikalpa-pariniṣṭhitaḥ /
[105,21]śabda-arthas trividho dharmo bhāva-abhāva-ubhaya-āśrayaḥ //

{206}

[105,22]tasmin bhāva-anupādāne sādhye asya anupalambhanam /
[105,23]tathā hetur na tasya eva abhāvaḥ śabda-prayogataḥ //

{207}

[105,24]niveditam etat yathā na ete śabdāḥ svalakṣaṇa-viṣayā anādi-
[105,25]vāsanā-prabhava-vikalpa-pratibhāsinam arthaṃ viṣayatvena ātmasāt
[105,26]kurvanti vaktuḥ śrotus ca tad-vikalpa-bhājo yathāpratibhāsi-
[105,27]vastu-pratipādana-samīha-aprayogāt tad-ākāra-vikalpa-jananāc ca /
[106,1]na ca upādāna-kārya-pratyaya-apratibhāsi rūpaṃ śakyaṃ tad-viṣayatvena
[106,2]adhyavasātum / sa tu vikalpaḥ sad-asad-ubhaya-pratyaya-āhita-
[106,3]vāsanā-prabhava iti tat-pratibhāsy-ākāra-adhyavasāya-vaśena
[106,4]ca bhāva-abhāva-ubhaya-dharma ity ucyate / tad atra dharmiṇi vyavasthitāḥ
[106,5]sadasattvaṃ cintayanti kim ayaṃ pradhāna-śabda-pratibhāsy
[106,6]artho bhāva-upādāno na vā iti / tasya bhāva-anupādānatve
[106,7]sādhye sa eva pratyātma-vedyatvād apratikṣepa-arho artho dharmī /
[106,8]na ca sa eva arthaḥ svalakṣaṇam iti śakyaṃ vaktum / asamprāpta-niruddhayor
[106,9]apy arthayos tasya anapāyāt / vastu-viparīta-ākāra-niveśiṣv
[106,10]api tīrtha-anantarīya-pratyayeṣu bhāvāt /
[106,11]paramārtha-eka-tānatve śabdānām anibandhanā /
[106,12]na syāt pravṛttir artheṣu darśana-antara-bhediṣu //

{208}

[106,13]atīta-ajātayor vā api na ca syād anṛta-arthatā /
[106,14]vācaḥ kasyāścid ity eṣā bauddha-artha-viṣayā matā //

{209}

[106,15]iti saṃgrahaślokau / tasya ca yathā samīhita-rūpa-anupādānatve
[106,16]sādhye tathā anupalambho asya dharmo asti iti na sādhana-dharma-asiddhiḥ /
[106,17]na punar atra ayam eva śabda-vikalpa-pratibhāsy artho apahnūyate /
[106,18]tasya buddhāv upasthāpanāya śabda-prayogāt / tad-abhāve
[106,19]tad-ayogāt / api ca /
[106,20]śabda-artha-apahnave sādhye dharma-ādhāra-nirākṛteḥ /
[106,21]na sādhyaḥ samudāyaḥ syāt siddho dharmaś ca kevalaḥ //

{210}

[106,23]yadi hi śabda-artha eva apohyeta pradhāna-śabda-vācyasya dharmiṇa
[106,24]eva nirākaraṇān nirādhāraḥ sādhya-dharmaḥ syāt / tad ayam
[106,25]ādhāra-vyavaccheda-anapekṣo na vivāda-āśraya iti na upanyasanīya
[106,26]eva syāt / kiṃ ca /
[106,27]sad-asat-pakṣa-bhedena śabda-artha-anapavādibhiḥ /
[106,28]vastv eva cintyate hy atra pratibaddhaḥ phala-udayaḥ //

{211}

[106,29]arthakriyāsamarthasya vicāraiḥ kiṃ tad-arthinām /
[106,30]ṣaṇḍhasya rūpa-vairūpye kāminyāḥ kiṃ parīkṣayā //

{212}

[107,1]na hi śabda-artho asan san vā kaṃcit puruṣa-artham uparuṇaddhi
[107,2]samādadhāti vā / yathā abhiniveśam atattvāt / yathā atattvaṃ ca asamīhitatvāt /
[107,3]tad ayaṃ pravartamānaḥ sarvadā sad-asac-cintāyām
[107,4]avadhīrita-vikalpa-pratibhāso vastv eva adhiṣṭhānīkaroti yatra ayaṃ
[107,5]puruṣa-arthaḥ pratibaddho yathā agnau śīta-pratīkāra-ādiḥ / na hy
[107,6]atra śabda-arthaḥ samarthas tad-anubhava-āptāv api tad-abhāvāt /
[107,7]tad ayam arthakriyā-arthī tad-asamarthaṃ prati dattā-anuyogo bhavituṃ
[107,8]na yuktaḥ / na hi vṛṣasyantī ṣaṇḍhasya rūpa-vairūpya-parīkṣāyām
[107,9]avadhatte / yat punar etad uktaṃ kalpitasya anupalabdhir
[107,10]dharma iti tasya ko arthaḥ /
[107,11]śabda-arthaḥ kalpanā-jñāna-viṣayatvena kalpitaḥ /
[107,12]dharmo vastv-āśraya-asiddhir asya ukto nyāyavādinā //

{213}

[107,13]kalpanā-viṣayatvāc śabda-artha eva kalpitaḥ / tasya vastv-āśraya-anupalambho
[107,14]dharma ity abhiprāyaḥ / yad uktam na pramāṇa-
[107,15]traya-nivṛttāv api bhāva-abhāva-siddhir iti / tan mā bhūd anya-pramāṇa-
[107,16]anivṛttau nivṛttiḥ / tayor asakala-viṣayatvād āgamaḥ punar
[107,17]na kiṃcin na vyāpnoti / tan-nivṛttiḥ kathaṃ na gamikā iti / uktam
[107,18]atra na āgameṣu sarva-arthā upanibadhyante aprakaraṇa-āpannatvād
[107,19]iti / api ca /
[107,20]nāntarīyakatā abhāvāc śabdānāṃ vastubhiḥ saha /
[107,21]na artha-siddhis tatas te hi vaktṛ-abhiprāya-sūcakāḥ //

{214}

[107,22]na hi śabdā yathābhāvaṃ vartante yatas tebhyo artha-prakṛtir
[107,23]niścīyeta / te hi vaktur vivakṣā-vṛttaya iti tan-nāntarīyakās
[107,24]tām eva gamayeyuḥ / na ca puruṣa-icchāḥ sarvā yathārtha-bhāvinyaḥ /
[107,25]na ca tad-apratibaddha-svabhāvo bhāvo anyaṃ gamayati /
[108,1]yat tarhi idam āpta-vāda-avisaṃvāda-sāmānyād anumānatā ity āgamasya
[108,2]prāmāṇyam anumānatvam uktam tat kathaṃ / na ayaṃ puruṣo anāśritya āgama-
[108,3]āsituṃ samarthaḥ / atyakṣa-phalānāṃ keṣāṃcit
[108,4]pravṛtti-nivṛttyor mahā-anuśaṃsā-pāpa-śravaṇāt tad-bhāve virodha-
[108,5]adarśanāc ca / tat sati pravartitavye varam evaṃ pravṛtta
[108,6]iti parīkṣayā prāmāṇyam āha / tac ca /
[108,7]sambaddha-anuguṇa-upāyaṃ puruṣa-artha-abhidhāyakam /
[108,8]parīkṣā-adhikṛtaṃ vākyam ato anadhikṛtaṃ param //

{215}

[108,9]sambaddho vākyānām eka-artha-upasaṃhāra-upakāraḥ / na daśa-dāḍima-ādi-
[108,10]vākyānām iva anupasaṃhāra eva / anyathā vaktur vaiguṇyam
[108,11]udbhāvayet / aśakya-upāya-phalāni ca śāstrāṇi phala-arthī na ādriyeta
[108,12]vicārayitum apuruṣa-artha-phalāni ca / viṣa-śamanāya takṣaka-
[108,13]phaṇa-ratna-alaṃkāra-upadeśa-vat kāka-danta-parīkṣā-vac ca / tad viparyayeṇa
[108,14]upasaṃhāra-vat śakya-upāyaṃ puruṣa-artha-abhidhāyi ca
[108,15]śāstraṃ parīkṣyeta anyatra avadhānasya eva ayuktatvāt / tad yadi na
[108,16]parīkṣāyāṃ visaṃvāda-bhāk pravartamānaḥ śobheta / kaḥ punar
[108,17]asya avisaṃvādaḥ /
[108,18]pratyakṣeṇa anumānena dvividhena apy abādhakam /
[108,19]dṛṣṭa-adṛṣṭa-arthayor asya avisaṃvādas tad-arthayoḥ //

{216}

[108,20]pratyakṣeṇa abādhanaṃ pratyakṣa-abhimatānām arthānāṃ tathābhāvaḥ
[108,21]yathā nīla-ādi-sukha-duḥkha-nimitta-upalakṣaṇa-rāga-ādi-buddhīnām /
[108,22]atathā-abhimatānāṃ ca apratyakṣatā yathā śabda-ādi-rūpa-
[108,23]saṃniveśināṃ sukha-ādīnāṃ dravya-karma-sāmānya-saṃyoga-ādīnāṃ
[108,24]ca / tathā anāgama-apekṣa-anumāna-viṣaya-abhimatānāṃ tathābhāvaḥ
[108,25]yathā catūrṇām āryasatyānām / ananumeyānāṃ tathābhāvo
[109,1]yathā ātma-ādīnām / āgama-apekṣa-anumāne api yathā rāga-ādi-
[109,2]rūpaṃ tat-prabhavaṃ ca adharmam abhyupagamya tat-prahāṇāya
[109,3]snāna-agnihotra-āder anupadeśaḥ / sa iyaṃ śakya-pariccheda-aśeṣa-viṣaya-
[109,4]viśuddhir avisaṃvādaḥ /
[109,5]āpta-vāda-avisaṃvāda-sāmānyād anumānatā /
[109,6]buddher agatyā abhihitā parokṣe apy asya gocare //

{217}

[109,7]tasya ca asya evaṃbhūtasya āpta-bhūtasya avisaṃvāda-sāmānyād adṛṣṭa-
[109,8]vyabhicārasya pratyakṣa-anumāna-āgamye apy arthe pratipattes
[109,9]tad-āśrayatvāt tad-anya-pratipatti-vad avisaṃvādo anumīyate /
[109,10]tataḥ śabda-prabhavā api satī na śābda-vad abhiprāyaṃ nivedayaty
[109,11]eva ity artha-avisaṃvādād anumānam api / athavā anyathā āpta-vādasya
[109,12]avisaṃvādād anumānatvam ucyate /
[109,13]heya-upādeya-tattvasya sa upāyasya prasiddhitaḥ /
[109,14]pradhāna-artha-avisaṃvādād anumānaṃ paratra vā //

{218}

[109,15]heya-upādeya-tad-upāyānāṃ tad-upadiṣṭānām avaiparītyam avisaṃvādaḥ /
[109,16]yathā catūrṇām āryasatyānāṃ vakṣyamāṇanītyā / tasya asya
[109,17]puruṣa-artha-upayogino abhiyoga-arthasya avisaṃvādād viṣaya-antare
[109,18]api tathātva-upagamo na vipralambhāya anuparodhāt niṣprayojana-
[109,19]vitatha-abhidhāna-vaiphalyāc ca vaktuḥ / tad etad agatyā ubhayathā
[109,20]apy anumānatvam āgamasya upavarṇitam / varam āgamāt
[109,21]pravṛttāv evaṃ pravṛttir iti / na khalv evam anumānam anapāyam
[109,22]anāntarīyakatvād artheṣu śabdānām iti niveditam etat /
[109,23]puruṣa-atiśaya-apekṣaṃ yathārtham apare viduḥ /
[109,24]yathārtha-darśana-ādi-guṇa-yuktaḥ puruṣa āptas tat-praṇayanam avisaṃvāda
[110,1]ity anye /
[110,2]iṣṭo ayam arthaḥ śakyeta jñātuṃ so atiśayo yadi //

{219}

[110,3]sarve eva āgamam anāgamaṃ vā pravṛtti-kāmo anveṣate prekṣā-
[110,4]pūrva-kārī na vyasanena / api nāma anuṣṭheyam ato jñātvā pravṛtto
[110,5]arthavān syām iti / sa śakya-darśana-avisaṃvāda-pratyayena anyatra api
[110,6]pravartate / evaṃprāyatvāl loka-vyavahārasya / puruṣa-parīkṣayā
[110,7]tu pravṛttāv apravṛttir eva / tasya tathābhūtasya jñātum
[110,8]aśakyatvāt na aniṣṭeḥ / tādṛśām avitatha-abhidhānāt / tathā hi /
[110,9]ayam evaṃ na vā ity anya-doṣa-anirdoṣatā api vā /
[110,10]durlabhatvāt pramāṇānāṃ durbodhā ity apare viduḥ //

{220}

[110,11]caitasyebhyo hi guṇa-doṣebhyaḥ puruṣāḥ samyaṅ-mithyā-pravṛttaḥ
[110,12]te ca atīndriyāḥ sva-prabhava-kāya-vāg-vyavahāra-anumeyāḥ
[110,13]syuḥ / vyavahārāś ca prāyaśo buddhi-pūrvam anyathā api kartuṃ
[110,14]śakyante puruṣa-icchā-vṛttitvāt teṣāṃ ca citra-abhisandhitvāt /
[110,15]tad ayaṃ liṅga-saṃkarāt katham aniścinvan pratipadyeta / atha
[110,16]kiṃ na eva sa tādṛśaḥ puruṣo asti yo nirdoṣaḥ /
[110,17]sarveṣāṃ savipakṣatvān nirhrāsa-atiśaya-śritām /
[110,18]sa ātmībhāvāt tad-abhyāsād dhīyeran āśravāḥ kvacit //

{221}

[110,19]sa tu prahīṇa-āśravo durjñānaḥ / doṣā hi nirhrāsa-atiśaya-dharmaṇo
[110,20]vipakṣa-abhibhava-utkarṣa-apakarṣaṃ sādhayanti jvālā-ādi-vat / te hi
[110,21]vikalpa-prabhavāḥ saty apy upādāne kasyacin mano-guṇasya abhyāsād
[110,22]apakarṣiṇaḥ / tat-pāṭave niranvaya-vināśa-dharmāṇaḥ
[110,23]syuḥ / jvālā-ādi-vad eva / tena syād api nirdoṣaḥ / kathaṃ nirdoṣo
[110,24]nāma / yāvatā doṣa-vipakṣa-sātmatve api doṣa-sātmano vipakṣa-utpatti-vad
[110,25]yathā-pratyayaṃ doṣa-utpattir api / na ayaṃ doṣaḥ / yasmāt /
[110,27]nirupadrava-bhūta-artha-svabhāvasya viparyayaiḥ//
[110,28]na bādhā yatnavattve api buddhes tat-pakṣa-pātataḥ //

{222}

[111,1]na hi svabhāvo ayatnena vinivartayituṃ śakyaḥ / śrotriya-
[111,2]kāpālika-ghṛṇā-vat / yatnaś ca prāpya-nivartyayoḥ svabhāvayor
[111,3]guṇa-doṣa-darśanena kriyeta / tac ca vipakṣa-sātmanaḥ puruṣasya
[111,4]doṣeṣu na sambhavati / tasya nirupadravatvāt / aśeṣa-doṣa-hāneḥ
[111,5]paryavasthāna-janma-pratibaddha-duḥkha-vivekāt praśama-sukha-
[111,6]rasasya anudvejanāc ca / abhūta-arthaṃ khalv apy upādāna-bala-bhāvi-
[111,7]santānasya viparyaya-upādānān na syāt / na tu bhūta-artham vastu-
[111,8]bala-utpatteḥ / abhūta-arthāś ca doṣā na pratipakṣa-sātmya-bādhinaḥ /
[111,9]tasmān na punar doṣa-utpattiḥ / yatne api buddher guṇa-pakṣa-
[111,10]pātena pratipakṣa eva yatna-ādhānāt parīkṣāvato viśeṣeṇa aduṣṭa-
[111,11]ātmanaḥ / kaḥ punar eṣāṃ doṣāṇāṃ prabhavo yat-pratipakṣa-
[111,12]abhyāsāt prahīyante /
[111,13]sarvāsāṃ doṣa-jātīnāṃ jātiḥ satkāyadarśanāt//
[111,14]sā avidyā tatra tat-snehas tasmād dveṣa-ādi-sambhavaḥ //

{223}

[111,15]na hi na ahaṃ na mama iti paśyataṃ parigraham antareṇa kvacit
[111,16]snehaḥ / na ca ananurāgiṇaḥ kvacid dveṣaḥ / ātma-ātmīya-anuparodhiny
[111,17]uparodha-pratighātini ca tad-abhāvāt / tasmāt samāna-jātīya-abhyāsajam
[111,18]ātma-darśanam ātmīya-grahaṃ prasūte / tau ca tat-snehaṃ
[111,19]sa ca dveṣa-ādīni iti satkāyadarśanajāḥ sarva-doṣāḥ / tad eva ca ajñānam
[111,20]ity ucyate /
[111,21]moho nidānaṃ doṣāṇām ata eva abhidhīyate//
[111,22]satkāyadṛṣṭir anyatra tat-prahāṇe prahāṇataḥ //

{224}

[111,23]mohaṃ doṣa-nidānam āhuḥ amūḍhasya doṣa-anutpatteḥ punar
[111,24]anyatra satkāyadṛṣṭim / tac ca etat pradhāna-nirdeśe sati syād
[111,25]aneka-janmanāṃ doṣāṇām eka-utpatti-virodhāt / na ca dvayoḥ prādhānye
[112,1]ekaika-nirdeśaḥ para-bhāga-bhāk / ubhayathā apy ekasya
[112,2]nirdeśe na virodhaḥ / prādhānyaṃ punas tad-upādānatvena /
[112,3]tat-prahāṇe doṣāṇāṃ prahāṇāt / tasmāt sambhavati satkāyadarśana-
[112,4]janmanāṃ doṣāṇāṃ tat-pratipakṣa-nairātmya-darśana-abhyāsāt
[112,5]prahāṇam / sa tu kṣīṇa-doṣo duranvayo yad-upadeśād ayaṃ pratipadyeta /
[112,6]mā bhūt puruṣa-āśrayaṃ vacanam āgamaḥ praṇetur
[112,7]duranvayatvāt /
[112,8]girāṃ mithyātva-hetūnāṃ doṣāṇāṃ puruṣa-āśrayāt//
[112,9]apauruṣeyaṃ satya-artham iti kecit pracakṣate //

{225}

[112,10]na khalu sarva eva āgamaḥ sambhāvya-vipralambhaḥ / vipralambha-
[112,11]hetūnāṃ doṣāṇāṃ puruṣa-āśrayād apauruṣeyaṃ satya-artham ity
[112,12]eke / kāraṇa-abhāvo hi kārya-abhāvaṃ sādhayati iti / ya evaṃvādinas
[112,13]tān eva prati /
[112,14]girāṃ satya-artha-hetūnāṃ guṇānāṃ puruṣa-āśrayāt//
[112,15]apauruṣeyaṃ mithyā-arthaṃ kiṃ na ity anye pracakṣate //

{226}

[112,16]yathā rāga-ādi-parītaḥ puruṣo mṛṣā-vādī dṛṣṭas tathā dayā-dharmatā-
[112,17]ādi-yuktaḥ satya-vāk / tad yathā vacanasya puruṣa-āśrayān mithyā-arthatā
[112,18]tathā satya-arthatā api iti / sa nivartamānas tām api nivartayati
[112,19]ity ānarthakyaṃ syād viparyayo vā / na hi śabdāḥ prakṛtyā arthavantaḥ /
[112,20]samayāt tato artha-khyāteḥ kāya-saṃjñā-ādi-vat / aprātikūlyaṃ
[112,21]tu yogyatā samaye tad-icchā-praṇayanāt / nisarga-siddheṣv
[112,22]icchā-vaśāt pratipādana-ayogāt / te anarthakāḥ puruṣa-saṃskārād
[112,23]arthavantaḥ syuḥ / tat-saṃskāryatā eva ca eṣāṃ pauruṣeyatā yuktā
[112,24]na utpattiḥ / tata eva artha-vipralambhāt / utpanno apy anyathā samito
[112,25]na uparodhī tad-anya-puruṣa-dharma-vat / tad ayaṃ nivartamānaḥ
[112,26]sva-kṛta-samaya-sambhavām artha-pratibhāṃ nivartayati /
[112,27]tat kutas tan-nivṛttyā satya-arthatā / atha punar utpattir eva pauruṣeyatā /
[113,1]na samaya-ākhyānam /
[113,2]artha-jñāpana-hetur hi saṃketaḥ puruṣa-āśrayaḥ//
[113,3]girām apauruṣeyatve apy ato mithyātva-sambhavaḥ //

{227}

[113,4]kiṃ hy asya apauruṣeyatayā yato hi samayād artha-pratipattiḥ
[113,5]sa pauruṣeyo vitatho api syāt / śīla-sādhana-svarga-vacanaṃ tad anyathā
[113,6]samayena viparyāsayet / tena ayathārtham api prakāśana-sambhavāt
[113,7]sa eva doṣaḥ /
[113,8]sambandha-apauruṣeyatve syāt pratītir asaṃvidaḥ//
[113,9]syād etad akārya-sambandhā eva śabdāḥ / na te artheṣu puruṣair
[113,10]anyathā viparyasyante / tena adoṣa iti / kim idānīṃ saṃketena /
[113,11]sa hi sambandho yato artha-pratītiḥ / sa ced apauruṣeyo na ayaṃ
[113,12]samayam apekṣeta / apratīty-āśrayo vā kathaṃ sambandhaḥ /
[113,13]saṃketāt tad-abhivyaktāv asamartha-anya-kalpanā //

{228}

[113,14]na vai sambandho vidyamāno apy anabhivyaktaḥ pratīti-hetuḥ /
[113,15]saṃketas tv enam abhivyanakti / sa tarhi siddha-upasthāyī kim
[113,16]akāraṇaṃ poṣyate / nanv iyān sambandhasya vyāpāro yad artha-
[113,17]pratīti-jananam / tat samayena eva kṛtam iti / na ayogye samayaḥ
[113,18]samartha iti yogyatā tat-sambandhaś cet / tat kiṃ vai śabdaḥ
[113,19]sambandho astu / samarthaṃ hi rūpaṃ śabdasya yogyatā kārya-
[113,20]kāraṇa-yogyatā-vat / sā ced artha-antaraṃ kiṃ śabdasya iti sambandho
[113,21]vācyaḥ / yogyatā-upakāra iti cet / na / nityāyāḥ niratiśayatvāt /
[113,22]tatra apy atiprasaṅgāt upakāra-asiddheḥ / yogyatāyāṃ ca svato yogyatve
[113,23]artha eva kiṃ na iṣyate / samayas tarhi kathaṃ śabda-artha-
[113,24]sambandhāḥ / puruṣeṣu vṛtteḥ / na amiśrāṇāṃ siddhānāṃ kaścit
[113,25]sambandho abheda-prasaṅgāt anapekṣaṇāc ca / artha-viśeṣa-samīha-
[113,26]apreritā vāg ata idam iti viduṣaḥ sva-nidāna-ābhāsinam arthaṃ
[113,27]sūcayati iti buddhi-rūpa-vāg vijñaptyor janyajanakabhāvaḥ sambandhaḥ
[114,1]tataḥ śabdāt pratipattir avinābhāvāt / tad-ākhyānaṃ
[114,2]samayaḥ / tataḥ pratyāyaka-sambandha-siddheḥ sambandha-ākhyānāt /
[114,3]na tu sa eva sambandhaḥ / astu vā anya eva nityaḥ sambandhaḥ /
[114,4]tena
[114,5]girām eka-artha-niyame na syād artha-antare gatiḥ//
[114,6]na hi tena sambandhena asambaddhe arthe pratītir yuktā / tasya
[114,7]vaiphalya-prasaṅgāt / dṛṣṭaś ca icchā-vaśāt kṛta-samayaḥ sarvaḥ
[114,8]sarvasya dīpakaḥ /
[114,9]aneka-artha-abhisambandhe viruddha-vyakti-sambhavaḥ //

{229}

[114,10]atha mā bhūd dṛṣṭa-virodha iti sarve sarvasya vācakāḥ / tathā na
[114,11]sarvaḥ sarva-sādhano asaṃkarāt kāryakāraṇatāyāḥ / tatra pratiniyata-
[114,12]sādhane abhimate arthe sarva-sādhya-sādhana-sādhāraṇasya
[114,13]śabdasya-iṣṭa-vyaktim eva samayakāraḥ karoti iti kuta etat so aniyato
[114,14]niyamaṃ puruṣāt pratipadyate / tadā /
[114,15]apauruṣeyatāyāś ca vyarthā syāt parikalpanā//
[114,16]api nāma asaṃkīrṇam arthaṃ jānīyām iti saṃkara-hetuḥ puruṣa-upākīrṇaḥ /
[114,17]tatra yādṛśāḥ puruṣaiḥ kvacit prayuktāḥ saṃkīryante
[114,18]tādṛśā eva sarva-sādhāraṇāḥ santaḥ kvacit tair viniyamitās
[114,19]tattva-aparijñānāt / prakṛtyā eva vaidikā niyatā iti cet / na upadeśam
[114,20]apekṣeran na anyathā saṃketena prakāśayeyuḥ vyākhyā-vikalpaś
[114,21]ca na syāt / upadeśasya ca iṣṭa-saṃvādaḥ śakya-vikalpe na asti iti
[114,22]vyarthā eva apauruṣeyatā /
[114,23]vācyaś ca hetur bhinnānāṃ sambandhasya vyavasthiteḥ //

{230}

[114,25]arthā hi bāhyā na rūpaṃ śabdasya na śabdo arthānām / yena abhinna-
[114,26]ātmatayā vyavasthā-bhede api nāntarīyakatā syāt / kṛtakatva-
[114,27]anityatva-vat / na apy ete vivakṣā-janmāno dhvanayo ajanmāno
[114,28]vā vivakṣā-vyaṅgyāḥ na artha-āyattāḥ / tataḥ katham idānīṃ
[115,1]tat-pratiniyama-saṃsādhyaṃ tad-anvayaṃ sādhayeyuḥ / na hy
[115,2]apratibaddhas tat-sādhana iti /
[115,3]asaṃskāryatayā pumbhiḥ sarvathā syān nirarthatā//
[115,4]saṃskāra-upagame mukhyaṃ gaja-snānam idaṃ bhavet //

{231}

[115,5]iti saṃgrahaślokaḥ / api ca / śabda-arthayoḥ sambandho nityo vā
[115,6]syād anityo vā / yady anityaḥ puruṣa-icchā vṛttir avṛttir vā / apuruṣa-
[115,7]adhīnatve puruṣāṇāṃ yathā abhiprāyaṃ deśa-ādi-parāvṛttyā tena
[115,8]pratipādanaṃ na syāt / icchāyām apy anāyattasya kadācid ayogāt /
[115,9]parvata-ādi-vat / ayam eva nityatve api doṣas tasya sthira-rūpasya
[115,10]parāvṛtty-ayogād iti samaṃ sarva-avasthāne api iṣṭa-pratiniyama-abhāvāt /
[115,11]tato viśeṣa-pratipattir na syād iti pūrvavat prasaṅgaḥ /
[115,12]icchā-vṛttau ca pauruṣeyatvam iti vipralambha-āśaṅkā / api ca /
[115,13]sambandhinām anityatvān na sambandhe asti nityatā /
[115,14]parāśrayo hi sambandho apratibandhe tayoḥ sambandhitā ayogāt /
[115,15]sa ca āśrayo anityaḥ / apāye asya sambandhasya apy apāyaḥ anyathā anāśritaḥ
[115,16]syāt / tato na nityaḥ / tad-āśraya-arthaś ca vaktavyaḥ /
[115,17]nityasya anupakāryatvāt / anupakurvāṇaś ca anāśrayaḥ / jāter vācyatvād
[115,18]adoṣa iti cet / na / tad-vacane prayojana-abhāvād iti nirloṭhitam
[115,19]etat / sarvatra ca jāty-asambhavād ayogo yādṛcchikeṣu vyakti-
[115,20]vāciṣu sarvadā jāti-codane viśeṣa-antara-vyudāsena pravṛtty-ayogāc
[115,21]ca / tasmād anvaya-vyatirekiṇo bhāvasya bhāva-abhāvau sambandhaḥ /
[115,23]arthair ataḥ sa śabdānāṃ saṃskāryaḥ puruṣair dhiyā //

{232}

[115,24]tāv eva bhāva-abhāvāv āśritya-asaṃsṛṣṭāv api saṃsṛṣṭāv iva puruṣasya
[116,1]vyavahāra-bhāvanātaḥ pratibhāta iti pauruṣeyo bhāvānāṃ
[116,2]saṃśleṣaḥ / kiṃ ca āśraya-vināśān naṣṭe sambandhe sa śabdaḥ punar
[116,3]asambandhatvān na apūrveṇa yojyeta / utpanna-utpannāś ca bhāvāḥ
[116,4]sthita-sambandha-abhāvād asambandhino avācyāḥ syuḥ / tatra
[116,5]api /
[116,6]arthair eva saha utpāde /
[116,7]kalpyamāne
[116,8]na svabhāva-viparyayaḥ /
[116,9]śabdeṣu yuktaḥ /
[116,10]atha mā bhūn naṣṭa-sambandhasya śabdasya artha-antare vaiguṇyaṃ
[116,11]arthānāṃ ca avācyatā ity utpanno arthaḥ sambandhavān yady utpadyeta
[116,12]sa sambandha utpanno api na śabde syāt / tasya tena asambandhi-
[116,13]svabhāvasya svabhāva-viparyayam antareṇa tad-bhāva-ayogāt /
[116,14]arthena saha utpannasya anyataḥ siddhasya anupakāriṇi śabde
[116,15]asamāśrayāc ca / tasya api tadutpatti-sahakāritve samarthasya nitya-utpādana-
[116,16]prasaṅgaḥ / anapekṣatvān nityasya anupakārāt / asāmarthye
[116,17]api paścād api svabhāva-atyāgād aśaktiḥ /
[116,18]sambandhe na ayaṃ doṣo vikalpite //

{233}

[116,19]na hi bhāva-śleṣa-apekṣī puruṣa-bhāvanā-pratibhāsī tad-apekṣa-alakṣaṇaḥ
[116,20]sambandhaḥ / so ayam nityānām apy aparāvartayan svabhāvaṃ
[116,21]kutaścit svayam utprekṣya ghaṭayed iti te api tathā
[116,22]syuḥ / na ca cyavana-dharmāṇaḥ / yad uktam āśraya-apāyena āśrita-
[116,23]sambandha-vināśād anityaḥ sa iti tatra /
[116,24]nityatvād āśraya-apāye apy anāśo yadi jāti-vat /
[116,25]nityeṣv āśraya-sāmarthyaṃ kiṃ yena iṣṭaḥ sa āśrayaḥ //

{234}

[116,26]śrūyata etan nityā jātir āśrayitā ca na apy āśrayeṇa saha naśyati iti /
[116,27]kevalaṃ nityeṣv āśraya-sāmarthyaṃ na paśyāmaḥ yena asāv āśrayaḥ /
[116,28]kṛtasya karaṇa-abhāvād akārakasya ca anapekṣatvāt / vyaktir
[116,29]upakāro jāteḥ sambandhasya ca āśrayāt tena āśraya iti cet
[117,1]jñāna-utpādana-hetūnāṃ sambandhāt sahakāriṇām /
[117,2]tad-utpādana-yogyatvena utpattir vyaktir iṣyate //

{235}

[117,3]ghaṭa-ādiṣv api yukti-jñair aviśeṣe avikāriṇām /
[117,4]vyañjakaiḥ svaiḥ kutaḥ ko artho vyaktās tais te yato matāḥ //

{236}

[117,6]sahakāriṇaḥ sakāśād upādāna-apekṣād jñāna-janana-yogya-kṣaṇa-antara-
[117,7]utpattir eva ghaṭa-ādīnām abhivyaktiḥ / anyathā anapekṣya tad-upakāraṃ
[117,8]jñāna-utpādana-prasaṅgāt / sāmarthya-kāriṇaś ca janakatvāt /
[117,9]tasya ca tadātmakatvāt / arthāntaratve ca bhāva-anupakāra-
[117,10]prasaṅgāt sāmarthyāc ca jñāna-utpatter nityaṃ ghaṭa-ādīnām
[117,11]agrahaṇa-āpatter anāloka-apekṣa-grahaṇa-prasaṅgād anapekṣa-ātma-anupakārāt /
[117,12]tad ime sva-viṣaya-jñāna-janane param apekṣamāṇās
[117,13]tataḥ svabhāva-atiśayaṃ svīkurvanti / tena asya te janyāḥ / jñeya-
[117,14]rūpa-asādhanāt tu jñāna-vaśena kārya-atiśaya-vācinā śabdena viśeṣa-
[117,15]khyāty-arthaṃ vyaṅgyāḥ khyāpyante / na evaṃ jāti-sambandha-ādayaḥ
[117,16]kathaṃcid apy anupakāryatvād anupakāriṇā vyaktā yujyate /
[117,17]sambandhasya ca vastutve syād bhedād buddhi-citratā /
[117,18]sa ca ayaṃ sambandho vastu bhavan niyamena śabda-arthābhyāṃ
[117,19]bheda-abhedau na ativartate / rūpaṃ hi vastu / tasya atattvam eva anyattvam
[117,20]ity uktam / sa ca ayam aindriyaḥ san sva-buddhau tad-anya-vivekina-
[117,21]apratibhāsamāno rūpeṇa kathaṃ tathā syāt / dṛśya-aviveka-adarśanayor
[117,22]viveka-sattā-viparyaya-āśrayatvāt / anyathā tat-sthiter
[117,23]abhāva-prasaṅgāt / atīndriyatvād apratibhāse api indriya-ādiṣv iva adoṣa
[117,24]iti cet / na / tato apratipatti-prasaṅgāt aprasiddhasya ajñāpakatvāt /
[117,25]saṃnidhi-mātreṇa jñāpane avyutpannānām api syāt /
[117,26]na anumānāt pratipattir liṅga-abhāvāt dṛṣṭānta-asiddheś ca tatra apy
[118,1]atīndriyatvena sādhana-apekṣaṇāt / tulyam indriya-ādiṣv api iti cet / na /
[118,2]teṣām anyathā-anumānāt / jñānaṃ hi keṣucit satsu vyatireka-anvaya-vat
[118,3]tan-mātra-asambhavaṃ tad-vyatirikta-apekṣāṃ ca sādhayati /
[118,4]tataḥ kārya-dvāreṇa indriya-siddhiḥ / na evaṃ sambandhasya / tasya asiddhau
[118,5]tat-kāryasya eva jñānasya abhāvāt / na hi tatra śabda-rūpam
[118,6]artho vā liṅgaṃ tayoḥ sarvatra yogyatvāt / viśeṣa-pratīti-samāśrayasya
[118,7]apratyāyanād apratītir asya / na hy asati sambandha-viśeṣe
[118,8]sā yuktā / tasyāṃ vā animittāyāṃ tad-viśeṣa-pratīti-niyama-vad
[118,9]artha-pratipādanam api śabdānām animittaṃ kiṃ na iṣyate / tasmāt
[118,10]tat sadṛśaṃ liṅgaṃ sarva-sambandhe tato aviśeṣeṇa gamayet /
[118,11]tato aviśeṣeṇa eva pratītiḥ syāt sarvasya ca / tasmāt sambandha-
[118,12]siddhy-artha-pratīter na kaścit sampradāyam apekṣeta / sampradāya-
[118,13]sahitasya liṅgatvam iti cet / tat kim anayā paraṃparayā /
[118,14]sa eva sampradāya-apekṣo artha-jñāpanaṃ kiṃ na karoti / sa ca śabdo
[118,15]yad abhiprāyaiḥ prayujyamāno dṛṣṭo anyathā na dṛṣṭo darśana-
[118,16]adarśanābhyāṃ dhūma-ādi-vat tat-pratītiṃ janayati iti sa eva
[118,17]sambandho avinābhāva-ākhyaḥ / na ca atra anyasya sāmarthyaṃ paśyāmaḥ /
[118,18]na api siddhy-upāyam / atha punar na śabda-arthayor anya eva
[118,19]sambandhaḥ /
[118,20]tābhyām abhede tāv eva na ato anyā vastuno gatiḥ //

{237}

[118,21]rūpa-bheda-nibandhanatvād vyavasthā-antarasya tad-rūpaṃ tad eva
[118,22]syāt / dharma-bhedas tu syāt pūrva-ukta-krameṇa / sa ca aviruddha
[118,23]eva na vastu-bhedaḥ / na ca bheda-abhedau muktvā vastuno anyā
[118,24]gatiḥ / tasya rūpa-lakṣaṇatvād / rūpasya ca etad-vikalpa-anativṛtteḥ /
[118,25]api ca /
[118,26]bhinnatvād vastu-rūpasya sambandhaḥ kalpanā-kṛtaḥ /
[118,27]ity uktaṃ prāk / na hi śleṣa-lakṣaṇaḥ sambandho aśliṣṭeṣu padārtheṣu
[118,28]sambhavati / na ca artha-antaram eṣāṃ sambandhaḥ / yasmāt
[119,1]sad-dravyaṃ syāt para-adhīnaṃ sambandho anyasya vā katham //

{238}

[119,3]na hi siddhaṃ sat param apekṣate / na anapekṣaḥ svatantraḥ sambandhaḥ /
[119,4]dravyam iti ca svabhāva ucyate / sa kathaṃ parabhāvasya
[119,5]śleṣaḥ syāt / na hi svabhāva-antara-sattayā anyaḥ śliṣṭo nāma /
[119,6]mā bhūd aśliṣṭena śliṣṭena tu syād iti cet / na / tasya eva
[119,7]tābhyāṃ śleṣa-asiddheḥ sa eva asiddho yas tau śleṣayet / tad ayam
[119,8]atiprasaṅgo yady arthāv artha-antareṇa śliṣyato viśeṣa-abhāvāt / kiṃ
[119,9]ca /
[119,10]varṇā nirarthakāḥ santaḥ pada-ādi parikalpitam /
[119,11]avastuni kathaṃ vṛttiḥ sambandhasya asya vastunaḥ //

{239}

[119,12]vācako hi vacana-aṅgena tadvān syāt / santo apy avācakā varṇāḥ /
[119,13]tan na teṣu vācyavācakasambandhaḥ / tad-vṛttau svarūpa-hāni-
[119,14]prasaṅgāt / krama-viśeṣeṇa vācakā varṇā iti cet / na / kramasya anartha-
[119,15]antaratvena abhedakatvāt / tad-rūpasya krama-antare apy aviśeṣāt
[119,16]tulyā syāt pratipattiḥ / arthāntaratvam api kramasya niṣetsyāmaḥ /
[119,17]tad asati varṇānāṃ vācakatve pada-ādi vācakaṃ syāt /
[119,18]tac ca na kiṃcid vyatireka-avyatireka-virodhāt / tasmād indriya-
[119,19]vijñāna-viśeṣa-anubandhī sabhāga-vāsanā-upādāna-vikalpa-pratibhāsa-vibhramaḥ
[119,20]padam / vākyaṃ ca eka-avabhāsi mithyā eva / eka-anekatva-
[119,21]ayogāt / na hy ekam / anekayā buddhyā krameṇa grahaṇa-ayogāt /
[119,22]na ca tad ekayā grāhyaṃ varṇa-anukrama-grahaṇāt / eka-varṇa-
[119,23]grahaṇa-kāle ca aneka-buddhi-vyatikramāt / kṣaṇikatvāt buddhīnām /
[119,24]kṣaṇasya eka-paramāṇu-vyatikrama-kālatvāt / ādhikye vibhāgavataḥ
[119,25]paryavasāna-ayogāt / aneka-aṇu-vyatyaya-nimeṣa-tulyakālatvād
[119,26]antya-varṇa-parisamāpteḥ / yathā-anubhavaṃ smaraṇāt
[119,27]smṛtir api tat-kāla eva / anubhava-smaraṇa-anukramayor viśeṣa-anupalakṣaṇatvāc
[119,28]ca / na apy anekaṃ pada-ādi / abheda-pratibhāsanād buddhes
[119,29]tad-anekatvasya niṣetsyamānatvāc ca / tan na vastu / tasya
[119,30]etad-vikalpa-anatikramāt / vastu ca sambandhaḥ / sa kathaṃ
[120,1]tad-āśrayaḥ syāt / āśrayanīya-ayogāt / anāśrito hy evaṃ syāt /
[120,2]tathā ca asambandhaḥ / tasmān na svābhāvikaḥ śabda-arthayoḥ
[120,3]sambandhaḥ / tad-abhiprāyasya prayogād utpanno abhivyakto
[120,4]vā śabdo tad-avyabhicārī iti tattvam asya sambandhaḥ / sā ca utpattir
[120,5]abhivyaktir vā avyabhicāra-āśrayaḥ pauruṣeyī iti pauruṣeya eva
[120,6]sambandhas tad-dvāreṇa ca artha-pratyāyane aniyamaḥ śabdānām
[120,7]ity apauruṣeyatve api sa eva vipralambhaḥ /
[120,8]apauruṣeyatā api iṣṭā kartṛṛṇām asmṛteḥ kila /
[120,9]yā api iyam apauruṣeyatā veda-vākyānāṃ kartur asmaraṇād varṇyate /
[120,11]santy asya apy anuvaktāra iti dhig vyāpakaṃ tamaḥ //

{240}

[120,12]tasya eva tāvad īdṛśaṃ prajñā-skhalitaṃ kathaṃ vṛttam iti savismaya-
[120,13]anukampaṃ naś cetaḥ / tad apare apy anuvadanti iti nirdaya-
[120,14]ākrānta-bhuvanaṃ dhig vyāpakaṃ tamaḥ / kaḥ prāṇino hita-īpsā-
[120,15]vipralabdhasya aparādhaḥ / tathā hi smaranti saugatā mantrāṇāṃ
[120,16]kartṛṛn aṣṭaka-ādīn / hiraṇyagarbhaṃ ca kāṇādāḥ / teṣāṃ
[120,17]sa mithyā-vāda iti cet / ka idānīm evaṃ pauruṣeyo anyo api /
[120,18]kumārasambhava-ādiṣv ātmānam anyaṃ vā praṇetāram upadiśanto
[120,19]yad evaṃ prativyūhyeran / tatra prativahane abhyupeta-
[120,20]bādhā iti cet / nanv idam eva abhyupagama-aṅgam iti kasya bādhā /
[120,21]tat parasya api tulyam eva / tasya iṣṭatvād adoṣa iti cet / kuto asya iyam
[120,22]iṣṭir apramāṇikā prāg āsīt / akasmād grāhī ca ayaṃ kiṃ punaḥ
[120,23]kvacit sādhanam apekṣate / yat pauruṣeya-apauruṣeya-cintayā
[120,24]ātmānam āyāsayati / tata eva iṣṭer anabhyupeta-bādhāyāṃ tad-anyasya
[120,25]api tulyam ity anupālambhaḥ / anatiśaya-darśī ca ayaṃ
[120,26]vākyeṣv evaṃprakārāṇām apauruṣeyatva-sādhanānāṃ kārya-dharmāṇāṃ
[121,1]vā kvacid atiśayam abhyupeta ity apratyaya eva asya vṛttiḥ /
[121,2]dṛśyante ca vicchinna-kriyā-sampradāyāḥ kṛtakāś ca / tān yatnavanta
[121,3]upalabhanta iti cet / na / niyama-abhāvāt / anyatra anupalambhasya
[121,4]upalambhasya vā para-upadeśād apratyayād aniścaya-arthatvāt /
[121,5]svayaṃ-kṛtānām apy apahnotṛ-darśanāt / niṣṭhā-gamanasya
[121,6]aśakyatvāt /
[121,7]yathā ayam anyato aśrutvā na imaṃ varṇa-pada-kramam /
[121,8]vaktuṃ samarthaḥ puruṣas tathā anyo api iti kaścana //

{241}

[121,9]tasya api tad eva uttaram evam apauruṣeyatve api kim idānīṃ pauruṣeyam
[121,10]ity ādi / tathā hi /
[121,11]anyo vā racito granthaḥ sampradāyād ṛte paraiḥ /
[121,12]dṛṣṭaḥ ko abhihito yena so apy evaṃ na anumīyate //

{242}

[121,13]na khalu kiṃcid anyad apauruṣeyatva-āśrayo anyatra idānīntanānām
[121,14]anupadeśa-pāṭha-aśakteḥ / sā ca anyatra apy ekena racite granthe anyasya
[121,15]tulyā / tad-anusāriṇā sarvas tathā unneyo na vā kaścit / tasya
[121,16]tathā aniṣṭatvād ity ādāv apy uktam iṣṭes tad-āśrayatvād ity ādi /
[121,17]api ca /
[121,18]yaj-jātīyo yataḥ siddhaḥ sa tasmād agni-kāṣṭha-vat /
[121,19]adṛṣṭa-hetur anyo apy aviśiṣṭaḥ sampratīyate //

{243}

[121,20]na adarśanād hetur ahetuko nāma / adṛṣṭa-hetavo api hi bhāvās
[121,21]tad-anyaiḥ svabhāva-abhedam anubhavantas tathāvidhāḥ samunnīyante /
[121,22]hetu-rūpa-nivṛttāv api tad-rūpam anivṛttaṃ kārya-dharma-
[121,23]vyatikramān na tataḥ syād iti na kaścit tathā vacanīyaḥ /
[121,24]rūpa-viśeṣo vā tathā darśanīyo ya enaṃ hetum anuvidadhyāt / yena iṣṭa-
[121,25]aniṣṭayor iṣṭa-viparyayo na syāt / svabhāva-nivṛtteś ca hetor
[121,26]abhedane bhāvānāṃ bhedaḥ syād ākasmika iti na kvacid vinivarteta /
[121,27]tasmād yaḥ svabhāvo yaj-janmā dṛṣṭaḥ so anyatra apy avibhajyamānaḥ
[121,28]svātmanā tat-kārya-dharmatāṃ na ativartate agni-indhana-vat /
[122,1]tatra apradarśya ye bhedaṃ kārya-sāmānya-darśanāt /
[122,2]hetavaḥ pravitanyante sarve te vyabhicāriṇaḥ //

{244}

[122,3]yathā-adyo api pathika-kṛto agnir jvālā-antara-pūrvako na araṇi-nirmathana-
[122,4]pūrvakaḥ / pathika-agnitvāt / anantara-agni-vad iti / kathaṃ
[122,5]punaḥ pathika-agner vyabhicāraḥ / jvālā-udbhava-sāmarthyaṃ hy
[122,6]āśritya dahanasya hetv-antaraṃ pratikṣipyate / yadi hi vinā jvālayā
[122,7]syād anyatra api syād iti / tatra jvālā-itara-janmanor abādhyabādhakatve
[122,8]jvālā-aprabhavatvam anyathā api syād iti dharmayor
[122,9]ekatra arthe sambhavāt sa pathika-agnir anyo vā artha eka-pratiniyato
[122,10]na syād ity āśaṅkyate vyabhicāraḥ / so apy anyonya-vyatirekī
[122,11]dharma-dvaya-avatāro vastu-sāmānye aviruddha ity ucyate na avasthā-
[122,12]bhedini viśeṣe / niṣkalasya ātmanas tad-atattva-virodhāt / na ca
[122,13]jvālā-itara-janmanor bādhyabādhakatā pathika-agnau / tasya jvālā-prabhava-
[122,14]vyatirekeṇa asambhava-abhāvāt / evaṃbhūtaḥ pathika-agnir
[122,15]jvālā-prabhava iti syāt / na sarvaḥ / tatra viśeṣa-pratikṣepasya
[122,16]kartum aśakyatvāt / sambhavad-viśeṣasya ca tādavasthya-aniyamāt /
[122,17]yad api vinā jvālayā syād anyatra api syād iti / bhavaty eva /
[122,18]yayā sāmagryā sambhavati sā yadi syāt asyāḥ sambhavaṃ pradarśya
[122,19]tad-abhāvaṃ pradarśayet tatra vā jvālām syād etat /
[122,20]tasmān na ekasya para-pūrvakam adhyayanaṃ sarvasya tathābhāvaṃ
[122,21]sādhayati / tasya anyathā asambhava-abhāvāt / tathāvidhasya
[122,22]tu tat-kriyā-pratibhā-rahitasya tathā syād iti / tathābhūtam
[122,23]evaṃ vācyaṃ syāt tad aviśeṣeṇa sambhavad-viśeṣam ucyamānaṃ
[122,24]chāyāṃ na puṣṇāti / kathaṃ viśeṣasya sambhavo yāvatā
[122,25]teṣām api puruṣāṇām aśaktir eva idānīntana-puruṣa-vat / atra api
[122,26]śakti-puruṣayor na kiṃcid virodha-darśanam iti na aviruddha-vidhir
[122,27]anupalabdhi-prayogo gamakaḥ / na hy atīndriyeṣu virodha-gatir
[122,28]asti ity uktam / na ca ayaṃ pūrva-prayogād bhidyate / yadi puruṣāḥ
[122,29]śaktāḥ syur idānīntanā api iti / viśeṣa-asambhava etat syāt /
[123,1]sa ca duḥsādhaḥ / yatra ekasya aśaktis tatra sarva-puruṣāṇām ity api
[123,2]pūrvavad vyabhicāri / bhārata-ādiṣv idānīntanānām aśaktāv
[123,3]api kasyacit śakti-siddheḥ / tasmāt kāraṇāni vivecayata artheṣv
[123,4]api tad-atat-pratibhaveṣu svabhāva-bhedo darśanīyaḥ / tad-abhāve
[123,5]sarvas tadātmā na vā kaścit / na ca atra laukika-vaidikayoḥ svabhāva-
[123,6]bhedaṃ paśyāmaḥ / asati tasmiṃs tayoḥ sāmānyasya eva
[123,7]dṛṣṭer ekasya kaścid dharmaṃ vivecayan tat-svabhāva-sambhavinā
[123,8]tena āśaṅkya-vyabhicāra-vādaḥ kriyate / nanu veda-avedayos
[123,9]tattva-lakṣaṇo asty eva viśeṣaḥ / satyam asti / na kevalaṃ
[123,10]tayor eva / kiṃ tarhi / ḍiṇḍika-purāṇa-itarayor api / na ca sva-prakriyā-
[123,11]bheda-dīpano nāma-bhedaḥ puruṣa-kṛtiṃ bādhate / anyatra
[123,12]api prasaṅgāt / yadi tādṛśīṃ racanāṃ puruṣāḥ kartuṃ na śaknuyuḥ
[123,13]kṛtāṃ vā akṛta-saṃketo vivecayet vyaktam apauruṣeyo
[123,14]vedaḥ / nanu na śaknuvanty eva puruṣā mantrān kartum / etad
[123,15]uttaratra vicārayiṣyāmaḥ / api ca / na mantro nāma anyad eva
[123,16]kiṃcit / kiṃ tarhi / satya-tapaḥ-prabhāvavatāṃ samīhita-artha-sādhanaṃ
[123,17]vacanam / tad adyatve api puruṣeṣu dṛśyata eva / yathāsvaṃ
[123,18]satya-adhiṣṭhāna-balā viṣa-dahana-ādi-stambhana-darśanāt /
[123,19]śabarāṇāṃ ca keṣāṃcid adya api mantra-karaṇāt / avaidikānāṃ
[123,20]ca bauddha-ādīnāṃ mantra-kalpānāṃ darśanāt / teṣāṃ ca puruṣa-
[123,21]kṛteḥ / tatra apy apauruṣeyatve katham idānīm apauruṣeyam
[123,22]avitatham / tathā hi bauddha-itarayor mantra-kalpayor hiṃsā-
[123,23]maithuna-ātma-darśana-ādayo anabhyudaya-hetavo anyathā ca varṇyate /
[123,24]tat katham ekatra viruddha-abhidhāyi dvayam satyaṃ
[123,25]syāt / tatra artha-antara-kalpane tad anyatra api tulyam ity artha-anirṇayāt
[123,26]kvacid apratipattiḥ / tathā ca sad apy anupayogam apauruṣeyam /
[123,27]bauddha-ādīnām amantratve tad-anyatra api koṣa-pānaṃ
[123,28]syāt karaṇīyam / viṣa-karma-adhikṛto bauddhā api dṛśyante / tatra amantratvam
[124,1]api vipratiṣiddham / mudrā-maṇḍala-dhyānair apy
[124,2]anakṣaraiḥ karmāṇi kriyante / na ca tāny apauruṣeyāṇi nityāni
[124,3]yujyate / teṣāṃ kriyā-sambhave akṣara-racanāyāṃ kaḥ pratighātaḥ
[124,4]puruṣāṇām / tasmān na kiṃcid aśakya-kriyam eṣām / katham
[124,5]idānīṃ satya-prabhavau mantra-kalpau paraspara-virodhinau / na
[124,6]vai sarvatra tau satya-prabhavau / prabhāva-yukta-puruṣa-pratijñā-
[124,7]lakṣaṇāv api tau staḥ / sa prabhāvo gati-siddhi-viśeṣābhyām api
[124,8]syāt / yadi pauruṣeyā mantrāḥ kiṃ na sarve puruṣā mantra-kāriṇaḥ /
[124,9]tat-kriyā-sādhana-vaikalyāt / yadi tādṛśaiḥ satya-tapaḥ-prabhṛtibhir
[124,10]yuktāḥ syuḥ kurvanty eva / api ca kāvyāni puruṣaḥ karoti iti
[124,11]sarvaḥ puruṣaḥ kāvya-kṛt syāt / akaraṇe vā na eva kaścit tadvad
[124,12]ity apūrvā eṣā vāco-yuktiḥ / satyaṃ mantra-kriyā-sādhana-vikalā
[124,13]mantrān na kurvate / tat tu kasyacit sākalyaṃ na paśyāmaḥ /
[124,14]puruṣāṇāṃ samāna-dharmatvāt / uktam atra na mantro nāma anyad
[124,15]eva kiṃcit satya-ādimatāṃ vacana-samayād iti / tāni ca kvacit
[124,16]puruṣeṣu dṛśyante / sarva-puruṣās tad-rahitā ity api tat-sambhava-
[124,17]virodha-abhāvād anirṇayaḥ / na ca atyakṣa-svabhāveṣv anupalabdhir
[124,18]niścaya-hetuḥ / na ca smṛti-mati-prativedha-satya-śaktayaḥ
[124,19]sarva-bhāvinyaḥ / tat-sādhana-sampradāya-bheda-vad guṇa-antara-
[124,20]sādhanāny api syuḥ / na api sann api sarvo draṣṭuṃ śakyaḥ / ata
[124,21]eva adṛṣṭasya anapahnavaḥ / na api puruṣeṣu utpitsoḥ kasyacid guṇasya
[124,22]pratiroddhā / bādhya-adṛṣṭer bādhyabādhakabhāva-asiddheḥ / etena
[124,23]sarva-jñāna-pratiṣedha-ādayo api nirvarṇita-uttarāḥ / tatra apy evaṃbhūto
[124,24]yādṛśo ayam asambhavat-tat-sādhana-sampradāyo na iti nyāyaḥ /
[124,25]na adṛṣṭa-jñāpako atat-svabhāva ity api / satāṃ api kārya-anārambha-
[124,26]sambhavāt / svabhāva-viprakarṣeṇa draṣṭum aśakyatvāc ca /
[124,27]tasmād adhyayanam adhyayana-antara-pūrvakam adhyayanād iti
[124,28]bhārata-adhyayane api bhāvād vyabhicāri / nanu vedane viśeṣaṇād
[124,29]adoṣaḥ / kaḥ punar atiśayo veda-adhyayanasya yad anyathā adhyetuṃ
[124,30]na śakyate / na hi viśeṣaṇam aviruddhaṃ vipakṣeṇa asmād
[124,31]hetuṃ vyāvartayati / aviruddhayor ekatra sambhavāt / idānīntanānām
[125,1]adhyayanād iti cet / ukta-uttaram etat / adarśanād
[125,2]iti cet / idam api prativyūḍham / na apy adarśana-mātram abhāvaṃ
[125,3]gamayati iti vyabhicāra eva / tasmān na viśeṣaṇam atiśaya-
[125,4]bhāg ity anupātta-samam / yat kiṃcid veda-adhyayanaṃ sarvaṃ
[125,5]tad-adhyayana-antara-pūrvakam ity api vyāptir na sidhyati /
[125,6]sarvasya tathābhāva-asiddheḥ / yādṛśaṃ tu tan-nimittaṃ dṛṣṭaṃ
[125,7]tat tathā iti syāt / dṛṣṭe viśeṣe tan-nimittatayā tat-tyāgena sāmānya-
[125,8]grahaṇaṃ vyabhicāry eva / hutāśana-saṃsiddhau pāṇḍu-dravyatva-vat /
[125,9]etena vacana-ādayo rāga-ādi-sādhane pratyuktāḥ / astu
[125,10]vedam adhyayanam adhyayana-pūrvatā-sādhanam /
[125,11]sarvathā anāditā sidhyed evaṃ na apuruṣa-āśrayaḥ /
[125,12]tasmād apauruṣeyatve syād anyo apy anara-āśrayaḥ //

{245}

[125,13]puruṣa eva hi svayam abhyūhya parato vā ādhīyate / na eṣām avyāpṛta-
[125,14]karaṇānāṃ svayaṃ śabdā dhvananti yena apauruṣeyāḥ syuḥ /
[125,15]api syur apauruṣeyā yadi puruṣāṇām ādiḥ syāt / tadā apy anya-
[125,16]pūrvakaṃ na sidhyati / adhyāpayitur abhāvāt / tat prathamo
[125,17]adhyetā kartā eva syāt / tad ayam anādiḥ pūrva-pūrva-darśana-
[125,18]pravṛtto ḍimbhaka-pāṃsu-krīḍā-ādi-vat puruṣa-vyavahāra iti syāt /
[125,19]na apauruṣeya iti / anāditvād apauruṣeyatve bahutaram idānīm
[125,20]apauruṣeyam / tathā hi /
[125,21]mleccha-ādi-vyavahārāṇāṃ nāstikya-vacasām api /
[125,22]anāditvāt tathābhāvaḥ pūrva-saṃskāra-santateḥ //

{246}

[125,23]mleccha-vyavahārā api kecin mātṛ-vivāha-ādayo madana-utsava-ādayaś
[125,24]ca anādayaḥ / nāstikya-vacāṃsi ca apūrva-paraloka-ādy-apavādīni / na
[125,25]hi tāny anāhita-saṃskārāḥ paraiḥ pravartayanti / sva-pratibhā-racita-
[125,26]samayānām api yathā aśruta-artha-vikalpa-saṃhāreṇa eva pravṛtteḥ /
[125,27]tat kiṃcit kutaścid āgatam ity ekasya upadeṣṭuḥ prabandhena abhāvād
[125,28]apara-pūrvakam ity ucyate / prāg eva yathā-darśana-
[125,29]pravṛttayaḥ samyaṅ-mithyā-pravṛttayo loka-vyavahārāḥ / nanv
[125,30]ādi-kalpikeṣv adṛṣṭā eva vyavahārāḥ paścāt pravṛttā iṣyante /
[126,1]na / teṣām apy anya-saṃskāra-āhitānāṃ yathā-pratyayaṃ prabodhāt /
[126,2]bhavatu sarveṣām apauruṣeyatvam iti cet /
[126,3]tādṛśe apauruṣeyatve kaḥ siddhe api guṇo bhavet /
[126,4]kāmam avisaṃvādakam ity apauruṣeyatvam iṣṭam / tad visaṃvādakānām
[126,5]api keṣāṃcid anāditvād asti iti kim apauruṣeyatvena /
[126,6]sati vā veda-vākyānām eva apauruṣeyatve /
[126,7]artha-saṃskāra-bhedānāṃ darśanāt saṃśayaḥ punaḥ //

{247}

[126,8]yadi apauruṣeyatve api pratiniyatām eva tad-artha-pratibhāṃ
[126,9]janayed āśvāsanaṃ syāt / yatheṣṭaṃ tu samāropa-apavādābhyāṃ
[126,10]nairukta-mīmāṃsaka-ādayo veda-vākyāni viśasanto dṛśyante / na
[126,11]ca te arthās teṣāṃ na saṃghaṭante / samaya-prādhānyād artha-niveśasya
[126,12]ekasya api vākyasya aneka-vikalpa-sambhavāt / prakṛti-pratyayānām
[126,13]aneka-artha-pāṭhāt / rūḍher apy ekāntena ananumateḥ / arūḍha-
[126,14]śabda-bāhulyāt / tad-arthasya puruṣa-upadeśa-apekṣaṇāt / tad-upadeśasya
[126,15]tad-icchā-anuvṛtter anirṇaya eva veda-vākya-artheṣu /
[126,16]api ca / ayam apauruṣeyatvaṃ sādhayan varṇānāṃ vā sādhayed
[126,17]vākyasya vā / tatra /
[126,18]anya-aviśeṣād varṇānāṃ sādhane kiṃ phalaṃ bhavet /
[126,19]na hi loka-vedayor nānā varṇāḥ / bhede api ca pratyabhijñāna-aviśeṣāt
[126,20]tata ekatva-asiddhi-prasaṅgād bheda-anupalakṣaṇāc ca vaidika-
[126,21]varṇa-asiddhiḥ pratyabhijñānād apratipatti-prasaṅgāt / anabhyupagamāc
[126,22]ca / teṣāṃ ca apauruṣeyatva-sādhane te tulyāḥ sarvatra
[126,23]iti kim anena pariśeṣitam / tathā ca sarvo vyavahāro apauruṣeyaḥ /
[126,24]na ca sarvo avitatha iti vyarthaḥ pariśramaḥ / atha vākyam
[126,25]apauruṣeyam iṣṭam /
[127,1]vākyaṃ na bhinnaṃ varṇebhyo vidyate anupalambhanāt //

{248}

[127,3]na hi vayaṃ devadatta-ādi-pada-vākyeṣu dakāra-ādi-pratibhāsaṃ muktvā
[127,4]anyaṃ pratibhāsaṃ buddheḥ paśyāmaḥ / dvitīya-varṇa-pratibhāsa-vat /
[127,5]na ca apratibhāsamānaṃ grahaṇe grāhyatayā iṣṭam asty
[127,6]anyad vā iti śakyam avasātum / ākāra-antara-vat / anya-asambhavi
[127,7]kāryaṃ gamakam iti cet / syād etat yadi teṣu varṇeṣu satsu api
[127,8]tat kāryaṃ na syāt / na bhavati teṣām aviśeṣe api pada-vākya-antare
[127,9]abhāvād iti cet / na / teṣām aviśeṣa-asiddheḥ / aviśeṣaḥ pratyabhijñānāt
[127,10]siddha iti cet / na / tasya vyabhicārād anidarśanatvāc
[127,11]ca / varṇa-aviśeṣe api vākya-bhedāt pratipatti-bhedaḥ kārya-bhedaḥ
[127,12]syāt / sā ca vākyāt / tac ca atīndriyam iti kutaḥ syāt / saṃnidhāna-
[127,13]mātreṇa janane avyutpannasya api syāt / tasmān na vākyaṃ
[127,14]nāma kiṃcid artha-antaraṃ varṇebhyo yasya apauruṣeyatvaṃ sādhyeta /
[127,15]tad-abhāvād veda-aviśiṣṭa-varṇa-apauruṣeyatvam api prathama-
[127,16]pakṣe pratyuktam / api ca astv artha-antaraṃ vākyam /
[127,17]tad aneka-avayava-ātmakaṃ vā syād anavayavaṃ vā /
[127,18]aneka-avayava-ātmatve pṛthak teṣāṃ nirarthatā /
[127,19]te api tasya bahavo avayavāḥ pṛthak prakṛtyā yady anarthakāḥ /
[127,20]atad-rūpe ca tādrūpyaṃ kalpitaṃ siṃhatā-ādi-vat //

{249}

[127,21]arthavān eva ātmā vākyam / te ca avayavāḥ svayam anarthakāḥ /
[127,22]teṣu sa ātmā kalpanā-samāropitaḥ syāt / siṃhatā-ādi-van māṇavaka-
[127,23]ādiṣv iti pauruṣeya eva / atha mā bhūd eṣa doṣa iti pratyekaṃ
[127,24]te avayavāḥ sā arthakā iṣyante /
[128,1]pratyekaṃ sā arthakatve api mithyā-anekatva-kalpanā /
[128,2]eka-avayava-gatyā ca vākya-artha-pratipad bhavet //

{250}

[128,3]parisamāpta-arthaṃ hi śabda-rūpaṃ vākyam / te ca avayavās tathāvidhāḥ
[128,4]pṛthak pṛthag iti pratyekaṃ te vākyam / tathā ca na aneka-
[128,5]avayavaṃ vākyam / eka-avayava-pratipattyā ca vākya-artha-pratipatter
[128,6]avayava-antara-apekṣā kāla-kṣepaś ca na syāt / tasya niṣkala-
[128,7]ātmanaḥ kṣaṇena pratipatter eka-jñāna-utpattau niḥśeṣa-avagamāt /
[128,8]anyathā ca ekatva-virodhāt /
[128,9]sakṛc śrutau ca sarveṣāṃ kāla-bhedo na yujyate /
[128,10]atha mā bhūd avayava-antara-apratīkṣaṇena ekasmād eva avayavād
[128,11]vākya-artha-siddher aneka-avayavatva-hānir vākyasya iti sakṛt sarva-
[128,12]avayavānāṃ śravaṇam iṣyate / tadā api kāla-kṣepo na yukta eva /
[128,13]eka-avayava-pratipatti-kāla eva sarveṣāṃ śravaṇāt / krama-śravaṇe
[128,14]ca pṛthag arthavatām ekasmād eva tad-artha-siddher anyasya
[128,15]vaiyarthyāt / sakṛc śrutau ca pṛthag artheṣv adṛṣṭa-sāmarthyānām
[128,16]arthavattā ca na sidhyati / sahiteṣv artha-darśanād adoṣaḥ /
[128,17]na / pṛthag asato rūpasya saṃghāte apy asambhavāt / artha-antara-anutpatteś
[128,18]ca / śabda-utpāda-vādinas tāvad ayam adoṣa eva / pṛthag
[128,19]asamarthānām apy avayavānām upakāra-viśeṣād atiśayavatāṃ
[128,20]kārya-viśeṣa-upayogāt / pratyekaṃ tv avayaveṣu samartheṣu vyarthā
[128,21]syād anya-kalpanā / atha punar ekam eva anavayavaṃ vākyam /
[128,22]tatra /
[128,23]ekatve api hy abhinnasya kramaśo gaty-asambhavāt //

{251}

[128,24]kāla-bheda eva na yujyate / na hy ekasya krameṇa pratipattir
[128,25]yuktā / gṛhīta-agṛhītayor abhedāt / krameṇa ca vākya-pratipattir
[128,26]dṛṣṭā / sarva-vākya-vyāhāra-śravaṇa-smaraṇa-kālasya aneka-kṣaṇa-nimeṣa-
[128,27]anukrama-parisamāpteḥ / varṇa-rūpa-asaṃsparśinaś ca eka-buddhi-pratibhāsinaḥ
[128,28]śabda-ātmano apratibhāsanāt / varṇa-anukrama-pratīteḥ /
[128,29]tad-aviśeṣe apy anukrama-kṛtatvād vākya-bhedasya anukramavatī
[129,1]vākya-pratītiḥ / varṇa-anukrama-upakāra-anapekṣaṇe tair yathā kathaṃcit
[129,2]prayuktair api yat kiṃcid vākyaṃ pratīyeta vinā vā
[129,3]varṇaiḥ / tair anukramavadbhir akramasya upakāra-ayogāt / akrameṇa
[129,4]ca vyāhartum aśakyatvāt / gaty-antara-abhāvāc ca / na eva
[129,5]vākye varṇāḥ santi tad ekam eva śabda-rūpaṃ vyañjaka-anukrama-
[129,6]vaśād anukrama-vad varṇa-vibhāga-vac ca pratibhāti iti cet /
[129,7]anukramavatā vyañjakena akramasya vyaktiḥ pratyuktā / vyakta-
[129,8]avyakta-virodhād avarṇa-bhāge ca vākye asakala-śrāviṇo asakala-vākya-
[129,9]gatir na syāt ekasya śakala-abhāvāt sakala-śrutir na vā kasyacit /
[129,10]samasta-varṇa-saṃskāravatyā antyayā buddhyā vākya-avadhāraṇam
[129,11]ity api mithyā / tasya avarṇa-rūpa-saṃsparśinaḥ kasyacit kadācid
[129,12]apratipatteḥ / varṇānāṃ ca akrameṇa apratipatteḥ kuto akramam
[129,13]eka-buddhi-grāhyaṃ vākyaṃ nāma / na ca antya-varṇa-pratipatter
[129,14]ūrdhvam anyam aśakalaṃ śabda-ātmānam upalakṣayāmaḥ / na api
[129,15]svayam ayaṃ vaktā vibhāvayati / kevalam evaṃ yadi syāt sādhu
[129,16]me syād iti kalyāṇa-kāmatā-mūḍha-matir antyāyāṃ buddhau samāpta-kalaḥ
[129,17]śabdo bhāti iti svapnāyate / na hi smaryamāṇāyor
[129,18]api pada-vākyayor varṇāḥ krama-viśeṣam antareṇa vibhāvyante /
[129,19]akramāyāṃ buddhau paurvāparya-abhāvāt / teṣāṃ tat-kṛtaḥ pada-
[129,20]vākya-bhedānāṃ bhedo na syāt / na apy avarṇa-kramam anyac
[129,21]śabda-rūpaṃ paśyāma ity uktam / sati vā tad anityaṃ vā syān
[129,22]nityaṃ vā / yadi /
[129,23]anityaṃ yatna-sambhūtaṃ pauruṣeyaṃ kathaṃ na tat /
[129,24]avaśyaṃ hy anityam utpattimat kutaścid bhavati / tathā hy ākasmikatve
[129,25]sattvasya deśa-ādi-niyamo na syād ity uktam / tac ca yatna-
[129,26]prerita-aviguṇa-karaṇānāṃ dṛṣṭam anyathā na iti / kāraṇa-dharma-
[130,1]darśanāt puruṣa-vyāpāra eva kāraṇam / ataḥ pauruṣeyaṃ syāt /
[130,2]nitya-upalabdhir nityatve apy anāvaraṇa-sambhavāt //

{252}

[130,3]atha tac śabda-rūpaṃ nityaṃ syād upalabhya-svabhāvaṃ ca /
[130,4]sa ca tasya svabhāvaḥ kadācin na apaiti iti nityam upalabhyeta /
[130,5]evaṃ hi sa nityaḥ syād yadi na kutaścit sāmarthyāt pracyavet /
[130,6]jñāna-janana-sāmarthyasya tadātmakatvāt / arthāntaratvasya ca
[130,7]prāg eva niṣiddhatvāt / na api tasya upalabhya-ātmanaḥ kiṃcid upalambha-
[130,8]āvaraṇaṃ sambhavati / tasya sato api tadātmanam akhaṇḍayataḥ
[130,9]sāmarthya-tiraskāra-ayogāt / na hi tatra atiśayam anutpādayan
[130,10]kiṃcitkaro nāma / akiṃcitkaraś ca kaḥ kasya āvaraṇam anyad
[130,11]vā iti nirloṭhita-prāyam etat / kuḍya-ādayo ghaṭa-ādīnāṃ kam atiśayam
[130,12]utpādayanti khaṇḍayanti vā yena āvaraṇam iṣyante / na brūmas
[130,13]te kaṃcid atiśāyayanti iti / api tu na sarve ghaṭa-kṣaṇāḥ sarvasya indriya-
[130,14]vijñāna-hetavaḥ paraspara-sahitās tu viṣaya-indriya-ālokāḥ
[130,15]parasparato viśiṣṭa-kṣaṇa-antara-utpādād vijñāna-hetavaḥ / anupakāryasya
[130,16]apekṣā-ayogāt / śakta-svabhāvasya nityaṃ jananam ajananaṃ
[130,17]vā anyasya sarvadā syād ity uktam / te ca avyavahitāḥ pratighātinā
[130,18]anyena anyonyasya upakāriṇaḥ / avyavadhāna-deśa-yogyatā-sahakāritvāt
[130,19]teṣām anyonya-atiśaya-utpatteḥ / vyavadhāne tu hetv-abhāvāt
[130,20]samartha-kṣaṇa-antara-anutpatter jñāna-anutpattiḥ / tasmāt pūrva-utpanna-
[130,21]samartha-nirodhāt sati kuḍye anyasya utpitsoḥ kāraṇa-abhāvena anutpatteḥ
[130,22]kāraṇa-vaikalyāj jñāna-anutpattir iti kuḍya-ādaya āvaraṇam
[130,23]ucyante / na prāg yogyasya pratibandhāt / tasya svabhāvād apracyuteḥ /
[130,24]athavā sambhavaty api bhāvānāṃ kṣaṇikānām anyonya-upakāro
[130,25]acintyatvād hetu-pratyaya-sāmarthyasya asarvavidā / tena
[130,26]yad indriya-viṣaya-madhya-sthitam āvaraṇaṃ tat tau vijñāna-utpatti-
[130,27]vaiguṇya-tāratamya-bhedena atiśayayed api / āvaraṇa-bhede na śabda-
[130,28]ādau śruti-māndya-pāṭava-darśanāt / anyathā kvacid apy akiṃcitkarasya
[131,1]saṃnidhānasya apy asaṃnidhāna-tulyatvāt tasya idam ity /
[131,2]upasaṃhāro vikalpa-nirmita eva syāt / na vastv-āśrayaḥ / na ca
[131,3]samāropa-anuvidhāyino arthakriyāḥ / na hi māṇavako dahana-upacārād
[131,4]ādhīyate pāke / tasmāt satyām api kalpanāyām atat-parāvṛttayo
[131,5]bhāvā yathā-svabhāva-vṛttaya eva syuḥ / tat saty apy
[131,6]āvaraṇe vijñāpayeyur eva indriya-ādayaḥ / na ca tathā / tasmāt tena ādheyaviśeṣā
[131,7]iti gamyante / na khalv evaṃ nityānāṃ śabdānāṃ
[131,8]kasmiṃścit saty atiśaya-hānir utpattir vā / tad yadi teṣāṃ jñāna-jananaḥ
[131,9]svabhāvaḥ sarvasya sarvadā sarvāṇi sva-viṣaya-jñānāni sakṛj
[131,10]janayeyuḥ / no cen na kadācit kasyacit kiṃcid ity ekānta eṣaḥ /
[131,11]aśrutir vikalatvāc cet kasyacit sahakāriṇaḥ /
[131,12]syād etat / na āvaraṇān nityaṃ sarve śabdā na śrūyante / api tu
[131,13]kiṃcit teṣāṃ pratipattau sahakāri pratiniyatam asti / tat kadācit
[131,14]kasyacid bhavati iti tat-kṛtam eṣāṃ kadācit kvacic śravaṇam iti /
[131,15]kāmam anya-pratīkṣā astu niyamas tu virudhyate //

{253}

[131,16]na vai vayaṃ kāraṇānāṃ sahakārīṇi pratikṣipāmaḥ / kiṃ tv
[131,17]apekṣanta eva kāraṇāni tad-avasthā-upakāriṇam / tato labhyasya atiśayasya
[131,18]kārya-upayogāt / tathā śabdo api yadi kiṃcid apekṣya
[131,19]kāryaṃ kuryāt karotu pūrva-svabhāva-niyata ity etan na syāt /
[131,20]tasya pracyuteḥ / apekṣyāc ca svabhāva-antara-pratilambhāt /
[131,21]na hy anupakāry apekṣyata ity uktam etat / tad-upakārasya
[131,22]ca arthāntaratve tasya iti sambandha-abhāva-ādayo apy uktāḥ / tasya
[131,23]ca ajñeyatvam / upakārād eva jñāna-utpatteḥ / tasmād eva śabdo na indriyaṃ
[131,24]na saṃnikarṣaṃ na ātmānam anyad vā kiṃcij jñāna-utpatti-samāśrayaṃ
[131,25]sva-vijñāna-janane apekṣate / sarvasya tatra akiṃcitkaratvād /
[131,26]api ca / ete śabdā vyāpino vā syur avyāpino vā /
[131,27]sarvatra anupalambhaḥ syāt teṣām avyāpitā yadi /
[131,28]kathaṃ eka-deśa-vartitaṃ tac-śūnya-deśa-sthita upalabdheta / aprāpta-
[132,1]grahaṇa-pakṣe adoṣa iti cet / na / tatra api yogya-deśa-sthiti-tāratamya-
[132,2]apekṣaṇād ayaskānta-ādi-vat / anyathā spaṣṭa-aspaṣṭa-śruti-
[132,3]bhedo na syāt / sati ca upalambha-pratyaye sarvatra deśe tulyam
[132,4]upalabhyeran / tasmān na avyāpinaḥ /
[132,5]sarveṣām upalambhaḥ syād yugapad vyāpitā yadi //

{254}

[132,6]na hi kaścic śabda kvacin na asti iti sarve yugapad upalabhyeran
[132,7]sarva-deśa-sthitaiś ca / yogya-indriyatvād viṣaya-saṃnidhānād apratibandhāc
[132,8]ca /
[132,9]saṃskṛtasya upalambhe ca kaḥ saṃskartā avikāriṇaḥ /
[132,10]syād etat / sann api na sarvaḥ śabda upalabhyate sarveṇa / saṃskṛtasya
[132,11]saṃskṛtena eva upalambhād iti / tatra na saṃskṛtasya upalambho
[132,12]anādheyavikārasya saṃskāra-ayogāt /
[132,13]indriyasya hi saṃskāraḥ śṛṇuyān nikhilaṃ ca tat //

{255}

[132,14]tatra yadi saṃskṛtena upalambha ity asaṃskṛtena indriyo na upalabhate /
[132,15]yasya saṃskāra indriyasya kṛtaḥ sa sarva-śabdān yugapac śṛṇuyād
[132,16]iti prasaṅgo anivṛtta eva /
[132,17]saṃskāra-bhedād bhinnatvād eka-artha-niyamo yadi /
[132,18]aneka-śabda-saṃghāte śrutiḥ kalakale katham //

{256}

[132,19]atha api syāt / pratiniyatāḥ te saṃskārāḥ śabdānām / tatra kenacit
[132,20]saṃskṛtam indriyaṃ kasyacid eva grāhakam iti na yugapat sarva-
[132,21]śabda-śrutir iti / saṃskāra-viśeṣāc śruti-niyame indriyāṇām aneka-
[132,22]śabda-saṃghātasya kalakalasya śrutir na syāt / na hy ekaḥ
[132,23]śabdaḥ kalakalo nāma / bhinna-svabhāvānāṃ yugapac śravaṇāt /
[132,24]svabhāva-bheda-āśrayatvāc ca bheda-vyavasthiteḥ / laghuvṛtteḥ
[132,25]sakṛc-śrutir bhrāntir iti cet / vaṃśa-ādi-svara-dhārāyāṃ gamaka-avayava-
[132,26]saṃhārāt saṃkulā pratipattiḥ syāt / vakṣyate ca atra pratiṣedhaḥ /
[132,27]tasmād eka-gati-śakti-pratiniyamād indriyasya anekātmā
[132,28]kalakalo na śrūyeta /
[132,29]dhvanayaḥ kevalaṃ tatra śrūyante cen na vācakāḥ /
[133,1]na vai kalakale varṇa-pada-vākyāni śrūyante / dhvanīnām eva
[133,2]kevalānāṃ śravaṇāt / vācake ca pratiniyata-śakti-indriyaṃ na
[133,3]dhvaniṣu / tatra /
[133,4]dhvanibhyo bhinnam asti iti śraddhā iyaṃ atibahv idam //

{257}

[133,5]na hi vayaṃ dhvaniṃ śabdaṃ ca vācakaṃ pṛthag-rūpam upalakṣayāmaḥ /
[133,6]ekam eva ekadā varṇa-anukrama-śravaṇe śabda-ātmānaṃ
[133,7]vyavasyāmaḥ / tat kathaṃ vyavasāya-pūrvakaṃ vyavahāram
[133,8]avyavasyantaḥ pravartayāmaḥ / tasmād dhvani-viśeṣa eva iyaṃ
[133,9]varṇa-ādy-ākhyaḥ / api ca /
[133,10]sthiteṣv anyeṣu śabdeṣu śrūyate vācakaḥ katham /
[133,11]na dhvanir ato bhinnas tena saha pṛthag vā / na hi pratyakṣe
[133,12]arthe para-upadeśo garīyān / tad ayaṃ sthiteṣv anyeṣu vyāhartṛṣu
[133,13]kevalam eva śabdaṃ śṛṇvaṃs tad-upalambha-pratyayānāṃ tad-anya-
[133,14]niṣpādane sāmarthya-abhāvaṃ pratyeti / yadi hi samarthāḥ syus
[133,15]tat-sādhitaṃ tad upalabhyeta / tat-svabhāvā eva punaḥ pratyayāḥ
[133,16]kathaṃ kalakale artha-antaram ārabheran / na hi kāraṇa-abhede
[133,17]kārya-bhedo yuktaḥ / bhedasya ahetukatva-prasaṅgād ity uktam /
[133,18]na ca kalakale vācako na śrūyate / pada-vākya-vicchedānām upalakṣaṇāt /
[133,20]kathaṃ vā śakti-niyamād bhinna-dhvani-gatir bhavet //

{258}

[133,21]tāni pratiniyata-śaktīny api indriyāṇi nānā-rūpān prati-śabda-niyatān
[133,22]dhvanīn śṛṇvanti na tv evaṃ śabdān iti kaḥ śabdeṣv eṣāṃ
[134,1]nirvedaḥ / yad uktaṃ na dhvanayo bhedena vācakebhyaḥ siddhā
[134,2]iti kathaṃ na siddhāḥ / vacanād artha-pratipatteḥ / na hi dhvani-
[134,3]bhāgād alpīyasaḥ śabda-artha-pratītiḥ / na ca so anyaṃ sama iti /
[134,4]tad iyaṃ samasta-pada-vākya-rūpa-sādhya-artha-pratītir asamasta-
[134,5]bhāgeṣu dhvaniṣu na sambhavati iti siddham akrama-sattvaṃ
[134,6]śabda-rūpam / kramavad-bhāgaś ca dhvanir iti / tan na / akramasya
[134,7]kramavad-vyatirekiṇaḥ prāg eva niṣiddhatvāt / atiprasaṅgaś ca evam /
[134,8]karma-bhāgānāṃ pūrveṇa aparasya apratisandhānāt eka-aṃśāc
[134,9]ca apratipatteḥ tad-vyatirekī hasta-saṃjñā-ādiṣv artha-pratipatti-
[134,10]hetuḥ samasta-rūpaḥ karma-ātma-abhyupagantavyaḥ syāt / śabda-vad
[134,11]eva / krama-bhāvina eva yathāsvaṃ karaṇa-prayogād bhinnā
[134,12]varṇa-bhāgāḥ karma-bhāgā vā krameṇa vikalpa-viṣayā yathā-
[134,13]saṃketam eva artha-pratītiṃ janayanti iti nyāyyam / kiṃ ca /
[134,14]dhvanayaḥ sammatā yais te doṣaiḥ kair apy avācakāḥ /
[134,15]dhvanibhir vyajyamāne asmin vācake api kathaṃ na te //

{259}

[134,16]krama-utpādibhir dhvani-bhāgair vyaktaḥ kila vācako vakti / tam
[134,17]api te na eva sakṛt prakāśayanti / krama-bhāvāt / na apy eka eva
[134,18]bhāgaḥ śabdaṃ vyanakti / tad-anya-vaiyarthya-prasaṅgāt / eka-varṇa-
[134,19]bhāga-kāle ca samasta-rūpa-anupalakṣaṇāt / tad ayam apratisaṃhita-
[134,20]sakala-upalambho dhvani-vad upalambha-sākalya-saṃnidhāna-
[134,21]arthaṃ kathaṃ sādhayet / ko hi viśeṣo atyanta-anupalambhe
[134,22]sad-asator upalambha-sādhyeṣv artheṣu / na ca saṃnidhi-mātreṇa
[134,23]sādhanaḥ / vyakty-apekṣaṇāt / sā ca iyaṃ krama-bhāvinī sad-asatos
[134,24]tulya-upayoga iti dhvanibhir aśakya-sādhanaṃ kāryam / tatra api
[134,25]tathā ity alaṃ anyena / tasmān na varṇeṣu vākye vā apauruṣeyatā /
[134,26]varṇa-anupūrvī vākyaṃ cen na varṇānām abhedataḥ /
[135,1]na artha-antaram eva śabda-rūpaṃ vākyam apauruṣeyam / kiṃ tarhi /
[135,2]varṇa-anukrama-lakṣaṇaṃ hi no vākyam / tad apauruṣeyaṃ sādhyam
[135,3]iti cet / na / varṇānām ānupūrvyā abhedāt / na iyam artha-antaraṃ
[135,4]varṇebhyaḥ / dṛśyāyāṃ vibhāga-upalambhāt / adṛśyāyāṃ tato
[135,5]apratipatter liṅga-abhāvāt / bhedavatyāś ca ānupūrvyā abhāve varṇa-
[135,6]mātram avaśiṣṭaṃ sarvatra iti pūrvavat prasaṅgaḥ /
[135,7]teṣāṃ ca na vyavasthānaṃ krama-antara-virodhataḥ //

{260}

[135,8]yady akṛtaka-anupūrvī varṇānāṃ te ca na bahavaḥ samāna-jātīyāḥ
[135,9]yena kecid vyavasthita-kramāḥ syuḥ anye yathā iṣṭa-parāvṛttayaḥ
[135,10]kiṃ tarhi eka eva trailokye akāras tathā gakāraḥ tadā agnir ity
[135,11]eva syāt na gaganam iti akāra-gakārayoḥ pūrvāpara-bhāvasya
[135,12]vyavasthitatvāt / kṛtakānām api hetu-pariṇāma-niyamavatām
[135,13]aśakyaḥ krama-viparyayaḥ kartum / yathā bīja-aṅkura-patra-ādīnām
[135,14]ṛtu-saṃvatsara-ādīnāṃ ca / kiṃ punar acalita-avasthā-svabhāvānām
[135,15]akṛtakānāṃ kathaṃcit sthitānāṃ pūrva-avasthā-tyāgam antareṇa
[135,16]anyathā abhāva-ayogāt / tyāge vā vināśa-prasaṅgāt / viśeṣeṇa nityāyām
[135,17]ānupūrvyāṃ / tad etat pratipadaṃ krama-anyatvaṃ varṇa-
[135,18]anyatve apūrva-utpādāt varṇa-bāhulyād vā syāt / tac ca anabhimatam /
[135,19]api ca /
[135,20]deśa-kāla-krama-abhāvo vyāpti-nityatva-varṇanāt /
[135,21]sā ca iyam ānupūrvī vārṇānāṃ deśa-kṛtā vā syāt / yathā pipīlikānāṃ
[135,22]paṅktau / kāla-kṛtā vā yathā bīja-aṅkura-ādīnām / sā dvividhā api
[135,23]varṇeṣu na sambhavati / vyāpter nityatvāc ca / anyonya-deśa-
[136,1]parihāreṇa vṛttir hi deśa-paurvāparyam / tat sarvasya sarveṇa
[136,2]tulyadeśatvād varṇeṣu na sambhavati / vāta-ātapa-vad ātma-ādi-vac
[136,3]ca / tathā kāla-parihāreṇa vṛttiḥ kāla-paurvāparyam / yadā eko
[136,4]na asti tadā anyasya bhāvāt / tad api nityeṣu na sambhavati / sarvadā
[136,5]sarvasya bhāvāt / na ca anyā gatir asti / tat kathaṃ varṇa-paurvāparyaṃ
[136,6]vākyaṃ yad apauruṣeyaṃ sādhyeta /
[136,7]anitya-avyāpitāyāṃ ca doṣaḥ prāg eva kīrtitaḥ //

{261}

[136,8]atha mā bhūd ayaṃ doṣa ity anityān avyāpinaś ca varṇān icchet /
[136,9]tāv api pakṣau prāg eva nirākṛtāv ity aparihāraḥ /
[136,10]vyakti-kramo api vākyaṃ na nitya-vyakti-nirākṛtaḥ /
[136,11]na varṇānāṃ rūpa-anupūrvī vākyam / kiṃ tarhi / tad-vyakteḥ / sā
[136,12]yathā sva-varṇa-abhivyakti-pratyaya-kramād bhavantī krama-yoginī
[136,13]iti tadā anupūrvī vākyam ity api mithyā / tasyā nityeṣu prāg eva
[136,14]niṣiddhatvāt / kāryatā-viśeṣa eva sākṣāc-śakty-upadhānena jñāna-
[136,15]janakānāṃ vyaktir ity ākhyātam etat /
[136,16]vyāpārād eva tat-siddheḥ karaṇānāṃ ca kāryatā //

{262}

[136,17]yat khalu rūpaṃ yata eva upalabhyate tasya tad-upalabdhi-nāntarīyakām
[136,18]upalabdhim eva āśritya lokaḥ kāryatāṃ prajñāpayati / sā
[136,19]varṇeṣv apy asti / sa eva ca anyatra api tad-āśrayaḥ / na viśeṣaḥ / tat
[136,20]kathaṃ tulye abhyupagama-nibandhane na varṇāḥ kāryāḥ / na
[136,21]ca etad upalabdhy-āśrayā kāryatā-sthitiḥ / kiṃ tarhi / yat saty eva
[136,22]bhavati iti sattā-āśrayā / sā sattā kutaḥ siddhā ye na kāryatāṃ sādhayet /
[136,23]na hy asiddhāyām asyām evaṃ bhavati iti / tasmāt sattā-
[136,24]siddhis tat-sādhanī / sā ca upalabdhir eva / satyam evaṃ yadi tasya
[136,25]prāṅ na sattā siddhā syāt / sā hi sattā-siddhir yā asiddhi-pūrvikā /
[137,1]nanu tad rūpam asiddham eva yat tathābhūta-vijñāna-avyavadhāna-
[137,2]upayogi / siddham eva tad anya-vaikalyān na upayuktam iti
[137,3]cet / katham idānīm upayukta-anupayuktayor abhedaḥ / na api bhedaḥ
[137,4]śabda-svabhāva-asaṃsparśī tasya eva atiśayasya upayoga-siddhes tasyā
[137,5]kāraṇatva-prasaṅgāt / yasya eva bhāve sādhya-siddhis tad eva hi
[137,6]tatra upayogi yuktam / tad-atiśaya-upayoge apy asya tadvat prasaṅgaḥ /
[137,7]tasmād atiśeta eva avyavahita-sāmarthya-upayogo avasthā-
[137,8]bhedas tad-anyam / anatiśayasya apekṣā ca prāg eva niṣiddhā /
[137,9]sa ca karaṇa-vyāpārād eva siddha iti sarva-kārya-tulya-dharmā /
[137,10]tasya tādṛśasya vyaktau sarvaṃ vyaṅgyaṃ na vā kiṃcid apy
[137,11]aviśeṣāt / tathā hi /
[137,12]sva-jñānena anya-dhī-hetuḥ siddhe arthe vyañjako mataḥ /
[137,13]yathā dīpo anyathā vā api ko viśeṣo asya kārakāt //

{263}

[137,14]sva-pratipatti-dvāreṇa anya-pratipatti-hetur loke vyañjakaḥ siddhaḥ
[137,15]dīpa-ādi-vat sa cet prāk siddhaḥ syāt samāna-jātīya-upādāna-kṣaṇa-siddheḥ /
[137,16]na tasya eva atiśayasya jñāna-hetoḥ tasya tat-sāmagrī-pratyayatvāt /
[137,17]ye punar asiddha-upalambhanāḥ kārakā eva kulāla-ādi-vad
[137,18]ghaṭa-ādau / pratyabhijñāna-ādayo api siddhi-hetavo na hetu-lakṣaṇaṃ
[137,19]puṣṇanti / yad api kiṃcid uttarā akāra-pratītir akāra-pratīteḥ pūrva-abhinna-
[137,20]viṣayā tadvad ity ādi / tad api na svalakṣaṇayor abheda-
[137,21]sādhane samartham / tat-svabhāva-siddheḥ / sāmānyena vacane
[138,1]bhinna-viṣayatvasya apy avirodhaḥ / eka-viṣayayoś ca pratītyoḥ
[138,2]pūrvāpara-bhāva-ayogāt saṃnihita-asaṃnihita-kāraṇatvena utpāda-anutpādāt
[138,3]saṃnidhāne apy anutpannasya atat-kāraṇatvāt tayor
[138,4]bhinna-akhila-kāraṇatvam / tatra eka-abhede api śaktasya apratīkṣaṇād
[138,5]yukti-viruddhaṃ pūrvāparayoḥ pratītyor eka-viṣayatvam / pratīti-
[138,6]pratibhāsa-svabhāva-bhede api nāma-sāmyād eka-viṣayatvam apy
[138,7]ayuktam / ghaṭa-ādiṣv api prasaṅgāt / tatra dṛṣṭa-virodhād asādhanatvam
[138,8]iti cet / iha api virodha-abhāvaḥ kena siddhaḥ / yāvat tathā abhidheyatā-
[138,9]artha-bhedena vyāptā na sādhyate tāvat sandigdho
[138,10]vyatirekaḥ / pratikaraṇa-bhedaṃ ca bhinna-svabhāvaḥ śabdaḥ
[138,11]śrutau niviśamāno yadā ekaḥ sādhyate kiṃ na ghaṭa-ādayaḥ / tatra
[138,12]api śakyam evaṃ vyañjaka-bhedāt pratibhāsa-bheda iti pratyavasthātum /
[138,13]api ca /
[138,14]karaṇānāṃ samagrāṇāṃ vyāpārād upalabdhitaḥ /
[138,15]niyamena ca kāryatvaṃ vyañjake tad-asambhavāt //

{264}

[138,16]na hi kadācid vyāpṛteṣu karaṇeṣu śabda-anupalabdhiḥ / na ca avaśyaṃ
[138,17]vyañjaka-vyāpāro artham upalambhayati / kvacit prakāśe
[138,18]api ghaṭa-ādy-anupalabdheḥ / sā iyaṃ niyamena upalabdhis tad-vyāpārāc
[138,19]śabdasya tad-udbhave syāt / akartur vyāpāre api tat-siddhy-ayogāt /
[138,20]vyāpi-nityatvād upalambha iti cet / ka idānīṃ ghaṭa-ādiṣu
[138,21]samāśvāsaḥ / teṣāṃ tathā aniṣṭer iti cet / śabdaḥ kim iṣṭas tat-samāna-
[138,22]dharmā / na ca asya kaścid atiśaya ity uktam / pratiṣiddhe ca
[138,23]vyāpi-nityatve / ghaṭa-ādīnāṃ vyañjaka-antara-sambhavād adoṣaḥ /
[138,24]prakāśo hy eṣāṃ vyañjakaḥ siddhaḥ / kulāla-ādīnāṃ vyañjakatve
[138,25]tādṛśā eva syuḥ / atiśerate ca / tato vyañjaka-atiśayāt kārakā eva /
[138,26]upakārakasya gaty-antara-abhāvāt / tad etac śabdeṣv api tulyam /
[138,27]tatra api indriya-yogya-deśatā-ādibhyaḥ karaṇānām atiśayāt / ghaṭa-ādi-
[138,28]kāraka-dharmasya ca karaṇeṣu dṛṣṭeḥ / tasya eva pradīpa-āder
[138,29]viṣaya-antarasya ca kasyacid vyañjaka-antara-abhāvāt / tat-kāraṇāni
[138,30]teṣāṃ vyañjakāni syuḥ / tasmān na vyaktiḥ śabdasya / bhavantī
[139,1]vā karaṇebhyo atiśayattā vā śabdasya vyaktir āvaraṇa-vigamo
[139,2]vijñānaṃ vā gaty-antara-abhāvāt / tatra na atiśaya-utpattir anityatā-
[139,3]prasaṅgāt / tasyāḥ pūrvāpara-rūpa-hāny-upajanana-lakṣaṇatvāt /
[139,4]atha
[139,5]tad-rūpa-āvaraṇānāṃ ca vyaktis te vigamo yadi /
[139,6]abhāve karaṇa-grāma-sāmarthyaṃ kiṃ nu tad bhavet //

{265}

[139,7]na hy āvaraṇasya akiṃcitkarāṇi karaṇāni samarthāni nāma / vigamaś
[139,8]ca abhāvaḥ / na ca abhāvaḥ kāryam iti niveditam etat / na api śabdasya
[139,9]nityasya kiṃcid āvaraṇam asāmarthyād ity apy uktam /
[139,10]tasmān na āvaraṇe karaṇa-upakṣepaḥ / na apy eṣām asāmarthyam / tad-
[139,11]vyāpāra-abhāve śabda-anupalabdheḥ / ato yuktam ete yac śabdān
[139,12]kuryuḥ / anyathā /
[139,13]śabda-aviśeṣād anyeṣām api vyaktiḥ prasajyate /
[139,14]tathā abhyupagame sarva-kāraṇānāṃ nirarthatā //

{266}

[139,15]yadi sarva-kāraṇa-samāna-dharmāṇy api karaṇāni vyañjakāni na
[139,16]kiṃcid idānīṃ kāryaṃ syāt / na ca etad yuktam / sarva-kāraṇānām
[139,17]ānarthakya-prasaṅgāt / vastuno anādheyaviśeṣatvāt / āvaraṇa-abhāvasya
[139,18]akāryatvāt / vastu-vad eva jñānasya api siddhatvāt / jñānaṃ
[139,19]prati kārakatve kasyacit tathābhūtānām anyeṣām api tathābhāva-
[139,20]prasaṅgena sarvasya kāryatā-prasaṅgāt / tasmād ayaṃ
[139,21]kāraka-abhimato artha-kalāpo na vyaktau na kriyāyām iti vyartha
[139,22]eva syāt / tathā ca idam anupakārya-upakārakaṃ nirīhaṃ jagat syāt /
[139,23]śabda-nityatve ca /
[139,24]sādhanaṃ pratyabhijñānaṃ sat-prayoga-ādi yan matam /
[139,25]anudāharaṇaṃ sarva-bhāvānāṃ kṣaṇa-bhaṅgataḥ //

{267}

[140,1]kṣaṇa-bhaṅgino hi sarva-bhāvā vināśasya akāraṇatvād ity uktaṃ
[140,2]vakṣyate ca / utpattimantaś ca parataḥ / sattāyā ākasmikatva-ayogāt /
[140,3]tan na idaṃ pratyabhijñānaṃ sat-prayoga-ādikaṃ kvacid anveti
[140,4]sthira-eka-rūpe / aparāpara-svabhāva-parāvṛttiṣv eva dīpa-ādiṣu
[140,5]dṛṣṭam iti viruddham eva / na / abhinna-janmanaḥ sādharmya-vipralambhād
[140,6]bhrāntyā dīpa-ādiṣu bhāvāt / abhinna-janma iti kena avaṣṭambhena
[140,7]ucyate / tasya eva abhedasya sarvatra paurvāparyeṇa
[140,8]cintyatvāt / tathā bhedasya api iti cet / tena eva saṃśayo astu / na ca
[140,9]saṃśayitāt siddhiḥ / viveka-adarśanād ekatvam iti cet / na / jñāna-
[140,10]paurvāparyeṇa sadasattva-siddheḥ / svabhāva-viveka-sadbhāvāt /
[140,11]yady aparāṇi jñānāni prāk saṃnihita-kāraṇāni pūrva-jñāna-vaj jātāni
[140,12]eva syuḥ / ajātāni tu kāraṇa-vaikalyaṃ sūcayanti / samarthasya
[140,13]jananād asamarthasya api punaḥ sāmarthya-apratilambhāt /
[140,14]pratilambhe vā sthairya-ayogāt / tad ayam sat-prayoga ity api jananam
[140,15]eva prayoktuḥ sāmarthyāt / svayaṃ samarthe tasya anupayogāt /
[140,16]prayoga ity api iṣṭa-sādhana-samartha-utpādanam eva samāna-
[140,17]jātīya-upādāna-apekṣam anapekṣaṃ vā vāsy-ādi-prayoga-vat karma-
[140,18]ādi-prayoga-vac ca kathyate / yo api manyate samakṣe pratyabhijñānaṃ
[140,19]pratyakṣam eva tataḥ pratyakṣād eva sthairya-siddhir
[140,20]iti / tad apy uttaratra niṣetsyāmaḥ /
[140,21]dūṣyaḥ kuhetur anyo api /
[140,22]na eva kaścid dharmo yaḥ samāna-jātīyam anveti / sarva-dharmāṇām
[140,23]etad-avasthatvāt / sarva-sthairya-pratijñāyāś ca yathā abhidhānaṃ
[140,24]yukti-virodhād anye api nitya-hetavo vācya-doṣāḥ /
[140,25]buddher apuruṣa-āśraye /
[140,26]bādhā abhyupeta-pratyakṣa-pratīta-anumitaiḥ samam //

{268}

[140,27]yadi vyaktir buddhis tadā ānupūrvī vādyam / tasyā apauruṣeyatva-
[141,1]prasādhane buddhīnāṃ puruṣa-guṇatva-abhyupagamāt sama yo
[141,2]asya bādhyate / pratyakṣaṃ khalv apy etad yad imā buddhayaḥ
[141,3]puruṣa-saṃkhyātebhyaḥ puruṣa-guṇebhyo vā manaskāra-ādibhyo
[141,4]bhavanti iti / na ca kāryatā nāma anyā bhāva-abhāva-viśeṣābhyām /
[141,5]sa ca bhāvaḥ pratyakṣo abhāvo apy anupalabdhi-lakṣaṇaḥ pratyakṣa-
[141,6]sāmarthya-siddha iti vakṣyāmaḥ / tata eva puruṣa-kāryatā
[141,7]buddhīnām anumeya-anvaya-vyatireka-liṅgatvād asyāḥ / kiṃ ca /
[141,8]ānupūrvyāś ca varṇebhyo bhedaḥ sphoṭena cintitaḥ /
[141,9]kalpanā-āropitā sā syāt kathaṃ vā apuruṣa-āśrayā //

{269}

[141,10]varṇa-vyatirekiṇy ānupūrvī sphoṭa-vicāra-anukrameṇa eva prativihitā /
[141,11]na api sā varṇa-svabhāvā / vastu-svabhāvasya etad-vikalpa-anatikramāt /
[141,12]atad-rūpeṣu tad-rūpa-samāropa-pratibhāsinyā buddher
[141,13]ayaṃ vibhramaḥ syād ānupūrvī iti / sā ca katham apauruṣeyī / buddhi-
[141,14]viṭhapana-pratyupasthāpanāt / api ca / ātyantikasya kasyacit
[141,15]svabhāvasya abhāvād bhavatā dhvaninā anātyantikena bhavitavyam /
[141,16]sa ca ahetuko anya-hetuko vā nityaṃ bhaven na ca puruṣa-
[141,17]vyāpārāt / tasmān na apauruṣeyaḥ / katham idaṃ gamyate anātyantiko
[141,18]dhvanir anyo vā bhāva iti /
[141,19]sattā-mātra-anubandhitvān nāśasya anityatā dhvaneḥ /
[141,20]na hi nāśo bhāvānāṃ kutaścid bhavati / tad bhāva-svabhāvo bhavet /
[141,21]bhāvasya eva sva-hetubhyas tad-dharmaṇo bhāvāt / na ca bhāva-
[141,22]viśeṣa-svabhāvaḥ / tasya niṣetsyamānatvāt / tasmād bhāva-
[141,23]mātra-svabhāvaḥ syāt / tena śabdo anyo vā sattā-bhājanaḥ sarva
[141,24]eva bhāvo anātyantika iti siddham / na siddham / tasya eva vināśasya
[141,25]apara-janma-asiddheḥ / tathā hy agninā kāṣṭhaṃ daṇḍena
[142,1]ghaṭa iti vināśa-hetavo bhāvānāṃ dṛśyante / anvaya-vyatireka-anuvidhānaṃ
[142,2]hetu-tadvator lakṣaṇam āhuḥ / na / pūrvasya sva-rasa-
[142,3]nirodhe anyasya viśiṣṭa-pratyaya-āśrayeṇa vikṛtasya utpatteḥ /
[142,4]astu vā agniḥ kāṣṭha-vināśa-hetuḥ / sa vināśo agni-janmā kiṃ kāṣṭham
[142,5]eva āhosvid artha-antaram /
[142,6]agner artha-antara-utpattau bhavet kāṣṭhasya darśanam //

{270}

[142,7]avināśāt /
[142,8]kim ity artha-antarād artha-antara-janmani kāṣṭham abhūtaṃ nāma
[142,9]na dṛśyate vā / atiprasaṅgo hy evaṃ syāt /
[142,10]sa eva asya vināśa iti cet /
[142,11]yadi sa eva artho agni-janmā abhāvas tad idam abhūtatvān na dṛśyata
[142,12]iti / bhavatu tasya idaṃ nāma abhāva iti / tathā api
[142,13]katham /
[142,14]anyo anyasya vināśaḥ / na hi kasyacid arthasya nāma-karaṇa-mātreṇa
[142,15]kāṣṭhaṃ na dṛśyata iti yuktam / na ca anyo anyasya vināśaḥ /
[142,16]atiprasaṅgāt / viśeṣa-abhāvāt tasya arthāntaratvena vastu-bhūtasya
[142,17]tad-anyebhyaḥ / kāṣṭhe agni-kṛtaḥ svabhāvo vināśo na sarva iti
[142,18]cet / kāṣṭhā iti kaḥ sambandhaḥ / āśrayāśrayi sambandhaś cet /
[142,19]na / tasya niṣetsyamānatvāt / janyajanakabhāvāś cet / agner iti
[142,20]kim / kāṣṭhād eva bhāvāt / tad-apekṣād utpatter adoṣa iti cet /
[142,21]anatiśaya-lābhinaḥ kā apekṣā / lābhe vā apara-kāṣṭha-janma syāt /
[142,22]pūrvaṃ tv apracyuti-kāraṇam / tathā eva dṛśyata / tata eva agneḥ
[142,23]pūrva-vināśa iti cet / pūrveṇa asya kaḥ sambandha iti sa eva prasaṅgo
[142,24]aparyavasānaś ca / tad avaśyaṃ vināśa-sambandha-yogyam uttaram
[142,25]atiśayaṃ pratyupakurvāṇo agnir apūrvam eva janayati iti
[142,26]pūrvaṃ tad-avasthaṃ dṛśyeta / kāṣṭha-vināśa iti ca kāṣṭha-abhāva
[143,1]ucyate / na ca abhāvaḥ kāryaḥ / tat-kārī ca akāraka eva ity anapekṣaṇīya
[143,2]ity uktam / svabhāva-abhāvasya ca tato bhede tato nivartamānasya
[143,3]bhāvasya svabhāva eva samarthitaḥ syād iti katham
[143,4]abhūto nāma / tasmān na
[143,5]anyo anyasya vināśo astu kāṣṭhaṃ kasmān na dṛśyate //

{271}

[143,6]ko ayam artha-antara-bhāva-kāṣṭha-darśanayor virodhaḥ /
[143,7]tat-parigrahataś cen na tena anāvaraṇaṃ yataḥ /
[143,8]yadi tena artha-antareṇa parigṛhītam iti kāṣṭhaṃ na dṛśyeta tat
[143,9]kāṣṭhasya āvaraṇam ity āpannam / na ca etad yuktam / āvaraṇaṃ
[143,10]hi darśanaṃ bibadhnīyān na abhighāṭa-ādīni dravya-sāmarthyāni /
[143,11]sarva-pratibandhe ca nanv anena eva dravyaṃ vināśitaṃ syāt /
[143,12]sarva-śakti-pracyāvanāt / punas tatra apy agnāv iva prasaṅgād
[143,13]anavasthā / apracyuteṣu vā asya abhighāṭa-sāmarthya-ādiṣu satā vā
[143,14]tena anyena kiṃ vināśitam / yadi ca agni-samudbhavasya vināśa-ākhyasya
[143,15]arthasya parigrahāt kāṣṭhaṃ na dṛṣṭam /
[143,16]vināśasya vināśitvaṃ syād utpattes tataḥ punaḥ //

{272}

[143,17]kāṣṭhasya darśanaṃ /
[143,18]avaśyaṃ hy utpattimatā vināśena vinaṣṭavyam / tasmin vinaṣṭe
[143,19]punaḥ kāṣṭha-ādīnām unmajjanaṃ syāt /
[143,20]hantṛ-ghāte caitra-apunarbhavaḥ /
[143,21]yathā atra apy evam iti ced dhantur na amaraṇatvataḥ //

{273}

[143,22]vināśa-vināśe api ca vastunaḥ pratyāpattiḥ / na hi hantari hate api
[143,23]tadvataḥ pratyujjīvati iti cet / na / hantus tad-ghāta-hetutvāt /
[143,24]na brūmo vināśa-hetor agni-daṇḍa-āder nivṛttau bhāvena bhavitavyam
[143,25]iti / kiṃ tarhi / bhāva-abhāvasya atyanta-anupalabdhi-lakṣaṇasya /
[143,26]tan-nivṛttau kānyā gatiḥ svabhāva-sthiteḥ / hantā hi caitrasya
[143,27]na nāśa-kalpaḥ / kiṃ tarhi / daṇḍa-ādi-kalpaḥ / nāśa-kalpaṃ
[144,1]hy asya maraṇaṃ / tan-nivṛttau ca syād eva asya punarbhāvaḥ /
[144,2]ananyatve api nāśasya syān nāśaḥ kāṣṭham eva tu /
[144,3]tasya sattvād ahetutvaṃ na ato anyā vidyate gatiḥ //

{274}

[144,4]anartha-antara-bhūto vināśaḥ kāṣṭhāt / tad eva tad bhavati / tac
[144,5]ca prāg eva asti iti kim atra sāmarthyaṃ vahny-ādīnām / tasmāt
[144,6]tad-anupakārāt tena na apekṣyante kathaṃcit / na apy asya idam iti
[144,7]sambandham arhati / tasya upakāra-nibandhanatvāt / anyathā atiprasaṅgāt /
[144,8]pāraṃparyeṇa upakāre apy avaśyam ayaṃ vikalpo anveti
[144,9]sa kim upakāro artha-antaram āhosvit tad eva iti / tad-arthāntaratve
[144,10]api tasya iti punar upakāratva-ādi-paryanuyogas tad-avasthā
[144,11]eva / tathā ananyatve / tasmāt sato rūpasya tattvānyattva-avyatikramāt /
[144,12]upakāra-utpādanasya ca rūpa-niṣpādana-lakṣaṇatvāt /
[144,13]tad-atat-kriyā-vikalo na kartā eva iti na kasyacid hetur ahetuś ca
[144,14]na apekṣate / tasmāt svayam ayaṃ bhāvas tat-svabhāva iti siddham /
[144,15]ahetutve api nāśasya nityatvād bhāva-nāśayoḥ//
[144,16]sahabhāva-prasaṅgaś ced asato nityatā kutaḥ //

{275}

[144,17]syād etad yasya api vināśo ahetukaḥ so avaśyaṃ nitya iti bhāvas
[144,18]tad-abhāva-lakṣaṇo vināśaś ca saha syātām iti / na / tasya nitya-anitya-
[144,19]dharma-ayogāt / na hy asaty ayaṃ vikalpaḥ sambhavati /
[144,20]tayor vastu-dharmatvāt / vināśasya ca akiṃcitvāt / bhavato hi
[144,21]kenacit sahabhāvaḥ syāt / na ca vināśo bhavati / tasmād adoṣaḥ /
[144,22]asattve abhāva-nāśitva-prasaṅgo api na yujyate /
[144,23]yasmād bhāvasya nāśena na vināśanam iṣyate //

{276}

[144,24]katham asan vināśo bhāvaṃ nāśayet / ato avināśī bhāvaḥ syād
[144,25]ity aprasaṅga eva / vināśād bhāva-nāśa-anabhyupagamāt / yo hi
[145,1]vināśa iti kiṃcin na ity āha sa kathaṃ tato bhāva-nāśam icchet /
[145,2]katham idānīm asati vināśe bhāvo naṣṭo nāma / na hy asad-vināśā
[145,3]naṣṭā gaṇyante pratyutpanna-avasthāyām / na hi yo yena atadvān
[145,4]sa tena tathā vyapadiśyate pratīyate vā / yathā aśvo viṣāṇena /
[145,5]na vai vināśo na asty eva / sa tu na asti yo bhāvasya bhavanti / bhāva
[145,6]eva tu kṣaṇa-sthiti-dharmā vināśaḥ / tam asya svabhāvam uttara-
[145,7]kālaṃ vibhāvayanto vināśo asya bhūta iti yathā-pratīti vyapadiśanti
[145,8]ity uktam / na hi bhāvasya kiṃcit kadācid bhavati / sa eva
[145,9]kevalaṃ sva-hetubhyas tathābhūto bhavati / tan na kenacid bhavatā
[145,10]sa naṣṭaḥ / kiṃ tarhi / svabhāva eva asya yena sa naṣṭo nāma /
[145,11]kathaṃ tarhi idānīm ahetuko vināśo bhavati ity ucyate /
[145,12]naśyan bhāvo apara-apekṣa iti taj-jñāpanāya sā /
[145,13]avasthā ahetur uktā asyā bhedam āropya cetasā //

{277}

[145,14]na bhāvo jāto aparasmān nāśaṃ pratilabhate tathābhūtasya eva
[145,15]svayaṃ jāter ity apara-apekṣa-dharma-antara-pratiṣedha-arthaṃ tat-
[145,16]svabhāva-jñāpanena artha-antaram iva dharmiṇo dharmaṃ cetasā
[145,17]vibhajya tan-mātra-jijñāsāyāṃ svabhāva eva tathā ucyate / tad etan
[145,18]manda-buddhayaḥ kvacit tathā darśanād ghoṣa-mātra-vipralabdhā
[145,19]nāśaṃ guṇaṃ tasya ca bhāvam āropya sahetukam ahetukaṃ
[145,20]vā apratiṣṭhita-tattvayā bhāva-cintayā ātmānam ākulayanti /
[145,21]svato api bhāve abhāvasya vikalpaś ced ayaṃ samaḥ /
[145,22]nanv aparabhāvitve api vināśasya svata eva bhāvasya bhavato
[145,23]ayaṃ tattvānyattva-vikalpas tulyaḥ / tadā kim artha-antara-bhāve
[145,24]bhāvo na dṛśyate anarthāntaratve api tad eva tad bhavati /
[145,25]tan na kiṃcid asya jātam iti kathaṃ vinaṣṭo nāma / nanv atra /
[145,26]na tasya kiṃcid bhavati na bhavaty eva kevalam //

{278}

[145,27]ity uktam / na hy ayaṃ vināśo anyo vā kaścid bhāvasya bhavati ity
[145,28]āha / kiṃ tarhi / sa eva bhāvo na bhavati iti / yadi hi kasyacid bhāvaṃ
[145,29]brūyāt na bhāvo anena nivartitaḥ syāt / tathā ca bhāva-nivṛttau
[145,30]prastutāyām aprastutam eva uktaṃ syāt / na hi kasyacid
[145,31]bhāvena bhāvo na bhūto nāma / tadā na bhūto yadi svayaṃ na
[146,1]bhavet / na bhavati iti ca prasajyapratiṣedha eṣa na paryudāsaḥ /
[146,2]anyathā iha api kasyacid bhāve na pratiṣedha-paryudāsayo rūpa-
[146,3]bhedaḥ syād ubhayatra vidheḥ prādhānyāt / evaṃ ca apratiṣedhāt
[146,4]kasyacit paryudāso api kvacin na syāt / yadi hi kiṃcit kutaścin
[146,5]nivarteta tadā tad-vyatireki saṃspṛśyeta / tat-paryudāsena / tac
[146,6]ca na asti / sarvatra nivṛttir bhavati ity ukte kasyacid bhāvasya eva
[146,7]pratītiḥ / tathā ca anena artha-antara-bhāva eva uktaḥ syāt / na tayoḥ
[146,8]parasparaṃ vivekaḥ / aviveke ca na paryudāsaḥ / tad evaṃ vyatireka-
[146,9]abhāvād anvayo api na syāt / tasya eka-svabhāva-sthiti-lakṣaṇatvāt /
[146,10]tat-sthitiś ca tad-anya-vyatireke sati syāt / sa ca na asti ity apravṛtti-
[146,11]nivṛttikaṃ jagat syāt / tasmād yasya nāśo bhavati ity ucyate sa
[146,12]svayam eva na bhavati ity uktaṃ syāt / na vai ghoṣa-sāmyād viṣaya-
[146,13]antara-dṛṣṭo vidhiḥ sarvatra yojanām arhati / na hi gardabha iti
[146,14]nāma-karaṇād bāleya-dharmā manuṣye api saṃyojyāḥ / tathā na
[146,15]caitrasya putro bhavati ity atra dṛṣṭo vidhir nāśe api virodhāt /
[146,16]evaṃ ca abhidhāne api prayojanam āveditam eva / ataḥ
[146,17]bhāve hy eṣa vikalpaḥ syād vidher vastv-anurodhataḥ /
[146,18]bhāvo avaśyaṃ bhavantam apekṣate / sa ca svabhāva eva / niḥsvabhāvasya
[146,19]kvacid vyāpāre samāveśa-abhāvāt / vyāpāra iti hi
[146,20]tathābhūta-svabhāva-utpattiḥ / sā niḥsvabhāvasya kathaṃ syāt /
[146,21]katham idānīṃ bhavaty abhāvaḥ śaśa-viṣāṇam ity ādi-vyavahāraḥ /
[146,22]na vai śaśa-viṣāṇaṃ kiṃcid bhavati ity ucyate / api tv evam
[146,23]asya na bhavati iti bhāva-pratiṣedha eva kriyate / api ca / vyavahartāra
[146,24]eva etad evaṃ vyāpāra-vad iva samāropya ādarśayanti
[146,25]prakaraṇena kenacit / na tu tat tathā / sarva-artha-vivecanaṃ hi
[146,26]tatra tattvaṃ na kasyacit samāveśaḥ / na khalv evaṃ vināśo vastuni
[146,27]tad-bhāvāt / asāv api yadi vaktṛbhir evaṃ khyāpyate na
[146,28]tu svayaṃ tathā tadā na kiṃcid bhavati iti iṣṭam eva / tasmāt svayaṃ
[147,1]bhavan svabhāvo vikalpa-dvayaṃ na ativartate tattvam anyattvam
[147,2]iti / atattvam eva svabhāvasya anyattvam / na hi rūpa-rasayor
[147,3]apy anyad eva parasparam anyattvam / svabhāva-apratibandho
[147,4]anyattvam iti cet / ko ayaṃ pratibandho nāma yena sa ca na
[147,5]syāt / na anya-svabhāvaś ca / janma iti cet / sarva-kāraṇānāṃ parasparam
[147,6]avācyatā syāt / tathā ca sarvaḥ sarvasya kathaṃcid upayogi
[147,7]iti na kaścit kutaścid anyaḥ syāt / evaṃ ca avācyatā ity api kāryakāraṇabhāva
[147,8]eva śabda-antareṇa uktaḥ syāt / na artha-bhedaḥ / svabhāva-ananugamanaṃ
[147,9]tv anyattvaṃ brūmaḥ / sa ca svabhāvavatāṃ parasparam
[147,10]asty eva ity anyattvam eva / na ca taj-janma-lakṣaṇāt
[147,11]svabhāvapratibandhād anyaḥ pratibandho nāma / anāyattasya
[147,12]vyabhicāra-avirodhāt / tato dharma-bhedāc ca anyattvam / jñāna-kṛtaḥ
[147,13]pratibandha iti cet / syād etat / yat-pratipatti-nāntarīyakaṃ
[147,14]yaj-jñānaṃ tad-gatau niyamena tat-pratibhāsanāt tad atad-rūpam
[147,15]apy avācyam iti / na / tasya niḥsvabhāvatvāt svayam / sa eva hi
[147,16]tasya svabhāvo yaḥ pratibhāti / svabhāvavattve asya tadvat pratibhāsa-
[147,17]prasaṅgāt / apratibhāsamānasya ca dṛśya-abhāvāt / adṛśyatve
[147,18]api na tad-rūpaṃ jñānam iti kasya kim āyattā pratipattiḥ / na
[147,19]ca yad yad āyattā-pratītikaṃ tasya svabhāva-pratibhāsa eva naśyati /
[147,20]prakāśa-āyatta-pratītīnām iva nīla-ādīnām / kā vā tasya pratyāsattiḥ /
[147,21]tatra yat tasminn anātma-rūpe pratīyamāne sa svayaṃ
[147,22]pratyupatiṣṭhate / atiprasaṅgo hy evaṃ syāt / pratīyamānasya
[147,23]tad-upādānatā iti cet / ko ayam upādāna-arthaḥ / na kāryakāraṇabhāvo
[147,24]anabhyupagamāt / abhyupagame vā na kārya-kāraṇe anyonya-
[147,25]pratīti-pratyupasthāpane / pratīter eva tan-nāntarīyakatā
[147,26]pratyāsattir iti cet / nanu sa eva asati pratibandhe na yuktā ity ucyate /
[148,1]na akārya-kāraṇayoḥ kaścit pratibandha iti ca uktam / yat-pratipatti-
[148,2]nāntarīyakaṃ yaj-jñānam ity api taj-jñāne sati syāt / na hi yo
[148,3]vijñāne svarūpeṇa asvarūpa-asaṃsargeṇa na pratibhāsate tasya kiṃcij
[148,4]jñānam / tad-abhāvān na sidhyati avācyatā-lakṣaṇam artha-
[148,5]rūpasya / tad bhavatā vastutas tattvānyattva-bhājā bhavitavyam /
[148,6]yasya tu vinaśyato bhāvasya na kiṃcid bhavati / tena
[148,7]na bhāvo bhavati ity uktam abhāvo bhavati ity api //

{279}

[148,8]yad apy ayaṃ bhāvasya abhāvo bhavati ity āha / tad api bhāvo
[148,9]na bhavati ity eva uktaṃ bhavati / evaṃ hi sa nivartito bhavati /
[148,10]pratiṣedhe vidher asambhavāt / tata eva asya vināśe na kaścid hetuḥ /
[148,11]tathā hi /
[148,12]apekṣyeta paraḥ kāryaṃ yadi vidyata kiṃcana /
[148,13]yad akiṃcitkaraṃ vastu kiṃ kenacid apekṣyate //

{280}

[148,14]sati hi kārye kāraṇaṃ bhavati / na ca naśyato bhāvasya kiṃcit
[148,15]kāryam ity uktam / tasmād yo nāma nāśa-hetuḥ sa bhāve na
[148,16]kiṃcit karoti ity akiṃcitkaro na apekṣyaṇīyaḥ / tat kathaṃ idānīm
[148,17]anutpanna-atiśayas tad-avastha eva bhāvo naṣṭo nāma /
[148,18]nanv atiśaya-utpattāv api sa eva tasya atiśaya utpanna iti kathaṃ
[148,19]sa naṣṭo nāma / tena na ayaṃ tad-avastho naṣṭo nāma / yena svayaṃ
[148,20]na bhavati tena naṣṭaḥ / na artha-antara-utpādād ity uktam / na hy
[148,21]atiśaya-utpattyā svayaṃ na bhūto nāma / abhāvasya sarva-atiśaya-upākhyā-
[148,22]nivṛttyā sarva-bhāva-dharma-viveka-lakṣaṇatvāt / bhāvasya
[148,23]ca utpatti-samāveśa-lakṣaṇatvāt / tasmān na abhāve kasyacid bhāva-upakṣepo
[148,24]anyasya /
[148,25]etena ahetukatve api hy abhūtvā nāśa-bhāvataḥ /
[148,26]sattā-nāśitva-doṣasya pratyākhyātaṃ prasañjanam //

{281}

[148,27]yo api manyate ahetuke api vināśe abhūtvā asya bhāvāt sattā-anityatvaṃ
[149,1]ca durnivāram / abhūtvā bhavann ahetuko bhavati ity api
[149,2]viruddham iti / so apy anena eva pratyākhyātaḥ / kasyacid bhāvān abhyupagamāt /
[149,4]yathā keṣāṃcid eva iṣṭaḥ pratigho janmināṃ tathā /
[149,5]nāśaḥ svabhāvo bhāvānāṃ na anutpattimatāṃ yadi //

{282}

[149,6]atha api syād / bhavatu nāma svabhāva eṣa bhāvānāṃ ya ime kṣaṇa-
[149,7]sthiti-dharmāṇāḥ / sa tu utpattimatām eva bhaviṣyati / na hi svabhāva
[149,8]iti sarvaḥ sarvasya svabhāvo bhavati pratigha-ātmatā-vat /
[149,9]satyam etat / tathā api /
[149,10]svabhāva-niyamād hetoḥ svabhāva-niyamaḥ phale /
[149,11]na anitye rūpa-bhedo asti bhedakānām abhāvataḥ //

{283}

[149,12]na vai pratigho anyo vā svabhāvo akasmāt pratiniyamavān / yādṛśī
[149,13]tu sva-hetoḥ śakti-sthitis tādṛśaṃ phalaṃ bhavati iti hetu-svabhāva-
[149,14]niyamāt phala-svabhāva-niyamaḥ / ākasmikatve apy asya ukto
[149,15]doṣaḥ / pratighāta-ātmatā-hetu-svabhāva-pratiniyamavan na naśvara-
[149,16]janana-pratiniyata-svabhāvaṃ bhāvaṃ paśyāmaḥ / yena taj-janmā
[149,17]tathā syān na anyaḥ / sarva-ākāra-janmanāṃ vināśa-darśanāt /
[149,18]nanv idam apy aniśceyam eva sarva-ākāra-janmāno naśyanti iti /
[149,19]tāsām aniḥśeṣa-darśanāt / vicitra-śaktayo hi sāmagryo dṛśyante /
[149,20]tatra kācit syād api yā anaśvara-ātmānaṃ janayet / na / jñeya-adhikārāt /
[149,21]ye kadācit kvacit kenacij jñātāḥ santo na jñāyante
[149,22]teṣāṃ sattā-anubandhī nāśa iti brūmaḥ / ta eva kṛtakā anityāḥ
[149,23]sādhyante / na hy ayaṃ sambhavo asti yat te jñāna-janana-
[149,24]svabhāvāḥ punar anaṣṭā na janayeyur apekṣeran vā param /
[149,25]taj-janana-svabhāvasya niṣpatteḥ / na ca teṣv anapekṣeṣu kasyacit
[149,26]kadācit kiṃcij jñānaṃ nivarteta / na ca evaṃbhūtaṃ kiṃcid asti /
[149,27]sarvasya kenacit kadācit jñānāt / jñāna-mātra-arthakriyāyām apy
[150,1]asāmarthye vastv eva na syāt / tathā hi tal-lakṣaṇaṃ vastv iti
[150,2]vakṣyāmaḥ / tasya ca vināśa-avyabhicārāt sa sattā-anubandhī /
[150,3]pratyākhyeyā ata eva eṣāṃ sambandhasya api nityatā /
[150,4]ata eva yathā uktād vastu-mātra-anubandhād vināśasya śabda-vat
[150,5]sambandha-nityatā api pratyākhyeyā / yā ca śabda-śaktir yogyatā-ākhyā
[150,6]artha-pratipattyā āśrayo jaiminīyair varṇyate sa artha-antaram
[150,7]eva na bhavati / tathā hi / yogyatā iti rūpa-atiśaya eva bhāvānām ity
[150,8]āveditaṃ prāk / astu vā artha-antaram / tathā api
[150,9]sambandha-doṣaiḥ prāg uktaiḥ śabda-śaktiś ca dūṣitā //

{284}

[150,10]ukto hi sambandha-artha-antara-vāde aneka-prakāro doṣaḥ / tena eva
[150,11]sā śabda-śaktir dūṣitā iti na punar ucyate / api ca /
[150,12]na apauruṣeyam ity eva yathā artha-jñāna-sādhanam /
[150,13]dṛṣṭo anyathā api vahny-ādir aduṣṭaḥ puruṣa-āgasā //

{285}

[150,14]bhavantu nāma apauruṣeyā vaidikāḥ śabdāḥ tathā api sambhāvyam
[150,15]eva eṣām ayathārtha-jñāna-hetutvam / na hi puruṣa-doṣa-upadhānād
[150,16]eva artheṣu jñāna-vibhramaḥ / tad-rahitānām api pradīpa-ādīnāṃ nīla-utpala-
[150,17]ādiṣu vitatha-jñāna-jananāt / tad ime śabdāḥ saṃskāra-nirapekṣāḥ
[150,18]prakṛtyā ca artheṣu pratibhāna-hetavaḥ syuḥ / svabhāva-viśeṣād
[150,19]vahny-ādi-vat / vitatha-vyaktayaś ca niyamena eva niyama-
[150,20]kāraṇa-abhāvād ayuktam iti cet / avitatha-vyakti-niyame kiṃ
[150,21]kāraṇam / tasmād yathārtha-vyakti-niyama-vat prakṛtyā ayathārtha-
[150,22]vyakti-niyamaḥ kiṃ na kalpyate / athavā vahny-ādi-vad eva artheṣu
[150,23]ubhaya-jñāna-hetutvaṃ syāt / na hy apauruṣeyā api vahny-ādaya
[150,24]ekatra yathārtha-jñāna-hetavo api sarvatra tathā bhavanti iti /
[150,25]tathā śabdānām apy apauruṣeyatve apy ubhayaṃ syād iti / bhavatu
[150,26]vahny-ādīnām kṛtakatvād yathā-pratyayam anyatra anyathātvam
[150,27]na punar nityeṣu śabdeṣv etad asti / nanv evaṃvidho anyatra
[150,28]apy asty eva dharmas teṣām api saṃketa-balād anyathā-vṛtteḥ
[150,29]kārya-janana-svabhāva-sthitau ca eṣāṃ samaya-āder apekṣaṇīyasya abhāvāt /
[151,1]tataḥ pratītir artheṣu sarvasya sarvadā syāt / na ca asti
[151,2]tasmān na śabdāḥ sthita-svabhāvā iti / api ca /
[151,3]na jñāna-hetutā eva syāt tasminn akṛtake mate /
[151,4]nityebhyo avastu-sāmarthyān na hi janma asti kasyacit //

{286}

[151,5]yady akṛtakaḥ śabdo na tasmād artheṣu pratītir eva syāt / pratīti-
[151,6]janma-itara-kālayos tulya-rūpasya pratīti-janmani sāmarthya-
[151,7]sambhāvanā-ayogāt / evam ayaṃ janako na evam iti vivecanīyasya
[151,8]rūpa-bhedasya abhāvāt / na yādṛśo asya ajanakas tādṛśa eva janako
[151,9]yuktaḥ / anya-apekṣā api niṣiddhā eva / tasmān na nityānāṃ kvacid
[151,10]vijñāna-janana-sāmarthyam / kadācid ajanane nityam ajanana-prasaṅgāt /
[151,11]kārya-sātatya-adarśanāc ca na te kathaṃcit kartāra ity
[151,12]ukta-prāyam / yā apy etā nitya-abhimateṣv ākāśa-ādiṣu pratipattayas
[151,13]tā api na tat-svabhāva-bhāvinyaḥ / tathā hi /
[151,14]vikalpa-vāsanā-udbhūtāḥ samāropita-gocarāḥ /
[151,15]jāyante buddhayas tatra kevalaṃ na artha-gocarāḥ //

{287}

[151,16]svalakṣaṇa-viṣayā hi buddhir niyamena tad-yogyatā-upasthāpana-anuvidhāyinī
[151,17]iti tasmin saty asyāḥ kāraṇe yogye sā bhavaty eva /
[151,18]tad yadi nityānāṃ padārthānāṃ svalakṣaṇe kasyacit jñānaṃ syāt
[151,19]sarvasya sarvadā syāt / kārya-viśeṣā hi vyaktayaḥ kathaṃcit
[151,20]kvacid upayujyamānās tad-upajanana-yogya-atiśaya-pratilambha-hetum
[151,21]vastu-viśeṣam apekṣanta iti yuktam / tathā akārya-viśeṣo nityo
[151,22]bhāvaḥ kenacid gṛhyamāṇas tat-kāraṇa-apekṣo yadi grahaṇam asya
[151,23]janayet yuktaṃ yat tena eva gṛhyeta / tac ca sthita-svabhāvatvān
[151,24]na sambhavati iti / sarveṇa samaṃ gṛhyeta na vā kenacid iti
[151,25]san kenacid dṛṣṭo na nityaḥ kaścid atīndriyaḥ syāt / na ca etad asti /
[151,26]tasmād artha-sāmarthya-anapekṣāḥ samāropita-gocarā āntaram eva upādānaṃ
[151,27]vikalpa-vāsanā-prabodham āśritya bāhya-artha-śūnyā bhrāntaya
[151,28]eva ākāśa-ādiṣu sarvasya sambhavanti iti / tasmān na aparāvṛtti-
[152,1]dharmāḥ śabdāḥ / tattve vā kuta etad avitatha-artha-pratītaya
[152,2]eva iti / na hy agnir himasya bheṣajam ity ādiṣu śīta-pratighāta-
[152,3]sāmarthyaṃ loka-prasiddhaṃ agneḥ khyāpyata iti sarvaṃ tathā
[152,4]bhavati / lokasya sva-icchā-kṛta-saṃketa-anuvyavahārāt kim ayaṃ
[152,5]lokaḥ sva-saṃketam anuvidadhad evaṃ pratyeti āhosvic śabda-
[152,6]svabhāva-sthiter iti sandehaḥ / loka-icchayā api parāvartyamānāḥ
[152,7]śabdāḥ punar anyatra anyathā dṛśyanta iti loka-prasiddhy-anuvidhāne
[152,8]api sambhavaty eṣām anyathābhāvaḥ / tasmāt kasyacid avaiparītya-
[152,9]darśane api sarveṣāṃ tathābhāvo na sidhyati / akṛtaka-svabhāvatve
[152,10]api hy eṣāṃ kaścin mithyā-artha-niyato api syād iti svabhāva-
[152,11]aparijñānāt sarvatra saṃśayaḥ syāt /
[152,12]mithyātvaṃ kṛtakeṣv eva dṛṣṭam ity akṛtaṃ vacaḥ /
[152,13]satya-arthaṃ vyatirekasya virodhi-vyāpanād yadi //

{288}

[152,14]atha yan mithyā-arthaṃ vacanaṃ tad akhilaṃ kṛtakam iti hetu-vyatirekeṇa
[152,15]sādhya-vyatirekasya vyāpter anyatra asambhavād akṛtakaṃ
[152,16]satya-artham iti syād vinā apy anvayena / yo hi yena avyāptas
[152,17]tatra tad-vyatirekaḥ śaṅkyeta / na ca viruddhayor ekatra sambhavo
[152,18]asti / asambhave ca vijātīyasya gaty-antara-abhāvād iṣṭa-artha-siddhes
[152,19]tat-sādhanatvāc ca liṅgasya vyartham anvaya-darśanaṃ
[152,20]vyatireka-mātreṇa eva siddher iti / satyam etat yadi vipakṣayor
[152,21]vyāpyavyāpakabhāvaḥ sidhyet / sa tu na siddhaḥ / yasmāt
[152,22]hetāv asambhave anukte bhāvas tasya api śaṅkyate /
[152,23]viruddhānāṃ padārthānām api vyāpaka-darśanāt //

{289}

[152,24]yadi hetoḥ sādhya-vipakṣe abhāvaḥ sidhyet tadā sādhya-vyatirekaṃ
[152,25]hetu-vyatireko vyāpnuyāt / na ca tatra tasya asambhave
[152,26]pramāṇaṃ paśyāmaḥ / na ca aviruddha-vidhiḥ pratiṣedha-sādhano
[152,27]yuktaḥ / atiprasaṅgāt / na ca ekatra dṛṣṭasya anyatra asambhava
[152,28]eva pṛthag viruddha-sahabhāvinām api darśanāt / anityatva-vat
[152,29]prayatnānantarīyaka-itarayor / na ca tathāvidhasya adarśanād asattvam
[152,30]eva / yasmāt /
[153,1]na asattā-siddhir ity uktaṃ sarvato anupalambhanāt /
[153,2]asiddhāyām asattāyāṃ sandigdhā vyatirekitā //

{290}

[153,3]na hy ayaṃ puruṣa-mātrakaḥ sarvaṃ draṣṭuṃ samartho yena asya
[153,4]darśana-nivṛttyā na tathā syāt / yasya hi jñānaṃ jñeya-sattāṃ
[153,5]na vyabhicarati sa evaṃ bruvāṇaḥ śobheta adarśanān na asti iti /
[153,6]tad ime svabhāva-deśa-kāla-viprakarṣeṇa santo apy anupalakṣyāḥ
[153,7]syuḥ / tathā hi / ko atyantaparokṣe arthe saṃvādanam itarad
[153,8]vā sarva-darśī vacanasya akṛtakasya itarasya vā vibhāvayituṃ samarthaḥ /
[153,9]pratipāditaṃ ca etat kvacit tathā dṛṣṭānām apy arthānāṃ
[153,10]punaḥ kathaṃcid anyathābhāvaḥ yathā kvacid deśe madhurāṇi
[153,11]nimba-phalāni saṃskāra-viśeṣād āmalakī-phalāni ca na
[153,12]ca idānīm atad-darśinā tāni pratikṣeptavyāny eva iti / tasmād akṛtakaṃ
[153,13]ca syād syān mithyā-arthaṃ ca iti na virodhaṃ paśyāmaḥ / na
[153,14]hi iyam anupalabdhir adṛśya-ātmasv abhāva-sādhikā ity uktam / tena
[153,15]yat kiṃcin mithyā-arthaṃ tat sarvaṃ pauruṣeyam ity aniścayād
[153,16]avyāptiḥ / tathā hi /
[153,17]anvayo vyatireko vā sattvaṃ vā sādhya-dharmiṇi /
[153,18]tan-niścaya-phalair jñānaiḥ sidhyanti yadi sādhanam //

{291}

[153,19]tathā ca uktam / ya eva tu ubhaya-niścita-vācī sa sādhanam dūṣaṇam
[153,20]vā na anyatara-prasiddha-sandigdha-vācī punaḥ sādhana-apekṣatvād
[153,21]iti / ko hy adṛṣṭa-virodhasya sambhavaṃ pratyācakṣīta / tad ayaṃ
[153,22]vyatirekaḥ saṃśayād asādhanam / api ca /
[153,23]yatra sādhya-vipakṣasya varṇyate vyatirekitā /
[153,24]sa eva asya sapakṣaḥ syāt sarvo hetur ato anvayī //

{292}

[154,1]yat kiṃcin mithyā-arthaṃ tat sarvaṃ pauruṣeyam iti hetu-vipakṣeṇa
[154,2]sādhya-vipakṣasya vyāptis tad-abhāve abhāva-siddhau syāt / tad-abhāve
[154,3]bhavatas tena vyāpty-ayogāt / yā eva ca vijātīyayor vyāvṛtti-siddhiḥ
[154,4]sā eva anvaya-sthitir vipakṣa-vyavaccheda-lakṣaṇatvāt sādhyasya /
[154,5]pratiṣedha-dvayāc ca vidhi-siddhir iti kā ananvaya-avyatireka-vyāpti-
[154,6]siddhiḥ / tan na kaścid hetur ananvayo nāma / eka-vyavacchedasya
[154,7]tad-vijātīya-siddhi-nāntarīyakatvāt / anitya-nirātmatā-ādi-vyavacchede
[154,8]api tathā syāt / na / vyatireka-vyavacchedasya bhāva-rūpatvāt /
[154,9]na bhāva-rūpa-vyavacchede bhāva-anuṣaṅgaḥ / abhāva-vyavacchedas
[154,10]tu niyamena bhāva-upasthāpanaḥ / bhāva-abhāvayor anyonya-viveka-
[154,11]rūpatvāt / abhāva-rūpas tu vyatirekaḥ sa ca vyatiricyamāno
[154,12]bhāvam upasthāpayati na evaṃ nairātmya-ādayaḥ svabhāva-viśeṣāt /
[154,13]kriyā-bhoga-adhiṣṭhāna-asvatantro hy ātmā nirātmā / tat-svātantrya-
[154,14]lakṣaṇatvād ātmanaḥ / tad rūpaṃ nairātmyaṃ na ātma-nivṛtti-
[154,15]mātram anyathā nirupākhye kṛtakatva-ādy-ayogān na tato nairātmya-
[154,16]siddhiḥ syāt / ātma-vyavacchedena nirātmano bhāvasya parāmarśād
[154,17]adoṣa iti cet / paryudāsena vastu-saṃsparśād tad eva
[154,18]vastu-rūpaṃ nairātmyam āyātam / yasya api na abhāva-rūpo vyatirekas
[154,19]tasya bhāva-rūpa-vyavacchede na bhāva-siddhiḥ syād iti
[154,20]na anvaya-anuṣaṅgaḥ / tathā anairātmye api na bhāva-siddhiḥ / yathā
[154,21]na idaṃ nirātmakaṃ jīvaccharīraṃ prāṇa-ādimattvād iti vipakṣayor
[154,22]vyāpyavyāpakabhāva-cintāyām aprāṇa-ādimattva eva nairātmyaṃ
[154,23]dṛṣṭam / tad-abhāve ca na asti iti svayaṃ na bhavad api prāṇa-ādīnāṃ
[154,24]na ātmani siddhim upasthāpayati / tathā sādhye api prāṇa-ādibhir
[154,25]vyudasyamānaṃ syāt kevalam / nairātmye abhāvāt prāṇa-
[154,26]ādayas tan-nirasanā na ātma-upasthāpanāḥ / tatra bhāva-asiddheḥ /
[154,27]na ca nairātmya-nivṛttyā ātma-siddhiḥ syāt / vipakṣa-vyatireka-darśane
[154,28]api prasaṅgāt / tan na viparyaya-vyāptir vyatireka-asiddhau /
[154,29]tat-siddhir eva ca anvaya-siddhiḥ / asiddhau vā tad-vyatireka-nivṛtti-
[154,30]siddhāv api tad-asiddhir iti sādhye api prasaṅgaḥ / tan na ananvayā
[154,31]vyatireka-vyāptiḥ / mithyā-arthatāyās tu pauruṣeyatvena vyāptyā
[155,1]apauruṣeyān nivṛttāv api na satya-arthatvam / prakāra-antara-sambhavāt /
[155,2]dvairāśye tu śabdānām etat syād eka-nivṛttau gaty-antara-
[155,3]abhāvāt / te tv anarthakā api syur iti na iṣṭasiddhiḥ / artha-pratīter
[155,4]na anarthakā iti cet / eṣa puruṣa-vyāpāraḥ syāt / artha-antara-vikalpa-vat /
[155,5]yathā atad-arthatve api bharata-urvaśy-ādi-carita-ādikam artham
[155,6]anye anyathā vyācakṣate / tad-anusāreṇa ca keṣāṃcit pratītiḥ /
[155,7]tathā ayam anarthakeṣv artha-vikalpaḥ puruṣa-kṛtaḥ na tu śabda-
[155,8]svabhāva-kṛtaḥ puruṣa-upadeśa-apekṣaṇāt artha-antara-vad eva /
[155,9]na hi prakṛtyā prakāśanās tam apekṣante vahny-ādayaḥ / puruṣas
[155,10]tu sva-samaya-vyāpāram ācakṣāṇa upadiśati iti nyāyyam /
[155,11]puruṣa-samita-nisarga-siddhayor upadeśa-apekṣaṇa-aviśeṣād anya-viśeṣa-abhāvāc
[155,12]ca eko naisargiko anyas tu pauruṣeya iti duravasānam / asti
[155,13]viśeṣaḥ pramāṇa-saṃvāda iti cet / etad uttaratra niṣetsyāmaḥ na asty
[155,14]atyantaparokṣe arthe pramāṇa-antara-vṛttir iti / samāna-dharmiṇor
[155,15]arthayoḥ pramāṇa-saṃvāda-mātra-viśeṣād ekatra apauruṣeyatve bahutaram
[155,16]idānīm apauruṣeyam / santi puruṣa-kṛtāny api vākyāni kānicid
[155,17]evaṃvidhāni iti teṣv api prasaṅgaḥ / tadvad eṣām apy abhimata-
[155,18]arthavattā pauruṣeyī ca syāt pramāṇa-anurodhinī ca / api
[155,19]ca idaṃ mantrā apauruṣeyāś ca iti vyāhataṃ paśyāmaḥ / tathā hi /
[155,20]samayatve hi mantrāṇāṃ kasyacit kārya-sādhanam /
[155,21]yuktam / yady ete mantrāḥ kasyacit samayo yathā mat-praṇītam /
[155,22]etad abhimata-artha-upanibandhanaṃ vākyam evaṃ niyuñjānam
[155,23]anena arthena yojayāmi iti parārtha-paratā-anurodhena anyato vā kutaścid
[155,24]hetoḥ kṛtaḥ syāt tadā mantra-prayogāt kadācit artha-
[155,25]niṣpattir yuktā kavi-samayād iva pāṭhakānām /
[155,26]atha api bhāva-śaktiḥ syād anyatra apy aviśeṣataḥ //

{293}

[155,27]na vai puruṣa-samayān mantrebhyo artha-siddhiḥ / kiṃ tarhi / bhāva-
[155,28]svabhāva eṣa yad ime kathaṃcin niyuktāḥ phaladāḥ / tat tarhi
[156,1]rūpaṃ varṇānāṃ sarvatra aviśiṣṭam iti yathākathaṃcit prayuktād
[156,2]api phalaṃ syāt / varṇā eva hi mantro na anyat kiṃcit / tat-kramo
[156,3]mantra iti cet /
[156,4]kramasya arthāntaratvaṃ ca pūrvam eva nirākṛtam /
[156,5]na varṇa-vyatirikto anyaḥ krama iti niveditam etat / avyatireke
[156,6]ca varṇā eva mantras / te ca aviśiṣṭāḥ sarvatra iti sarvadā phaladāḥ
[156,7]syuḥ / upaplavas tv alpīyaso api kramasya bhraṃśād dṛṣṭaḥ /
[156,8]kasyacid anuṣṭhānād devatā-saṃnidher asākalyena virādhanāc
[156,9]ca / sarva-bhraṃśe tu kasyacid eva samayasya ananuṣṭhānād asaṃnidher
[156,10]na artha-anarthau / kiṃ ca kramasya arthāntaratve anarthāntaratve
[156,11]vā varṇa-ātmanas tat-krama-ātmano vā mantrasya artha-hetor
[156,12]akṛtakatvān nityasya nityaṃ saṃnidhānam iti
[156,13]nityaṃ tad-artha-siddhiḥ syād /
[156,14]yato hi bhāva-śakteḥ phala-utpattiḥ sā avikalā iti na phala-vaikalyaṃ
[156,15]syāt / na hi kāraṇa-sākalye kārya-vaikalyaṃ yuktam / tasya
[156,16]akāraṇatva-prasaṅgāt / na kevalān mantra-prayogād iṣṭasiddhis
[156,17]tasya vidhāna-apekṣatvād iti cet /
[156,18]asāmarthyam apekṣaṇe //

{294}

[156,19]yadi mantrā vidhānād anyato vā kaṃcit svabhāva-atiśayam āsādayeyuḥ
[156,20]sa tatra samartho apekṣyaḥ syāt / na ca nityeṣv etad
[156,21]asti ity uktam / tat kim ayam asamartho apekṣyata ity anapekṣāḥ
[156,22]sadā kuryur na vā kadācid anatiśayāt /
[156,23]sarvasya sādhanaṃ te syur bhāva-śaktir yad īdṛśī /
[156,24]prayoktṛ-bheda-apekṣā ca na asaṃskāryasya yujyate //

{295}

[156,25]yadi bhāva-śaktayā eva mantrāḥ siddhi-pradā na te kaṃcit parihareyur
[156,26]yajamānam anyaṃ vā / na hy anyaṃ prati svabhāvo atad-bhāvo
[156,27]bhavati / tasya tena anapakarṣaṇād anyena ca anutkarṣaṇāt /
[157,1]kenacit saha kāryakāraṇabhāva-ayogāt / pratyāsatti-viprakarṣa-
[157,2]abhāvāt / ata eva asya asaṃskāryatvāt prayoktā api na asti / ataḥ
[157,3]prayoktā phalam aśnuvīta /
[157,4]saṃskāryasya api bhāvasya vastu-bhedo hi bhedakaḥ /
[157,5]prayoktṛ-bhedān niyamaḥ śaktau na samaye bhavet //

{296}

[157,6]ādheyaviśeṣā hy anityā bhāvāḥ / tad-hetoḥ svabhāva-bhede tataḥ
[157,7]samāsādita-atiśayatvād anyatra anyathā syuḥ / na abhede / kāraṇa-aviśeṣe
[157,8]kārya-aviśeṣāt / viśeṣe tasya ahetukatva-prasaṅgād ity ukta-
[157,9]prāyam / tad ime mantrāḥ svabhāva-atiśayāt phaladāyinaḥ kāryā
[157,10]api na śūdra-ādi-prayoge apy anyathā syuḥ / śūdra-vipra-abhidhānayoḥ
[157,11]puruṣayoḥ svabhāva-abhedāt / na hi puruṣa-icchā-anuvidhāyino
[157,12]nāma-vyavahāra-bhedāt svabhāva-bheda-anubandhinām arthānām anyathātvam
[157,13]asti / tayor jāti-bheda iti cet / sa khalv ākṛti-guṇa-śakti-
[157,14]bhede dṛṣṭo gava-aśva-vat / anupadeśaṃ ca enaṃ lokaḥ pratipadyate /
[157,15]na tadvad anayoḥ kaṃcid api guṇaṃ viniyataṃ paśyāmaḥ / apaśyantaś
[157,16]ca kathaṃ bhedaṃ pratipadyemahi / yo apy ayaṃ nāma-
[157,17]bheda-anvayo loke pratīti-bhedaḥ so asaty api jāti-bhede vyāpāra-
[157,18]viśeṣa-anuṣṭhānād anvayāc ca syād vaidya-vaṇig-vyapadeśa-ādi-vat /
[157,19]tad ime aviśiṣṭena prayujyamānā mantrās tato aviśiṣṭam eva
[157,20]svabhāvam āsādayanti / tena aviśeṣeṇa eva phaladāḥ syuḥ / yadā
[157,21]tu samayād ebhyaḥ phalaṃ tadā ayam adoṣaḥ / samayakārasya
[157,22]ruceḥ phala-utpatti-niyamāt / svabhāva-vṛttayo hi bhāvās tan-mukhena
[157,23]prasaṅgam arhanti / na puruṣa-icchā-vṛttayas teṣāṃ
[157,24]yathākathaṃcid vṛtteḥ / yad api prayoktā phalam aśnuta iti
[157,25]prayogaṃ samīhita-artha-yogyasya utpādanaṃ santānapariṇāmanaṃ
[157,26]vā paśyāmaḥ / tad ubhayaṃ viśeṣa-janmani syāt / anyathā /
[157,27]anādheyaviśeṣāṇāṃ kiṃ kurvāṇaḥ prayojakaḥ /
[157,28]yena tataḥ kaścit phalam aśnute anyo na /
[157,29]prayogo yady abhivyaktiḥ sā prāg eva nirākṛtā //

{297}

[158,1]na hi nityānāṃ kācid abhivyaktir ity uktam yato abhivyañjakaḥ
[158,2]prayoktā syāt /
[158,3]vyaktiś ca buddhiḥ sā yasmāt sa phalair yadi yujyate /
[158,4]syāc śrotaḥ phala-sambandho vaktā hi vyakti-kāraṇam //

{298}

[158,6]na hi śabdasya anyataḥ svarūpa-pariṇāmo vyaktir na apy āvaraṇa-vigamanam /
[158,7]kiṃ tu tad-viṣayā pratītir aśrūyamāṇe avyakta-vyapadeśāt /
[158,8]tatra yadi buddhi-hetur vaktā syāt tat tulyaṃ śrotary api iti
[158,9]so api phalaṃ vaktṛ-vad aśnuvīta / na hi vaktuḥ kaścid anyas
[158,10]tad-bhāvo anyatra tad-buddhi-hetutvāt / para-upādhi-buddhiḥ śrotur
[158,11]na vaktur iti viśeṣa iti cet / kaḥ punar upayogo vaktuḥ śrotari
[158,12]yena upādhir iṣyate / tataḥ śabda-śrutir iti cet / nanu tad eva idaṃ
[158,13]paryanuyujyate kathaṃ tata iti / asambandhāt / viṣaya-upanayanād
[158,14]ayam asya śrāvakaḥ syāt / tac ca na śakyam tasya kathaṃcid
[158,15]apy apariṇāmāt / indriya-saṃskāra-ādayo apy uktāḥ / māṃ
[158,16]śrāvayaty ahaṃ śrāvayāmi iti tayoḥ pratyayād vaktṛ-śrotṛ-bheda
[158,17]iti cet / anupakārya-upakārakād bhrānti-mātrāt tad-bhāve atiprasaṅgāt /
[158,18]anyatra api bhrāntyā pratyaya-darśanāt / sarvathā upakāra-abhāve
[158,19]ca tathā pratyayo na yuktaḥ / sarveṣāṃ parasparam evaṃ
[158,20]prasaṅgāt / bhrāntir api kutaścid upakāre sati kayācit pratyāsattyā
[158,21]anyatra bhavati / sa apy atyanta-anupakāre na syāt / tasmād
[158,22]vaktṛ-śrotror vyakti-hetutve aviśeṣāt tulyaḥ phala-sambandhaḥ
[158,23]syāt / api ca /
[158,24]anabhivyakta-śabdānāṃ karaṇānāṃ prayojanam /
[158,25]manojapo vā vyarthaḥ syāc śabdo hi śrotra-gocaraḥ //

{299}

[158,26]śrotra-grahaṇa-lakṣaṇaḥ śabdaḥ / tad-atikrame atiprasaṅgāt / nanv
[158,27]evaṃ sāmānye api prasaṅgaḥ / na brūmaḥ śabda eva iti / śabdas tv
[158,28]avaśyaṃ tal-lakṣaṇas tasya lakṣaṇa-antara-abhāvāt / tatra yadi
[158,29]śabda-ātmanāṃ mantrāṇāṃ vyakti-hetuḥ prayoktā anabhivyakta-
[159,1]śruti-viṣayāṇāṃ karaṇānāṃ prayoktā jāpī na mantra-phalena
[159,2]yujyate na api manasā japan / na hi tadā śrotreṇa kaṃcid arthaṃ
[159,3]vibhāvayāmaḥ / na ca aśabda-ātmā mantraḥ /
[159,4]pāraṃparyeṇa tajjatvāt tad-vyaktiḥ sā api cen matiḥ /
[159,5]na hi manasā dhyāyato api mantra-ābhāsā buddhiḥ śabda-śravaṇād
[159,6]ṛte / tataḥ śabda-prabhavāt sā api śabda-vyaktir eva / anavasthā evaṃ
[159,7]syāt / śabda-artha-vikalpānām api paraṃparayā prasūtir asti iti /
[159,8]te /
[159,9]api
[159,10]tathā syus tad-arthā ced asiddhaṃ kalpanā-anvayāt //

{300}

[159,11]na brūmaḥ sarvā śabda-prabhavā buddhis tad-vyaktir iti / yā tu
[159,12]tad-viṣayā sā tasya vyaktir iti / mano-vikalpasya tad-viṣayatvam
[159,13]asiddham / na hi svalakṣaṇe vikalpānāṃ vṛttir iti nivedayiṣyāmaḥ /
[159,14]te hi yathāsvam āntarād vikalpa-vāsanā-prabodhād anapekṣita-
[159,15]bāhya-artha-upanidhayo bhavanti / bāhya-apāyāna-āgame api bhāvāt /
[159,16]na hi yo yasya sattā-upadhānaṃ na apekṣate sa tasya hetuḥ / ahetuś
[159,17]ca kathaṃ viṣayaḥ / tasmān na mano-vikalpaḥ śabda-vyaktir
[159,18]yatas tadvān prayoktā syāt / tat-prasūtā tad-viṣayā buddhis tad-vyaktiḥ /
[159,19]tad-āśrayaḥ prayoktā iti / atra apy uktaṃ śrotary api prasaṅga
[159,20]iti / taj-jñāne ca prayoge śabdaḥ puruṣe vyāpriyate / tasya jñāna-
[159,21]jananāt / na puruṣaḥ śabde / tadātmany anupakārāt / atha ca
[159,22]puruṣaḥ śabdānāṃ prayoktā ity alaukiko ayaṃ vyavahāraḥ /
[159,23]sarvathā śabda-svabhāvānāṃ mantrāṇāṃ prayogāt phala-avāptau
[159,24]vyartho manojapo vikalpasya śabda-rūpa-asaṃsparśāt /
[159,25]sva-sāmānya-svabhāvānām eka-bhāva-vivakṣayā /
[159,26]ukteḥ samayakārāṇām avirodho na vastuni //

{301}

[159,27]samayakāras tu svalakṣaṇam indriya-viṣayaṃ sāmānyalakṣaṇaṃ
[159,28]ca vikalpa-pratibhāsaṃ yathā-vyavahāraṃ saṃvṛtyā saṃkalayya
[159,29]samayam ārocayet yathā-samayaṃ ca arthaṃ niṣpādayed iti
[160,1]na manojapa-ādāu doṣaḥ / vastu-svabhāvāt tu phalāv āptāv atat-
[160,2]svabhāva-saṃsparśe na syāt / yad uktaṃ na varṇebhyo anyā kācid
[160,3]ānupūrvī iti tatra /
[160,4]ānupūrvyām asatyāṃ syāt saro rasa iti śrutau /
[160,5]na kārya-bheda iti ced /
[160,6]na hi saro rasa ity ādi-pādeṣu kaścid varṇa-bhedo na ca varṇa-vyatiriktam
[160,7]anyad yataḥ kārya-bhedaḥ syāt / bhinnāṃ ca tayoḥ
[160,8]pratibhāṃ paśyāmaḥ ānupūrvīm eva ca atulyām / na ca kāraṇa-abhede
[160,9]kārya-bhedo yuktaḥ / tasmād asti sā bhedavatī yato ayam
[160,10]pratīti-bhedaḥ / satyam
[160,11]asti sā puruṣa-āśrayā //

{302}

[160,12]tathā hi /
[160,13]yo yad-varṇa-samutthāna-jñānajāj jñānato dhvaniḥ /
[160,14]jāyate tad-upādhiḥ sa śrutyā samavasīyate //

{303}

[160,15]taj-jñāna-janita-jñānaḥ sa śrutāv apaṭu-śrutiḥ /
[160,16]apekṣya tat-smṛtiṃ paścād ādhatte smṛtim ātmani //

{304}

[160,17]ity eṣā pauruṣeyy eva tad-hetu-grāhi-cetasām /
[160,18]kāryakāraṇatā varṇeṣv ānupūrvī iti kathyat //

{305}

[160,19]citta-samutthānā hi vāg-vijñaptir varṇa-pada-vākya-abhidhānā / tatra
[160,20]sakāra-samutthāpana-cetasā samanantarapratyayena akara-utthāpana-
[160,21]cittam utthāpyate / tathā repha-ākāra-visarjanīya-utthāpanāni pūrva-
[160,22]pūrva-pratyayāni / tad ime anyānya-hetavo varṇāḥ sva-kāraṇa-
[161,1]ānupūrvī-janmānaḥ / śruti-kāle api yadā manda-cāriṇaḥ pūrva-
[161,2]varṇa-jñāna-sahakāri-pratyaya-apekṣāḥ sva-jñānaṃ janayanti tadā
[161,3]pūrva-varṇa-smaraṇa-apekṣā eva smṛtim upalīyante / sa eṣa varṇānāṃ
[161,4]bhinna-kāryakāraṇabhāva-pratyaya-nirvṛtti-dharmā bhinna-
[161,5]nirvartana-dharmā ca svabhāvaḥ puruṣa-saṃskāra-bheda-bhinnaḥ
[161,6]krama ity ucyate /
[161,7]anyad eva tato rūpaṃ tad varṇānāṃ padaṃ padam /
[161,8]kartṛ-saṃskārato bhinnaṃ sahitaṃ kārya-bheda-kṛt //

{306}

[161,9]tasmān na khalv eka eva padeṣu varṇānāṃ svabhāvaḥ kartṛ-citta-
[161,10]saṃskāra-bhedena bhedāt / sa ca paraspara-sahitaḥ kārya-bheda-
[161,11]hetuḥ /
[161,12]sā ca ānupūrvī varṇānāṃ pravṛttā racana-ākṛtaḥ /
[161,13]icchā aviruddha-siddhīnāṃ sthita-krama-virodhataḥ //

{307}

[161,14]kāryakāraṇabhūta-pratyaya-utpanna-svabhāva-viśeṣo varṇānām ānupūrvī
[161,15]ity uktam / sā ca puruṣa-vitarka-vicāra-kṛtā iti na sthita-kramā
[161,16]varṇāḥ / icchā aviruddha-siddhi-kramatvāt / krama-viśeṣa-anukrama-vat /
[161,17]na hi sthita-kramāṇāṃ deśa-kālayor himavad-vindhya-malaya-
[161,18]ādīnāṃ bīja-aṅkura-ādīnāṃ ca sva-icchayā krama-racanā śakyate
[161,19]kartum / tata eva puruṣa-dharma-saṃkhyāte vikalpa-anukrame sati
[161,20]bhāvād asati ca abhāvāt /
[161,21]kāryakāraṇatā-siddheḥ puṃsāṃ varṇa-kramasya ca /
[161,22]sarvo varṇa-kramaḥ pumbhyo dahana-indhana-yukti-vat //

{308}

[161,23]sati indhane dāha-vṛtter asaty abhāvād adṛṣṭa-indhano api dahano
[161,24]na anindhanas tasya deśa-kāla-niyama-ayogāt / niyame ca tasya eva indhanatvād
[161,25]dahana-upādāna-lakṣaṇatvād indhanasya / tathā ayam
[162,1]api varṇa-anukramaḥ puruṣa-vikalpaṃ yadi na apekṣeta nirālambanaḥ
[162,2]svayaṃ prakāśeta / yatne api na śakyeta / atat-prabhavāt /
[162,3]kvacic śaktau sarvas tathā syāt / viśeṣa-abhāvāt / tad-bhāva-bhāvino
[162,4]atad-viśiṣṭasya ca atat-kṛtau sarvatra kāryakāraṇabhāvaś ca
[162,5]nirākṛtaḥ syāt / anvaya-vyatireka-lakṣaṇatvāt tasya / lakṣaṇa-antaraṃ
[162,6]vā vaktavyam / sarve api ghaṭa-ādayo bhāvāḥ kṛtrimā akṛtrimā
[162,7]prasajanti / tatra apy evaṃ vikalpanāyāḥ sambhavāt / viśeṣa-abhāvāc
[162,8]ca / tān api hi para-kriyā-darśana-pūrvakam eva anyaḥ karoty avidita
[162,9]kartāraś ca kecid iti sarveṣāṃ keṣāṃcid vā akriyā-abhiniveśo astu /
[162,10]tasmāt sarvā eva iyaṃ varṇa-ānupūrvī prasiddha-kāryakāraṇabhāva-
[162,11]vastu-dharma-anatikramāt puruṣa-kṛtā / ata eva /
[162,12]asādhāraṇatā siddhā mantra-ākhya-krama-kāriṇām /
[162,13]puṃsāṃ jñāna-prabhāvābhyām anyeṣāṃ tad-abhāvataḥ //

{309}

[162,14]ayaṃ kramo varṇānāṃ viṣa-nirghāta-ādi-samartho na anya iti yady
[162,15]anyo api jānīyat taṃ tathā eva pratipadyeta / na ca evam / tasmād
[162,16]ayam anukramaḥ svabhāvato api kārya-kṛt kaiścid eva vijñāta ity
[162,17]asti parokṣa-artha-darśī puruṣaḥ / na hy ayam arthaḥ samartho
[162,18]na ayam iti śakyam unnetum asaṃkīrṇasya liṅga-viśeṣasya asiddheḥ /
[162,19]pratyakṣayor apy anupadiṣṭayor mantra-amantrayor aparijñānāt /
[162,20]upadeśe api kathaṃcit svabhāva-viveka-apratīter anyatra kārya-
[162,21]saṃvādāt tasya ca karaṇāt prāg draṣṭum aśakyatvāt / na
[162,22]ca ayam anukramaḥ svabhāvataḥ kārakaḥ kasyacid āśu-siddher
[162,23]anyasya cirād aparasya vrata-caraṇa-ādy-apekṣaṇāt / ekasmād api
[162,24]karmaṇaḥ kayościd artha-anartha-sandarśanāt / vahatām api
[162,25]mantrāṇāṃ punaḥ kvacid visaṃvādāt / na hy ayaṃ prakāraḥ
[162,26]svabhāve yuktaḥ / svabhāvasya sarvatra aviśeṣāt / puruṣas
[162,27]tu sva-icchā-pravṛttiḥ sattva-sabhāgatā-ādi-vaśāt sā iva aviśeṣād vā
[163,1]kaṃcid anugṛhṇāti na aparam iti yuktam / vrata-caryā-bhraṃśa-
[163,2]ādinā dharma-adharma-upacaye dharma-adharma-ātmanor vā prakṛtyā
[163,3]siddhy-asiddhī iti cet / na / dharma-viruddhānām api kraurya-
[163,4]steya-maithuna-hīna-karma-ādi-bahulānāṃ vratānāṃ ḍākinī-bhaginī-
[163,5]tantra-ādiṣu darśanāt / taiś ca siddhi-viśeṣāt / na ca evaṃvidho
[163,6]dharma-svabhāva iti ca yathāvasaraṃ nivedayiṣyāmaḥ / maitrī-
[163,7]śauca-dharma-parāyaṇānāṃ ca tan-nimittam eva kasyāścid siddher
[163,8]asiddher viparyaye ca punaḥ siddheḥ / na ca eka-rūpāt karmaṇaḥ
[163,9]sa tad-virodhī dharmo yukto adharmaś ca / katham idānīṃ dharma-
[163,10]phalam iṣṭam adharma-ātmano vrata-āder aśnute / na vai tasya eva
[163,11]tad iṣṭaṃ phalaṃ vrata-āder vipāko api tu pūrvasya karmaṇaḥ /
[163,12]brahma-haty-ādeśa-anuṣṭhānād grāma-pratilambha-vat / tasya tv
[163,13]adharma-ātmano vratasya āgāmi phalam aniṣṭam / sa tu mantra-ādi-
[163,14]prayogas tasya iṣṭa-phalasya karmaṇaḥ kathaṃcid upakārāt pācakaś
[163,15]citratvād upakāraka-śakteḥ / puruṣa-viśeṣa-āśraya-vipāka-
[163,16]dharmā sa dharmas tena kṛtaḥ sa tathā tad-ārādhanena phalati iti /
[163,17]tat-prayoga-upakāra-vipāka-dharmaṇaḥ kṛtatvāt tat-phalasya karmaṇaḥ /
[163,18]vinā api puruṣeṇa tad-upakārāt phalam iti cet / na / puruṣa-ākāra-
[163,19]svabhāva-caryā-adhimukti-vaiyarthya-prasaṅgāt / tasya apy upakāratve
[163,20]siddhaḥ puruṣa-viśeṣo asādhāraṇa-guṇaḥ / tad-adhimukter
[163,21]eva hi viṣa-karma-ādi-karaṇāt / tasmāt ca mantrāḥ puruṣa-pranītā
[163,22]api tad-upayoga-nirapekṣāḥ svabhāvena phaladāḥ /
[163,23]ye api tantravidaḥ kecin mantrān kāṃścana kurvate /
[163,24]prabhu-prabhāvas teṣāṃ sa tad-ukta-nyāya-vṛttitaḥ //

{310}

[163,25]rathyā-puruṣā api kecana tantrajñāḥ svayaṃ-kṛtair mantraiḥ
[163,26]kiṃcit karma kurvanti / tathā anyo apy anatiśayaś ca kartā ca
[163,27]mantrāṇām iti / na / teṣāṃ prabhāvavatā eva adhiṣṭhānāt / tat-kṛtaṃ
[163,28]hi te samayam anupālayantas tad-upadeśena ca vartamānāḥ samarthāḥ /
[163,29]tat-samaya-upadeśa-nirapekṣāṇām asāmarthyāt / tatra api
[164,1]tad-ākāra-dhyāna-āder eva prayogāt / tasmāt tad-adhiṣṭhānam eva
[164,2]tat tādṛśam ity unneyam / api ca / so api tādṛśaḥ prabhāvavān
[164,3]eva ananya-sādhāraṇa-śaktitvād iti puruṣa-viśeṣa eva samarthitaḥ
[164,4]kṛtakāḥ pauruṣeyāś ca vācyā mantrāḥ phala-īpsunā /
[164,5]na hy akṛtakānāṃ prayogaḥ sambhavati na ca aprayuktebhyaḥ
[164,6]phalam iti prayogāt phalam icchatā kṛtakā mantrā vācyāḥ pauruṣeyāś
[164,7]ca / puruṣa-adhiṣṭhānam antareṇa anyato asambhavat-phalānāṃ
[164,8]phala-darśanāt / kṛta-samaya-kāvya-ādi-vat /
[164,9]aśakti-sādhanaṃ puṃsām anena eva nirākṛtam //

{311}

[164,10]pratipāditā hi puruṣa-kṛtās tad-adhiṣṭhānāc ca phaladā mantrāḥ /
[164,11]tad asti kaścid atiśayavān iti tat-pratikṣepa-sādhanāny api prativyūḍhāni /
[164,13]buddhi-indriya-ukti-puṃstva-ādi sādhanaṃ yat tu varṇyate /
[164,14]pramāṇa-ābhaṃ yathārthā asti na hi śeṣavato gatiḥ //

{312}

[164,15]yat tu buddhi-indriya-vacana-yogāt puṃstvād iti puruṣa-atiśaya-pratikṣepa-
[164,16]sādhanaṃ tat tv agamakam eva / pratikṣepa-sāmānya-
[164,17]sādhanayor asambhavāt / na hy atīndriyeṣv atad-darśinaḥ pratikṣepaḥ
[164,18]sambhavati / satām apy eṣām ajñānāt / ata eva virodha-asiddheḥ /
[164,19]avirodhinā ca saha sambhava-avirodhād ity apy uktam /
[164,20]na api itara-sāmānya-siddhir viśeṣa-asambhavasya jñātum aśakyatvāt /
[164,21]īdṛśeṣu ca anupalabdher hetutva-pratikṣepāt / puṃstva-ādi-sāmye
[164,22]api kasyacid viśeṣasya darśanāt / sambhavad-viśeṣe ca sāmya-asiddhir
[164,23]ity uktam / tasmāc śeṣavad anumānam etat / vyatirekasya
[164,24]sandehād asamartham adarśane api vipakṣa-vṛtteḥ / api
[164,25]ca evaṃvādino jaiminīyāḥ svam eva vādaṃ sva-vācā vidhurayanti /
[164,26]tathā hi /
[165,1]artho ayaṃ na ayam artho na iti śabdā vadanti na /
[165,2]kalpyo ayam arthaḥ puruṣais te ca rāga-ādi-saṃyutāḥ //

{313}

[165,3]tatra ekas tattvavin na anya iti bhedaś ca kiṃ-kṛtaḥ /
[165,4]tadvat puṃstve katham api jñānī kaścit kathaṃ na vaḥ //

{314}

[165,6]na khalv ete vaidikāḥ śabdā evaṃ vikrośanti eta bhavanto brāhmaṇā
[165,7]ayam asmākam artho grāhyo na anya iti kevalam anabhivyakta-
[165,8]artha-viśeṣa-saṃsargāḥ śrutim abhipatanti / tatra ekaḥ puruṣaḥ
[165,9]kaṃcid arthaṃ kalpayaty anyo aparam / na ca śabdānāṃ
[165,10]kaścit svabhāva-pratiniyamo yena ekam artham anurundhate na aparam /
[165,11]kevalaṃ samaya-vaśāt taṃ tam āviśanto dṛśyante / teṣām
[165,12]avidita-artha-niyamānām atyakṣa-āveśād avidvān eva doṣa-upaplavaḥ
[165,13]kaścit tattvaṃ vyācaṣṭe na apara iti na nyāyyam / atha
[165,14]kutaścid atiśayād buddhi-indriya-ādīnāṃ sa eva vetti na aparaḥ / tasya
[165,15]kuto ayam atīndriya-jñāna-atiśayaḥ / tathā anyo api draṣṭā deśa-kāla-
[165,16]svabhāva-viprakṛṣṭānām arthānāṃ kim asambhavī dṛṣṭaḥ / na
[165,17]hi tat-pratikṣepa-sādhanāni kānicid yāni na enam upalīyante /
[165,18]yathā ayaṃ tat-sādhana-sambhave apy asya viśeṣas tathā anyasya api
[165,19]syād ity anabhiniveśa eva yuktaḥ /
[165,20]yasya pramāṇa-saṃvādi vacanaṃ so arthavid yadi /
[165,21]na hy atyantaparokṣeṣu pramāṇasya asti sambhavaḥ //

{315}

[165,22]syād etan na vayaṃ puruṣa-prāmāṇyāt kasyacid vyākhyānam
[165,23]abhiniviṣṭāḥ / kiṃ tarhi / pramāṇa-antara-saṃvādād / bahuṣv api
[165,24]vyākhyātṛṣu yaḥ pramāṇaṃ pratyakṣa-ādikaṃ saṃsyandayati so
[165,25]anumanyate / tan na / atīndriyeṣv adṛṣṭa-ādiṣu pramāṇa-antara-avṛtteḥ /
[165,26]tad-asambhavād eva hy āgamas tat-pratipatty-artham upayācyate /
[165,27]anyathā saty api tasmin pramāṇa-antara-avṛttāv apratipatteḥ / tataś
[166,1]ca kevalād artha-pratipatter asādhanam eva āgamaḥ syāt / kevalād anyato
[166,2]apy atīndriyeṣv apratipattir iti cet / katham atīndriyaś ca nāma
[166,3]pratyakṣa-ādi-viṣayaś ca / te punaḥ sva-viṣaye apy āgamam apekṣya eva
[166,4]sādhakāś cet / anāgamād dhūma-āder agny-ādi-pratyayo na syāt /
[166,5]na vai pravṛtta āgame pramāṇa-antaram anviṣyate kiṃ tarhi
[166,6]sa eva āgama-pravṛttir na jñāyata iti cet / svayaṃ samarthasya prasādhane
[166,7]asya tad-āgama-upadhānaṃ kam atiśayaṃ puṣṇāti / asamarthaṃ
[166,8]tv āgama-pravṛttim api na eva sādhayiṣyati / sā ca atīndriya-
[166,9]artha-sambaddhā āgama-pravṛttir atīndriyā katham anyena
[166,10]siddhā / anyac ca evam āgama-lakṣaṇaṃ syāt / tathā hi /
[166,11]yasya pramāṇa-saṃvādi vacanaṃ tat-kṛtaṃ vacaḥ /
[166,12]sa āgama iti prāptaṃ nirarthā apauruṣeyatā //

{316}

[166,13]tulye apy āgama-vāde pramāṇa-balād āgamasya kvacid āgamatve
[166,14]pramāṇa-saṃvādo vacanānām āgama-lakṣaṇaṃ syāt / na apuruṣa-
[166,15]kriyā / tasyāḥ sarva-artheṣu tulyatve api pramāṇa-abādhanāt pratipatteḥ /
[165,16]tad-bhāve apy anyatra pramāṇa-asaṃvādiny aniṣṭatvāt /
[166,17]kiṃ ca /
[166,18]yady atyantaparokṣe arthe anāgama-jñāna-sambhavaḥ /
[166,19]atīndriyārthavit kaścid asti ity abhimataṃ bhavet //

{317}

[166,20]yady āgama-anapekṣaṃ jñāna-ayāthātathyaṃ puruṣasya iṣyate parokṣe
[166,21]arthe santi puruṣā atīndriyārthadṛśa iti iṣṭaṃ syāt / pratyakṣa-
[166,22]pūrvakānāṃ pramāṇānām atad-darśane asambhavāt / pratyakṣa-
[166,24]pramāṇam āgamaḥ / pramāṇa-antara-vṛttis tu pratyakṣam
[166,25]anvākarṣati iti na puruṣa-atiśayo nivāryaḥ syāt / tasmān na asty atīndriyeṣu
[166,26]pramāṇa-antara-vṛttiḥ / ata eva āgamasya artha-viśeṣa-vṛtter
[166,27]aparijñānād ayaṃ jaiminir anyo vā
[166,28]svayaṃ rāga-ādimān na arthaṃ vetti vedasya na anyataḥ /
[167,1]na vedayati vedo api veda-arthasya kuto gatiḥ //

{318}

[167,2]sarva eva hi puruṣo anatikrānta-doṣa-viplavas tam atīndriyam
[167,3]artha-viśeṣa-pratiniyamaṃ vyākhyātā na svayaṃ vetti / na apy enam
[167,4]anyo vedayati / tasya api tulya-prasaṅgatvāt / na hy andhena ākṛśyamāṇo
[167,5]andhaḥ panthānaṃ pratipadyate / na api svayaṃ vedaḥ
[167,6]svārthaṃ vivṛṇoti / upadeśa-vaiyarthya-prasaṅgāt / tad ayam aparijñāta-
[167,7]arthaḥ śabda-gaḍur evaṃ śalyabhūto asad-darśana-snāyu
[167,8]vinibaddho duruddharo duḥkham āsayati /
[167,9]tena agnihotraṃ juhuyāt svargakāma iti śrutau /
[167,10]khādec śvamāṃsam ity eṣa na artha ity atra kā pramā //

{319}

[167,11]kvacid apy arthe pratyāsatti-viprakarṣa-rahitasya agnihotraṃ juhuyāt
[167,12]svargakāma ity ādi-vākyasya bhūta-viśeṣe yathā-abhimataṃ
[167,13]ghṛta-ādi prakṣiped ity ayam arthaḥ na punaḥ śvamāṃsaṃ khāded
[167,14]iti na atiśayaṃ paśyāmaḥ / nanv ayaṃ sarvatra samānaḥ prasaṅgaḥ
[167,15]parokṣa-daiśikānāṃ vacanānām arthaṃ yathā-abhiprāyam idānīntanāḥ
[167,16]kiṃ samanuyanti āhosvid viparyayam iti / na / upadeṣṭuḥ
[167,17]sva-abhiprāya-prakāśanena sampradāya-sambhavāt / na hy
[167,18]ayam adaiśikānāṃ śabdānāṃ sambhavati / loka-pratyāyana-abhiprāyaś
[167,19]ca bruvāṇo loka-saṃketa-prasiddhim anupālayati iti tato api
[167,20]tad-artha-siddhiḥ syāt na apauruṣeyāṇāṃ śabdānām / tatra kasyacit
[167,21]samīha-abhāvāt / api ca nyāyam eva anupālayantaḥ paṇḍitā heya-upādeya-
[167,22]tad-āśrayeṣu saṃghaṭante na tu pravāda-mātreṇa iti na samānaḥ
[167,23]prasaṅgaḥ / tac ca yathāvasaraṃ pratipādayiṣyāmaḥ / nanu
[167,24]kaścil loka-saṃniveśa-ādir ayukti-viṣayo api sambhāvanīya-puruṣa-
[167,25]vacanād arthaḥ pratipadyate / na / apratyayāt / na hi kvacid
[167,26]askhalita iti sarvaṃ tathā / vyabhicāra-darśanāt / tat pravṛtter
[168,1]avisaṃvādena vyāpty-asiddheś ca / agatyā ca idam āgama-lakṣaṇam
[168,2]iṣṭam / na ato niścayaḥ / tan na pramāṇam āgama ity apy uktam /
[168,3]apauruṣeyānāṃ śabdānām artha-jñānaṃ na sampradāyān
[168,4]na yukter na lokād iti tatra apratipattir nyāyyā / tatra api /
[168,5]prasiddho loka-vādaś cet /
[168,6]pratipatti-hetuḥ /
[168,7]tatra ko atīndriyārthadṛk /
[168,8]aneka-artheṣu śabdeṣu yena artho ayaṃ vivecitaḥ //

{320}

[168,9]na hy ayaṃ loka-vyavahāro apauruṣeyāc śabda-artha-sambandhāt /
[168,10]kiṃ tarhi / samayāt / sva-śāstrakāra-samayāt pāṇinīya-ādi-vyavahāra-vat /
[168,11]upadeśa-apekṣaṇāt / na hy apauruṣeye tasminn upadeśo
[168,12]yuktaḥ / tasya kenacid ajñānāt / atīndriyatvāt / aindriyakatve
[168,13]svayaṃ pratipatti-prasaṅgāt / rūpa-ādi-vat / upadeśe ca puruṣāṇāṃ
[168,14]svatantrāṇāṃ yathā-tattvam upadeśena avisaṃvādasya asiddher anāśvāsaḥ /
[168,15]veda-vat tad-vyākhyānam apy apauruṣeyaṃ sampradāya-avicchedād
[168,16]āgatam tato artha-siddhir iti cet / tasya api śabda-ātmakatve
[168,17]tulyaḥ paryanuyogaḥ katham asya artho vidita iti / puruṣo
[168,18]hi svayaṃ samitānāṃ śabdānām arthaṃ śṛṅga-grāhikayā api tāvad
[168,19]abudhaṃ bodhayed ity asti pauruṣeyānāṃ śabdānām artha-gatāv
[168,20]upāyaḥ / apauruṣeyas tu śabdo na evaṃ karoti / na ca asya kaścit
[168,21]kvacit sambandha-niyamaṃ jñātum īśa ity apratipattir eva
[168,22]tad-arthasya / api ca vedas tad-vyākhyānaṃ vā puruṣeṇa puruṣāya upadiśyamānam
[168,23]anaṣṭa-sampradāyam eva anuvartata ity atra api samayaḥ
[168,24]śaraṇam / āgama-bhraṃśa-kāriṇām āhopuruṣikayā tad-darśana-
[168,25]vidveṣeṇa vā tat-pratipanna-khalīkārāya dhūrta-vyasanena anyato
[168,26]vā kutaścit kāraṇād anyathā racana-adarśanāt / api ca atra
[168,27]bhavān svam eva mukha-varṇaṃ sva-vāda-anurāgān nūnaṃ vismṛtavān
[169,1]puruṣo rāga-ādibhir upapluto anṛtam api brūyād iti na asya
[169,2]vacanaṃ pramāṇam iti / tad iha api kiṃ na pratyavekṣyate
[169,3]sambhavati na vā iti / sa eva upadiśann upaplavād vedaṃ veda-arthaṃ
[169,4]vā anyathā apy upadiśed iti / śrūyante hi kaiścit puruṣair utsanna-uddhṛtāni
[169,5]śākhā-antarāṇi / idānīm api kānicid virala-adhyetṛkāṇi /
[169,6]tadvat pracura-adhyetṛkāṇām api kasmiṃścit kāle kathaṃcit
[169,7]saṃhāra-sambhavāt / punaḥ sambhāvita-puruṣa-pratyayāt pracuratā-
[169,8]upagamana-sambhāvanā-asambhavāt / teṣāṃ ca punaḥ pratānayitṛṛṇāṃ
[169,9]kadācid adhīta-vismṛta-adhyanānām anyeṣāṃ vā sambhāvanā-
[169,10]bhraṃśa-bhaya-ādinā anyathā upadeśa-sambhavāt / tat-pratyayāc
[169,11]ca tad-bhaktānām avicāreṇa pratipatter bahuṣv adhyetṛṣu
[169,12]sambhāvitāt puruṣād bahulaṃ pratipatti-darśanāt / tato api kathaṃcid
[169,13]vipralambha-sambhavāt / kiṃ ca / parimita-vyākhyātṛ-
[169,14]puruṣa-paraṃparām eva ca atra bhavatām api śṛṇumaḥ / tatra
[169,15]kaścid dviṣṭājña-dhūrtānām anyatamaḥ syād api ity anāśvāsaḥ /
[169,16]tasmān na apauruṣeyād vyākhyānān na api sāmayikāl loka-vyavahārād
[169,17]veda-artha-siddhiḥ / asāmayikatve api nānā-arthānāṃ śabdānāṃ
[169,18]vyavahāre darśanāt kasyacid aprasiddha-arthasya aprasiddhasya vā
[169,19]punar vyutpatti-darśanena sarvatra tad-āśaṅkā-anivṛtteḥ / sarveṣāṃ
[169,20]yathārtha-niyoge apy avaiguṇyena yathā-samayaṃ pratīti-
[169,21]jananāt / iṣṭa-aniṣṭayor aviśeṣāt / aviśiṣṭānāṃ sarva-artheṣv ekam artham
[169,22]atyakṣa-saṃyogam anatyakṣa-darśini puruṣa-sāmānye ko vivecayed
[169,23]yato lokāt pratītiḥ syāt / api ca / svayam apy ayaṃ na
[169,24]sarvatra prasiddhim anusarati / yasmāt /
[169,25]svarga-urvaśy-ādi-śabdaś ca dṛṣṭo arūḍha-artha-vācakaḥ /
[169,26]anena eva nirvarṇyamānaḥ / manuṣya-atiśāyi-puruṣa-viśeṣa-niketo atimānuṣa-
[169,27]sukha-adhiṣṭhāno nānā-upakaraṇaḥ svargaḥ tan-nivāsiny
[169,28]apsarā urvaśī nāma iti loka-vādaḥ / tam anādṛtya-anyām eva artha-kalpanām
[169,29]ayaṃ kurvāṇaḥ śabda-antareṣu kathaṃ prasiddhiṃ pramāṇayet /
[169,30]tatra avirodhād abhyupagama iti cet / na / atra apy atīndriye
[169,31]virodha-asiddheḥ / anyatra apy avirodhasya duranvayatvāt / viruddhām
[169,32]apy agnihotrāt svarga-avāptiṃ māndyād ayaṃ na lakṣayed
[169,33]api / virodha-avirodhau ca bādhaka-sādhaka-pramāṇa-vṛttī / te ca atyakṣe
[170,1]na abhimate / tat kathaṃ tad-vaśāt pratītiḥ / na ca vacana-
[170,2]vṛtter eva avirodho anyatra api prasaṅgāt / apauruṣeya āgamas tasya
[170,3]pravādād artha-siddhiḥ / tatra punar virodha-cintāyām anāśvāsa
[170,4]āgame syāt / saty api tasminn atathābhāvād arthasya apramāṇa-
[170,5]vṛtter anyasya api śaṅkanīyatvāt / yad uktam agnihotraṃ
[170,6]juhuyāt svargakāma ity atra śvamāṃsa-bhakṣaṇa-deśanā-vikalpo
[170,7]bhavatv iti sa na bhavati / pradeśa-antareṣu tathā tasya carcanāt /
[170,8]na / tasya artha-aparijñānāt / pradeśa-antareṣv api tathāvidha-artha-
[170,9]kalpanāyā anivāryatvāt / yadi hi kvacid vidita-artho ayam apauruṣeyaḥ
[170,10]śabda-rāśiḥ syāt tadā tato artha-pratītiḥ syāt / te tu bāhulye
[170,11]apy andhā eva sarva iti yatheṣṭam praṇīyante / tasmāt /
[170,12]śabda-antareṣu tādṛkṣu tādṛśy eva astu kalpanā //

{321}

[170,13]yādṛśy agnihotraṃ juhuyāt svargakāma ity asya vākyasya / api
[170,14]ca
[170,15]prasiddhiś ca nṛṇāṃ vādaḥ pramāṇaṃ sa ca na iṣyate /
[170,16]tataś ca bhūyo artha-gatiḥ kim etad dviṣṭa-kāmitam //

{322}

[170,17]na prasiddhir nāma anyā anyatra jana-pravādāt / te ca sarve janā
[170,18]rāga-ādy-avidyā-aparītatvād asambhāvanīya-yāthātathya-vacanāḥ /
[170,19]tad eṣāṃ pravādo na pramāṇam / na hi kasyacid api samyak-pratipatter
[170,20]abhāve bāhulyam artha-vad bhavati / pāraśīka-mātṛ-mithyā-
[170,21]cāra-vat / teṣām eva puruṣāṇāṃ vacanāt punaḥ parokṣa-artha-sampratipattir
[171,1]iti kathaṃ tad eva yugapad dveṣyaṃ ca kāmyaṃ ca /
[171,2]atha prasiddhim ullaṅghya kalpane na nibandhanam /
[171,3]prasiddher apramāṇatvāt tat-grahe kiṃ nibandhanam //

{323}

[171,5]prāpta-pratilomanena anyatra pravṛttir guṇa-doṣa-sandarśanena yuktā
[171,6]iti prasiddher anvaya iti cet / na / prāpteḥ pramāṇa-vṛtti-lakṣaṇatvāt /
[171,7]yat kiṃcana grahaṇaṃ hi prasiddhim apramāṇayatas
[171,8]tan-mukhena pratītiḥ / nyāyāt prāpti-pratiṣedhāt / tulyā sva-para-
[171,9]vikalpayor ubhayathā api vṛttir iti kaḥ prasiddhāv anurodhaḥ /
[171,10]api ca iyam
[171,11]utpāditā prasiddhyā eva śaṅkā śabda-artha-niścaye /
[171,12]yasmān nānā-artha-vṛttitvaṃ śabdānāṃ tatra dṛśyate //

{324}

[171,13]na prasiddher eka-artha-niścayaḥ śabdānāṃ tata eva śaṅkā-utpatteḥ /
[171,14]nānā-arthā hi śabdā loke dṛśyante / loka-vādaś ca pratītiḥ / ata eva
[171,15]nānā-arthā iti tata eka-artha-niyamo na yuktaḥ /
[171,16]anyathā asambhava-abhāvān nānā-śakteḥ svayaṃ dhvaneḥ /
[171,17]avaśyaṃ śaṅkayā bhāvyaṃ niyāmakam apaśyatām //

{325}

[171,18]ity antaraślokaḥ / tasmād avidita-artha-vibhāgeṣu śabdeṣv ekam
[171,19]artham atyakṣa-saṃyogam anālambana-samāropaṃ viniścitya vyācakṣāṇo
[171,20]jaiminis tad-vyājena svam eva matam āha iti na tīrthakara-
[171,21]antarād asya viśeṣaṃ paśyāmaḥ / tathā hi / tad-artha-vacana-vyāpāra-
[171,22]śūnyasya tat-samāropeṇa abhidhānaṃ na sva-vacanam atiśete /
[171,23]tat-kāriṇā kevalaṃ mithyā-vinītatā eva ātmanaḥ samuddyotitā syāt
[171,24]tathā hi /
[171,25]eṣa sthāṇur ayaṃ mārga iti vakti iti kaścana /
[171,26]anyaḥ svayaṃ bravīmi iti tayor bhedaḥ parikṣyatām //

{326}

[172,1]nirabhiprāya-vyāpāra-vacane sthāṇau samāropya-upadiśataḥ svatantrasya
[172,2]vā svayaṃ vacana-upagame na kaścid viśeṣo anyatra jaḍasya
[172,3]pratipatti-māndyāt / api ca eka-artha-niyame saty enaṃ jaiminir
[172,4]jānīyāt / sa eva śabdasya
[172,5]sarvatra yogyasya eka-artha-dyotane niyamaḥ kutaḥ /
[172,6]na hi śabdasya kaścid arthaḥ svabhāva-niyataḥ sarvatra yogyatvāt /
[172,7]ayogyatve ca tad-apracyuter avidheyasya puruṣāṇāṃ kvacid
[172,8]upanayana-apanayana-asambhavāt /
[172,9]jñātā vā atīndriyāḥ kena vivakṣā-vacanād ṛte //

{327}

[172,10]puruṣa-praṇīte hi śabde kayācid vivakṣayā sa tāṃ kadācit kvacin
[172,11]nivedayed api iti vivakṣā-pūrvakānāṃ śabdānām artha-niyamaḥ
[172,12]pratīyeta api / apauruṣeye tu vidyamāno apy artha-niyamaḥ kathaṃ
[172,13]vijñeyaḥ / svabhāva-bhedasya abhāvāt / sati vā pratyakṣasya svayaṃ
[172,14]pratīti-prasaṅgāt / apratyakṣe api kenacij jñātum aśakyatvāt /
[172,15]na ca asti kaścid viśeṣaḥ / sarva-śabdā hi sarva-artha-pratyāsatti-viprakarṣa-
[172,16]rahitāḥ / tatas teṣām
[172,17]vivakṣā niyame hetuḥ saṃketas tat-prakāśanaḥ /
[172,18]apauruṣeye sā na asti tasya sā ekārthatā kutaḥ //

{328}

[172,19]vivakṣayā hi śabdo arthe niyamyate na svabhāvataḥ tasya
[172,20]kvacid apratibandhena sarvatra tulyatvāt / yatra api pratibandhas
[172,21]tad-abhidhāna-niyama-abhāvāt / sarva-śabdaiḥ karaṇānām abhidhāna-
[172,22]prasaṅgāt / tasmād vivakṣā-prakāśanāya abhiprāya-nivedana-lakṣaṇaḥ
[172,23]saṃketaḥ kriyate / apauruṣeye tu na vivakṣā na saṃketaḥ
[172,24]kasyacid abhiprāya-abhāvād iti na niyamo na taj-jñānam /
[172,25]svabhāva-niyame anyatra na yojyeta tayā punaḥ /
[172,26]yadi saṃketa-nirapekṣaḥ svabhāvata eva artheṣu śabdo nilīnaḥ
[172,27]syāt uktam atra apratibandhād aniyama iti / api ca / svābhāvike
[172,28]vācyavācakabhāve na punar vivakṣayā yatheṣṭaṃ niyujyeta /
[173,1]saṃketaś ca nirarthaḥ syād /
[173,2]na hi svabhāva-bheda indriya-gamyaḥ sva-pratītau paribhāṣā-ādikam
[173,3]apekṣate / nīla-ādi-bheda-vat / tad-apekṣa-pratītayas tu na vastu-svabhāvāḥ /
[173,4]kiṃ tarhi / sāmayikā rāja-cihna-ādi-vat / yaś ca sāmayikaḥ
[173,5]sa svabhāva-niyato ayuktas tasya icchā-vṛtteḥ / ata eva saṃketāt
[173,6]svabhāva-viśeṣasya
[173,7]vyaktau ca niyamaḥ kutaḥ //

{329}

[173,8]sva-icchā-vṛttiḥ saṃketaḥ sa iha eva kartuṃ śakyate na anyatra iti
[173,9]na uparodho asti / sa ca puruṣaiḥ sva-icchayā kriyamāṇas tam eva
[173,10]svabhāvaṃ vyanakti na anyam iti na niyamo asti /
[173,11]yatra svātantryam icchāyā niyamo nāma tatra kaḥ /
[173,12]dyotayet tena saṃketo na iṣṭām eva asya yogyatām //

{330}

[173,13]iti antaraślokaḥ /
[173,14]yasmāt kila īdṛśaṃ satyaṃ yathā agniḥ śīta-nodanaḥ /
[173,15]vākyaṃ veda-ekadeśatvād anyad apy aparo abravīt //

{331}

[173,16]anyas tv apauruṣeyam āgama-lakṣaṇaṃ parityajya anyathā prāmāṇyaṃ
[173,17]vedasya sādhayitukāmaḥ prāha avitathāni veda-vākyāni
[173,18]yatra apratipattir veda-ekadeśatvāt yathā agnir himasya
[173,19]bheṣajam ity ādi-vākyam iti / tasya idam /
[173,20]rasa-vat tulya-rūpatvād eka-bhāṇḍe ca pāka-vat /
[173,21]śeṣavad vyabhicāritvāt kṣiptaṃ nyāyavidā īdṛśam //

{332}

[173,22]svayam īdṛśam ācāryeṇa anumānaṃ naiyāyika-śeṣavad-anumāna-
[173,23]vyabhicāram udbhāvayatā tulya-rūpatayā phalānāṃ tulya-rasa-
[173,24]sādhana-vad eka-sthāly-antargamād dṛṣṭa-vad adṛṣṭa-taṇḍula-pāka-
[173,25]sādhana-vac ca asādhanam uktam / tad-asādhanatva-nyāyaś ca
[173,26]pūrvam eva uktaḥ / uktaṃ ca idam āgama-lakṣaṇam asmābhiḥ tat tu
[173,27]sarvasya śakya-vicārasya viṣayasya yathāsvaṃ pramāṇena vidhi-
[173,28]pratiṣedha-viśuddhau nāntarīyakatva-abhāve api śabdānām artheṣu
[174,1]varaṃ saṃśayitasya vṛttiḥ tatra kadācid avisaṃvāda-sambhavāt
[174,2]na tv anyatra dṛṣṭa-pramāṇa-uparodhasya puruṣasya pravṛttir iti /
[174,3]yaḥ punaḥ prākṛta-viṣayasya vahneḥ śīta-pratighāta-sāmarthyasya
[174,4]abhidhānaṃ satya-artham upadarśya sarvaṃ satya-artham āha
[174,5]śāstraṃ śakya-paricchede api viṣaye pramāṇa-virodhād bahutaram
[174,6]ayuktam api /
[174,7]nityasya puṃsaḥ kartṛtvaṃ nityān bhāvān atīndriyān /
[174,8]aindriyān viṣamaṃ hetuṃ bhāvānāṃ viṣamāṃ sthitim //

{333}

[174,9]nivṛttiṃ ca pramāṇābhyām anyad vā vyasta-gocaram /
[174,10]viruddham āgama-apekṣeṇa anumānena vā vadat //

{334}

[174,11]virodham asamādhāya śāstra-arthaṃ ca apradarśya saḥ /
[174,12]satya-arthaṃ pratijānāno jayed dhārṣṭyena bandhakīm //

{335}

[174,14]apracyuta-anutpanna-pūrvāpara-rūpaḥ pumān kartā krameṇa karmaṇāṃ
[174,15]karma-phalānāṃ ca bhoktā samavāyi-kāraṇa-adhiṣṭhāna-bhāva-ādinā
[174,16]ity āha vedaḥ tac ca ayuktam ity āvedita-prāyam nityatvaṃ ca
[174,17]keṣāṃcid bhāvānām akṣaṇikasya vastu-dharma-atikramād ayuktam
[174,18]apratyakṣāny eva hi sāmānya-ādīni pratyakṣāni janma-sthiti-
[174,19]nivṛttīś ca viṣamāḥ padārthānām anādheyaviśeṣasya prāg akartuḥ
[174,20]para-apekṣayā janakatvam niṣpatter akārya-rūpasya āśraya-vaśena
[174,21]sthānam kāraṇāc ca vināśa ity ādikam anyad api pratyakṣa-
[174,22]anumānābhyāṃ prasiddhi-viparyayam āgama-āśrayeṇa ca anumānena
[174,23]bādhitam agnihotra-ādeḥ pāpa-śodhana-sāmarthya-ādikam / tasya
[174,24]evaṃvādino vedasya sarvatra śāstra-śarīre pramāṇa-virodham
[174,25]apratisamādhāya sambandha-anuguṇa-upāya-puruṣa-artha-abhidhānāni ca
[174,26]śāstra-dharmān apradarśya-atyanta-prasiddha-viṣaya-satya-abhidhāna-
[174,27]mātreṇa prajñā-prakarṣa-duravagaha-gahane api niratyayatāṃ sādhayitukāmo
[174,28]bandhakīm api prāgalbhyena vijayate / kācit kila
[174,29]bandhakī svayaṃ svāminā vipratipatti-sthāne dṛṣṭvā upālabdhā / sā
[174,30]taṃ pratyuvāca / paśyata mātaḥ puruṣasya vaiparītyaṃ / mayi
[174,31]dharma-patnyāṃ pratyayam akṛtvā ātmīyayor na itara-abhidhānayor
[174,32]jala-budbudayoḥ / karoti / tena jaratkāṇena grāmya-kāṣṭha-hārakeṇa
[175,1]prārthitā api na saṃgatā / rūpa-guṇa-anurāgena kila mantri-mukhya-
[175,2]dārakaṃ kāmaye aham iti / evaṃjātīyakam etad api vahneḥ
[175,3]śīta-pratīkāra-vacanena dṛṣṭa-pramāṇa-virodhasya apy atyantaparokṣe
[175,4]arthe avisaṃvāda-anumānam /
[175,5]sidhyed pramāṇaṃ yady evam apramāṇam atha iha kim /
[175,6]na hy ekaṃ na asti satya-arthaṃ puruṣe bahu-bhāṣiṇi //

{336}

[175,7]yathā idam atiduṣkaram atyanta-satya-abhidhānaṃ tathā atyanta-asatya-
[175,8]abhidhānam api / tatra ekasya vacanasya kathaṃcit saṃvādena aviśiṣṭasya
[175,9]tad-vacana-rāśes tathābhāve na kaścit puruṣo anāptaḥ
[175,10]syāt / api ca /
[175,11]na ayaṃ svabhāvaḥ kāryaṃ vā vastūnāṃ vaktari dhvaniḥ /
[175,12]na ca tad-vyatiriktasya vidyate avyabhicāritā //

{337}

[175,13]na tāvad etad vacanaṃ vācyānāṃ svabhāvaḥ / na apy eṣāṃ kāryam
[175,14]tad-abhāve api vaktur vivakṣā-mātreṇa bhāvāt / na ca anyaḥ
[175,15]kaścit kasyacid avyabhicārī / vyabhicāre ca tato anyathā api
[175,16]tat-sambhavāt tad-bhāvāt tat-pratītir ayuktā /
[175,17]pravṛttir vācakānāṃ ca vācya-dṛṣṭi-kṛtā iti cet /
[175,18]syād etat kāryam eva vacanaṃ vācakasya vācya-darśana-vṛtter /
[175,19]evaṃ sati /
[175,20]paraspara-viruddha-arthā katham ekatra sā bhavet //

{338}

[175,21]yady eṣa pratiniyamo vācyaṃ vastv antareṇa śabdo na pravartata
[175,22]iti / bhinneṣu pravādeṣv ekatra vastuni viruddha-svabhāva-upasaṃhāreṇa
[175,23]vacana-vṛttir na syāt / na hy ayaṃ sambhavo asti ekaḥ
[175,24]śabdo niṣparyāyaṃ nityaś ca syād anityaś ca iti /
[175,25]vastubhir na āgamās tena kathaṃcin nāntarīyakāḥ /
[175,26]pratipattuḥ prasidhyanti kutas tebhyo artha-niścayaḥ //

{339}

[175,27]āgamaṃ pramāṇaṃ tad-ādarśita-artha-pratipattaye ajño janaḥ samanveṣate
[175,28]samadhigata-yāthātathyānām upadeśa-anapekṣaṇāt / ajñasya
[175,29]ca atīndriya-guṇa-puruṣa-vivecane asāmarthyāt / vacanānāṃ
[176,1]samīhita-artha-sattām antareṇa api vṛttiṃ paśyato bhavitavyam eva adṛṣṭa-
[176,2]vyabhicāra-vacasām api puruṣāṇāṃ vāci śaṅkayā kiṃ yathārthā
[176,3]na vā iti / tena na yuktam anena kasyacid vacanena kiṃcin
[176,4]niścetum /
[176,5]tasmān na tan-nivṛttyā api bhāva-abhāvaḥ prasidhyati /
[176,6]yad uktaṃ sarva-viṣayatvād āgamasya sati vastuny avisaṃvādena
[176,7]asya vṛttes tan-nivṛtti-lakṣaṇa-anupalabdhir abhāvaṃ sādhayati
[176,8]iti tad asya sarva-viṣayatve api vastv-antareṇa āvṛttau syāt / tac
[176,9]ca na asti / tataḥ pratipattukāmasya asiddhir ity uktam /
[176,10]tena asaṃniścaya-phalā anupalabdhir na sidhyate //

{340}

[176,11]tasmān na pramāṇa-traya-nivṛttāv api viprakṛṣṭeṣv abhāva-niścayaḥ /
[176,13]veda-prāmāṇyaṃ kasyacit kartṛ-vādaḥ /
[176,14]snāne dharma-icchā jāti-vāda-avalepaḥ /
[176,15]santāpa-ārambhaḥ pāpa-hānāya ca iti /
[176,16]dhvasta-prajñāne pañca liṅgāni jāḍye //

<iti pramāṇavārttike prathamaḥ paricchedaḥ>