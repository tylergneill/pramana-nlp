<atha samādhipādaḥ>

{1.1}

[1.1.1]

"atha yogānuśāsanam // 1.1 //" (yosū 1.1)

[1.1.2]

namāmi jagadutpattihetave vṛṣaketave / kleśakarmavipākādirahitāya hitāya ca // 1 // natvā patañjalim ṛṣiṃ vedavyāsena bhāṣite / saṃkṣiptaspaṣṭabahvarthā bhāṣye vyākhyā vidhāsyate // 2 //

[1.1.3]

iha hi bhagavān patañjaliḥ prāripsitasya śāstrasya saṃkṣepatas tātparyārthaṃ prekṣāvatpravṛttyaṅgaṃ śrotuś ca sukhāvabodhārtham ācikhyāsur ādāv idaṃ sūtraṃ racayāṃ cakāra — atha yogānuśāsanam / tatra prathamāvayavam athaśabdaṃ vyācaṣṭe — athety ayam adhikārārthaḥ / athaiṣa jyotir itivat, na tv ānantaryārthaḥ / anuśāsanam iti hi śāstram āhānuśiṣyate 'neneti vyutpattyā / na cāsya śamadamādyanantaraṃ pravṛttir api tu tattvajñānacikhyāpayiṣānantaram / jijāsājñānayos tu syāt / yathāmnāyate — "tasmāc chānto dānta uparatas titikṣuḥ samāhito bhūtvātmany evātmānaṃ paśyet" (bṛhadāraṇyakopaniṣat 4.4.23) iti / śiṣyapraśnatapaścaraṇarasāyanādyupayogānantaryasya ca saṃbhave 'pi nābhidhānaṃ, śiṣyapratītipravṛttyor anupayogāt prāmāṇikatve yogānuśāsanasya tadabhāve 'py upeyatvād aprāmāṇikatve ca tadbhāve 'pi heyatvāt / etena tattvajñānacikhyāpayiṣayor ānantaryābhidhānaṃ parāstam / adhikārārthatve tu śāstreṇādhikriyamāṇasya prastūyamānasya yogasyābhidhānāt sakalaśāstratātparyārthavyākhyānena śiṣyaḥ sukhenaiva bodhitaś ca pravartitaś ca bhavatīti / niḥśreyasasya hetuḥ samādhir iti hi śrutismṛtītihāsapurāṇeṣu prasiddham / nanu kiṃ sarvasaṃdarbhagato 'thaśabdo 'dhikārārthaḥ, tathā sati "athāto brahmajijñāsā" (brahmasūtram 1.1.1) ityādāv api prasaṅga ity ata āha — ayam iti / nanu —

[1.1.4]

"hiraṇyagarbho yogasya vaktā nānyaḥ purātanaḥ"

[1.1.5]

iti yogiyājñavalkyasmṛteḥ kathaṃ patañjaler yogaśāstrakartṛtvam ity āśaṅkya sūtrakāreṇānuśāsanam ity uktam / śiṣṭasya śāsanam anuśāsanam ity arthaḥ / yadāyam athaśabdo 'dhikārārthas tadaiṣa vākyārthaḥ saṃpadyata ity āha — yogānuśāsanaṃ śāstram adhikṛtam iti / nanu vyutpādyamānatayā yogo 'trādhikṛto na tu śāstram ity ata āha — veditavyam iti / satyaṃ vyutpādyamānatayā yogaḥ prastutaḥ, sa tu tadviṣayeṇa śāstreṇa karaṇena vyutpādyaḥ / karaṇagocaraś ca vyutpādakasya vyāpāro na karmagocara iti kartṛvyāpāravivakṣayā yogaviṣayasya śāstrasyādhikṛtatvaṃ veditavyam / śāstravyāpāragocaratayā tu yoga evādhikṛta iti bhāvaḥ / adhikārārthasya cāthaśabdasyānyārthaṃ nīyamānodakumbhadarśanam iva śravaṇaṃ maṅgalāyāpi kalpata iti mantavyam / śabdasaṃdehanimittam arthasaṃdeham apanayati — yogaḥ samādhir iti / "yuja samādhau" (dhātupāṭhaḥ 4) ity asmād vyutpannaḥ samādhyartho na tu "yujir yoge" (dhātupāṭhaḥ 7) ity asmāt saṃyogārtha ity arthaḥ / nanu samādhir api vakṣyamāṇasyāṅgino yogasyāṅgam / na cāṅgam evāṅgīty ata āha — sa ca sārvabhaumaḥ / cas tvartho 'ṅgād aṅginaṃ bhinatti / bhūmayo 'vasthā vakṣyamāṇā madhumatī madhupratīkā viśokā saṃskāraśeṣās tāś cittasya, tāsu sarvāsu viditaḥ sārvabhaumaś cittavṛttinirodhalakṣaṇo yogaḥ / tadaṅgaṃ tu samādhir naivaṃbhūtaḥ / vyutpattinimittamātrābhidhānaṃ caitad yogaḥ samādhir iti / aṅgāṅginor abhedavivakṣāmātreṇa pravṛttinimittaṃ tu yogaśabdasya cittavṛttinirodha eveti paramārthaḥ / vṛttayo jñānāny ātmāśrayāṇy atas tannirodho 'py ātmāśraya eveti ye paśyanti tannirāsāyāha — cittasya dharma iti / cittaśabdenāntaḥkaraṇaṃ buddhim upalakṣayati / na hi kūṭasthanityā citiśaktir apariṇāminī jñānadharmā bhavitum arhati buddhis tu bhaved iti bhāvaḥ / syād etat sārvabhaumaś ced yogo hanta bhoḥ kṣitamūḍhavikṣiptā api cittabhūmayaḥ / asti ca parasparāpekṣayā vṛttinirodho 'py āsv iti tatrāpi yogatvaprasaṅga ity āśaṅkya heyopādeyabhūmīr upanyasyati — kṣiptam ityādi / kṣiptaṃ sadaiva rajasā teṣu teṣu viṣayeṣu kṣipyamāṇam atyantam asthiram / mūḍhaṃ tu tamaḥsamudrekān nidrāvṛttimat / kṣiptād viśiṣṭaṃ vikṣiptam / viśeṣo 'sthemabahulasya kādācitkaḥ sthemā / sā cāsyāsthemabahulatā sāṃsiddhikī vā vakṣyamāṇavyādhistyānādyantarāyajanitā vā / ekāgram ekatānam / niruddhasakalavṛttikaṃ saṃskāramātraśeṣaṃ cittaṃ niruddham / tatra kṣiptamūḍhayoḥ saty api parasparāpekṣayā vṛttinirodhe pāramparyeṇāpi niḥśreyasahetubhāvābhāvāt tadupaghātakatvāc ca yogapakṣād dūrotsāritatvam iti na tayor yogtvaṃ niṣiddham / vikṣiptasya tu kādācitkasadbhūtaviṣayasthemaśālinaḥ saṃbhāvyeta yogatvam iti niṣedhati / tatra vikṣipte cetasi samādhiḥ kādācitkasadbhūtaviṣayasya cittasya sthemā na yogapakṣe vartate / kasmāt / yatas tadvipakṣavikṣepopasarjanībhūtaḥ / vipakṣavargāntargatasya hi svarūpam eva durlabhaṃ prāg eva kāryakaraṇaṃ na khalu dahanāntargataṃ bījaṃ tricaturākṣaṇāvasthitam uptam apy aṅkurāya kalpata iti bhāvaḥ / yadi vikṣepopasarjanībhūtaḥ samādhir na yogaḥ kas tarhīty ata āha — yas tv ekāgre cetasīti / bhūtam iti samāropitam arthaṃ nivartayati / nidrāvṛttir api svālambane tamasi bhūte bhavaty ekāgrety ata uktam — sad iti / śobhanaṃ nitāntāvirbhūtaṃ sattvaṃ tamaḥsamudrekas tv aśobhanas tasya kleśahetutvād iti / dyotanaṃ hi tattvajñānam āgamād vānumānād vā bhavad api parokṣarūpatayā na sākṣātkāravatīm avidyām ucchinatti dvicandradiṅmohādiṣv anucchedakatvād ata āha — preti / prakāro hi prakarṣaṃ dyotayan sākṣātkāraṃ sūcayati / avidyāmūlatvād asmitādīnāṃ kleśānāṃ, vidyāyāś cāvidyocchedarūpatvād vidyodaye cāvidyādikleśasamucchedo virodhitvāt kāraṇavināśāc cety āha — kṣiṇoti ceti / ata eva karmarūpāṇi bandhanāni ślathayati / karma cātrāpūrvam abhimataṃ kārye kāraṇopacārāt / ślathayati svakāryād avasādayati / vakṣyati hi — "sati mūle tadvipākaḥ" (yogasūtram 2.13) iti / kiṃ ca nirodham abhumukhaṃ karoty abhimukhīkaroti / sa ca saṃprajñātaś catuṣprakāra ity āha — sa ceti / asaṃprajñātam āha — sarvavṛttīti / rajastamomayī kila pramāṇādivṛttiḥ sāttvikīṃ vṛttim upādāya saṃprajñāte niruddhā / asaṃprajñāte tu sarvāsām eva nirodha ity arthaḥ / tad iha bhūmidvaye samāptā yā madhumatyādayo bhūmayas tāḥ sarvās tāsu viditaḥ sārvabhauma iti siddham // 1.1 //

{1.2}

[1.2.1]

"yogaś cittavṛttinirodhaḥ // 1.2 //" (yosū 1.2)

[1.2.2]

dvitīyaṃ sūtram avatārayati — tasya lakṣaṇeti / tasyeti pūrvasūtropāttaṃ dvividhaṃ yogaṃ parāmṛśati — yogaś cittavṛttinirodhaḥ / nirudhyante yasmin pramāṇādivṛttayo 'vasthāviśeṣe cittasya so 'vasthāviśeṣo yogaḥ / nanu saṃprajñātasya yogasyāvyāpakatvād alakṣaṇam idam / aniruddhā hi tatra sāttvikī cittavṛttir ity ata āha — sarvaśabdāgrahaṇād iti / yadi sarvacittavṛttinirodha ity ucyeta bhaved avyāpakaṃ saṃprajñātasya / kleśakarmavipākāśayaparipanthī cittavṛttinirodhas tu tam api saṃgṛhṇāti / tatrāpi rājasatāmasacittavṛttinirodhāt tasya ca tadbhāvād ity arthaḥ / kutaḥ punar ekasya cittasya kṣiptādibhūmisaṃbandhaḥ kimarthaṃ caivamavasthasya cittasya vṛttayo niroddhavyā ity āśaṅkya prathamaṃ tāvad avasthāsaṃbandhe hetum upanyasyati — cittaṃ hīti / prakhyāśīlatvāt sattvaguṇam / pravṛttiśīlatvād rajoguṇam / sthitiśīlatvāt tamoguṇam / prakhyāgrahaṇam upalakṣaṇārtham / tenānye 'pi sāttvikāḥ prasādalāghavaprītyādayaḥ sūcyante / pravṛttyā ca paritāpaśokādayā rājasāḥ / pravṛttivirodhī tamovṛttidharmaḥ sthitiḥ / sthitigrahaṇād gauravāvaraṇadainyādaya upalakṣyante / etad uktaṃ bhavati — ekam api cittaṃ triguṇanirmitatayā guṇānāṃ ca vaiṣamyeṇa parasparavimardavaicitryād vicitrapariṇāmaṃ sad anekāvastham upapadyata iti / kṣiptādyā eva cittasya bhūmīr yathāsaṃbhavam avāntarāvasthābhedavatīr ādarśayati — prakhyārūpaṃ hīti / cittarūpeṇa pariṇataṃ sattvaṃ cittasattvam / tad evaṃ prakhyārūpatayā sattvaprādhānyaṃ cittasya darśitam / tatra citte sattvāt kiṃcid ūne rajastamasī yadā mithaḥ same ca bhavatas tadaiśvaryaṃ ca viṣayāś ca śabdādayas tāny eva priyāṇi yasya tat tathoktam / sattvaprādhānyāt khalu cittaṃ tattve praṇidhitsad api tattvasya tamasā pihitatvād aṇimādikam aiśvaryam eva tattvam abhimanyamānaṃ tat praṇidhitsati praṇidhatte ca kṣaṇam / atha rajasā kṣipyamāṇaṃ tatrāpy alabdhasthitiṃ tatpriyamātraṃ bhavati / śabdādiṣu punar asya svarasavāhī premā nirūḍha eva / tad anena vikṣiptaṃ cittam uktam / kṣiptaṃ cittaṃ darśayan mūḍham api sūcayati — tad eva tamaseti / yadā hi tamo rajo vijitya prasṛtaṃ tadā cittasattvāvarakatamaḥsamutsāraṇe 'śaktatvād rajasas tamaḥsthagitaṃ cittam adharmādy upagacchati / ajñānaṃ ca viparyayajñānam / abhāvapratyayālambanaṃ ca nidrājñānam uktam / tataś ca mūḍhāvasthāpi sūciteti / anaiśvaryaṃ sarvatrecchāpratīghātaḥ / adharmādivyāptaṃ cittaṃ bhavatīty arthaḥ / yadā tu tad eva cittasattvam āvirbhūtasattvam apagatatamaḥpaṭalaṃ sarajaskaṃ bhavati tadā dharmajñānavairāgyaiśvaryāṇy upagacchatīty āha — prakṣīṇetyādi / mohas tamas tad eva cāvaraṇaṃ prakarṣeṇa kṣīṇaṃ yasya tat tathoktam / ata eva sarvato viśeṣāviśeṣaliṅgamātrāliṅgapuruṣeṣu pradyotamānam / tathāpi na dharmāyaiśvaryāya ca kalpate pravṛttyabhāvād ity ata āha — anuviddhaṃ rajomātrayā / rajasaḥ pravartakatvād asti dharmādipravṛttir ity arthaḥ / tad anena saṃprajñātasamādhisaṃpannayor madhubhūmikaprajñājyotiṣor madhyamayor yoginoś cittasattvaṃ saṃgṛhītam / saṃpraty atikrāntabhāvanīyasya dhyāyinaś caturthasya cittāvasthām āha — tad eva cittaṃ rajoleśān malād apetam ata eva svarūpapratiṣṭham / abhyāsavairāgyapuṭapākaprabandhavidhūtarajastamomalasya hi buddhisattvatapanīyasya svarūpapratiṣṭhasya viṣayendriyapratyāhṛtasyānavasitādhikāratayā ca kāryakāriṇo vivekakhyātiḥ paraṃ kāryam avaśiṣyata ity āha — sattvapuruṣānyatākhyātimātraṃ cittaṃ dharmameghadhyānopagaṃ bhavati / dharmameghaś ca vakṣyate / atraiva yogijanaprasiddhim āha — tad iti / sattvapuruṣānyatākhyātimātraṃ cittaṃ dharmameghaparyantaṃ paraṃ prasaṃkhyānam ity ācakṣate dhyāyinaḥ / cittasāmānādhikaraṇyaṃ ca dharmadharmiṇor abhedavivakṣayā draṣṭavyam / vivekakhyāter hānahetuṃ citiśakteś copādānahetuṃ nirodhasamādhim avatārayituṃ citiśakteḥ sādhutām asādhutāṃ ca vivekakhyāter darśayati — citiśaktir ityādi / sukhaduḥkhamohātmakatvam aśuddhiḥ / sukhamohāv api hi vivekinaṃ duḥkhākurutaḥ / ato duḥkhavad dheyau / tathā cātisundaram apy antavad dunoti / tena tad api heyam eva vivekinaḥ / seyam aśuddhir antaś ca citiśaktau puruṣe na sta ity uktam — śuddhā cānantā ceti / nanu sukhaduḥkhamohātmakaśabdādīn iyaṃ cetayamānā tadākārāpannā kathaṃ viśuddhā tadākāraparigrahaparivarjane ca kurvatī katham anantety ata uktam — darśitaviṣayeti / darśito viṣayaḥ śabdādir yasyai sā tathoktā / bhaved etad evaṃ yadi buddhivac citiśaktir viṣayākāratām āpadyeta, kiṃ tu buddhir eva viṣayākāreṇa pariṇatā saty atadākārāyai citiśaktyai viṣayam ādarśayati / tataḥ puruṣaś cetayata ity ucyate / nanu viṣayākārāṃ buddhim anārūḍhāyāś citiśakteḥ kathaṃ viṣayavedanaṃ viṣayārohe vā kathaṃ na tadākārāpattir ity ata uktam — apratisaṃkrameti / pratisaṃkramaḥ saṃcāraḥ / sa citer nāstīty arthaḥ / sa eva kuto 'syā nāstīty ata uktam — apariṇāminīti / na cites trividho 'pi dharmalakṣaṇāvasthālakṣaṇaḥ pariṇāmo 'sti / yena kriyārūpeṇa pariṇatā satī buddhisaṃyogena pariṇameta citiśaktiḥ / asaṃkrāntāyā api viṣayasaṃvedanam upapādayiṣyate / tat siddhaṃ citiśaktiḥ śobhaneti / vivekakhyātis tu buddhisattvātmikāśobhanety uktam — ataś citiśakter viparīteti / yadā ca vivekakhyātir api heyā tadā kaiva kathā vṛttyantarāṇāṃ doṣabahulānām iti bhāvaḥ / tatas taddhetor nirodhasamādher avatāro yujyata ity āha — atas tasyām iti / jñānaprasādamātreṇa hi pareṇa vairāgyeṇa vivekakhyātim api niruṇaddhīty arthaḥ / atha niruddhāśeṣavṛttiṃ cittaṃ kīdṛśam ity ata āha — tadavastham ityādi / sa nirodho 'vasthā yasya tat tathoktam / nirodhasya svarūpam āha — sa nirbīja iti / kleśasahitaḥ karmāśayo jātyāyurbhogabījaṃ tasmān nirgata iti nirbījaḥ / asyaiva yogijanaprasiddhām anvarthasaṃjñām ādarśayati — na tatreti / upasaṃharati — dvividhaḥ sa yogaś cittavṛttinirodha iti // 1.2 //

{1.3}

[1.3.1]

"tadā draṣṭuḥ svarūpe 'vasthānam // 1.3 //" (yosū 1.3)

[1.3.2]

saṃpraty uttarasūtram avatārayituṃ codayati — tadavasthe cetasīti / kim ākṣepe / tattadākārapariṇatabuddhibodhātmā khalv ayaṃ puruṣaḥ sadānubhūyate na tu buddhibodharahito 'to 'sya puruṣasya buddhibodhaḥ svabhāvaḥ savitur iva prakāśaḥ / na ca saṃskāraśeṣe cetasi so 'sti / na ca svabhāvam apahāya bhāvo vartitum arhatīti bhāvaḥ / syād etat / saṃskāraśeṣām api buddhiṃ kasmāt puruṣo na budhyata ity ata āha — viṣayābhāvād iti / na buddhimātraṃ puruṣasya viṣayo 'pi tu puruṣārthavatī buddhiḥ / vivekakhyātiviṣayabhogau ca puruṣārthau / tau ca niruddhāvasthāyāṃ na sta iti siddho viṣayābhāva ity arthaḥ / sūtreṇa pariharati — tadā draṣṭuḥ svarūpe 'vasthānam / svarūpa ity āropitaṃ śāntaghoramūḍhasvarūpaṃ nivartayati / puruṣasya hi caitanyaṃ svarūpam anaupādhikaṃ na tu buddhibodhaḥ śāntādirūpa aupādhiko hi sa sphaṭikasyeva svabhāvasvacchadhavalasya japākusumasaṃnidhānopādhir aruṇimā / na copādhinivṛttāv upahitanivṛttir atiprasaṅgād iti bhāvaḥ / svarūpasya cābhede 'pi bhedaṃ vikalpyādhikaraṇabhāva ukta iti / ayam evārtho bhāṣyakṛtā dyotyate — svarūpapratiṣṭheti / tadānīṃ nirodhāvasthāyāṃ na vyutthānāvasthāyām iti bhāvaḥ / syād etad vyutthānāvasthāyām apratiṣṭhitā svarūpe citiśaktir nirodhāvasthāyāṃ pratitiṣṭhantī pariṇāminī syāt / vyutthāne vā svarūpapratiṣṭhāne vyutthānanirodhayor aviśeṣa ity ata āha — vyutthānacitte tv iti / na jātu kūṭasthanityā citiśaktiḥ svarūpāc cyavate tena yathā nirodhe tathaiva vyutthāne 'pi / na khalu śuktikāyāḥ pramāṇaviparyayajñānagocaratve 'pi svarūpodayavyayau bhavataḥ / pratipattā tu tathābhūtam apy atathātvenābhimanyate / nirodhasamādhim apekṣya saṃprajñāto 'pi vyutthānam eveti // 1.3 //

{1.4}

[1.4.1]

"vṛttisārūpyam itaratra // 1.4 //" (yosū 1.4)

[1.4.2]

sūtrāntaram avatārayituṃ pṛcchati — kathaṃ tarhīti / yadi tathā bhavantī na tathā kena tarhi prakāreṇa prakāśata ity arthaḥ / hetupadam adhyāhṛtya sūtraṃ paṭhati — darśitaviṣayatvād vṛttisārūpyam itaratra / itaratra vyutthāne yāś cittavṛttayaḥ śāntaghoramūḍhās tā evāviśiṣṭā abhinnā vṛttayo yasya puruṣasya sa tathoktaḥ / sārūpyam ity atra saśabda ekaparyāyaḥ / etad uktaṃ bhavati — japākusumasphaṭikayor iva buddhipuruṣayoḥ saṃnidhānād abhedagrahe buddhivṛttīḥ puruṣe samāropya śānto 'smi duḥkhito 'smi mūḍho 'smīty adhyavasyati / yathā maline darpaṇatale pratibimbitaṃ mukhaṃ malinam āropya śocaty ātmānaṃ malino 'smīti / yady api puruṣasamāropo 'pi śabdādivijñānavad buddhivṛttir yady api ca prākṛtatvenācidrūpatayānubhāvyas tathāpi buddheḥ puruṣatvam āpādayan puruṣavṛttir ivānubhava ivāvabhāsate / tathā cāyam aviparyayo 'py ātmā viparyayavān ivābhoktāpi bhokteva vivekakhyātirahito 'pi tatsahita iva vivekakhyātyā prakāśate / etac ca "citer apratisaṃkramāyās tadākārāpattau svabuddhisaṃvedanam" (yogasūtram 4.22) ity atra "sattvapuruṣayor atyantāsaṃkīrṇayoḥ pratyayāviśeṣo bhogaḥ" (yogasūtram 3.35) ity atra copapādayiṣyate / etac ca matāntare 'pi siddham ity āha — tathā ceti / pañcaśikhācāryasya sūtram "ekam eva darśanaṃ khyātir eva darśanam" iti / nanu katham ekaṃ darśanaṃ yāvatā buddheḥ śabdādiviṣayā vivekaviṣayā ca vṛttiḥ prākṛtatayā jaḍatvenānubhāvyā darśanaṃ tato 'nyat puruṣasya caitanyam anubhavo darśanam ity ata āha — khyātir eva darśanam iti / udayavyayadharmiṇīṃ vṛttiṃ khyātiṃ laukikīm abhipretyaitad uktam — ekam eveti / caitanyaṃ tu puruṣasya svabhāvo na khyāteḥ / tat tu na lokapratyakṣagocaro 'pi tv āgamānumānagocara ity arthaḥ / tad anena vyutthānāvasthāyāṃ mūlakāraṇam avidyāṃ darśayatā taddhetukaḥ saṃyogo bhogahetuḥ svasvāmibhāvo 'pi sūcita iti tam upapādayann āha — cittaṃ svaṃ bhavati puruṣasya svāmina iti saṃbandhaḥ / nanu cittajanitam upakāraṃ bhajamāno hi cetanaś cittasyeśitā / na cāsya tajjanitopakārasaṃbhavas tadasaṃbandhād anupakāryatvāt tatsaṃyogatadupakārabhāgitve pariṇāmaprasaṅgād ity ata āha — ayaskāntamaṇikalpaṃ saṃnidhimātropakāri dṛśyatveneti / na puruṣasaṃyuktaṃ cittam api tu tatsaṃnihitam / saṃnidhiś ca puruṣasya na deśataḥ kālato vā tadasaṃyogāt kiṃ tu yogyatālakṣaṇaḥ / asti ca puruṣasya bhoktṛśaktiś cittasya bhogaśaktiḥ / tad uktam — dṛśyatveneti / śabdādyākārapariṇatasya bhogyatvenety arthaḥ / bhogaś ca yady api śabdādyākārā vṛttiś cittasya dharmas tathāpi cittacaitanyayor abhedasamāropād vṛttisārūpyāt puruṣasyety uktam / tasmāc cittenāsaṃyoge 'pi tajjanitopakārabhāgitā puruṣasyāpariṇāmitā ceti siddham / nanu svasvāmisaṃbandho bhogahetur avidyānimitto 'vidyā tu kiṃnimittā na khalv animittaṃ kāryam utpadyate / yathāhuḥ — "svapnādivad avidyāyāḥ pravṛttis tasya kiṃkṛtā /"

[1.4.3]

iti śaṅkām upasaṃhāravyājenoddharati — tasmāc cittavṛttibodhe śāntaghoramūḍhākāracittavṛttyupabhoge 'nādyavidyānimittatvād anādiḥ saṃyogo hetur avidyāvāsanayoś ca saṃtāno bījāṅkurasaṃtānavad anādir iti bhāvaḥ // 1.4 //

{1.5}

[1.5.1]

"vṛttayaḥ pañcatayyaḥ kliṣṭākliṣṭāḥ // 1.5 //" (yosū 1.5)

[1.5.2]

syād etat puruṣo hi śakya upadiśyate / na ca vṛttinirodho vṛttīr avijñāya śakyaḥ / na ca sahasreṇāpi puruṣāyuṣair alam imāḥ kaścit parigaṇayitum / asaṃkhyātāś ca kathaṃ niroddhavyā ity āśaṅkya tāsām iyattāsvarūpapratipādanaparaṃ sūtram avatārayati — tāḥ punar niroddhavyā bahutve sati cittasya — vṛttayaḥ pañcatayyaḥ kliṣṭākliṣṭāḥ / vṛttirūpo 'vayavy ekas tasya pramāṇādayo 'vayavāḥ pañca / tatas tadavayavā pañcatayī pañcāvayavā vṛttir bhavati / tāś ca vṛttayaś caitramaitrādicittabhedād bahvya iti bahuvacanam upapannam / etad uktaṃ bhavati — caitro vā maitro vānyo vā kaścit sarveṣām eva teṣāṃ vṛttayaḥ pañcatayya eva nādhikā iti / cittasyeti caikavacanaṃ jātyabhiprāyam / cittānām iti tu draṣṭavyam / tāsām avāntaraviśeṣam anuṣṭhānopayoginaṃ darśayati — kliṣṭākliṣṭā iti / akliṣṭā upādāya kliṣṭā niroddhavyās tā api pareṇa vairāgyeṇeti / asya vyākhyānaṃ — kleśahetukā iti / kleśā asmitādayo hetavaḥ pravṛttikāraṇaṃ yāsāṃ vṛttīnāṃ tās tathoktāḥ / yad vā puruṣārthapradhānasya rajastamomayīnāṃ hi vṛttīnāṃ kleśakāraṇatvena kleśāyaiva pravṛttiḥ / kleśaḥ kliṣṭaṃ tad āsām astīti kliṣṭā iti / yata eva kleśopārjanārtham amūṣāṃ pravṛttir ata eva karmāśayapracaye kṣetrībhūtāḥ / pramāṇādinā khalv ayaṃ pratipattārtham avasāya tatra sakto dviṣṭo vā karmāśayam ācinotīti bhavanti dharmādharmapracayaprasavabhūmayo vṛttayaḥ kliṣṭā iti / akliṣṭā vyācaṣṭe — khyātiviṣayā iti / vidhūtarajastamaso buddhisattvasya praśāntavāhinaḥ prajñāprasādaḥ khyātis tayā viṣayiṇyā tadviṣayaṃ sattvapuruṣavivekam upalakṣayati / tena sattvapuruṣavivekaviṣayā yato 'ta eva guṇādhikāravirodhinyaḥ / kāryārambhaṇaṃ hi guṇānām adhikāro vivekakhyātiparyavasānaṃ ca tad iti caritādhikārāṇāṃ guṇānām adhikāraṃ virundhantīti / atas tā akliṣṭāḥ pramāṇaprabhṛtayo vṛttayaḥ / syād etad vītarāgajanmādarśanāt kliṣṭavṛttaya eva sarve prāṇabhṛtaḥ / na ca kliṣṭavṛttipravāhe bhavitum arhanty akliṣṭā vṛttayo na cāmūṣāṃ bhāve 'pi kāryakāritā virodhim adhyapātitvāt tasmāt kliṣṭānām akliṣṭābhir nirodhas tāsāṃ ca vairāgyeṇa pareṇeti manorathamātram ity ata āha — kliṣṭapravāheti / āgamānumānācāryopadeśapariśīlanalabdhajanmanī abhyāsavairāgye kliṣṭacchidram antarā tatra patitāḥ svayam akliṣṭā eva yady api kliṣṭapravāhapatitāḥ / na khalu śālagrāme kirātaśatasaṃkīrṇe prativasann api brāhmaṇaḥ kirāto bhavati / akliṣṭacchidreṣv iti nidarśanam / kliṣṭāntaravartitayā ca kliṣṭābhir anabhibhūtā akliṣṭāḥ / svasaṃskāraparipākakrameṇa kliṣṭā eva tāvad abhibhavantīty āha — tathājātīyakā iti / akliṣṭābhir vṛttibhir akliṣṭāḥ saṃskārā ity arthaḥ / tad idaṃ vṛttisaṃskāracakram aniśam āvartate, ā nirodhasamādheḥ / tad evaṃbhūtaṃ cittaṃ nirodhāvasthaṃ saṃskāraśeṣaṃ bhūtvātmakalpenāvatiṣṭhata ity āpātataḥ pralayaṃ vā gacchatīti paramārthataḥ / piṇḍīkṛtya sūtrārtham āha — tā iti / pañcadhety arthakathanamātraṃ na tu śabdavṛttivyākhyānam / tayapaḥ prakāre 'smaraṇāt // 1.5 //

{1.6}

[1.6.1]

"pramāṇaviparyayavikalpanidrāsmṛtayaḥ // 1.6 //" (yosū 1.6)

[1.6.2]

tāḥ svasaṃjñābhir uddiśati — pramāṇaviparyayavikalpanidrāsmṛtayaḥ / nirdeśe yathāvacanaṃ vigrahaś cārthe dvaṃdvaḥ samāsa itaretarayoge / yathā — anityāśuciduḥkhānātmasu nityaśucisukhātmakhyātir avidyā (yogasūtram 2.5) ity ukte 'pi na diṅmohālātacakrādivibhramā vyudasyanta evam ihāpi pramāṇādyabhidhāne 'pi vṛttyantarasadbhāvaśaṅkā na vyudasyateti tannirāsāya vaktavyaṃ pañcatayya iti / etāvatya eva vṛttayo nāparāḥ santīti darśitaṃ bhavati // 1.6 //

{1.7}

[1.7.1]

"pratyakṣānumānāgamāḥ pramāṇāni // 1.7 //" (yosū 1.7)

[1.7.2]

tatra pramāṇavṛttiṃ vibhajan sāmānyalakṣaṇam āha — pratyakṣānumānāgamāḥ pramāṇāni / anadhigatatattvabodhaḥ pauruṣeyo vyavahārahetuḥ pramā / tatkāraṇaṃ pramāṇam / vibhāgavacanaṃ ca nyūnādhikasaṃkhyāvyavacchedārtham / tatra sakalapramāṇamūlatvāt prathamataḥ pratyakṣaṃ lakṣayati — indriyeti / arthasyeti samāropitatvaṃ niṣedhati / tadviṣayeti bāhyagocaratayā jñānākāragocaratvaṃ nivārayati / cittavartino jñānākārasya bāhyajñeyasaṃbandhaṃ darśayati — bāhyavastūparāgād iti / vyavahitasya taduparāge hetum āha — indriyapraṇālikayeti / sāmānyamātram artha ity eke / viśeṣā evety anye / sāmānyaviśeṣatadvattety apare vādinaḥ pratipannās tannirāsāyāha — sāmānyaviśeṣātmana iti / na tadvattā kiṃ tu tādātmyam arthasya / etac caikāntānabhypagama ity atra pratipādayiṣyate / anumānāgamaviṣayāt pratyakṣaviṣayaṃ vyavacchinatti — viśeṣāvadhāraṇapradhāneti / yady api sāmānyam api pratyakṣe pratibhāsate tathāpi viśeṣaṃ pratyupasarjanībhūtam ity arthaḥ / etac ca sākṣātkāropalakṣaṇaparam / tathā ca vivekakhyātir api lakṣitā bhavati / phalavipratipattiṃ nirākaroti — phalaṃ pauruṣeyaś cittavṛttibodha iti / nanu puruṣavartī bodhaḥ kathaṃ cittagatāyā vṛtteḥ phalam / na hi khadiragocaravyāpāreṇa paraśunā palāśe chidā kriyata ity ata āha — aviśiṣṭa iti / na hi puruṣagato bodho janyate, api tu caitanyam eva buddhidarpaṇapratibimbitaṃ buddhivṛttyārthākārayā tadākāratām āpadyamānaṃ phalam / tac ca tathābhūtaṃ buddher aviśiṣṭaṃ buddhyātmakaṃ, vṛttiś ca buddhyātmiketi sāmānādhikaraṇyād yuktaḥ pramāṇaphalabhāva ity arthaḥ / etac copapādayiṣyāma ity āha — pratisaṃvedīti / pratyakṣānantaraṃ pravṛttyādiliṅgakaśrotṛbuddhyanumānaprabhavasaṃbandhadarśanasamutthatayāgamasyānumānajatvād anumitasya cāgamenānvākhyānād āgamāt prāg anumānaṃ lakṣayati — anumeyasyeti / jijñāsitadharmaviśiṣṭo dharmyanumeyas tasya tulyajātīyāḥ sādhyadharmasāmānyena samānārthāḥ sapakṣās teṣv anuvṛtta ity anena viruddhatvam asādhāraṇatvaṃ ca sādhanadharmasya nirākaroti / bhinnajātīyā asapakṣās te ca sapakṣād anye tadviruddhās tadabhāvavantaś ca, tebhyo vyāvṛttas tad anena sādhāraṇānaikāntikatvam apākaroti / saṃbadhyata iti saṃbandho liṅgam anena pakṣadharmatāṃ darśayann asiddhatāṃ nivārayati / tadviṣayā tannibandhanā, "ṣiñ bandhane" (dhātupāṭhaḥ 5) ity asmād viṣayapadavyutpatteḥ / sāmānyāvadhāraṇeti pratyakṣaviṣayād vyavacchinatti / saṃbandhasaṃvedanādhīnajanmānumānaṃ viśeṣeṣu saṃbandhagrahaṇābhāvena sāmānyam eva sukarasaṃbandhagrahaṇaṃ gocarayatīti / udāharaṇam āha — yatheti / co hetvarthe / vindhyo 'gatir yatas tasmāt tasyāprāptir ato gatinivṛttau prāpter nivṛttir deśāntaraprāpter gatimac candratārakaṃ caitravad iti siddham / āgamasya vṛtter lakṣaṇam āha — āpteneti / tattvadarśanakāruṇyakaraṇapāṭavābhisaṃbandha āptis tayā vartata ity āptas tena dṛṣṭo 'numito vārthaḥ / śrutasya pṛthag anupādānaṃ tasya dṛṣṭānumitamūlatvena tābhyām eva caritārthatvād āptacittavartijñānasadṛśasya jñānasya śrotṛcitte samutpādaḥ svabodhasaṃkrāntis tasyai, artha upadiśyate śrotṛhitāhitaprāptiparihāropāyatayā prajñāpyate / śeṣaṃ sugamam / yasyāgamasyāśraddheyārtho vaktā, yathā yāny eva daśa dāḍimāni tāni ṣaḍ apūpā bhaviṣyantīti / na dṛṣṭānumitārtho yathā caityaṃ vandeta svargakāma iti / sa āgamaḥ plavate / nanv evaṃ manvādīnām apy āgamaḥ plaveta / na hi te 'pi dṛṣṭānumitārthāḥ / yathāhuḥ —

[1.7.3]

"yaḥ kaścit kasyacid dharmo manunā parikīrtitaḥ / sa sarvo 'bhihito vede sarvajñānamayo hi saḥ /" (manusmṛtiḥ 2.7)

[1.7.4]

ity ata āha — mūlavaktari tv iti / mūlavaktā hi tatreśvaro dṛṣṭānumitārtha ity arthaḥ // 1.7 //

{1.8}

[1.8.1]

"viparyayo mithyājñānam atadrūpapratiṣṭham // 1.8 //" (yosū 1.8)

[1.8.2]

viparyayo mithyājñānam atadrūpapratiṣṭham / viparyaya iti lakṣyanirdeśaḥ / mithyājñānam ityādi lakṣaṇam / yaj jñānapratibhāsirūpaṃ, tadrūpāpratiṣṭham evātadrūpapratiṣṭham / yathāśrāddhabhojīti / ataḥ saṃśayo 'pi saṃgṛhītaḥ / etāvāṃs tu viśeṣaḥ — tatra jñānārūḍhaivāpratiṣṭhatā dvicandrādes tu bādhajñānena / nanv evaṃ vikalpo 'pi tadrūpāpratiṣṭhānād vicārato viparyayaḥ prasajyetety ata āha — mithyājñānam iti / anena hi sarvajanīnānubhavasiddho bādha uktaḥ / sa cāsti viparyaye na tu vikalpe, tena vyavahārāt / paṇḍitarūpāṇām eva tu vicārayatāṃ tatra bādhabuddher iti / codayati — sa kasmān na pramāṇam / nottareṇopajātavirodhinā jñānena pūrvaṃ bādhanīyam api tu pūrveṇaiva prathamam upajātenānupajātavirodhinā param iti bhāvaḥ / pariharati — yataḥ pramāṇeneti / yatra hi pūrvāpekṣā parotpattis tatraivam iha tu svakāraṇād anyonyānapekṣe jñāne jāyete / tenottarasya pūrvam anupamṛdyodayam anāsādayatas tadapabādhātmaivodayo na tu pūrvasyottarabādhātmā, tasya tadānīm aprasakteḥ / tasmād anupajātavirodhitā bādhyatve hetur upajātavirodhitā ca bādhakatve / tasmād bhūtārthaviṣayatvāt pramāṇenāpramāṇasya bādhanaṃ siddham / udāharaṇam āha — tatra pramāṇeneti / asya kutsitatvaṃ hānāya darśayati — seyaṃ pañceti / avidyāsāmānyam avidyāsmitādiṣu pañcasu parvasv ity arthaḥ / avyaktamahadahaṃkārapañcatanmātreṣv aṣṭasv anātmasv ātmabuddhir avidyā tamaḥ / evaṃ yoginām aṣṭasv aṇimādikeṣv aiśvaryeṣv aśreyaḥsu śreyobuddhir aṣṭavidho mohaḥ pūrvasmāj jaghanyaḥ / sa cāsmitocyate / yathā yogenāṣṭavidham aiśvaryam upādāya siddho bhūtvā dṛṣṭānuśravikāñ śabdādīn daśa viṣayān bhokṣya ityevamātmikā pratipattir mahāmoho rāgaḥ / evam etenaivābhisaṃdhinā pravartamānasya kenacit pratibaddhatvād aṇimādīnām anutpattau tannibandhanasya dṛṣṭānuśravikaviṣayopabhogasyāsiddheḥ pratibandhakaviṣayaḥ krodhaḥ sa tāmisrākhyo dveṣaḥ / evam aṇimādiguṇasaṃpattau dṛṣṭānuśravikaviṣayapratyupasthāne ca kalpānte sarvam etan naṅkṣyatīti yas trāsaḥ so 'bhiniveśo 'ndhatāmisraḥ / tad uktam —

[1.8.3]

"bhedas tamaso 'ṣṭavidho mohasya ca daśavidho mahāmohaḥ / tāmisro 'ṣṭādaśadhā tathā bhavaty andhatāmisraḥ" (sāṃkhyakārikā 48) iti // 1.8 //

{1.9}

[1.9.1]

"śabdajñānānupātī vastuśūnyo vikalpaḥ // 1.9 //" (yosū 1.9)

[1.9.2]

śabdajñānānupātī vastuśūnyo vikalpaḥ / nanu śabdajñānānupātī ced āgamapramāṇāntargato vikalpaḥ prasajyeta nirvastukatve vā viparyayaḥ syād ity ata āha — sa neti / na pramāṇaviparyayāntargataḥ / kasmād yato vastuśūnyatve 'pīti pramāṇāntargatiṃ niṣedhati / śabdajñānamāhātmyanibandhana iti viparyayāntargatim / etad uktaṃ bhavati — kvacid abhede bhedam āropayati kvacit punar bhinnānām abhedam / tato bhedasyābhedasya ca vastuno 'bhāvāt tadābhāso vikalpo na pramāṇaṃ nāpi viparyayo vyavahārāvisaṃvādād iti / śāstraprasiddham udāharaṇam āha — tadyatheti / kiṃ viśeṣyaṃ kena vyapadiśyate viśeṣyate nābhede viśeṣyaviśeṣaṇabhāvo na hi gavā gaur viśeṣyate / kiṃ tu bhinnenaiva caitreṇa / tad idam āha — bhavati ca vyapadeśe vṛttiḥ / vyapadeśavyapadeśyayor bhāvo vyapadeśaḥ / viśeṣaṇaviśeṣyabhāva iti yāvat / tasmin vṛttir vākyasya yathā caitrasya gaur iti / śāstrīyam evodāharaṇāntaraṃ samuccinoti — tatheti / pratiṣiddho vastunaḥ pṛthivyāder dharmaḥ parispando yasya sa tathoktaḥ / ko 'sau niṣkriyaḥ puruṣaḥ / na khalu sāṃkhyīye rāddhānte 'bhāvo nāma kaścid asti vastudharmo yena puruṣo viśeṣyetety arthaḥ / kvacit pāṭhaḥ pratiṣiddhā vastudharmā iti / tasyārthaḥ — pratiṣedhavyāptāḥ pratiṣiddhā na vastudharmāṇāṃ tadvyāpyatā bhāvābhāvayor asaṃbandhād atha ca tathā pratītir iti / laukikam udāharaṇam āha — tiṣṭhati bāṇa iti / yathā hi pacati bhinattīty atra pūrvāparībhūtaḥ karmakṣaṇapracaya ekaphalāvacchinnaḥ pratīyata evaṃ tiṣṭhatīty atrāpi / pūrvāparībhāvam evāha — sthāsyati sthita iti / nanu bhavatu pākavat pūrvāparībhūtayāvasthānakriyayā bāṇād bhinnayā bāṇasya vyapadeśa ity ata āha — gatinivṛttau dhātvarthamātraṃ gamyate / gatinivṛttir eva tāvat kalpitā tasyā api bhāvarūpatvaṃ tatrāpi pūrvāparībhāva ity aho kalpanāparamparety arthaḥ / abhāvaḥ kalpito bhāva iva cānugata iva ca sarvapuruṣeṣu gamyate na punaḥ puruṣavyatirikto dharmaḥ kaścid ity udāharaṇāntaram āha — tathānutpattidharmeti / pramāṇaviparyayābhyām anyā na vikalpavṛttir iti vādino bahavaḥ pratipedire / tatpratibodhanāyodāharaṇaprapañca iti mantavyam // 1.9 //

{1.10}

[1.10.1]

"abhāvapratyayālambanā vṛttir nidrā // 1.10 //" (yosū 1.10)

[1.10.2]

abhāvapratyayālambanā vṛttir nidrā / adhikṛtaṃ hi vṛttipadam anuvādakam / pramāṇaviparyayavikalpasmṛtīnāṃ vṛttitvaṃ prati parīkṣakāṇām avipratipatteḥ / atas tad anūdyate viśeṣavidhānāya / nidrāyās tu vṛttitve parīkṣakāṇām asti vipratipattir iti vṛttitvaṃ vidheyam / na ca prakṛtam anuvādakaṃ vidhānāya kalpata iti punar vṛttigrahaṇam / jāgratsvapnavṛttīnām abhāvas tasya pratyayaḥ kāraṇaṃ buddhisattvāc chādakaṃ tamas tad evālambanaṃ viṣayo yasyāḥ sā tathoktā vṛttir nidrā / buddhisattve hi triguṇe yadā sattvarajasī abhibhūya samastakaraṇāvarakam āvirasti tamas tadā buddher viṣayākārapariṇāmābhāvād udbhūtatamomayīṃ buddhim avabudhyamānaḥ puruṣaḥ suṣupto 'ntaḥsaṃjña ity ucyate / kasmāt punar niruddhakaivalyayor iva vṛttyabhāva eva na nidrety ata āha — sā ca saṃprabodhe pratyavamarśāt sopapattikāt smaraṇāt pratyayaviśeṣaḥ / kathaṃ, yadā hi sattvasacivaṃ tama āvirasti tadedṛśaḥ pratyavamarśaḥ suptotthitasya bhavati sukham aham asvāpsaṃ prasannaṃ me manaḥ prajñāṃ me viśāradīkaroti svacchīkarotīti / yadā tu rajaḥsacivaṃ tama āvirasti tadedṛśaḥ pratyavamarśa ity āha — duḥkham aham asvāpsaṃ styānam akarmaṇyaṃ me manaḥ kasmād yato bhramaty anavasthitam / nitāntābhibhūtarajaḥsattve tamaḥsamullāse svāpe prabuddhasya pratyavamarśam āha — gāḍhaṃ mūḍho 'ham asvāpsaṃ gurūṇi me gātrāṇi klāntaṃ me cittamalasaṃ muṣitam iva tiṣṭhatīti / sādhyavyatireke hetuvyatirekam āha — na khalv ayam iti / prabuddhasya prabuddhamātrasya / tadāśritāś ceti bodhakāle, pratyayānubhave vṛttyabhāvakāraṇānubhava ity arthaḥ / nanu pramāṇādayo vyutthānacittādhikaraṇā nirudhyantāṃ samādhipratipakṣatvān nidrāyās tv ekāgravṛttitulyāyāḥ kathaṃ samādhipratipakṣatety ata āha — sā ca samādhāv iti / ekāgratulyāpi tāmasatvena nidrā sabījanirbījasamādhipratipakṣeti sāpi niroddhavyety arthaḥ // 1.10 //

{1.11}

[1.11.1]

"anubhūtaviṣayāsaṃpramoṣaḥ smṛtiḥ // 1.11 //" (yosū 1.11)

[1.11.2]

anubhūtaviṣayāsaṃpramoṣaḥ smṛtiḥ / pramāṇādibhir anubhūte viṣaye yo 'saṃpramoṣo 'steyaṃ sā smṛtiḥ / saṃskāramātrajasya hi jñānasya saṃskārakāraṇānubhavāvabhāsito viṣaya ātmīyas tadadhikaviṣayaparigrahas tu saṃpramoṣaḥ steyam / kasmāt sādṛśyāt / "muṣa steye" (dhātupāṭhaḥ 9) ity asmāt pramoṣapadavyutpatteḥ / etad uktaṃ bhavati — sarve pramāṇādayo 'nadhigatam arthaṃ sāmānyataḥ prakārato vādhigamayanti / smṛtiḥ punar na pūrvānubhavamaryādām atikrāmati / tadviṣayā tadūnaviṣayā vā na tu tadadhikaviṣayā / so 'yaṃ vṛttyantarād viśeṣaḥ smṛter iti / vimṛśati — kiṃ pratyayasyeti / grāhyapravaṇatvād anubhavasya svānubhavābhāvāt tajjaḥ saṃskāro grāhyam eva smārayatīti pratibhāti / anubhavamātrajanitatvāc cānubhavam eveti / vimṛśyopapattita ubhayasmaraṇam avadhārayati — grāhyapravaṇatayā grāhyoparaktaḥ / paramārthatas tu grāhyagrahaṇe evobhayaṃ tayor ākāraṃ svarūpaṃ nirbhāsayati prakāśayati / svavyañjakaṃ kāraṇam añjanam ākāro yasya sa tathoktaḥ / svakāraṇākāra ity arthaḥ / vyañjakam udbodhakaṃ tenāñjanaṃ phalābhimukhīkaraṇaṃ yasyeti vety arthaḥ / nanu yadi kāraṇavicāreṇa buddhismaraṇayoḥ sārūpyaṃ kas tarhi bheda ity ata āha — tatra grahaṇeti / grahaṇam upādānaṃ, na ca gṛhītasyopāttasyopādānaṃ saṃbhavati / tad anenānadhigatabodhanaṃ buddhir ity uktam / grahaṇākāro grahaṇarūpaṃ pūrvaṃ pradhānaṃ yasyāḥ sā tathoktā / vikalpitaś cāyam abhede 'pi guṇapradhānabhāva iti / grāhyākāraḥ pūrvaḥ prathamo yasyāḥ sā tathoktā / idam eva ca grāhyākārasya grāhyasya pūrvatvaṃ yad vṛttyantaraviṣayīkṛtatvam arthasya / tad anena vṛttyantaraviṣayīkṛtagocarā smṛtir ity uktaṃ bhavati / so 'yam asaṃpramoṣa iti / nanv asti smṛter api saṃpramoṣaḥ / darśayati hi pitrāder atītasya deśakālāntarānubhūtasyānanubhūtacaradeśakālāntarasaṃbandhaḥ svapna ity ata āha — sā ca dvayīti / bhāvitaḥ kalpitaḥ smartavyo yayā sā tathoktā / abhāvito 'kalpitaḥ pāramārthika iti yāvat / neyaṃ smṛtir api tu viparyayas tallakṣaṇopapannatvāt smṛtyābhāsatayā tu smṛtir uktā / pramāṇābhāsam iva pramāṇam iti bhāvaḥ / kasmāt punar ante smṛter upanyāsa ity ata āha — sarvāḥ smṛtaya iti / anubhavaḥ prāptiḥ / prāptipūrvā vṛttiḥ smṛtis tataḥ smṛtīnām upajana ity arthaḥ / nanu ye puruṣaṃ kliśnanti te niroddhavyāḥ prekṣāvatā / kleśāś ca tathā / na ca vṛttayaḥ, tat kimartham āsāṃ nirodha ity ata āha — sarvāś caitā iti / sugamam // 1.11 //

{1.12}

[1.12.1]

"abhyāsavairāgyābhyāṃ tannirodhaḥ // 1.12 //" (yosū 1.12)

[1.12.2]

nirodhopāyaṃ pṛcchati — atheti / sūtreṇottaram āha — abhyāsavairāgyābhyāṃ tannirodhaḥ / abhyāsavairāgyayor nirodhe janayitavye 'vāntaravyāpārabhedena samuccayo na tu vikalpa ity āha — cittanadīti / prāgbhāraḥ prabandhaḥ / nimnatā gambhīratā, agādhateti yāvat // 1.12 //

{1.13}

[1.13.1]

"tatra sthitau yatno 'bhyāsaḥ // 1.13 //" (yosū 1.13)

[1.13.2]

tatrābhyāsasya svarūpaprayojanābhyāṃ lakṣaṇam āha — tatra sthitau yatno 'bhyāsaḥ / tad vyācaṣṭe — cittasyāvṛttikasya rājasatāmasavṛttirahitasya praśāntavāhitā vimalatā sāttvikavṛttivāhitaikāgratā sthitiḥ / tadartha iti / sthitāv iti nimittasaptamī vyākhyātā / yathā "carmaṇi dvīpinaṃ hanti" iti / prayatnam eva paryāyābhyāṃ viśadayati — vīryam utsāha iti / tasyecchāyonitām āha — tatsaṃpipādayiṣayā / tad iti sthitiṃ parāmṛśati / prayatnasya viṣayam āha — tatsādhaneti / sthitisādhanāny antaraṅgabahiraṅgāṇi yamaniyamādīni / sādhanagocaraḥ kartṛvyāpāro na phalagocara iti // 1.13 //

{1.14}

[1.14.1]

"sa tu dīrghakālanairantaryasatkārāsevito dṛḍhabhūmiḥ // 1.14 //" (yosū 1.14)

[1.14.2]

nanu vyutthānasaṃskāreṇānādinā paripanthinā pratibaddho 'bhyāsaḥ kathaṃ sthityai kalpata ity ata āha — sa tu dīrghakālanairantaryasatkārāsevito dṛḍhabhūmiḥ / so 'yam abhyāso viśeṣaṇatrayasaṃpannaḥ san dṛḍhāvastho na sahasā vyutthānasaṃskārair abhibhūtasthitirūpaviṣayo bhavati / yadi punar evaṃbhūtam apy abhyāsaṃ kṛtvoparamet tataḥ kālaparivāsenābhibhūyeta / tasmān noparantavyam iti bhāvaḥ // 1.14 //

{1.15}

[1.15.1]

"dṛṣṭānuśravikaviṣayavitṛṣṇasya vaśīkārasaṃjñā vairāgyam // 1.15 //" (yosū 1.15)

[1.15.2]

vairāgyam āha — dṛṣṭānuśravikaviṣayavitṛṣṇasya vaśīkārasaṃjñā vairāgyam / cetanācetaneṣu dṛṣṭaviṣayeṣu vitṛṣṇatām āha — striya iti / aiśvaryam ādhipatyam / anuśravo vedas tato 'dhigatā ānuśravikāḥ svargādayaḥ / tatrāpi vaitṛṣṇyam āha — svargeti / deharahitā videhāḥ karaṇeṣu līnās teṣāṃ bhāvo vaidehyam / anye tu prakṛtim evātmānam abhimanyamānāḥ prakṛtyupāsakāḥ prakṛtau sādhikārāyām eva līnās teṣāṃ bhāvaḥ prakṛtilayatvaṃ tatprāptiviṣaye, ānuśravikaviṣaye vitṛṣṇasyānuśravikaviṣaye vitṛṣṇo hi svargādiprāptiviṣaye vitṛṣṇa ity ucyate / nanu yadi vaitṛṣṇyamātraṃ vairāgyaṃ hanta viṣayāprāptāv api tad astīti vairāgyaṃ syād ity ata āha — divyādivyeti / na vaitṛṣṇyamātraṃ vairāgyam api tu divyādivyaviṣaysaṃprayoge 'pi cittasyānābhogātmikā / tām eva spaṣṭayati — heyopādeyaśūnyā / āsaṅgadveṣarahitopekṣābuddhir vaśīkārasaṃjñā / kutaḥ punar iyam ity atrāha — prasaṃkhyānabalād iti / tāpatrayaparītatā viṣayāṇāṃ doṣas tatparibhāvanayā tatsākṣātkāraḥ prasaṃkhyānaṃ tadbalād ity arthaḥ / yatamānasaṃjñā, vyatirekasaṃjñā, ekendriyasaṃjñā, vaśīkārasaṃjñā ceti catasraḥ saṃjñā ity āgaminaḥ / rāgādayaḥ khalu kaṣāyāś cittavartinas tair indriyāṇi yathāsvaṃ viṣayeṣu pravartante, tan mā pravartiṣatendriyāṇi tattadviṣayeṣv iti tatparipācanāyārambhaḥ prayatnaḥ sā yatamānasaṃjñā / tadārambhe sati kecit kaṣāyāḥ pakvāḥ pacyante pakṣyante ca kecit / tatra pakṣyamāṇebhyaḥ pakvānāṃ vyatirekeṇāvadhāraṇaṃ vyatirekasaṃjñā / indriyapravartanāsamarthatayā pakvānām autsukyamātreṇa manasi vyavasthānam ekendriyasaṃjñā / autsukyamātrasyāpi nivṛttir upasthiteṣv api divyādivyaviṣayeṣūpekṣābuddhiḥ saṃjñātrayāt parā vaśīkārasaṃjñā / etayaiva ca pūrvāsāṃ caritārthatvān na tāḥ pṛthag uktā iti sarvam avadātam // 1.15 //

{1.16}

[1.16.1]

"tat paraṃ puruṣakhyāter guṇavaitṛṣṇyam // 1.16 //" (yosū 1.16)

[1.16.2]

aparaṃ vairāgyam uktvā param āha — tat paraṃ puruṣakhyāter guṇavaitṛṣṇyam / aparavairāgyasya paraṃ vairāgyaṃ prati kāraṇatvam / tatra ca dvāram ādarśayati — dṛṣṭānuśravikaviṣayadoṣadarśī virakta iti / anenāparaṃ vairāgyaṃ darśitam / puruṣadarśanābhyāsād āgamānumānācāryopadeśasamadhigatasya puruṣasya darśanaṃ tasyābhyāsaḥ paunaḥpunyena niṣevaṇaṃ tasmāt tasya darśanasya śuddhī rajastamaḥparihāṇyā sattvaikatānatā tayā yo guṇapuruṣayoḥ prakarṣeṇa vivekaḥ puruṣaḥ śuddho 'nantas tadviparītā guṇā iti, tenāpyāyitā buddhir yasya yoginaḥ sa tathoktaḥ / tad anena dharmameghākhyaḥ samādhir uktaḥ / sa tathābhūto yogī guṇebhyo vyaktāvyaktadharmakebhyaḥ sarvathā viraktaḥ sattvapuruṣānyatākhyātāv api guṇātmikāyāṃ yāvad virakta iti / tat tasmād dvayaṃ vairāgyam / pūrvaṃ hi vairāgyaṃ sattvasamudrekavidhūtatamasi rajaḥkaṇakalaṅkasaṃpṛkte cittasattve / tac ca tauṣṭikānām api samānam / te hi tenaiva prakṛtilayā babhūvuḥ / yathoktam — vairāgyāt prakṛtilaya iti / tatra tayor dvayor madhye yad uttaraṃ tajjñānaprasādamātram / mātragrahaṇena nirviṣayatāṃ sūcayati / tad eva hi tādṛśaṃ cittasattvaṃ rajoleśamalenāpy aparāmṛṣṭam asyāśrayo 'ta eva jñānaprasāda ity ucyate / cittasattvaṃ hi prasādasvabhāvam api rajastamaḥsaṃparkān malinatām anubhavati / vairāgyābhyāsavimalavāridhārādhautasamastarajastamomalaṃ tv atiprasannaṃ jñānaprasādamātrapariśeṣaṃ bhavati / tasya guṇānupādeyatvāya darśayati — yasyodaye sati yogī pratyuditakhyātiḥ / khyātiviśeṣe sati vartamānakhyātimān ity arthaḥ / prāpaṇīyaṃ kaivalyaṃ prāptam / yathā vakṣyati — jīvann eva vidvān mukto bhavati / saṃskāramātrasya cchinnamūlasya siddhatvād iti bhāvaḥ / kutaḥ prāptaṃ, yataḥ — kṣīṇāḥ kṣetavyāḥ kleśā avidyādayaḥ savāsanāḥ / nanv asti dharmādharmasamūho bhavasya janmamaraṇaprabandhasya saṃkramaḥ prāṇinām / tat kutaḥ kaivalyam ity ata āha — chinna iti / śliṣṭāni niḥsaṃdhīni parvāṇi yasya sa tathoktaḥ / dharmādharmasamūhasya samūhinaḥ parvāṇi tāni śliṣṭāni / na hi jātu jantur maraṇajanmaprabandhena tyakṣyate / so 'yaṃ bhavasaṃkramaḥ kleśakṣaye chinnaḥ / yathā vakṣyati — "kleśamūlaḥ karmāśayaḥ" (yogasūtram 2.12) "sati mūle tadvipākaḥ" (yogasūtram 2.13) iti / nanu prasaṃkhyānaparipākaṃ dharmameghaṃ ca nirodham antarā kiṃ tad asti yaj jñānaprasādamātram ity ata āha — jñānasyaiveti / dharmameghabheda eva paraṃ vairāgyaṃ nānyat / yathā vakṣyati — "prasaṃkhyāne 'py akusīdasya sarvathā vivekakhyāter dharmameghaḥ samādhiḥ" (yogasūtram 4.29) "tadā sarvāvaraṇamalāpetasya jñānasyānantyāj jñeyam alpam" (yogasūtram 4.31) iti ca / tasmād etasya hi nāntarīyakam avinābhāvi kaivalyam iti // 1.16 //

{1.17}

[1.17.1]

"vitarkavicārānandāsmitārūpānugamāt saṃprajñātaḥ // 1.17 //" (yosū 1.17)

[1.17.2]

upāyam abhidhāya saprakāropeyakathanāya pṛcchati — athopāyadvayeneti / vitarkavicārānandāsmitārūpānugamāt saṃprajñātaḥ / saṃprajñātapūrvakatvād asaṃprajñātasya prathamaṃ saṃprajñātopavarṇanam / saṃprajñātasāmānyaṃ vitarkavicārānandāsmitānāṃ rūpaiḥ svarūpair anugamāt pratipattavyam / vitarkaṃ vivṛṇoti — cittasyeti / svarūpasākṣātkāravatī prajñābhogaḥ / sa ca sthūlaviṣayatvāt sthūlaḥ / yathā hi prāthamiko dhānuṣkaḥ sthūlam eva lakṣyaṃ vidhyaty atha sūkṣmam evaṃ prāthamiko yogī sthūlam eva pāñcabhautikaṃ caturbhujādi dhyeyaṃ sākṣātkaroty atha sūkṣmam iti / evaṃ cittasyālambane sūkṣma ābhogaḥ / sthūlakāraṇabhūtasūkṣmapañcatanmātraliṅgāliṅgaviṣayo vicāraḥ / tad evaṃ grāhyaviṣayaṃ darśayitvā grahaṇaviṣayaṃ darśayati — ānanda iti / indriye sthūla ālambane cittasyābhogo hlāda ānandaḥ / prakāśaśīlatayāṃ khalu sattvapradhānād ahaṃkārād indriyāṇy utpannāni / sattvaṃ sukham iti tāny api sukhānīti tasminn ābhogo hlāda iti / grahītṛviṣayaṃ saṃprajñātam āha — ekātmikā saṃvid iti / asmitāprabhavānīndriyāṇi / tenaiṣām asmitā sūkṣmaṃ rūpam / sā cātmanā grahītrā saha buddhir ekātmikā saṃvit / tasyāṃ ca grahītur antarbhāvād bhavati grahītṛviṣayaḥ saṃprajñāta iti / caturṇām aparam apy avāntaraviśeṣam āha — tatra prathama iti / kāryaṃ kāraṇānupraviṣṭaṃ na kāraṇaṃ kāryeṇa tad ayaṃ sthūla ābhogaḥ sthūlasūkṣmendriyāsmitākāraṇacatuṣṭayānugato bhavati / uttare tu tridvyekakāraṇakās tridvyekarūpā bhavanti / asaṃprajñātād bhinatti — sarva eta iti // 1.17 //

{1.18}

[1.18.1]

"virāmapratyayābhyāsapūrvaḥ saṃskāraśeṣo 'nyaḥ // 1.18 //" (yosū 1.18)

[1.18.2]

kramaprāptam asaṃprajñātam avatārayituṃ pṛcchati — atheti / virāmapratyayābhyāsapūrvaḥ saṃskāraśeṣo 'nyaḥ / pūrvapadenopāyakathanam uttarābhyāṃ ca svarūpakathanam / madhyamaṃ padaṃ vivṛṇoti — sarvavṛttīti / prathamaṃ padaṃ vyācaṣṭe — tasya param iti / virāmo vṛttīnām abhāvas tasya pratyayaḥ kāraṇaṃ tasyābhyāsas tadanuṣṭhānaṃ paunaḥpunyaṃ tad eva pūrvaṃ yasya sa tathoktaḥ / athāparaṃ vairāgyaṃ nirodhakāraṇaṃ kasmān na bhavatīty ata āha — sālambano hīti / kāryasarūpaṃ kāraṇaṃ yujyate na virūpam / virūpaṃ cāparaṃ vairāgyaṃ sālambanaṃ nirālambanasamādhinā kāryeṇa / tasmān nirālambanād eva jñānaprasādamātrāt tasyotpattir yuktā / dharmameghasamādhir eva hi nitāntavigalitarajastamomalād buddhisattvād upajātas tattadviṣayātikrameṇa pravartamāno 'nanto viṣayāvadyadarśī samastaviṣayaparityāgāc ca svarūpapratiṣṭhaḥ san nirālambanaḥ saṃskāramātraśeṣasya nirālambanasya samādheḥ kāraṇam upapadyate sārūpyād iti / ālambanīkaraṇam āśrayaṇam abhāvaprāptam iva vṛttirūpakāryākaraṇān nirbījo nirālambanaḥ / athavā bījaṃ kleśakarmāśayās te niṣkrāntā yasmāt sa tathā // 1.18 //

{1.19}

[1.19.1]

"bhavapratyayo videhaprakṛtilayānām // 1.19 //" (yosū 1.19)

[1.19.2]

nirodhasamādher avāntarabhedaṃ hānopādānāṅgam ādarśayati — sa khalv ayaṃ nirodhasamādhir dvividhaḥ — upāyapratyayo bhavapratyayaś ca / upāyo vakṣyamāṇaḥ śraddhādiḥ pratyayaḥ kāraṇaṃ yasya nirodhasamādheḥ sa tathoktaḥ / bhavanti jāyante 'syāṃ jantava iti bhavo 'vidyā, bhūtendriyeṣu vā vikāreṣu prakṛtiṣu vāvyaktamahadahaṃkārapañcatanmātreṣv anātmasv ātmakhyātis tauṣṭikānāṃ vairāgyasaṃpannānāṃ, sa khalv ayaṃ bhavaḥ pratyayaḥ kāraṇaṃ yasya nirodhasamādheḥ sa bhavapratyayaḥ / tatra tayor madhya upāyapratyayo yogināṃ mokṣyamāṇānāṃ bhavati / viśeṣavidhānena śeṣasya mumukṣusaṃbandhaṃ niṣedhati / keṣāṃ tarhi bhavapratyaya ity atra sūtreṇottaram āha — bhavapratyayo videhaprakṛtilayānām / videhāś ca prakṛtilayāś ca teṣām ity arthaḥ / tad vyācaṣṭe — videhānāṃ devānāṃ bhavapratyayaḥ / bhūtendriyāṇām anyatamadātmatvena (anyatamam ātmatvena) pratipannās tadupāsanayā tadvāsanāvāsitāntaḥkaraṇāḥ piṇḍapātānantaram indriyeṣu bhūteṣu vā līnāḥ saṃskāramātrāvaśeṣamanasaḥ ṣāṭkauśikaśarīrarahitā videhāḥ / te hi svasaṃskāramātropayogena cittena kaivalyapadam ivānubhavantaḥ prāpnuvanto videhāḥ / avṛttikatvaṃ ca kaivalyena sārūpyaṃ, sādhikārasaṃskāraśeṣatā ca vairūpyam / saṃskāramātropabhogeneti kvacit pāṭhaḥ / tasyārthaḥ — saṃskāramātram evopabhogo yasya na tu cittavṛttir ity arthaḥ / prāptāvadhayaḥ svasaṃskāravipākaṃ tathājātīyakam ativāhayanty atikrāmanti punar api saṃsāre viśanti / tathā ca vāyuproktam —

[1.19.3]

"daśa manvantarāṇīha tiṣṭhantīndriyacintakāḥ / bhautikās tu śataṃ pūrṇam" iti /

[1.19.4]

tathā prakṛtilayāś cāvyaktamahadahaṃkārapañcatanmātreṣv anyatamadātmatvena (anyatamam ātmatvena) pratipannās tadupāsanayā tadvāsanāvāsitāntaḥkaraṇāḥ piṇḍapātānantaram avyaktādīnām anyatamasmiṃl līnāḥ (anyatame līnāḥ) sādhikāre 'caritārthe / evaṃ hi caritārthaṃ cetaḥ syād yadi vivekakhyātim api janayed ajanitasattvapuruṣānyatākhyātes tu cetaso 'caritārthasyāsti sādhikārateti / sādhikāre cetasi prakṛtilīne kaivalyapadam ivānubhavanti, yāvan na punar āvartate 'dhikāravaśāc cittam iti / prakṛtisāmyam upagatam apy avadhiṃ prāpya punar api prādurbhavati tato vivicyate / yathā varṣātipāte mṛdbhāvam upagato maṇḍūkadehaḥ punar ambhodavāridhārāvasekān maṇḍūkadehabhāvam anubhavatīti / tathā ca vāyuproktam —

[1.19.5]

"sahasraṃ tv ābhimānikāḥ / bauddhā daśa sahasrāṇi tiṣṭhanti vigatajvarāḥ // pūrṇaṃ śatasahasraṃ tu tiṣṭhanty avyaktacintakāḥ / puruṣaṃ nirguṇaṃ prāpya kālasaṃkhyā na vidyate" iti //

[1.19.6]

tas asya punarbhavaprāptihetutayā heyatvaṃ siddham // 1.19 //

{1.20}

[1.20.1]

"śraddhāvīryasmṛtisamādhiprajñāpūrvaka itareṣām // 1.20 //" (yosū 1.20)

[1.20.2]

yogināṃ tu samādher upāyakramam āha — śraddhāvīryasmṛtisamādhiprajñāpūrvaka itareṣām / nanv indriyādicintakā api śraddhāvanta evety ata āha — śraddhā cetasaḥ saṃprasādaḥ / sa cāgamānumānācāryopadeśasamadhigatatattvaviṣayo bhavati hi cetasaḥ saṃprasādo 'bhirucir atīcchā śraddhā nendriyādiṣv ātmābhimāninām abhirucir asaṃprasādo hi sa vyāmohamūlatvād ity arthaḥ / kuto 'sāv eva śraddhety ata āha — sā hi jananīva kalyāṇī yoginaṃ pāti vimārgapātajanmano 'narthāt / so 'yam icchāviśeṣa iṣyamāṇaviṣayaṃ prayatnaṃ prasūta ity āha — tasya hi śraddadhānasya / tasya vivaraṇaṃ — vivekārthino vīryam upajāyate / smṛtir dhyānam anākulam avikṣiptaṃ, samādhīyate yogāṅgasamādhiyuktaṃ bhavati / yamaniyamādināntarīyakasamādhyupanyāsena ca yamaniyamādayo 'pi sūcitāḥ / tad evam akhilayogāṅgasaṃpannasya saṃprajñāto jāyata ity āha — samāhitacittasyeti / prajñāyā vivekaḥ prakarṣa upajāyate / saṃprajñātapūrvam asaṃprajñātotpādam āha — tadabhyāsāt tatraiva tattadbhūmiprāptau tattadviṣayāc ca vairāgyād asaṃprajñātaḥ samādhir bhavati / sa hi kaivalyahetuḥ sattvapuruṣānyatākhyātipūrvo hi nirodhaś cittam akhilakāryakaraṇena caritārtham adhikārād avasādayati // 1.20 //

{1.21}

[1.21.1]

"tīvrasaṃvegānām āsannaḥ // 1.21 //" (yosū 1.21)

[1.21.2]

nanu śraddhādayaś ced yogopāyās tarhi sarveṣām aviśeṣeṇa samādhitatphale syātām / dṛśyate tu kasyacit siddhiḥ kasyacid asiddhiḥ kasyacic cireṇa siddhiḥ kasyacic ciratareṇa kasyacit kṣipram ity ata āha — te khalu nava yogina iti / upāyāḥ śraddhādayo mṛdumadhyādhimātrāḥ prāgbhavīyasaṃskārādṛṣṭavaśād yeṣāṃ te tathoktāḥ / saṃvego vairāgyaṃ tasyāpi mṛdumadhyatīvratā prāgbhavīyavāsanādṛṣṭavaśād eveti teṣu yādṛśāṃ kṣepīyasī siddhis tān darśayati sūtreṇa — tīvrasaṃvegānām āsanna iti sūtram / śeṣaṃ bhāṣyam / samādheḥ saṃprajñātasya phalam asaṃprajñātas tasyāpi kaivalyam // 1.21 //

{1.22}

[1.22.1]

"mṛdumadhyādhimātratvāt tato 'pi viśeṣaḥ // 1.22 //" (yosū 1.22)

[1.22.2]

mṛdumadhyādhimātratvāt tato 'pi viśeṣaḥ / nigadavyākhyātena bhāṣyeṇa vyākhyātam iti // 1.22 //

{1.23}

[1.23.1]

"īśvarapraṇidhānād vā // 1.23 //" (yosū 1.23)

[1.23.2]

sūtrāntaraṃ pātayituṃ vimṛśati — kim etasmād eveti / na vāśabdaḥ saṃśayanivartakaḥ / īśvarapraṇidhānād vā / vyācaṣṭe — praṇidhānād bhaktiviśeṣān mānasād vācikāt kāyikād vāvarjito 'bhimukhīkṛtas tam anugṛhṇāti / abhidhyānam anāgatārthecchā — idam asyābhimatam astv iti / tanmātreṇa na vyāpārāntareṇa / śeṣaṃ sugamam // 1.23 //

{1.24}

[1.24.1]

"kleśakarmavipākāśayair aparāmṛṣṭaḥ puruṣaviśeṣa īśvaraḥ // 1.24 //" (yosū 1.24)

[1.24.2]

nanu cetnācetanābhyām eva vyūḍhaṃ nānyena viśvam / īśvaraś ced acetanas tarhi pradhānaṃ pradhānavikārāṇām api pradhānam adhyapātāt tathā ca na tasyāvarjanam acetanatvād atha cetanas tathāpi citiśakter audāsīnyād asaṃsāritayā cāsmitādivirahāt kuta āvarjanam / kutaś cābhidhyānam ity āśayavān āha — atha pradhāneti / atra sūtreṇottaram āha — kleśakarmavipākāśayair aparāmṛṣṭaḥ puruṣaviśeṣa īśvaraḥ / avidyādayaḥ kleśāḥ kliśnanti khalv amī puruṣaṃ sāṃsārikaṃ vividhaduḥkhaprahāreṇeti / kuśalākuśalānīti dharmādharmās teṣāṃ ca karmajatvād upacārāt karmatvam / vipāko jātyāyurbhogāḥ / vipākānuguṇā vāsanās tāś cittabhūmāv āśerata ity āśayāḥ / na hi karabhajātinirvartakaṃ karma prāgbhavīyakarabhabhogabhāvitāṃ bhāvanāṃ na yāvad abhivyanakti tāvat karabhocitāya bhogāya kalpate / tasmād bhavati karabhajātyanubhavajanmā bhāvanā karabhavipākānuguṇeti / nanv amī kleśādayo buddhidharmā na kathaṃcid api puruṣaṃ parāmṛśanti, tasmāt puruṣagrahaṇād eva tadaparāmarśasiddheḥ kṛtaṃ kleśakarmetyādinety ata āha — te ca manasi vartamānāḥ sāṃsārike puruṣe vyapadiśyante / kasmāt, sa hi tatphalasya bhoktā cetayiteti / tasmāt puruṣatvād īśvarasyāpi tatsaṃbandhaḥ prāpta iti tatpratiṣedha upapadyata ity āha — yo hy anena buddhisthenāpi puruṣamātrasādhāraṇena bhogenāparāmṛṣṭaḥ sa puruṣaviśeṣa īśvaraḥ / viśiṣyata iti viśeṣaḥ puruṣāntarād vyavacchidyate / viśeṣapadasya vyāvartyaṃ darśayitukāmaḥ paricodanāpūrvaṃ pariharati — kaivalyaṃ prāptās tarhīti / prakṛtilayānāṃ prākṛto bandhaḥ / vaikāriko bandho videhānām / dakṣiṇādibandho divyādivyaviṣayabhogabhājām / tāny amūni trīṇi bandhanāni / prakṛtibhāvanāsaṃskṛtamanaso hi dehapātānantaram eva prakṛtilayatām āpannā itītareṣāṃ pūrvā bandhakoṭiḥ prajñāyate, tenottarakoṭividhānamātram iha tu pūrvāparakoṭiniṣedha iti / saṃkṣipya viśeṣaṃ darśayati — sa tu sadaiva muktaḥ sadaiveśvara iti / jñānakriyāśaktisaṃpad aiśvaryam / atra pṛcchati — yo 'sāv iti / jñānakriye hi na cicchakter apariṇāminyāḥ saṃbhavata iti rajastamorahitaviśuddhacittasattvāśraye vaktavye / na ceśvarasya sadā muktasyāvidyāprabhavacittasattvasamutkarṣeṇa saha svasvāmibhāvaḥ saṃbandhaḥ saṃbhavatīty ata uktaṃ — prakṛṣṭasattvopādānād iti / neśvarasya pṛthagjanasyevāvidyānibandhanaś cittasattvena svasvāmibhāvaḥ / kiṃ tu tāpatrayaparītān pretyabhāvamahārṇavāj jantūn uddhariṣyāmi jñānadharmopadeśena / na ca jñānakriyāsāmarthyātiśayasaṃpattim antareṇa tadupadeśaḥ / na ceyam apahatarajastamomalaviśuddhasattvopādānaṃ vinety ālocya sattvaprakarṣam upādatte bhagavān aparāmṛṣṭo 'py avidyayā / avidyābhimānī cāvidyāyās tattvam avidvān bhavati na punar avidyām avidyātvena sevamānaḥ / na khalu śailūṣo rāmatvam āropya tās tāś ceṣṭā darśayan bhrānto bhavati / tad idam āhāryam asya rūpaṃ na tāttvikam iti / syād etat / uddidhīrṣayā bhagavatā sattvam upādeyaṃ tadupādānena ca taduddidhīrṣā, asyā api prākṛtatvāt tathā cānyonyāśraya ity ata uktam — śāśvatika iti / bhaved etad evaṃ yadīdaṃprathamatā sargasya bhaved anādau tu sargasaṃhāraprabandhe sargāntarasamutpannasaṃjihīrṣāvadhisamaye pūrṇe mayā sattvaprakarṣa upādeya iti praṇidhānaṃ kṛtvā bhagavāñ jagat saṃjahāra / tadā ceśvaracittasattvaṃ praṇidhānavāsitaṃ pradhānasāmyam upagatam api paripūrṇo mahāpralayāvadhau praṇidhānavāsanāvaśāt tathaiveśvaracittasattvabhāvena pariṇamate / yathā caitraḥ śvaḥ prātar evotthātavyaṃ mayeti praṇidhāya suptas tadaivottiṣṭhati praṇidhānasaṃskārāt / tasmād anāditvād īśvarapraṇidhānasattvopādānayoḥ śāśvatikatvena nānyonyāśrayaḥ / na ceśvarasya cittasattvaṃ mahāpralaye 'pi na prakṛtisāmyam upaitīti vācyam / yasya hi na kadācid api pradhānasāmyaṃ na tat prādhānikaṃ nāpi citiśaktir ajñatvād ity arthāntaram aprāmāṇikam āpadyeta / tac cāyuktaṃ, prakṛtipuruṣavyatirekeṇārthāntarābhāvāt / so 'yam īdṛśa īśvarasya śāśvatika utkarṣaḥ / sa kiṃ sanimittaḥ sapramāṇaka āhosvin nirnimitto niṣpramāṇaka iti / uttaraṃ — tasya śāstraṃ nimittam / śrutismṛtītihāsapurāṇāni śāstram / codayati — śāstraṃ punaḥ kiṃnimittam / pratyakṣānumānapūrvaṃ hi śāstram / na ceśvarasya sattvaprakarṣe kasyacit pratyakṣam anumānaṃ vāsti / na ceśvarapratyakṣaprabhavaṃ śāstram iti yuktam / kalpayitvāpi hy ayaṃ brūyād ātmaiśvaryaprakāśanāyeti bhāvaḥ / pariharati — prakṛṣṭasattvanimittam / ayam abhisaṃdhiḥ — mantrāyurvedeṣu tāvad īśvarapraṇīteṣu pravṛttisāmarthyād arthāvyabhicāraviniścayāt prāmāṇyaṃ siddham / na cauṣadhibhedānāṃ tatsaṃyogaviśeṣāṇāṃ ca mantrāṇāṃ ca tattadvarṇāvāpoddhāreṇa sahasreṇāpi puruṣāyuṣair laukikapramāṇavyavahārī śaktaḥ kartum anvayavyatirekau / na cāgamād anvayavyatirekau tābhyāṃ cāgamas tatsaṃtānayor anāditvād iti pratipādayituṃ yuktam / mahāpralaye tatsaṃtānayor vicchedāt / na ca tadbhāve pramāṇābhāvaḥ / abhinnaṃ pradhānavikāro jagad iti hi pratipādayiṣyate / sadṛśapariṇāmasya ca visadṛśapariṇāmatā dṛṣṭā / yathā kṣīrekṣurasāder dadhiguḍādirūpam / visadṛśapariṇāmasya pūrvaṃ sadṛśapariṇāmatā ca dṛṣṭā / tad iha pradhānenāpi mahadahaṃkārādirūpavisadṛśapariṇāmena satā bhāvyaṃ kadācit sadṛśapariṇāmenāpi / sadṛśapariṇāmaś cāsya sāmyāvasthā / sa ca mahāpralayaḥ / tasmān mantrāyurvedapraṇayanāt tāvad bhagavato vigalitarajastamomalāvaraṇatayā paritaḥ pradyotamānaṃ buddhisattvam āstheyam / tathā cābhyudayaniḥśreyasopadeśaparo 'pi vedarāśir īśvarapraṇītas tadbuddhisattvaprakarṣād eva bhavitum arhati / na ca sattvotkarṣe rajastamaḥprabhavau vibhramavipralambhau saṃbhavataḥ / tat siddhaṃ prakṛṣṭasattvanimittaṃ śāstram iti / syād etat / prakarṣakāryatayā prakarṣaṃ bodhayac chāstraṃ śeṣavad anumānaṃ bhaven na tv āgama ity ata āha — etayor iti / na kāryatvena bodhayaty api tv anādivācyavācakabhāvasaṃbandhena bodhayatīty arthaḥ / īśvarasya hi buddhisattve prakarṣo vartate, śāstram api tadvācakatvena tatra vartata iti / upasaṃharati — etasmād īśvarabuddhisattvaprakarṣavācakāc chāstrād etad bhavati jñāyate viṣayeṇa viṣayiṇo lakṣaṇāt sadaiveśvaraḥ sadaiva mukta iti / tad evaṃ puruṣāntarād vyavacchidyeśvarāntarād api vyavacchinatti — tac ca tasyeti / atiśayavinirmuktim āha — na tāvad iti / kutaḥ — yad eveti / kasmāt sarvātiśayavinirmuktaṃ tadaiśvaryam ity ata āha — tasmād yatreti / atiśayaniṣṭhām aprāptānām aupacārikam aiśvaryam ity arthaḥ / sāmyavinirmuktim āha — na ca tatsamānam iti / prākāmyam avihatecchatā tadvighātān ūnatvam (tadvighātād ūnatvam) anūnatve vā dvayor api prākāmyavighātaḥ kāryānutpatter utpattau vā viruddhadharmasamāliṅgitam ekadā kāryam upalabhyetety āśayavān āha — dvayoś ceti / aviruddhābhiprāyatve vā pratyekam īśvaratve kṛtam anyair ekenaiveśanāyāḥ kṛtatvāt / saṃbhūyakāritve vā na kaścid īśvaraḥ pariṣadvan nityeśanāyogināṃ ca paryāyāyogāt kalpanāgauravaprasaṅgāc ceti draṣṭavyam / tasmāt sarvam avadātam // 1.24 //

[1.25.1]

"tatra niratiśayaṃ sarvajñabījam // 1.25 //" (yosū 1.25)

[1.25.2]

evam asya kriyājñānaśaktau śāstraṃ pramāṇam abhidhāya jñānaśaktāv anumānaṃ pramāṇayati — kiṃ ca — tatra niratiśayaṃ sarvajñabījam / vyācaṣṭe — yad idam iti / buddhisattvāvarakatamopagamatāratamyena yad idam atītānāgatapratyutpannānāṃ pratyekaṃ ca samuccayena ca vartamānānām atīndriyāṇāṃ grahaṇaṃ, tasya viśeṣaṇam alpaṃ bahv iti sarvajñabījaṃ kāraṇam / kaścit kiṃcid evātītādi gṛhṇāti kaścid bahu kaścid bahutaraṃ kaścid bahutamam iti grāhyāpekṣayā grahaṇasyālpatvaṃ bahutvaṃ kṛtam / etad vivardhamānaṃ yatra niṣkrāntam atiśayāt sa sarvajña iti / tad anena prameyamātraṃ kathitam / atra pramāṇayati — asti kāṣṭhāprāptiḥ sarvajñabījasyeti / sādhyanirdeśaḥ / niratiśayatvaṃ kāṣṭhā / yataḥ param atiśayavattā nāstīti / tena nāvadhimātreṇa siddhasādhanam / sātiśayatvād iti hetuḥ / yad yat sātiśayaṃ tat tat sarvaṃ niratiśayaṃ, yathā kuvalāmalakabilveṣu sātiśayaṃ mahattvam ātmani niratiśayam iti vyāptiṃ darśayati — parimāṇavat / na ca garimādibhir guṇair vyabhicāra iti sāṃpratam / na khalv avayavagarimātiśayī garimāvayavinaḥ kiṃ tvā paramāṇubhya āntyāvayavibhyo yāvantaḥ kecana teṣāṃ pratyekavartino garimṇaḥ samāhṛtya garimā vardhamānābhimānaḥ / jñānaṃ tu na pratijñeyaṃ samāpyata ity ekadvibahuviṣayatayā yuktaṃ sātiśayam iti na vyabhicāraḥ / upasaṃharati — yatra kāṣṭheti / nanu santi bahavas tīrthakarā buddhārhatakapilarṣiprabhṛtayas tat kasmāt ta eva sarvajñā na bhavanty asmād anumānād ity ata āha — sāmānyeti / kutas tarhi tadviśeṣapratipattir ity ata āha — tasyeti / buddhādipraṇīta āgamābhāso na tv āgamaḥ, sarvapramāṇabādhitakṣaṇikanairātmyādimārgopadeśakatvena vipralambhakatvād iti bhāvaḥ / tena śrutismṛtītihāsapurāṇalakṣaṇād āgamata āgacchanti buddhim ārohanti asmād abhyudayaniḥśreyasopāyā ity āgamaḥ, tasmāt saṃjñādiviśeṣapratipattiḥ / saṃjñāviśeṣaḥ śiveśvarādiḥ śrutyādiṣu prasiddhaḥ / ādipadena ṣaḍaṅgatādaśāvyayate saṃgṛhīte / yathoktaṃ vāyupurāṇe —

[1.25.3]

"sarvajñatā tṛptir anādibodhaḥ svatantratā nityam aluptaśaktiḥ / anantaśaktiś ca vibhor vidhijñāḥ ṣaḍ āhur aṅgāni maheśvarasya"// (vāyupurāṇam 12.31)

[1.25.4]

tathā —

[1.25.5]

"jñānaṃ vairāgyam aiśvaryaṃ tapaḥ satyaṃ kṣamā dhṛtiḥ / sraṣṭṛtvam ātmasaṃbodho hy adhiṣṭhātṛtvam eva ca // avyayāni daśaitāni nityaṃ tiṣṭhanti śaṃkare"(vāyupurāṇam 10.60) iti /

[1.25.6]

syād etat, nityatṛptasya bhagavato vairāgyātiśayasaṃpannasya svārthe tṛṣṇāsaṃbhavāt kāruṇikasya ca sukhaikatānajanasarjanaparasya duḥkhabahulajīvalokajananānupapatter aprayojanasya ca prekṣāvataḥ pravṛttyanupapatteḥ kriyāśaktiśālino 'pi na jagatkriyety ata āha — tasyātmānugrahābhāve 'pīti / bhūtānāṃ prāṇinām anugrahaḥ prayojanaṃ, śabdādyupabhogavivekakhyātirūpakāryakaraṇāt kila caritārthaṃ cittaṃ nivartate / tataḥ puruṣaḥ kevalī bhavati / atas tatprayojanāya kāruṇiko vivekakhyātyupāyaṃ kathayati / tenācaritārthatvāc cittasya jantūnīśvaraḥ puṇyāpuṇyasahāyaḥ sukhaduḥkhe bhāvayann api nākāruṇikaḥ / vivekakhyātyupāyakathanāya bhūtānugrahaṃ dvāram āha — jñānadharmopadeśeneti / jñānaṃ ca dharmaś ca jñānadharmau tayor upadeśena jñānadharmasamuccayāl labdhavivekakhyātiparipākāt kalpapralaye brahmaṇo dināvasāne yatra satyalokavarjaṃ jagad astameti / mahāpralaye sasatyalokasya brahmaṇo 'pi nidhane saṃsāriṇaḥ svakāraṇagāmino 'tas tadā maraṇaduḥkhabhājaḥ, kalpety upalakṣaṇam anyadāpi svārjitakarmapākavaśena janmamaraṇādibhājaḥ puruṣānuddhariṣyāmīti kaivalyaṃ prāpya puruṣā uddhṛtā bhavantīty arthaḥ / etac ca karuṇāprayuktasya jñānadharmopadeśanaṃ kāpilānām api siddham ity āha — tathā coktaṃ pañcaśikhācāryeṇa — ādividvān kapila iti / ādividvān iti pañcaśikhācāryavacanam ādimuktasvasaṃtānādiguruviṣayaṃ na tv anādimuktaparamaguruviṣayam / ādimukteṣu kadācin mukteṣu vidvatsu kapilo 'smākam ādividvān muktaḥ sa eva ca gurur iti / kapilasyāpi jāyamānasya maheśvarānugrahād eva jñānaprāptiḥ śrūyata iti / kapilo nāma viṣṇor avatāraviśeṣaḥ prasiddhaḥ / svayaṃbhūs tu hiraṇyagarbhaḥ / tasyāpi sāṃkhyayogaprāptir vede śrūyata iti / sa eveśvara ādividvān kapilo viṣṇur na svayaṃbhūr iti bhāvaḥ / svāyaṃbhuvānāṃ tv īśvara iti bhāvaḥ // 1.25 //

{1.26}

[1.26.1]

"pūrveṣām api guruḥ kālenānavacchedāt // 1.26 //" (yosū 1.26)

[1.26.2]

saṃprati bhagavato brahmādibhyo viśeṣam āha — sa eṣa iti / pātanikā — sa eṣa iti / sūtram — pūrveṣām api guruḥ kālenānavacchedāt / vyācaṣṭe — pūrve hīti / kālas tu śatavarṣādir avacchedārthenāvacchedena prayojanena nopāvartate na vartate / prakarṣasya gatiḥ prāptiḥ / pratyetavya āgamāt // 1.26 //

{1.27}

[1.27.1]

"tasya vācakaḥ praṇavaḥ // 1.27 //" (yosū 1.27)

[1.27.2]

tad anena prabandhena bhagavān īśvaro darśitaḥ / saṃprati tatpraṇidhānaṃ darśayituṃ tasya vācakam āha — tasya vācakaḥ praṇavaḥ / vyācaṣṭe — vācya iti / tatra pareṣāṃ mataṃ vimarśadvāreṇopanyasyati — kim asyeti / vācakatvaṃ pratipādakatvam ity arthaḥ / pare hi paśyanti yadi svābhāvikaḥ śabdārthayoḥ saṃbandhaḥ saṃketenāsmāc chabdād ayam arthaḥ pratyetavya ityevamātmakenābhivyajyeta tato yatra nāsti sa saṃbandhas tatra saṃketaśatenāpi na vyajyeta / na hi pradīpavyaṅgyo ghaṭo yatra nāsti tatra pradīpasahasreṇāpi śakyo vyaṅktum / kṛtasaṃketas tu karabhaśabdo vāraṇe vāraṇapratipādako dṛṣṭaḥ / tataḥ saṃketakṛtam eva vācakatvam iti / vimṛśyābhimatam avadhārayati — sthito 'syeti / ayam abhiprāyaḥ — sarva eva śabdāḥ sarvākārārthābhidhānasamarthā iti / sthita evaiṣāṃ sarvākārair arthaiḥ svābhāvikaḥ saṃbandhaḥ / īśvarasaṃketas tu prakāśakaś ca niyāmakaś ca / tasyeśvarasaṃketāsaṃketakṛtaś cāsya vācakāpabhraṃśavibhāgaḥ / tad idam āha — saṃketas tv īśvarasyeti / nidarśanam āha — yatheti / nanu śabdasya prādhānikasya mahāpralayasamaye pradhānabhāvam upagatasya śaktir api pralīnā, tato mahadādikrameṇotpannasyāvācakasyaiva māheśvareṇa saṃketena na śakyā vācakaśaktir abhivyañjayituṃ vinaṣṭaśaktitvād ity ata āha — sargāntareṣv apīti / yady api saha śaktyā pradhānasāmyam upagataḥ śabdas tathāpi punar āvirbhavaṃs tacchaktiyukta evāvirbhavati varṣātipātasamadhigatamṛdbhāva ivodbhijjo meghavisṛṣṭavāridhārāvasekāt / tena pūrvasaṃbandhasaṃketānusāreṇa saṃketaḥ kriyate bhagavateti / tasmāt saṃpratipatteḥ sadṛśavyavahāraparamparāyā nityatayā nityaḥ śabdārthayoḥ saṃbandho na kūṭasthanitya ity āgamikāḥ pratijānate, na punar āgamanirapekṣāḥ sargāntareṣv api tādṛśa eva saṃketa iti pratipattum īśata iti bhāvaḥ // 1.27 //

{1.28}

[1.28.1]

"tajjapas tadarthabhāvanam // 1.28 //" (yosū 1.28)

[1.28.2]

vācakam ākhyāya praṇidhānam āha — tajjapas tadarthabhāvanam / vyācaṣṭe — praṇavasyeti / bhāvanaṃ punaḥ punaś citte niveśanam / tataḥ kiṃ sidhyatīty ata āha — praṇavam iti / ekasmin bhagavaty āramati cittam / atraiva vaiyāsikīṃ gāthām udāharati — tathā ceti / tata īśvaraḥ samādhitatphalalābhena tam anugṛhṇāti // 1.28 //

{1.29}

[1.29.1]

"tataḥ pratyakcetanādhigamo 'py antarāyābhāvaś ca // 1.29 //" (yosū 1.29)

[1.29.2]

kiṃ cāparam asmāt — tataḥ pratyakcetanādhigamo 'py antarāyābhāvaś ca / pratīpaṃ viparītam añcati vijānātīti pratyak sa cāsau cetanaś ceti pratyakcetano 'vidyāvān puruṣaḥ / tad aneneśvarāc chāśvatikasattvotkarṣasaṃpannād vidyāvato nivartayati / pratīcaś cetanasyādhigamo jñānaṃ svarūpato 'sya bhavaty antarāyā vakṣyamāṇās tadabhāvaś ca / asya vivaraṇaṃ — ye tāvad iti / svam ātmā tasya rūpam / rūpagrahaṇenāvidyāsamāropitān dharmān niṣedhati / nanv īśvarapraṇidhānam īśvaraviṣayaṃ katham iva pratyakcetanaṃ sākṣātkaroty atiprasaṅgād ity ata āha — yathaiveśvara iti / śuddhaḥ kūṭasthanityatayodayavyayarahitaḥ prasannaḥ kleśavarjitaḥ kevalo dharmādharmāpetaḥ / ata evānupasargaḥ / upasargā jātyāyurbhogāḥ / sādṛśyasya kiṃcid bhedādhiṣṭhānatvād īśvarād bhinatti — buddheḥ pratisaṃvedīti / tad anena pratyaggrahaṇaṃ vyākhyātam / atyantavidharmiṇor anyatarārthānucintanaṃ na taditarasya sākṣātkārāya kalpate / sadṛśārthānucintanaṃ tu sadṛśāntarasākṣātkāropayogitām anubhavati ekaśāstrābhyāsa iva tatsadṛśārthaśāstrāntarajñānopayogitām / pratyāsattis tu svātmani sākṣātkārahetur na parātmanīti sarvam avadātam // 1.29 //

{1.30}

[1.30.1]

"vyādhistyānasaṃśayapramādālasyāviratibhrāntidarśanālabdhabhūmikatvānavasthitatvāni cittavikṣepās te 'ntarāyāḥ // 1.30 //" (yosū 1.30)

[1.30.2]

pṛcchati — atha ka iti / sāmānyenottaram — ya iti / viśeṣasaṃkhye pṛcchati — ka iti / uttaraṃ vyādhītyādisūtram / antarāyā nava / etāś cittavṛttayo yogāntarāyā yogavirodhinaś cittasya vikṣepakāś cittaṃ khalv amī vyādhyādayo yogād vikṣipanty apanayantīti vikṣepāḥ / yogapratipakṣatve hetum āha — sahaita iti / saṃśayabhrāntidarśane tāvad vṛttitayā vṛttinirodhapratipakṣau / ye 'pi na vṛttayo vyādhiprabhṛtayas te 'pi vṛttisāhacaryāt tatpratipakṣā ity arthaḥ / padārthān vyācaṣṭe — vyādhir iti / dhātavo vātapittaśleṣmāṇaḥ śarīradhāraṇāt / aśitapītāhārapariṇāmaviśeṣo rasaḥ / karaṇānīndriyāṇi teṣāṃ vaiṣamyaṃ nyūnādhikabhāva iti / akarmaṇyatā karmānarhatā / saṃśaya ubhayakoṭispṛgvijñānam / saty apy atadrūpapratiṣṭhatvena saṃśayaviparyāsayor abhede, ubhayakoṭisparśāsparśarūpāvāntaraviśeṣavivakṣayātra bhedenopanyāsaḥ / abhāvanam akaraṇaṃ tatrāprayatna iti yāvat / kāyasya gurutvaṃ kaphādinā, cittasya gurutvaṃ tamasā / gardhas tṛṣṇā / madhumatyādayaḥ samādhibhūmayaḥ / labdhabhūmer yadi tāvataiva susthitaṃmanyasya samādhibhreṣaḥ syāt tatas tasyā api bhūmer apāyaḥ syāt / yasmāt samādhipratilambhe tadavasthitaṃ syāt tasmāt tatra prayatitavyam iti // 1.30 //

{1.31}

[1.31.1]

"duḥkhadaurmanasyāṅgamejayatvaśvāsapraśvāsā vikṣepasahabhuvaḥ // 1.31 //" (yosū 1.31)

[1.31.2]

na kevalaṃ navāntarāyā duḥkhādayo 'py asya tatsahabhuvo bhavantīty āha — duḥkhetyādi / pratikūlavedanīyaṃ duḥkham ādhyātmikaṃ śārīraṃ vyādhivaśān mānasaṃ ca kāmādivaśāt / ādhibhautikaṃ vyāghrādijanitam / ādhidaivikaṃ grahapīḍādijanitam / tac cedaṃ duḥkhaṃ prāṇimātrasya pratikūlavedanīyatayā heyam ity āha — yenābhihatā iti / anicchataḥ prāṇo yad bāhyaṃ vāyum ācāmati pibati praveśayatīti yāvat sa śvāsaḥ samādhyaṅgarecakavirodhī / anicchato 'pi prāṇo yat kauṣṭhyaṃ vāyuṃ niścārayati niḥsārayati sa praśvāsaḥ samādhyaṅgapūrakavirodhī // 1.31 //

{1.32}

[1.32.1]

"tatpratiṣedhārtham ekatattvābhyāsaḥ // 1.32 //" (yosū 1.32)

[1.32.2]

uktārthopasaṃhārasūtram avatārayati — athaita iti / athoktārthānantaram upasaṃharann idaṃ sūtram āheti saṃbandhaḥ / niroddhavyatve hetur uktaḥ — samādhipratipakṣā iti / yady apīśvarapraṇidhānād ity abhyāsamātram uktaṃ tathāpi vairāgyam iha tatsahakāritayā grāhyam ity āha — tābhyām uktalakṣaṇābhyām evābhyāsavairāgyābhyāṃ niroddhavyāḥ / tatra tayor abhyāsavairāgyayor madhye 'bhyāsasyānantaroktasyeti / tatpratiṣedhārtham ityādi / ekaṃ tattvam īśvaraḥ prakṛtatvād iti / vaināśikānāṃ tat sarvam ekāgram eva cittaṃ nāsti kiṃcid vikṣiptam iti tadupadeśānāṃ tadarthānāṃ ca pravṛttīnāṃ vaiyarthyam ity āha — yasya tv iti / yasya mate pratyarthe 'rpyamāṇa ekasminn anekasmin vā niyataṃ yāvad arthāvabhāsam utpannaṃ tatraiva samāptam ananyagāmi / arthāntaraṃ tāvat prathamaṃ gṛhītvārthāntaram api paścāt kasmān na gṛhṇātīty ata āha — kṣaṇikaṃ ca kṣaṇasyābhedyatvena pūrvapaścādbhāvasyāpy abhāva iti bhāvaḥ / asmanmate tv akṣaṇikaṃ cittaṃ svaviṣaya ekasminn anekasmin vānavasthitaṃ pratikṣaṇaṃ tattadviṣayopādānaparityāgābhyāṃ viṣayāniyataṃ vikṣiptam ato vikṣepapariṇāmam apanīya śakyaikāgratādhātum iti tadupadeśapravṛttyor nānarthakatvam ity āha — yadi punar idam iti / upasaṃharati — ato neti / vaināśikam utthāpayati — yo 'pīti / mā bhūd ekasmin kṣaṇike citta ekāgratādhānaprayatnaḥ / cittasaṃtāne tv anādāv akṣaṇike vikṣepam apanīyaikāgratādhāsyata ity arthaḥ / tad etad vikalpya dūṣayati — tasyeti / tasya darśana ekāgratā yadi pravāhacittasya cittasaṃtānasya vā dharmaḥ / tatraikaṃ kramavad utpādeṣu pratyayeṣv anugataṃ nāsti pravāhacittam / kutaḥ, yad yāvad asti tasya sarvasya kṣaṇikatvād akṣaṇikasya cāsattvād bhavatāṃ darśana iti bhāvaḥ / dvitīyaṃ kalpaṃ gṛhṇāti — atheti / sāṃvṛtasya pravāhasyāṃśaḥ pratyayaḥ paramārthasaṃs tasya pratyayasyaikāgratā prayatnasādhyo dharmaḥ / dūṣayati — sa sarvaḥ sāṃvṛtapravāhāpekṣayā sadṛśapratyayapravāhī vā visadṛśapratyayapravāhī vā / ataḥ paramārthasattārūpeṇa pratyarthaniyatatvād yadarthāvabhāsa utpannas tatra samāptatvād ekāgra eveti vikṣiptacittānupapattiḥ, yad apanayenaikāgratādhīyata iti / upasaṃharati — tasmād iti / ito 'pi cittam ekam anekārtham avasthitaṃ cety āha — yadi ceti / yathā hi maitreṇādhītasya śāstrasya na caitraḥ smarati / yathā vā maitreṇāpacitasya puṇyasya pāpasya vā karmāśayasya phalaṃ tadasaṃbandhī caitro na bhuṅkte, evaṃ pratyayāntaradṛṣṭasya pratyayāntaraṃ na smaret / pratyayāntaropacitasya vā karmāśayasya phalaṃ ca na pratyayāntaram upabhuñjītety arthaḥ / nanu nātiprasajyete kāryakāraṇabhāve satīti viśeṣaṇāc chrāddhavaiśvānarīyeṣṭyādāv akartṛmātṛpitṛputrādigāmiphaladarśanān madhurarasabhāvitānāṃ vāmrabījādīnāṃ paramparayā phalamādhuryaniyamād ity ata āha — samādhīyamānam apy etad iti / ayam abhisaṃdhiḥ — kaḥ khalv ekasaṃtānavartināṃ pratyayānāṃ saṃtānāntaravartibhyaḥ pratyayebhyo viśeṣo yenaikasaṃtānavartinā pratyayenānubhūtasyopacitasya ca karmāśayasya tatsaṃtānavarty eva pratyayaḥ smartā bhoktā ca syān nānyasaṃtānavartī / na hi saṃtāno nāma kaścid asti vastusan / ya enaṃ saṃtānaṃ saṃtānāntaravartibhyo bhindyāt / na ca kālpaniko bhedaḥ kriyāyām upapadyate / na khalu kalpitāgnibhāvo māṇavakaḥ pacati / na ca kāryakāraṇabhāvasaṃbandho 'pi vāstavaḥ / sahabhuvoḥ savyetaraviṣāṇayor ivābhāvād asahabhuvor api pratyutpannāśrayatvāyogāt / na hy atītānāgatau vyāsajjya pratyutpannaṃ vartitum arhataḥ / tasmāt saṃtānena vā kāryakāraṇabhāvena vā svābhāvikenānupahitāḥ paramārthasantaḥ pratyayāḥ parasparāsaṃsparśitvena svasaṃtānavartibhyaḥ parasaṃtānavartibhyo vā pratyayāntarebhyo na bhidyante / so 'yaṃ gomayaṃ ca pāyasaṃ cādhikṛtya pravṛtto nyāyo gomayaṃ pāyasaṃ gavyatvād ubhayasiddhapāyasavad iti / tam ākṣipati nyāyābhāsatvena tato 'py adhikatvād iti / na cātra kṛtanāśākṛtābhyāgamaṃ codyam / yataś cittam eva karmaṇāṃ kartṛ tad eva tajjanitābhyāṃ sukhaduḥkhābhyāṃ yujyate / sukhaduḥkhe ca citicchāyāpannaṃ cittaṃ bhuṅkta iti puruṣe bhogābhimānaś citicittayor abhedagrahād iti / svapratyayaṃ pratītya samutpannānāṃ svabhāva evaiṣāṃ tādṛśo yat ta eva smaranti phalaṃ copabhuñjate na tv anye / na ca svabhāvā niyogaparyanuyogāv arhanti evaṃ bhavata maivaṃ bhūteti vā kasmān naivam iti ceti / yaḥ pūrvokte na parituṣyati taṃ pratyāha — kiṃ ca svātmeti / udayavyayadharmāṇām anubhavānām anubhavasmṛtīnāṃ ca nānātve 'pi tadāśrayam abhinnaṃ cittam aham iti pratyayaḥ pratisaṃdadhānaḥ katham atyantabhinnān pratyayān ālambeta / nanu grahaṇasmaraṇarūpakāraṇabhedāt pārokṣyāpārokṣyarūpaviruddhadharmasaṃsargād vā na pratyabhijñānaṃ nāmaikaḥ pratyayo yataḥ pratyayinaś cittasyaikatā syād ity ata āha — svānubhaveti / nanu kāraṇabhedaviruddhadharmasaṃsargāv evātra bādhakāv uktāv ity ata āha — na ca pratyakṣasyeti / pratyakṣānusārata eva sāmagryabhedaḥ pārokṣyāpārokṣyadharmāvirodhaś copapādito nyāyakaṇikāyām / akṣaṇikasya cārthakriyā nyāyakaṇikābrahmatattvasamīkṣābhyām upapāditeti sarvam avadātam // 1.32 //

{1.33}

[1.33.1]

"maitrīkaruṇāmuditopekṣāṇāṃ sukhaduḥkhapuṇyāpuṇyaviṣayāṇāṃ bhāvanātaś cittaprasādanam // 1.33 //" (yosū 1.33)

[1.33.2]

aparikarmitamanaso 'sūyādimataḥ samādhitadupāyasaṃpattyanutpādāc cittaprasādanopāyān asūyādivirodhinaḥ pratipādayitum upakramate — yasya cittasyāvasthitasyedam iti / maitrīkaruṇetyādiprasādanāntam / sukhiteṣu maitrīṃ sauhārdaṃ bhāvayata īrṣyākāluṣyaṃ nivartate cittasya / duḥkhiteṣu ca karuṇām ātmanīva parasmin duḥkhaprahāṇecchāṃ bhāvayataḥ parāpakāracikīrṣākāluṣyaṃ cetaso nivartate / puṇyaśīleṣu prāṇiṣu muditāṃ harṣaṃ bhāvayato 'sūyākāluṣyaṃ cetaso nivartate / apuṇyaśīleṣu copekṣāṃ mādhyasthyaṃ bhāvayato 'marṣakāluṣyaṃ cetaso nivartate / tataś cāsya rājasatāmasadharmanivṛttau sāttvikaḥ śuklo dharma upajāyate / sattvotkarṣasaṃpannaḥ saṃbhavati vṛttinirodhapakṣe / tasya prasādasvābhāvyāc cittaṃ prasīdati / prasannaṃ ca vakṣyamāṇebhya upāyebhya ekāgraṃ sthitipadaṃ labhate / asatyāṃ punar maitryādibhāvanāyāṃ na ta upāyāḥ sthityai kalpanta iti // 1.33 //

{1.34}

[1.34.1]

"pracchardanavidhāraṇābhyāṃ vā prāṇasya // 1.34 //" (yosū 1.34)

[1.34.2]

tān idānīṃ sthityupāyān āha — pracchardanavidhāraṇābhyāṃ vā prāṇasya / vāśabdo vakṣyamāṇopāyāntarāpekṣo vikalpārthaḥ, na maitryādibhāvanāpekṣayā tayā saha samuccayāt / pracchardanaṃ vivṛṇoti — kauṣṭhyasyeti / prayatnaviśeṣād yogaśāstravihitād yena kauṣṭhyo vāyur nāsikāpuṭābhyāṃ śanai recyate / vidhāraṇaṃ vivṛṇoti — vidhāraṇaṃ prāṇāyāmaḥ / recitasya prāṇasya kauṣṭhyasya vāyor yad āyāmo bahir eva sthāpanaṃ na tu sahasā praveśanam / tad etābhyāṃ pracchardanavidhāraṇābhyāṃ vāyor laghukṛtaśarīrasya manaḥ sthitipadaṃ labhate / atra cottarasūtragatāt sthitinibandhanītipadāt sthitigrahaṇam ākṛṣya saṃpādayed ity arthaprāptena saṃbandhanīyam // 1.34 //

{1.35}

[1.35.1]

"viṣayavatī vā pravṛttir utpannā manasaḥ sthitinibandhanī // 1.35 //" (yosū 1.35)

[1.35.2]

sthityupāyāntaram āha — viṣayavatī vā pravṛttir utpannā manasaḥ sthitinibandhanī / vyācaṣṭe — nāsikāgre dhārayata iti / dhāraṇādhyānasamādhīn kurvatas tajjayādyā divyagandhasaṃvittatsākṣātkāraḥ / evam anyāsv api pravṛttiṣu yojyam / etac cāgamāt pratyetavyaṃ nopapattitaḥ / syād etat kim etādṛgbhir vṛttibhiḥ kaivalyaṃ pratyanupayoginībhir ity ata āha — etā vṛttayo 'lpenaiva kālenotpannāś cittam īśvaraviṣayāyāṃ vā vivekakhyātiviṣayāyāṃ vā sthitau nibadhnanti / nanv anyaviṣayā vṛttiḥ katham anyatra sthitiṃ nibadhnātīty ata āha — saṃśayaṃ vidhamanti apasārayanti ata eva samādhiprajñāyām iti / vṛttyantarāṇām apy āgamasiddhānāṃ viṣayavattvam atidiśati — eteneti / nanv āgamādibhir avagateṣv artheṣu kutaḥ saṃśaya ity ata āha — yady api hīti / śraddhāmūlo hi yoga upadiṣṭārthaikadeśapratyakṣīkaraṇe ca śraddhātiśayo jāyate / tanmūlāś ca dhyānādayo 'syāpratyūhaṃ bhavantīty arthaḥ // 1.35 //

{1.36}

[1.36.1]

"viśokā vā jyotiṣmatī // 1.36 //" (yosū 1.36)

[1.36.2]

viśokā vā jyotiṣmatī / vigataśokā duḥkharahitā jyotiṣmatī jyotir asyā astīti jyotiṣmatī prakāśarūpā / hṛdayapuṇḍarīka iti / udarorasor madhye yat padmam adhomukhaṃ tiṣṭhaty aṣṭadalaṃ recakaprāṇāyāmena tad ūrdhvamukhaṃ kṛtvā tatra cittaṃ dhārayet / tanmadhye sūryamaṇḍalam akāro jāgaritasthānaṃ tasyopari candramaṇḍalam ukāraḥ svapnasthānam / tasyopari vahnimaṇḍalaṃ makāraḥ suṣuptisthānam / tasyopari paravyomātmakaṃ brahmanādaṃ turīyasthānam ardhamātram udāharanti brahmavādinaḥ / tatra karṇikāyām ūrdhvamukhī sūryādimaṇḍalamadhyagā brahmanāḍī / tato 'py ūrdhvaṃ pravṛttā suṣumnā nāma nāḍī / tayā khalu bāhyāny api sūryādīni maṇḍalāni protāni / sa hi cittasthānam / tasyāṃ dhārayato yoginaś cittasaṃvid upajāyate / upapattipūrvakaṃ buddhisaṃvida ākāram ādarśayati — buddhisattvaṃ hīti / ākāśakalpam iti vyāpitām āha / sūryādīnāṃ prabhās tāsāṃ rūpaṃ tadākāreṇa vikalpate nānārūpā bhavati / manaś cātra buddhir abhimataṃ na tu mahattattvam / tasya ca suṣumnāsthasya vaikārikāhaṃkārajanmanaḥ sattvabahulatayā jyotīrūpatā vivakṣitā / tattadviṣayagocaratayā ca vyāpitvam api siddham / asmitākārye manasi samāpattiṃ darśayitvāsmitāsamāpatteḥ svarūpam āha — tatheti / śāntam apagatarajastamastaraṅgam / anantaṃ vyāpi / asmitāmātraṃ na punar nānāprabhārūpam / āgamāntareṇa svamataṃ samīkaroti — yatredam uktaṃ pañcaśikhena tam aṇuṃ duradhigamatvād ātmānam ahaṃkārāspadam anuvidyānucintyāsmītyevaṃ tāvat saṃjānīta iti / syād etat / nānāprabhārūpā bhavatu jyotiṣmatī katham asmitāmātrarūpā jyotiṣmatīty ata āha — eṣā dvayīti / vidhūtarajastamomalāsmitaiva sattvamayī jyotir iti bhāvaḥ / dvividhāyā api jyotiṣmatyāḥ phalam āha — yayeti // 1.36 //

{1.37}

[1.37.1]

"vītarāgaviṣayaṃ vā cittam // 1.37 //" (yosū 1.37)

[1.37.2]

vītarāgaviṣayaṃ vā cittam / vītarāgāḥ kṛṣṇadvaipāyanaprabhṛtayas teṣāṃ cittaṃ tad evālambanaṃ tenoparaktam iti // 1.37 //

{1.38}

[1.38.1]

"svapnanidrājñānālambanaṃ vā // 1.38 //" (yosū 1.38)

[1.38.2]

svapnanidrājñānālambanaṃ vā / yadā khalv ayaṃ svapne viviktavanasaṃniveśavartinīm utkīrṇām iva candramaṇḍalāt komalamṛṇālaśakalānukāribhir aṅgapratyaṅgair upapannām abhijātacandrakāntamaṇimayīm atisurabhimālatīmallikāmālāhāriṇīṃ manoharāṃ bhagavato maheśvarasya pratimām ārādhayann eva prabuddhaḥ prasannamanās tadā tām eva svapnajñānālambanībhūtām anucintayatas tasya tadekākāramanasas tatraiva cittaṃ sthitipadaṃ labhate / nidrā ceha sāttvikī grahītavyā / yasyāḥ prabuddhasya sukham aham asvāpsam iti pratyavamarśo bhavati / ekāgraṃ hi tasyāṃ mano bhavati / tāvanmātreṇa coktam — etad eva brahmavido brahmaṇo rūpam udāharanti suptāvastheti / jñānaṃ ca jñeyarahitaṃ na śakyaṃ gocarayitum iti jñeyam api gocarīkriyate // 1.38 //

{1.39}

[1.39.1]

"yathābhimatadhyānād vā // 1.39 //" (yosū 1.39)

[1.39.2]

yathābhimatadhyānād vā / kiṃ bahunā yad evābhimataṃ tattaddevatārūpam iti // 1.39 //

{1.40}

[1.40.1]

"paramāṇuparamamahattvānto 'sya vaśīkāraḥ // 1.40 //" (yosū 1.40)

[1.40.2]

kathaṃ punaḥ sthitipadasātmībhāvo 'vagantavya ity ata āha — paramāṇuparamamahattvānto 'sya vaśīkāraḥ / vyācaṣṭe — sūkṣma iti / uktam arthaṃ piṇḍīkṛtya vaśīkārapadārtham āha — evaṃ tām ubhayīm iti / vaśīkārasyāvantaraphalam āha — tadvaśīkārād iti // 1.40 //

{1.41}

[1.41.1]

"kṣīṇavṛtter abhijātasyeva maṇer grahītṛgrahaṇagrāhyeṣu tatsthatadañjanatā samāpattiḥ // 1.41 //" (yosū 1.41)

[1.41.2]

tad evaṃ cittasthiter upāyā darśitāḥ / labdhasthitikasya cittasya vaśīkāro 'pi darśitaḥ / saṃprati labdhasthitikasya cetasaḥ kiṃviṣayaḥ kiṃrūpaś ca saṃprajñāto bhavatīti pṛcchati — atheti / atrottaraṃ sūtram avatārayati — tad ucyata iti / sūtraṃ paṭhati — kṣīṇavṛtter ityādi samāpattyantam / tad vyācaṣṭe — kṣīṇeti / abhyāsavairāgyābhyāṃ kṣīṇarājasatāmasapramāṇādivṛtteś cittasya / tasya vyākhyānaṃ — pratyastamitapratyayasyeti / tad anena cittasattvasya svabhāvasvacchasya rajastamobhyām anabhibhava uktaḥ / dṛṣṭāntaṃ spaṣṭayati — yatheti / upāśraya upādhir japākusumādir uparaktas tacchāyāpannaḥ / upāśrayasya yad ātmīyaṃ rūpaṃ lohitanīlādi tad evākāras tena lakṣito nirbhāsate / dārṣṭāntike yojayati — tathā grāhyeti / grāhyaṃ ca tadālambanaṃ ca tenoparaktaṃ tadanuviddhaṃ, tad anena grahītṛgrahaṇābhyāṃ vyavacchinatti / ātmīyam antaḥkaraṇarūpam apidhāya grāhyasamāpannaṃ grāhyatām iva prāptam iti yāvat / ato grāhyasvarūpākāreṇa nirbhāsate / grāhyoparāgam eva sūkṣmasthūlatābhyāṃ vibhajate — bhūtasūkṣmeti / viśvabhedaś cetanācetanasvabhāvo gavādir ghaṭādiś ca draṣṭavyaḥ / tad anena vitarkavicārānugatau samādhī darśitau / tathā grahaṇeṣv apīndriyeṣv iti / gṛhyanta ebhir arthā iti grahaṇānīndriyāṇi / etad eva spaṣṭayati — grahaṇālambaneti / grahaṇaṃ cālambanaṃ ca tad iti grahaṇālambanaṃ tenoparaktam anuviddham ātmīyam antaḥkaraṇarūpam apidhāya grahaṇam iva bahiṣkaraṇam ivāpannam iti / tad anenānandānugatam uktvāsmitānugatam āha — tathā grahītṛpuruṣeti / asmitāspadaṃ hi grahītā puruṣa iti bhāvaḥ / puruṣatvāviśeṣād anenaiva mukto 'pi puruṣaḥ śukaprahlādādiḥ samādhiviṣayatayā saṃgrahītavya ity āha — tathā mukteti / upasaṃharaṃs tatsthatadañjanatāpadaṃ vyācaṣṭe — tad evam iti / teṣu grahītṛgrahaṇagrāhyeṣu sthitasya dhāritasya dhyānaparipākavaśād apahatarajastamomalasya cittasattvasya yā tatsthatadañjanatā tadākāratā sā samāpattiḥ saṃprajñātalakṣaṇo yoga ucyate / tatra ca grahītṛgrahaṇagrāhyeṣv iti sautraḥ pāṭhakramo 'rthakramavirodhān nādartavyaḥ / evaṃ bhāṣye 'pi prathamaṃ bhūtasūkṣmopanyāso 'py anādaraṇīya iti sarvaṃ ramaṇīyam // 1.41 //

{1.42}

[1.42.1]

"tatra śabdārthajñānavikalpaiḥ saṃkīrṇā savitarkā samāpattiḥ // 1.42 //" (yosū 1.42)

[1.42.2]

sāmānyataḥ samāpattir uktā / seyam avāntarabhedāc caturvidhā bhavati / tadyathā savitarkā nirvitarkā savicārā nirvicārā ceti / tatra savitarkāyāḥ samāpatter lakṣaṇam āha — tatretyādi / tāsu samāpattiṣu madhye savitarkā samāpattiḥ pratipattavyā / kīdṛśī śabdaś cārthaś ca jñānaṃ ca teṣāṃ vikalpāḥ / vastuto bhinnānām api śabdādīnām itaretarādhyāsād vikalpo 'py ekasmin bhedam ādarśayati bhinneṣu cābhedam / tena śabdārthajñānavikalpaiḥ saṃkīrṇā vyāmiśrety arthaḥ / tadyathā gaur iti śabda iti / gaur ity upāttayor arthajñānayoḥ śabdābhedavikalpo darśitaḥ / gaur ity artha iti / gaur ity upāttayoḥ śabdajñānayor arthābhedavikalpaḥ / gaur iti jñānam iti / gaur ity upāttayoḥ śabdārthayor jñānābhedavikalpaḥ / tad evam avinirbhāgeṇa vibhaktānām api śabdārthajñānānāṃ grahaṇaṃ loke dṛṣṭaṃ draṣṭavyam / yady avibhāgena grahaṇaṃ kutas tarhi vibhāga ity ata āha — vibhajyamānāś cānvayavyatirekābhyāṃ parīkṣakair anye śabdadharmā dhvanipariṇāmamātrasya śabdasyodāttādayo dharmā anye 'rthasya jaḍatvamūrtatvādayaḥ, anye prakāśamūrtivirahādayo jñānasya dharmā iti / tasmād eteṣāṃ vibhaktaḥ panthāḥ svarūpabhedonnayanamārgaḥ / tatra vikalpate gavādyarthe samāpannasyeti / tad anena yogino 'paraṃ pratyakṣam uktam / śeṣaṃ sugamam // 1.42 //

{1.43}

[1.43.1]

"smṛtipariśuddhau svarūpaśūnyevārthamātranirbhāsā nirvitarkā // 1.43 //" (yosū 1.43)

[1.43.2]

sūtraṃ yojayituṃ prathamatas tāvan nirvitarkāṃ vyācaṣṭe — yadā punar iti / pariśuddhir apanayaḥ / śabdasaṃketasmaraṇapūrve khalv āgamānumāne pravartete / saṃketaś cāyaṃ gaur iti śabdārthajñānānām itaretarādhyāsātmā / tataś cāgamānumānajñānavikalpau bhavataḥ / tena tatpūrvā samādhiprajñā savitarkā / yadā punar arthamātrapravaṇena cetasārthamātrādṛtena tadabhyāsān nāntarīyakatām upagatā saṃketasmṛtis tyaktā, tattyāge ca śrutānumānajñānavikalpau tanmūlau tyaktau, tadā tacchūnyāyāṃ samādhiprajñāyāṃ svarūpamātreṇāvasthito 'rthas tatsvarūpamātratayaiva na tu vikalpitenākāreṇa paricchidyate / sā nirvitarkā samāpattir iti / tad yogināṃ paraṃ pratyakṣam asadāropagandhasyāpy abhāvāt / syād etat pareṇa pratyakṣeṇārthatattvaṃ gṛhītvā yogina upadiśanty upapādayanti ca / kathaṃ cātadviṣayābhyām āgamaparārthānumānābhyāṃ so 'rtha upadiśyata upapādyate ca / tasmād āgamānumāne tadviṣaye te ca vikalpāv iti param api pratyakṣaṃ vikalpa evety ata āha — tac ca śruteti / yadi hi savitarkam iva śrutānumānasahabhūtaṃ tadanuṣaktaṃ syād bhavet saṃkīrṇaṃ tayos tu bījam evaitat tato hi śrutānumāne prabhavataḥ / na ca yad yasya kāraṇaṃ tat tadviṣayaṃ bhavati / na hi dhūmajñānaṃ vahnijñānakāraṇam iti vahniviṣayam / tasmād avikalpena pratyakṣeṇa gṛhītvā vikalpyopadiśanti copapādayanti ca / upasaṃharati — tasmād iti / vyākhyeyaṃ sūtraṃ yojayati — nirvitarkāyā iti / smṛtipariśuddhāv ityādi sūtram / śabdasaṃketaś ca śrutaṃ cānumānaṃ ca teṣāṃ jñānam eva vikalpas tasmāt smṛtis tasyāḥ pariśuddhir apagamas tasyām / tatra ca saṃketasmṛtipariśuddhir hetuḥ / śrutānumānasmṛtipariśuddhiś ca hetumatī / anumānaśabdaś ca karmasādhano 'numeyavācakaḥ / svam ivetīvakāro bhinnakramas tyaktvetipadānantaraṃ draṣṭavyaḥ / viṣayavipratipattiṃ nirākaroti — tasyā eketi / ekāṃ buddhim upakramata ārabhata ity ekabuddhyupakramaḥ / tad anena paramāṇavo nānātmāno na nirvitarkaviṣayā ity uktaṃ bhavati / yogyatve 'pi teṣāṃ paramasūkṣmāṇāṃ nānābhūtānāṃ mahattvaikārthasamavetaikatvanirbhāsapratyayaviṣayatvāyogāt / astu tarhi paramārthasatsu paramāṇuṣu sāṃvṛtaḥ pratibhāsadharmaḥ sthaulyam ity ata āha — arthātmeti / nāsati bādhake sthūlam anubhavasiddhaṃ śakyāpahnavam iti bhāvaḥ / tatra ye paśyanti dvyaṇukādikrameṇa goghaṭādaya upajāyanta iti tān pratyāha — aṇupracayeti / aṇūnāṃ pracayaḥ sthūlarūpapariṇāmaḥ, sa ca viśiṣyate 'nyasmāt pariṇāmāntarāt sa evātmā svarūpaṃ yasya sa tathoktaḥ / gavādir bhogāyatanam / ghaṭādir viṣayaḥ / tac caitad ubhayam api lokyata iti lokaḥ / nanv eṣa bhūtasūkṣmebhyo bhinno 'bhinno vā syād bhinnaś cet kathaṃ tadāśrayaḥ kathaṃ ca tadākāraḥ / na hi ghaṭaḥ paṭād anyas tadākāras tadāśrayo vā / abhinnaś cet tadvad eva sūkṣmo 'sādhāraṇaś ca syād ata āha — sa ceti / ayam abhiprāyaḥ — naikāntataḥ paramāṇubhyo bhinno ghaṭādir abhinno vā, bhinnatve gavāśvavad dharmadharmibhāvānupapatteḥ / abhinnatve dharmirūpavad eva tadanupapatteḥ / tasmāt kathaṃcid bhinnaḥ kathaṃcid abhinnaś cāstheyas tathā ca sarvam upapadyate / bhūtasūkṣmāṇām iti ṣaṣṭhyā kathaṃcid bhedaṃ sūcayati ātmabhūta iti cābhedam / phalena vyaktena tadanubhavalakṣaṇena tadvyavahāralakṣaṇena ca vyaktena vipratipannaṃ pratyanumāpitaḥ / kāraṇābhede ca kāraṇākāratopapannety āha — svavyañjakāñjana iti / sa kiṃ tadātmabhūto dharmo nityo nety āha — dharmāntarasya kapālāder udaya iti / tasyāvayavinaḥ paramāṇubhyo vyāvṛttaṃ rūpam ādarśayati — sa eṣa iti / paramāṇusādhyāyāḥ kriyāyā anyā kriyā madhūdakādidhāraṇalakṣaṇā taddharmaka iti / na kevalam anubhavād api tu vyavahārato 'pi tannibandhanatvāl lokayātrāyā ity āha — teneti / syād etad asati bādhake 'nubhavo 'vayavinaṃ vyavasthāpayet / asti ca bādhakaṃ yat sat tat sarvam anavayavaṃ yathā vijñānam / sac ca goghaṭādīti svabhāvahetuḥ / sattvaṃ hi viruddhadharmasaṃsargarahitatvena vyāptaṃ, tadviruddhaś ca viruddhadharmasaṃsargaḥ sāvayava upalabhyamāno vyāpakaviruddhopalabdhyā sattvam api nivartayati / asti cāvayavini taddeśatvātaddeśatvāvṛtatvānāvṛtatvaraktatvāraktatvacalatvācalatvalakṣaṇo viruddhadharmasaṃsarga ity ata āha — yasya punar iti / ayam abhiprāyaḥ — anubhavasiddhaṃ sattvaṃ hetuḥ kriyate yat kila pāṃśulapāduko hāliko 'pi pratipadyate / anyad vānubhavasiddhāt / tatrānyad asiddhatvād ahetuḥ / anubhavasiddhaṃ tu ghaṭādīnāṃ sattvam arthakriyākāritvarūpaṃ na sthūlād anyat / so 'yaṃ hetuḥ sthūlatvam apākurvann ātmānam eva vyāhanti / nanu na sthūlatvam eva sattvam api tv asato vyāvṛttiḥ / asthaulyavyāvṛttiś ca sthaulyaṃ, vyāvartyabhedāc ca vyāvṛttayo bhidyante / ataḥ sthaulyābhāve 'pi na sattvavyāhatiḥ / anyatvāt / bhavatu vā vyāvṛttibhedād avasāyaviṣayabhedaḥ / yatpūrvakās tv avasāyās tasyānubhavasyāvikalpasya pramāṇasya ko viṣaya iti nirūpayatu bhavān rūpaparamāṇavo nirantarotpādā agṛhītaparamasūkṣmatattvā iti cet, hantaite gandharasasparśaparamāṇubhir antaritā na nirantarāḥ / tasmād antarālāgraha ekaghanavanapratyayavat paramāṇvālambanaḥ sann ayaṃ vikalpo mithyeti tatprabhavavikalpā na pāramparyeṇāpi vastupratibaddhā iti kutas tadavasitasya sattvasyānavayavatvasādhakatvam / tasmād avikalpasya pratyakṣasya prāmāṇyam icchatā tadanubhūyamānasthaulyasyaiva sattvam avikalpāvaseyam akāmenāpy abhyupeyam / tathā ca tadbādhamānaṃ sattvam ātmānam evāpabādheta / paramasūkṣmāḥ paramāṇavo vijātīyaparamāṇvanantaritā anubhavaviṣayā iti vyāhatam aṅgīkaraṇam / tad idam uktaṃ — yasya punar avastukaḥ sa pracayaviśeṣo nirvikalpaviṣayaḥ / santu tarhi sūkṣmāḥ paramāṇavo nirvikalpaviṣayā ity ata āha — sūkṣmaṃ ca kāraṇam anupalabhyam avikalpasyeti / tasyāvayavyabhāvād dhetor atadrūpapratiṣṭhaṃ mithyājñānam iti lakṣaṇena sarvam evaṃ (eva) prāptaṃ mithyājñānaṃ yat sthaulyālambanaṃ yac ca tadadhiṣṭhānasattvālambanam ity arthaḥ / nanv etāvatāpi na jñānam ātmani mithyā bhavati tasyāvayavitvenāprakāśād ity ata āha — prāyeṇeti / nanu kim etāvatāpīty ata āha — tadā ceti / sattvādijñānaṃ cen mithyā tadā sattvādihetukam anavayavitvādijñānam api mithyaiva tasyāpi hi nirvikalpagocarasthūlam evāvaseyatayā viṣayaḥ, sa ca nāstīti tātparyārthaḥ / viṣayābhāva eva kuta ity ata āha — yad yad iti / virodhaś ca pariṇāmavaicitryeṇa bhedābhedena coktopapattyanusāreṇoddhartavya iti sarvaṃ ramaṇīyam // 1.43 //

{1.44}

[1.44.1]

"etayaiva savicārā nirvicārā ca sūkṣmaviṣayā vyākhyātā // 1.44 //" (yosū 1.44)

[1.44.2]

etayaiva savicārā nirvicārā ca sūkṣmaviṣayā vyākhyātā / abhivyakto ghaṭādir dharmo yais te tathoktāḥ / ghaṭādidharmopagṛhītā iti yāvat / deśa uparyadhaḥpārśvādiḥ / kālo vartamānaḥ / nimittaṃ pārthivasya paramāṇor gandhatanmātrapradhānebhyaḥ pañcatanmātrebhya utpattiḥ / evam āpyasya paramāṇor gandhatanmātravarjitebhyo rasatanmātrapradhānebhyaś caturbhyaḥ / evaṃ taijasasya gandharasatanmātrarahitebhyo rūpatanmātrapradhānebhyas tribhyaḥ / evaṃ vāyavīyasya gandhāditanmātrarahitābhyāṃ sparśapradhānābhyāṃ sparśaśabdatanmātrābhyām / evaṃ nābhasasya śabdaṇām (śabdatanmātrād evaikasmāt / tad idaṃ nimittaṃ bhūtasūkṣmāṇām / ) eteṣāṃ deśakālanimittānām anubhavaḥ, tenāvacchinneṣu nānanubhūtaviśeṣaṇā viśeṣye buddhir upajāyata ity arthaḥ / nanu savitarkayā saha kiṃ sārūpyaṃ savicārāyā ity ata āha — tan nāpīti / pārthivo hi paramāṇuḥ pañcatanmātrapracayātmaikabuddhinirgrāhyaḥ / evam āpyādayo 'pi catustridvyekatanmātrātmāna ekabuddhinirgrāhyā vedvyatavyāḥ (veditavyāḥ) / udito vartamāno dharmas tena viśiṣṭam / etāvatā cātra saṃketasmṛtyāgamānumānavikalpānuvedhaḥ sūcitaḥ / na hi pratyakṣeṇa sthūle dṛśyamāne paramāṇavaḥ prakāśante / api tv āgamānumānābhyām / tasmād upapannam asyāḥ saṃkīrṇatvam iti / nirvicārām āha — yā punar iti / sarvathā sarveṇa nīlapītādinā prakāreṇa / sarvata iti sārvavibhaktikas tasiḥ / sarvair deśakālanimittānubhavair ity arthaḥ / tad anena svarūpeṇa kālānavacchedaḥ paramāṇūnām iti darśitam / nāpi tadārabdhadharmadvāreṇety āha — śāntā atītā uditā vartamānā avyapadeśyā bhaviṣyanto dharmās tair anavacchinneṣu / anavacchinnā dharmaiḥ paramāṇavaḥ kim asaṃbaddhā eva tair ity ata āha — sarvadharmānupātiṣv iti / katamena saṃbandhena dharmān anupatanti paramāṇava ity ata āha — sarvadharmātmakeṣu / kathaṃcid bhedaḥ kathaṃcid abhedo dharmāṇāṃ paramāṇubhya ity arthaḥ / kasmāt punar iyaṃ samāpattir etadviṣayety ata āha — evaṃsvarūpaṃ hīti / vastutattvagrāhiṇī nātattve pravartata ity arthaḥ / viṣayam abhidhāyāsyāḥ svarūpam āha — prajñā ceti / saṃkalayya svarūpabhedopayogiviṣayam āha — tatreti / upasaṃharati — evam iti / ubhayor ātmanaś ca nirvicārāyāś ceti // 1.44 //

{1.45}

[1.45.1]

"sūkṣmaviṣayatvaṃ cāliṅgaparyavasānam // 1.45 //" (yosū 1.45)

[1.45.2]

kiṃ bhūtasūkṣma eva grāhyaviṣayā samāpattiḥ samāpyate / na / kiṃ tu — sūkṣmaviṣayatvaṃ cāliṅgaparyavasānam / pārthivasya paramāṇoḥ saṃbandhinī yā gandhatanmātratā sā samāpatteḥ sūkṣmo viṣayaḥ / evam uttaratrāpi yojyam / liṅgamātraṃ mahattattvaṃ tad dhi layaṃ gacchati pradhāna iti / aliṅgaṃ pradhānaṃ tad dhi na kvacil layaṃ gacchatīty arthaḥ / aliṅgaparyavasānatvam āha — na cāliṅgāt param iti / codayati — nanu puruṣo 'pi sūkṣmo nāliṅgam evety arthaḥ / pariharati — satyam iti / upādānatayā saukṣmyam aliṅga eva nānyatrety arthaḥ / tatra puruṣārthanimittatvān mahadahaṃkārādeḥ puruṣo 'pi kāraṇam aliṅgavad iti / kuta evaṃlakṣaṇam aliṅgasyaiva saukṣmyam ity āśayavān pṛcchati — kiṃ tv iti / uttaram āha — liṅgasyeti / satyaṃ kāraṇaṃ na tūpādānam / yathā hi pradhānaṃ mahadādibhāvena pariṇamate na tathā puruṣas taddhetur apīty arthaḥ / upasaṃharati — ataḥ pradhāna eva saukṣmyaṃ niratiśayaṃ vyākhyātam // 1.45 //

{1.46}

[1.46.1]

"tā eva sabījaḥ samādhiḥ // 1.46 //" (yosū 1.46)

[1.46.2]

catasṛṇām api samāpattīnāṃ grāhyaviṣayāṇāṃ saṃprajñātatvam āha — tā eva sabījaḥ samādhiḥ / evakāro bhinnakramaḥ sabīja ity asyānantaraṃ draṣṭavyaḥ / tataś catasraḥ samāpattayo grāhyaviṣayāḥ sabījatayā niyamyante / sabījatā tv aniyatā grahītṛgrahaṇagocarāyām api samāpattau vikalpāvikalpabhedenāniṣiddhā vyavatiṣṭhate / tena grāhye catasraḥ samāpattayo grahītṛgrahaṇayoś catasra ity aṣṭau siddhā bhavantīti / nigadavyākhyātaṃ bhāṣyam // 1.46 //

{1.47}

[1.47.1]

"nirvicāravaiśāradye 'dhyātmaprasādaḥ // 1.47 //" (yosū 1.47)

[1.47.2]

catasṛṣv api samāpattiṣu grāhyaviṣayāsu nirvicārāyāḥ śobhanatvam āha — nirvicāravaiśāradye 'dhyātmaprasādaḥ / vaiśāradyapadārtham āha — aśuddhīti / rajastamasor upacayo 'śuddhiḥ saivāvaraṇalakṣaṇo malas tasmād apetasya prakāśātmanaḥ prakāśasvabhāvasya buddhisattvasyāta evānabhibhūta iti / syād etad grāhyaviṣayā cet samāpattiḥ katham ātmaviṣayaḥ prasāda ity ata āha — bhūtārthaviṣaya iti / nātmaviṣayaḥ kiṃ tu tadādhāra ity arthaḥ / kramānanurodhī yugapad ity arthaḥ / atraiva pāramarṣīṃ gāthām udāharati — tathā ceti / jñānālokaprakarṣeṇātmānaṃ sarveṣām upari paśyan duḥkhatrayaparītāñ śocato janāñ jānāti // 1.47 //

{1.48}

[1.48.1]

"ṛtaṃbharā tatra prajñā // 1.48 //" (yosū 1.48)

[1.48.2]

atraiva yogijanaprasiddhānvarthasaṃjñākathanena yogisaṃmatim āha — ṛtaṃbharā tatra prajñā / sugamaṃ bhāṣyam / āgameneti vedavihitaṃ śravaṇam uktam / anumāneneti mananam / dhyānaṃ cintā / tatrābhyāsaḥ paunaḥpunyenānuṣṭhānam / tasmin rasa ādaraḥ / tad anena nididhyāsanam uktam // 1.48 //

{1.49}

[1.49.1]

"śrutānumānaprajñābhyām anyaviṣayā viśeṣārthatvāt // 1.49 //" (yosū 1.49)

[1.49.2]

syād etat / āgamānumānagṛhītārthaviṣayā bhāvanā prakarṣalabdhajanmā nirvicārāgamānumānaviṣayam eva gocarayet / na khalv anyaviṣayānubhavajanmā saṃskāraḥ śakto 'nyatra jñānaṃ janayitum atiprasaṅgāt / tasmān nirvicārā ced ṛtaṃbharāgamānumānayor api tatprasaṅga ity ata āha — śrutānumānetyādi / buddhisattvaṃ hi prakāśasvabhāvaṃ sarvārthadarśanasamartham api tamasāvṛtaṃ yatraiva rajasodghāṭyate tatraiva gṛhṇāti / yadā tv abhyāsavairāgyābhyām apāstarajastamomalam anavadyavaiśāradyam udyotate tadāsyātipatitasamastamānameyasīmnaḥ prakāśānantye sati kiṃ nāma yan na gocara iti bhāvaḥ / vyācaṣṭe — śrutam āgamajñānaṃ (āgamavijñānaṃ) tatsāmānyaviṣayam / kasmāt / na hy āgamena śakyo viśeṣo 'bhidhātum / kuto yasmād ānantyād vyabhicārāc ca na viśeṣeṇa kṛtasaṃketaḥ śabdaḥ / yasmād asya viśeṣeṇa saha vācyavācakasaṃbandhaḥ pratīyeta / na ca vākyārtho 'pīdṛśo viśeṣaḥ saṃbhavati / anumāne 'pi liṅgaliṅgisaṃbandhagrahaṇādhīnajanmani gatir eṣaivety āha — tathānumānam iti / yatra prāptir ity atra yatratatraśabdayoḥ sthānaparivartanena vyāpyavyāpakabhāvo 'vagamayitavyaḥ / ato 'trānumānena sāmānyenopasaṃhāraḥ / upasaṃharati — tasmād iti / astu tarhi saṃbandhagrahānapekṣaṃ lokapratyakṣaṃ na tatsāmānyaviṣayam ity ata āha — na cāsyetyādi / mā bhūt saṃbandhagrahādhīnaṃ lokapratyakṣam / indriyādhīnaṃ tu bhavaty eva / na cendriyāṇām asminn asti yogyatety arthaḥ / nanu ca yady āgamānumānapratyakṣāgocaro viśeṣas tarhi nāsti pramāṇavirahād ity ata āha — na ceti / na hi pramāṇaṃ vyāpakaṃ kāraṇaṃ vā prameyasya yena tannivṛttau nivarteta / no khalu kalāvataś candrasya parabhāgavartihariṇasadbhāvaṃ prati na saṃdihate prāmāṇikā ity arthaḥ / iti tasmāt samādhiprajñānirgrāhya eveti / atra ca vivādādhyāsitāḥ paramāṇava ātmānaś ca prātisvikaviśeṣaśālino dravyatve sati parasparaṃ vyāvartamānatvād ye dravyatve sati parasparaṃ vyāvartante te prātisvikaviśeṣaśālino yathā khaṇḍamuṇḍādaya ity anumānenāgamena ca ṛtaṃbharaprajñopadeśapareṇa yady api viśeṣo nirūpyate tadanirūpaṇe saṃśayaḥ syān nyāyaprāptatvāt tathāpy adūraviprakarṣeṇa tatsattvaṃ kathaṃcid gocarayataḥ śrutānumāne na tu sākṣāc cārtham iva samuccayādipadāni liṅgasaṃkhyāyogitayā / tasmāt siddhaṃ śrutānumānaprajñābhyām anyaviṣayeti // 1.49 //

{1.50}

[1.50.1]

"tajjaḥ saṃskāro 'nyasaṃskārapratibandhī // 1.50 //" (yosū 1.50)

[1.50.2]

syād etat / bhavatu paramārthaviṣayaḥ saṃprajñāto yathoktopāyābhyāsād anādinā tu vyutthānasaṃskāreṇa nirūḍhanibiḍatayā pratibandhanīyā samādhiprajñā sā vātyāvartamadhyavartipradīpaparamāṇur iveti śaṅkām apanetuṃ sūtram avatārayati — samādhiprajñeti / sūtraṃ paṭhati — tajjaḥ saṃskāro 'nyasaṃskārapratibandhī / tad iti nirvicārāṃ samāpattiṃ parāmṛśati / anyeti vyutthānam āha / bhūtārthapakṣapāto hi dhiyāṃ svabhāvas tāvad eveyam anavasthitā bhrāmyati na yāvat tattvaṃ pratilabhate / tatpratilambhe tatra sthitapadā satī saṃskārabuddhiḥ saṃskārabuddhicakrakrameṇāvartamānānādim apy atattvasaṃskārabuddhikramaṃ bādhata eveti / tathā ca bāhyā apy āhuḥ —

[1.50.3]

"nirupadravabhūtārthasvabhāvasya viparyayaiḥ / na bādho 'nādimattve 'pi buddhes tatpakṣapātataḥ" iti //

[1.50.4]

syād etat samādhiprajñāto 'stu vyutthānajasya saṃskārasya nirodhaḥ / samādhijas tu saṃskārātiśayaḥ samādhiprajñāprasavahetur asty avikala iti tadavasthaiva cittasya sādhikārateti codayati — katham asāv iti / pariharati — na ta iti / cittasya hi kāryadvayaṃ śabdādyupabhhogo vivekakhyātiś ceti / tatra kleśakarmāśayasahitaṃ śabdādyupabhoge vartate / prajñāprabhavasaṃskāronmūlitanikhilakleśakarmāśayasya tu cetaso 'vasitaprāyādhikārabhāvasya vivekakhyātimātram avaśiṣyate kāryam / tasmāt samādhisaṃskārāś cittasya na bhogādhikārahetavaḥ pratyuta tatparipanthina iti / svakāryād bhogalakṣaṇād avasādayanti asamarthaṃ kurvantīty arthaḥ / kasmāt khyātiparyavasānaṃ hi cittaceṣṭitaṃ, tāvad vibhogāya (dhi bhogāya) cittaṃ ceṣṭate na yāvad vivekakhyātim anubhavati / saṃjātavivekakhyātinas tu kleśanivṛttau na bhogādhikāra ity arthaḥ // 1.50 //

{1.51}

[1.51.1]

"tasyāpi nirodhe sarvanirodhān nirbījaḥ samādhiḥ // 1.51 //" (yosū 1.51)

[1.51.2]

tad atra bhogādhikārapraśāntiḥ prayojanaṃ prajñāsaṃskārāṇām ity uktam / pṛcchati — kiṃ ceti / kiṃ cāsya bhavati prajñāsaṃskāravac cittaṃ prajñāsaṃskārapravāhajanakatayā tathaiva sādhikāram ity adhikārāpanuttaye 'nyad api kiṃcid apekṣaṇīyam astīty arthaḥ / sūtreṇottaram āha — tasyāpi nirodhe sarvanirodhān nirbījaḥ samādhiḥ / pareṇa vairāgyeṇa jñānaprasādamātralakṣaṇena saṃskāropajananadvārā tasyāpi prajñākṛtasaṃskārasya nirodhe, na kevalaṃ prajñāyā ity apiśabdārthaḥ / sarvasyotpadyamānasya saṃskāraprajñāpravāhasya nirodhāt kāraṇābhāvena kāryānutpādāt so 'yaṃ nirbījaḥ samādhir bhavati / vyācaṣṭe — sa nirbījaḥ samādhiḥ samādhiprajñāvirodhinaḥ parasmād vairāgyād upajāyamānaḥ svakāraṇadvāreṇa na kevalaṃ samādhiprajñāvirodhī prajñākṛtānām apy asau saṃskārāṇāṃ paripanthī bhavati / nanu vairāgyajaṃ vijñānaṃ sadvijñānaṃ prajñāmātraṃ bādhatāṃ saṃskāraṃ tv avijñānarūpaṃ kathaṃ bādhate / dṛṣṭā hi jāgrato 'pi svapnadṛṣṭārthasmṛtir ity āśayavān pṛcchati — kasmād iti / uttaraṃ — nirodhaja iti / nirudhyate 'nena prajñeti nirodhaḥ paraṃ vairāgyam / tato jāto nirodhajaḥ saṃskāraḥ / saṃskārād eva dīrghakālanairantaryasatkārāsevitaparavairāgyajanmanaḥ prajñāsaṃskārabādho na tu vijñānād ity arthaḥ / syād etat / nirodhajasaṃskārasadbhāve kiṃ pramāṇaṃ sa hi pratyakṣeṇa vānubhūyeta smṛtyā vā kāryeṇānumīyeta / na ca sarvavṛttinirodhe pratyakṣam asti yoginaḥ / nāpi smṛtiḥ / tasya vṛttimātranirodhatayā smṛtijanakatvāsaṃbhavād ity ata āha — nirodheti / nirodhe sthitiś cittasya niruddhāvasthety arthaḥ / tasyāḥ kālakramo muhūrtārdhayāmayāmāhorātrādis tadanubhavena / etad uktaṃ bhavati — vairāgyābhyāsaprakarṣānurodhī nirodhaprakarṣo muhūrtārdhayāmādivyāpitayānubhūyate yoginā / na ca vairāgyakṣaṇāḥ kramaniyatatayā parasparam asaṃbhavantas tattatkālavyāpitayā sātiśayaṃ nirodhaṃ kartum īśata iti tattadvairāgyakṣaṇapracayajanyaḥ sthāyī saṃskārapracaya eṣitavya iti bhāvaḥ / nanūcchidyantāṃ prajñāsaṃskārāḥ / nirodhasaṃskārās tu kutaḥ samucchidyante / anucchede vā sādhikāratvam evety ata āha — vyutthāneti / vyutthānaṃ ca tasya nirodhasamādhiś ca saṃprajñātas tatprabhavāḥ saṃskārāḥ kaivalyabhāgīyā nirodhajāḥ saṃskārā ity arthaḥ / vyutthānaprajñāsaṃskārāś citte pralīnā iti bhavati cittaṃ vyutthānaprajñāsaṃskāravat / nirodhasaṃskāras tu pratyudita evāste citte / nirodhasaṃskāre saty api cittam anadhikāravat / puruṣārthajanakaṃ cittaṃ hi sādhikāraṃ śabdādyupabhogavivekakhyātī ca tathā puruṣārthaḥ / saṃskāraśeṣatāyāṃ tu na buddheḥ pratisaṃvedī puruṣa iti nāsau puruṣārthaḥ / videhaprakṛtilayānāṃ na nirodhabhāgitayā sādhikāraṃ cittam / api tu kleśavāsitatayety āśayavān āha — yasmād iti / śeṣaṃ sugamam // 1.51 //

[1.51.3]

yogasyoddeśanirdeśau tadarthaṃ vṛttilakṣaṇam / yogopāyāḥ prabhedāś ca pāde 'sminn upavarṇitāḥ // 1 //

<iti śrīvācaspatimiśraviracitāyāṃ pātañjalayogasūtrabhāṣyavyākhyāyāṃ prathamaḥ samādhipādaḥ>

<atha dvitīyaḥ sādhanapādaḥ>

{2.1}

[2.1.1]

"tapaḥsvādhyāyeśvarapraṇidhānāni kriyāyogaḥ // 2.1 //" (yosū 2.1)

[2.1.2]

nanu prathamapādenaiva sopāyaḥ sāvāntaraprabhedaḥ saphalo yoga uktas tat kim aparam avaśiṣyate yadarthaṃ dvitīyaḥ pādaḥ prārabhyetety ata āha — uddiṣṭa iti / abhyāsavairāgye hi yogopāyau prathame pāda uktau / na ca tau vyutthitacittasya drāg ity eva saṃbhavata iti dvitīyapādopadeśyān upāyān apekṣate sattvaśuddhyartham / tato hi viśuddhasattvaḥ kṛtarakṣāsaṃvidhāno 'bhyāsavairāgye pratyahaṃ bhāvayati / samāhitatvam avikṣiptatvam / kathaṃ vyutthānacitto 'py upadekṣyamāṇair upāyair yuktaḥ san yogī syād ity arthaḥ / tatra vakṣyamāṇeṣu niyameṣv ākṛṣya prāthamikaṃ pratyupayuktataratayā prathamataḥ kriyāyogam upadiśati sūtrakāraḥ — tapaḥsvādhyāyetyādi / kriyaiva yogaḥ kriyāyogo yogasādhanatvāt / ata eva viṣṇupurāṇe khāṇḍikyakeśidhvajasaṃvāde —

[2.1.3]

"yogayuk prathamaṃ yogī yuñjamāno 'bhidhīyate" (viṣṇupurāṇam 6.7.33)

[2.1.4]

ity upakramya tapaḥsvādhyāyādayo darśitāḥ / vyatirekamukhena (vyatirekamukheṇa) tapasa upāyatvam āha — nātapasvina iti / tapaso 'vāntaravyāpāram upāyatopayoginaṃ darśayati — anādīti / anādibhyāṃ karmakleśavāsanābhyāṃ citrāta eva pratyupasthitam upanataṃ viṣayajālaṃ yasyāṃ sā tathoktā / aśuddhī rajastamaḥsamudreko nāntareṇa tapaḥ saṃbhedam āpadyate / sāndrasya nitāntaviralatā saṃbhedaḥ / nanūpādīyamānam api tapo dhātuvaiṣamyahetutayā yogapratipakṣa iti kathaṃ tadupāya ity ata āha — tac ceti / tāvanmātram eva tapaś caraṇīyaṃ na yāvatā dhātuvaiṣamyam āpadyata ity arthaḥ / praṇavādayaḥ puruṣasūktarudramaṇḍalabrāhmaṇādayo vaidikāḥ, paurāṇikāś ca brahmapārāyaṇādayaḥ / paramagurur bhagavān īśvaras tasmin / yatredam uktam —

[2.1.5]

"kāmato 'kāmato vāpi yat karomi śubhāśubham / tat sarvaṃ tvayi saṃnyastaṃ tvatprayuktaḥ karomy aham" iti /

[2.1.6]

tatphalasaṃnyāso vā phalānabhisaṃdhānena kāryakaraṇam / yatredam uktam —

[2.1.7]

"karmaṇy evādhikāras te mā phaleṣu kadācana / mā karmaphalahetur bhūr mā te saṅgo 'stv akarmaṇi" (bhagavadgītā 2.47) // 2.1 //

{2.2}

[2.2.1]

"samādhibhāvanārthaḥ kleśatanūkaraṇārthaś ca // 2.2 //" (yosū 2.2)

[2.2.2]

tasya prayojanābhidhānāya sūtram avatārayati — sa hīti / sūtraṃ — samādhibhāvanārthaḥ kleśatanūkaraṇārthaś ca / nanu kriyāyoga eva cet kleśān pratanūkaroti kṛtaṃ tarhi prasaṃkhyānenety ata āha — pratanūkṛtān iti / kriyāyogasya pratanūkaraṇamātre vyāpāro na tu vandhyatve kleśānāṃ prasaṃkhyānasya tu tadvandhyatve / dagdhabījakalpān iti vandhyatvena dagdhakalamabījasārūpyam uktam / syād etat / prasaṃkhyānam eva cet kleśān aprasavadharmiṇaḥ kariṣyati, kṛtam eṣāṃ pratanūkaraṇenety ata āha — teṣām iti / kleśānām atānave hi balavadvirodhigrastā sattvapuruṣānyatākhyātir udetum eva notsahate / prāg eva tadvandhyabhāvaṃ kartuṃ praviralīkṛteṣu tu kleśeṣu durbaleṣu tadvirodhiny api vairāgyābhyāsābhyām upajāyate / upajātā ca tair aparāmṛṣṭānabhibhūtā naiva yāvat parāmṛśyata iti / sattvapuruṣānyatāmātrakhyātiḥ sūkṣmā prajñātīndriyatayā sūkṣmo 'syā viṣaya iti sūkṣmā prajñā pratiprasavāya pravilayāya kalpiṣyate / kutaḥ, samāptādhikārā yataḥ samāpto 'dhikāraḥ kāryārambhaṇaṃ guṇānāṃ yayā hetubhūtayā sā tathokteti // 2.2 //

{2.3}

[2.3.1]

"avidyāsmitārāgadveṣābhiniveśāḥ kleśāḥ // 2.3 //" (yosū 2.3)

[2.3.2]

pṛcchati — atheti / avidyeti sūtreṇa parihāraḥ / avidyāsmitārāgadveṣābhiniveśāḥ kleśāḥ / vyācaṣṭe — pañca viparyayā iti / avidyā tāvad viparyaya eva / asmitādayo 'py avidyopādānās tadavinirbhāgavartina iti viparyayāḥ / tataś cāvidyāsamucchede teṣām api samucchedo yukta iti bhāvaḥ / teṣām ucchettavyatāhetuṃ saṃsārakāraṇatvam āha — te spandamānāḥ samudācaranto guṇānām adhikāraṃ draḍhayanti balavantaṃ kurvanty ata eva pariṇāmam avasthāpayanti avyaktamahadahaṃkāraparamparayā hi kāryakāraṇasrota unnamayanty udbhāvayanti / yadarthaṃ sarvam etat kurvanti tad darśayati — paraspareti / karmaṇāṃ vipāko jātyāyurbhogalakṣaṇaḥ puruṣārthas tam amī kleśā abhinirharanti niṣpādayanti / kiṃ pratyekaṃ nety āha — parasparānugraheti / karmabhiḥ kleśāḥ kleśaiś ca karmāṇīti // 2.3 //

{2.4}

[2.4.1]

"avidyā kṣetram uttareṣāṃ prasuptatanuvicchinnodārāṇām // 2.4 //" (yosū 2.4)

[2.4.2]

heyānāṃ kleśānām avidyāmūlatvaṃ darśayati — avidyā kṣetram uttareṣāṃ prasuptatanuvicchinnodārāṇām / tatra kā prasuptir iti / svocitām arthakriyām akurvatāṃ kleśānāṃ sadbhāve na pramāṇam astīty abhiprāyaḥ pṛcchataḥ / uttaraṃ — cetasīti / mā nāmārthakriyāṃ kārṣuḥ kleśā videhaprakṛtilayānāṃ bījabhāvaṃ prāptās tu te śaktimātreṇa santi kṣīra iva dadhi / na hi vivekakhyāter anyad asti kāraṇaṃ tadvandhyatāyām / ato videhaprakṛtilayā vivekakhyātivirahiṇaḥ prasuptakleśā na yāvat tadavadhikālaṃ prāpnuvanti / tatprāptau tu punarāvṛttāḥ santaḥ kleśās teṣu teṣu viṣayeṣu saṃmukhībhavanti / śaktimātreṇa pratiṣṭhā yeṣāṃ te tathoktāḥ / tad anenotpattiśaktir uktā / bījabhāvopagama iti ca kāryaśaktir iti / nanu vivekakhyātimato 'pi kleśāḥ kasmān na prasuptā ity ata āha — prasaṃkhyānavata iti / caramadeho na tasya dehāntaram utpatsyate yadapekṣayāsya dehaḥ pūrva ity arthaḥ / nānyatra videhādiṣv ity arthaḥ / nanu sato nātyantavināśa iti kim iti tadīyayogarddhibalena viṣayasaṃmukhībhāve na kleśāḥ prabudhyanta ity ata āha — satām iti / santu kleśā dagdhas tv eṣāṃ prasaṃkhyānāgninā bījabhāva ity arthaḥ / kleśapratipakṣaḥ kriyāyogas tasya bhāvanam anuṣṭhānaṃ tenopahatās tanavaḥ / athavā samyagjñānam avidyāyāḥ pratipakṣo bhedadarśanam asmitāyā mādhyasthyaṃ rāgadveṣayor anubandhabuddhinivṛttir abhiniveśasyeti / vicchittim āha — tatheti / kleśānām anyatamena samudācaratābhibhavād vātyantaviṣayasevayā vā vicchidya vicchidya tena tenātmanā samudācaranty āvirbhavanti vājīkaraṇādyupayogena vābhibhāvakadaurbalyena veti / vīpsayā vicchedasamudācārayoḥ paunaḥpunyaṃ darśayatā yathoktāt prasuptād bheda uktaḥ / rāgeṇa vā samudācaratā vijātīyaḥ krodho 'bhibhūyate sajātīyena vā viṣayāntaravartinā rāgeṇaiva viṣayāntaravartī rāgo 'bhibhūyata ity āha — rāgeti / bhaviṣyadvṛttes trayī gatir yathāyogaṃ veditavyety āha — sa hīti / bhaviṣyadvṛttikleśamātraparāmarśi sarvanāma na caitrarāgaparāmarśi tasya vicchinnatvād eveti / udāram āha — viṣaya iti / nanūdāra eva puruṣān kliśnātīti bhavatu kleśo 'nye tv akliśnantaḥ kathaṃ kleśā ity ata āha — sarva evaita iti / kleśaviṣayatvaṃ kleśapadavācyatvaṃ nātikrāmanty udāratām āpadyamānāḥ / ata eva te 'pi heyā iti bhāvaḥ / kleśatvenaikatāṃ manyamānaś codayati — kas tarhīti / kleśatvena samānatve 'pi yathoktāvasthābhedād viśeṣa iti pariharati — ucyate satyam iti / syād etat / avidyāto bhavantu kleśāḥ, tathāpy avidyānivṛttau kasmān nivartante / na khalu paṭaḥ kuvindanivṛttau nivartata ity ata āha — sarva eveti / bhedā iva bhedās tadavinirbhāgavartina iti yāvat / pṛcchati — kasmāt / uttaraṃ — sarveṣv iti / tad eva sphuṭayati — yad iti / ākāryate samāropyate / śeṣaṃ sugamam /

[2.4.3]

"prasuptās tattvalīnānāṃ tanvavasthāś ca yoginām / vicchinnodārarūpāś ca kleśā viṣayasaṅginām" iti saṃgrahaḥ // 2.4 //

{2.5}

[2.5.1]

"anityāśuciduḥkhānātmasu nityaśucisukhātmakhyātir avidyā // 2.5 //" (yosū 2.5)

[2.5.2]

anityāśuciduḥkhānātmasu nityaśucisukhātmakhyātir avidyā / anityatvopayogiviśeṣaṇaṃ — kārya iti / kecit kila bhūtāni nityatvenābhimanyamānās tadrūpam abhīpsavas tāny evopāsate / evaṃ dhūmādimārgān upāsate candrasūryatārakādyulokān nityān abhimanyamānās tatprāptaye / evaṃ divaukaso devān amṛtān abhimanyamānās tabhāvāya somaṃ pibanti / āmnāyate hi — "apāma somam amṛtā abhūma" (taittirīyasaṃhitā 3.2.5.4) iti / seyam anityeṣu nityakhyātir avidyā / tathāśucau paramabībhatse kāye / ardhokta eva kāyabībhatsatāyāṃ vaiyāsikīṃ gāthāṃ paṭhati — sthānād iti / mātur udaraṃ mūtrādyupahataṃ sthānaṃ, pitror lohitaretasīṃ bījam / aśitapītāhārarasādibhāva upaṣṭambhas tena śarīraṃ dhāryate / niḥsyandaḥ prasvedaḥ / nidhanaṃ ca śrotriyaśarīram apy apavitrayati tatsparśe snānavidhānāt / nanu yadi śarīram aśuci kṛtaṃ tarhi mṛjjalādikṣālanenety ata āha — ādheyaśaucatvād iti / svabhāvenāśucer api śarīrasya śaucam ādheyaṃ sugandhiteva kāminīnām aṅgarāgādibhiḥ / ardhoktaṃ pūrayati — ity uktebhyo hetubhyo 'śucau śarīra iti / śucikhyātim āha — naveti / hāvaḥ śṛṅgārajā līlā / kasya strīkāyasya paramabībhatsasya kena mandatamasādṛśyena śaśāṅkalekhādinā saṃbandhaḥ / etenāśucau strīkāye śucikhyātipradarśanena / apuṇye hiṃsādau saṃsāramocakādīnāṃ puṇyapratyayaḥ / evam arjanarakṣaṇādiduḥkhabahulatayānarthe dhanādāv arthapratyayā vyākhyātāḥ sarveṣāṃ jugupsitatvenāśucitvāt / tathā duḥkha iti / sugamam / tathānātmanīti / sugamam / tathaitad atroktaṃ pañcaśikhena / vyaktaṃ cetanaṃ putradārapaśvādi / avyaktam acetanaṃ śayyāsanāśanādi / sa sarvo 'pratibuddho mūḍhaḥ / catvāri padāni sthānāny asyā iti catuṣpadā / nanv anyāpi diṅmohālātacakrādiviṣayānantapadāvidyā tat kim ucyate catuṣpadety ata āha — mūlam asyeti / santu nāmānyā apy avidyāḥ saṃsārabījaṃ tu catuṣpadaiveti / nanv avidyeti nañsamāsaḥ pūrvapadārthapradhāno vā syād yathāmakṣikam iti / uttarapadārthapradhāno vā yathārājapuruṣa iti / anyapadārthapradhāno vā yathāmakṣiko deśa iti / tatra pūrvapadārthapradhānatve vidyāyāḥ prasajyapratiṣedho gamyeta / na cāsyāḥ kleśādikāraṇatvam / uttarapadārthapradhānatve vā vidyaiva kasyacid abhāvena viśiṣṭā gamyeta / sā ca kleśādiparipanthinī na tu tadbījam / na hi pradhānopaghātī pradhānaguṇo yuktaḥ / tadanupaghātāya guṇe tv anyāyyakalpanā / tasmād vidyāsvarūpānupaghātāya naño 'nyathākaraṇam apy āhāro vā niṣedhyasyeti / anyapadārthapradhānatve tv avidyamānavidyā buddhir vaktavyā / na cāsau vidyāyā abhāvamātreṇa kleśādibījam / vivekakhyātipūrvakanirodhasaṃpannāyā api tathātvaprasaṅgāt / tasmāt sarvathaivāvidyāyā na kleśādimūlatety ata āha — tasyāś ceti / vastuno bhāvo vastusatattvaṃ vastutvam iti yāvat / tad anena na prasajyapratiṣedhaḥ / nāpi vidyaivāvidyā, na tadabhāvaviśiṣṭā buddhir api tu vidyāviruddhaṃ viparyayajñānam avidyety uktam / lokādhīnāvadhāraṇo hi śabdārthayoḥ saṃbandhaḥ / loke cottarapadārthapradhānasyāpi naña uttarapadābhidheyopamardakasya tallakṣitatadviruddhaparatayā tatra tatropalabdher ihāpi tadviruddhe vṛttir iti bhāvaḥ / dṛṣṭāntaṃ vibhajate — yathā nāmitra iti / na mitrābhāvo nāpi mitramātram ity asyānantaraṃ vastvantaraṃ kiṃ tu tadviruddhaḥ sapatna iti vaktavyam / tathāgoṣpadam iti na goṣpadābhāvo na goṣpadamātraṃ kiṃ tu deśa eva vipulo goṣpadaviruddhas tābhyām abhāvagoṣpadābhyām anyad vastvantaram / dārṣṭāntike yojayati — evam iti // 2.5 //

{2.6}

[2.6.1]

"dṛgdarśanaśaktyor ekātmatevāsmitā // 2.6 //" (yosū 2.6)

[2.6.2]

avidyām uktvā tasyāḥ kāryam asmitāṃ rāgādivārṣiṣṭhām āha — dṛgdarśanaśaktyor ekātmatevāsmitā / dṛk ca darśanaṃ ca te eva śaktī tayor ātmānātmanor anātmany ātmajñānalakṣaṇāvidyāpāditā yaikātmateva na tu paramārthata ekātmatā sāsmitā / dṛgdarśanayor iti vaktavye tayor bhoktṛbhogyayor yogyatālakṣaṇaṃ saṃbandhaṃ darśayituṃ śaktigrahaṇam / sūtraṃ vivṛṇoti — puruṣa iti / nanv anayor abhedapratīter abheda eva kasmān na bhavati kutaś caikatvaṃ kliśnāti puruṣam ity ata āha — bhoktṛbhogyeti / bhogyaśaktir buddhir bhoktṛśaktiḥ puruṣas tayor atyantavibhaktayoḥ kuto 'tyantavibhaktatvam ity ata āha — atyantāsaṃkīrṇayoḥ / apariṇāmitvādidharmakaḥ puruṣaḥ pariṇāmitvādidharmikā buddhir ity asaṃkīrṇatā / tad anena pratīyamāno 'py abhedo na pāramārthika ity uktam / avibhāgeti kleśatvam uktam / anvayaṃ darśayitvā vyatirekam āha — svarūpeti / pratilambho vivekakhyātiḥ / parasyāpy etat saṃmatam ity āha — tad uktaṃ (tathā coktaṃ) pañcaśikhena buddhita iti / ākāraḥ svarūpaṃ sadā viśuddhiḥ, śīlam audāsīnyaṃ, vidyā caitanyaṃ, buddhir aviśuddhānudāsīnā jaḍā ceti tatrātmabuddhir avidyā / mohaḥ pūrvāvidyājanitaḥ saṃskāras tamo vāvidyāyās tāmasatvād iti // 2.6 //

{2.7}

[2.7.1]

"sukhānuśayī rāgaḥ // 2.7 //" (yosū 2.7)

[2.7.2]

vivekadarśane rāgādīnāṃ vinivṛtter avidyāpāditāsmitā rāgādīnāṃ nidānam ity asmitānantaraṃ rāgādīṃl lakṣayati — sukhānuśayī rāgaḥ / anabhijñasya smṛter abhāvāt sukhābhijñasyety uktam / smaryamāṇe sukhe rāgaḥ sukhānusmṛtipūrvakaḥ / anubhūyamāne tu sukhe nānusmṛtim apekṣate / tatsādhane tu smaryamāṇe dṛśyamāne vā sukhānusmṛtipūrva eva rāgaḥ / dṛśyamānam api hi sukhasādhanaṃ tajjātīyasya sukhahetutāṃ smṛtvā tajjātīyatayā vāsya sukhahetutvam anumāyecchati / anuśayipadārtham āha — ya iti // 2.7 //

{2.8}

[2.8.1]

"duḥkhānuśayī dveṣaḥ // 2.8 //" (yosū 2.8)

[2.8.2]

duḥkhānuśayī dveṣaḥ / duḥkhābhijñasyeti pūrvavad vyākhyeyam / anuśayipadārtham āha — yaḥ pratigha iti / pratihantīti pratighaḥ / etad eva paryāyair vivṛṇoti — manyur iti // 2.8 //

{2.9}

[2.9.1]

"svarasavāhī viduṣo 'pi tathā rūḍho 'bhiniveśaḥ // 2.9 //" (yosū 2.9)

[2.9.2]

svarasavāhī viduṣo 'pi tathā rūḍho 'bhiniveśaḥ / abhiniveśapadārthaṃ vyācaṣṭe — sarvasya pāṇina iti / iyam ātmāśīr ātmani prārthanā mā na bhūvaṃ mābhāvī bhūvaṃ bhūyāsaṃ jīvyāsam iti / na cānanubhūtamaraṇadharmakasya, ananubhūto maraṇadharmo yena jantunā na tasyaiṣā bhavaty ātmāśīr abhiniveśo maraṇabhayam / prasaṅgato janmāntaraṃ pratyācakṣāṇaṃ nāstikaṃ nirākaroti — etayā ceti / pratyuditasya śarīrasya dhriyamāṇatvāt pūrvajanmānubhavaḥ pratīyate / nikāyaviśiṣṭābhir apūrvābhir dehendriyabuddhivedanābhir abhisaṃbandho janma tasyānubhavaḥ prāptiḥ sā pratīyate katham ity ata āha — sa cāyam abhiniveśaḥ / ardhoktāv evāsya kleśatvam āha — kleśa iti / ayam ahitakarmādinā jantūn kliśnāti duḥkhākarotīti kleśaḥ / vaktum upakrāntaṃ parisamāpayati — svarasavāhīti / svabhāvena vāsanārūpeṇa vahanaśīlo na punar āgantukaḥ / kṛmer api jātamātrasya duḥkhabahulasya nikṛṣṭatamacaitanyasyānāgantukatve hetum āha — pratyakṣānumānāgamaiḥ pratyudite janmany asaṃbhāvito 'saṃpādito maraṇatrāsa ucchedadṛṣṭyātmakaḥ pūrvajanmānubhūtaṃ maraṇaduḥkham anumāpayati / ayam abhisaṃdhiḥ — jātamātra eva hi bālako mārakavastudarśanād vepamānaḥ kampaviśeṣād anumitamaraṇapratyāsattis tato bibhyad upalabhyate / duḥkhād duḥkhahetoś ca bhayaṃ dṛṣṭam / na cāsmiñ janmany anena maraṇam anubhūtam anumitaṃ śrutaṃ vā, prāg evāsya duḥkhatvaṃ taddhetutvaṃ vāvagamyeta, tasmāt tasya tathābhūtasya smṛtiḥ pariśiṣyate / na ceyaṃ saṃskārād ṛte / na cāyaṃ saṃskāro 'nubhavaṃ vinā / na cāsmiñ janmany anubhava iti prāgbhavīyaḥ pariśiṣyata ity āsīt pūrvajanmasaṃbandha iti / tathāpadaṃ yathāpadam ākāṅkṣatīty arthaprāpte yathāpade sati yādṛśo vākyārtho bhavati tādṛśaṃ darśayati — yathā cāyam iti / atyantamūḍheṣu mandatamacaitanyeṣu / vidvattāṃ darśayati — vijñātapūrvāparāntasya / antaḥ koṭiḥ / puruṣasya hi pūrvā koṭiḥ saṃsāra uttarā ca kaivalyaṃ saiva vijñātā śrutānumānābhyāṃ yena sa tathoktaḥ / so 'yaṃ maraṇatrāsa ā kṛmer ā ca viduṣo rūḍhaḥ prasiddha iti / nanv aviduṣo bhavatu maraṇatrāso viduṣas tu na saṃbhavati vidyayonmūlitatvāt / anunmūlane vā syād atyantasattvam ity āśayavān pṛcchati — kasmād iti / uttaram āha — samānā hīti / na saṃprajñātavān vidvān api tu śrutānumitaviveka iti bhāvaḥ // 2.9 //

{2.10}

[2.10.1]

"te pratiprasavaheyāḥ sūkṣmāḥ // 2.10 //" (yosū 2.10)

[2.10.2]

tad evaṃ kleśā lakṣitās teṣāṃ ca heyānāṃ prasuptatanuvicchinnodārarūpatayā catasro 'vasthā darśitāḥ / kasmāt punaḥ pañcamī kleśāvasthā dagdhabījabhāvatayā sūkṣmā na sūtrakāreṇa kathitety ata āha — te pratiprasavaheyāḥ sūkṣmāḥ / yat kila puruṣaprayatnagocaras tad upadiśyate / na ca sūkṣmāvasthāhānaṃ prayatnagocaraḥ kiṃ tu pratiprasavena kāryasya cittasyāsmitālakṣaṇakāraṇabhāvāpattyā hātavyeti / vyācaṣṭe — ta iti / sugamam // 2.10 //

{2.11}

[2.11.1]

"dhyānaheyās tadvṛttayaḥ // 2.11 //" (yosū 2.11)

[2.11.2]

atha kriyāyogatanūkṛtānāṃ kleśānāṃ kiṃviṣayāt puruṣaprayatnād dhānam ity ata āha — sthitānāṃ tu bījabhāvopagatānām iti vandhyebhyo vyavacchinatti / sūtraṃ paṭhati — dhyānaheyās tadvṛttayaḥ / vyācaṣṭe — kleśānām iti / kriyāyogatanūkṛtā api hi pratiprasavahetubhāvena kāryataḥ svarūpataś ca śakyā ucchettum iti sthūlā uktāḥ / puruṣaprayatnasya prasaṃkhyānagocarasyāvadhim āha — yāvad iti / sūkṣmīkṛtā iti vivṛṇoti — dagdheti / atraiva dṛṣṭāntam āha — yathā vastrāṇām iti / yatnena kṣālanādinopāyena kṣārasaṃyogādinā / sthūlasūkṣmamātratayā dṛṣṭāntadārṣṭāntikayoḥ sāmyaṃ na punaḥ prayatnāpaneyatayā pratiprasavaheyeṣu tadasaṃbhavāt / svalpaḥ pratipakṣa ucchedahetur yāsāṃ tās tathoktāḥ / mahān pratipakṣa ucchedahetur yāsāṃ tās tathoktāḥ / pratiprasavasya cādhastāt prasaṃkhyānam ity avaratayā svalpatvam uktam // 2.11 //

{2.12}

[2.12.1]

"kleśamūlaḥ karmāśayo dṛṣṭādṛṣṭajanmavedanīyaḥ // 2.12 //" (yosū 2.12)

[2.12.2]

syād etaj jātyāyurbhogahetavaḥ puruṣaṃ kliśnantaḥ kleśāḥ karmāśayaś ca tathā, na tv avidyādayas tat katham avidyādayaḥ kleśā ity ata āha — kleśamūlaḥ karmāśayo dṛṣṭādṛṣṭajanmavedanīyaḥ / kleśā mūlaṃ yasyotpāde ca kāryakaraṇe ca sa tathoktaḥ / etad uktaṃ bhavati — avidyādimūlo hi karmāśayo jātyāyurbhogahetur ity avidyādayo 'pi taddhetavo 'taḥ kleśā iti / vyācaṣṭe — tatreti / āśerate sāṃsārikāḥ puruṣā asminn ity āśayaḥ karmaṇām āśayo dharmādharmau / kāmāt kāmyakarmapravṛttau svargādihetur dharmo bhavati / evaṃ lobhāt paradravyāpahārādāv adharmaḥ / mohād adharme hiṃsādau dharmabuddheḥ pravartamānasyādharma eva / na tv asti mohajo dharmaḥ / asti krodhajo dharmaḥ / tadyathā dhruvasya janakāpamānajanmanaḥ krodhāt tajjigīṣayā cittena karmāśayena puṇyenāntarikṣalokavāsinām uparisthānam / adharmas tu krodhajo brahmavadhādijanmā prasiddha eva bhūtānām / tasya dvaividhyam āha — sa dṛṣṭajanmeti / dṛṣṭajanmavedanīyam āha — tīvrasaṃvegeneti / yathāsaṃkhyaṃ dṛṣṭāntāv āha — yathā nandīśvara iti / tatra nārakāṇām iti / yena karmāśayena kumbhīpākādayo narakabhedāḥ prāpyante tatkāriṇo nārakās teṣāṃ nāsti dṛṣṭajanmavedanīyaḥ karmāśayaḥ / na hi manuṣyaśarīreṇa tatpariṇāmabhedena vā sā tādṛśī vatsarasahasrādinirantaropabhogyā vedanā saṃbhavatīti / śeṣaṃ sugamam // 2.12 //

{2.13}

[2.13.1]

"sati mūle tadvipāko jātyāyurbhogāḥ // 2.13 //" (yosū 2.13)

[2.13.2]

syād etad avidyāmūlatve karmāśayasya vidyotpāde saty avidyāvināśān mā nāma karmāśayāntaraṃ caiṣīt / prācāṃ tu karmāśayānām anādibhavaparamparāsaṃcitānām asaṃkhyātānām aniyatavipākakālānāṃ bhogena kṣapayitum aśakyatvād aśakyocchedaḥ saṃsāraḥ syād ity ata āha — sati mūle tadvipāko jātyāyurbhogāḥ / etad uktaṃ bhavati — sukhaduḥkhaphalo hi karmāśayas tādarthyena tannāntarīyakatayā janmāyuṣī api prasūte / sukhaduḥkhe ca rāgadveṣānuṣakte tadavinirbhāgavartinī tadabhāve na bhavataḥ / na cāsti saṃbhavo na ca tatra yas tuṣyati vodvijate vā tac ca tasya sukhaṃ vā duḥkhaṃ veti / tad iyam ātmabhūmiḥ kleśasalilāvasiktā karmaphalaprasavakṣetram ity asti kleśānāṃ phalopajanane 'pi karmāśayasahakāriteti kleśasamucchede sahakārivaikalyāt sann apy ananto 'py aniyatavipākakālo 'pi prasaṃkhyānadagdhabījabhāvo na phalāya kalpata iti / uktam arthaṃ bhāṣyam eva dyotayati — satsv iti / atraiva dṛṣṭāntam āha — yathā tuṣeti / satuṣā api dagdhabījabhāvāḥ svedādibhiḥ / dārṣṭāntike yojayati — tatheti / nanu na kleśāḥ śakyā apanetuṃ na hi satām apanaya ity ata āha — na prasaṃkhyānadagdhakleśabījabhāva iti / vipākasya traividhyam āha — sa ceti / vipacyate sādhyate karmabhir iti vipākaḥ / karmaikatvaṃ dhruvaṃ kṛtvā janmaikatvānekatvagocarā prathamā vicāraṇā / dvitīyā tu karmānekatvaṃ dhruvaṃ kṛtvā janmaikatvānekatvagocarā / tad evaṃ catvāro vikalpāḥ / tatra prathamaṃ vikalpam apākaroti — na tāvad ekaṃ karmaikasya janmanaḥ kāraṇam / pṛcchati — kasmād iti / uttaram — anādikālaikaikajanmapracitasyāta evāsaṃkhyeyasyaikaikajanmakṣapitād ekaikasmāt karmaṇo 'vaśiṣṭasya karmaṇaḥ sāṃpratikasya ca phalakramānigamād anāśvāso lokasya prasaktaḥ sa cāniṣṭa iti / etad uktaṃ bhavati — karmakṣayasya viralatvāt tadutpattibāhulyāc cānyonyasaṃpīḍitāḥ karmāśayā nirantarotpattayo nirucchvāsāḥ svavipākaṃ pratīti na phalakramaḥ śakyo 'vadhārayituṃ prekṣāvatety anāśvāsaḥ puṇyānuṣṭhānaṃ prati prasakta iti / dvitīyaṃ vikalpaṃ nirākaroti — na caikaṃ karmānekasya janmanaḥ kāraṇam / pṛcchati — kasmād iti / uttaram — anekasmiñ janmany āhitam ekaikam eva karmānekasya janmalakṣaṇasya vipākasya nimittam ity avaśiṣṭasya vipākakālābhāvaḥ prasaktaḥ sa cāpy aniṣṭaḥ karmavaiphalyena tadananuṣṭhānaprasaṅgāt / yadaikajanmasamucchedye karmaṇy ekasmin phalakramāniyamād anāśvāsas tadā kaiva kathā bahujanmasamuccedye karmaṇy ekasmiṃs tatra hy avasarābhāvād vipākakālābhāva eva sāṃpratikasyeti bhāvaḥ / tṛtīyaṃ vikalpaṃ nirākaroti — na cānekaṃ karmānekasya janmanaḥ kāraṇam / tatra hetum āha — tad anekaṃ janma yugapan na saṃbhavaty ayogina iti krameṇa vācyam / yadi hi karmasahasraṃ yugapaj janmasahasraṃ prasuvīta tata eva karmasahasraprakṣayād avaśiṣṭasya vipākakālaḥ phalakramaniyamaś ca syātām / na hy asti janmanāṃ yaugapadyam / evam eva prathamapakṣoktaṃ dūṣaṇam ity arthaḥ / tad evaṃ pakṣatraye nirākṛte pāriśeṣyād anekaṃ karmaikasya janmanaḥ kāraṇam iti pakṣo vyavatiṣṭhata ity āha — tasmāj janmeti / janma ca prāyaṇaṃ ca janmaprāyaṇe tayor antaraṃ madhyaṃ tasmin vicitrasukhaduḥkhaphalopahāreṇa vicitraḥ, yad atyantam udbhūtam anantaram eva phalaṃ dāsyati tat pradhānaṃ, yat tu kiṃcid vilambena tad upasarjanaṃ, prāyaṇaṃ maraṇaṃ tenābhivyaktaḥ svakāryārambhaṇābhimukham upanīta ekapraghaṭṭakena yugapat saṃmūrchito janmādilakṣaṇe kārye kartavya ekalolībhāvam āpanna ekam eva janma karoti nānekam / tac ca janma manuṣyādibhāvas tenaiva karmaṇā labdhāyuṣkaṃ kālabhedān niyatajīvitaṃ bhavati / tasminn āyuṣi tenaiva karmaṇā bhogaḥ sukhaduḥkhasākṣātkāraḥ svasaṃbandhitayā saṃpadyata iti / tasmād asau karmāśayo jātyāyurbhogahetutvāt trivipāko 'bhidhīyate / autsargikam upasaṃharati — ata ekabhavikaḥ karmāśaya ukta iti / eko bhava ekabhavaḥ / "pūrvakāla" (pāṇinisūtram 2.1.49) ityādinā samāsaḥ / ekabhavo 'syāstīti matvarthīyaṣ ṭhan / kvacit pāṭha aikabhavika iti / tatraikabhavaśabdād bhavārthe ṭhakpratyayaḥ / ekajanmāvacchinnam asya bhavanam ity arthaḥ / tad evam autsargikasyaikabhavikasya trivipākatvam uktvā dṛṣṭajanmavedanīyasyaihikasya karmaṇas trivipākatvaṃ vyavacchinatti — dṛṣṭeti / nandīśvarasya khalv aṣṭavarṣāvacchinnāyuṣo manuṣyajanmanas tīvrasaṃvegādhimātropāyajanmā puṇyabheda āyurbhogahetutvād dvipākaḥ (dvivipākaḥ) nahuṣasya tu pārṣṇiprahāravirodhināgastyasyendrapadaprāptihetunaiva karmaṇāyuṣo vihitatvād apuṇyabhedo bhogamātrahetuḥ / nanu yathaikabhavikaḥ karmāśayas tathā kiṃ kleśavāsanā bhogānukūlāś ca karmavipākānubhavavāsanās tathā ca manuṣyas tiryagyonim āpanno na tajjātīyocitaṃ bhuñjītety ata āha — kleśeti / saṃmūrchitam ekalolībhāvam āpannam / dharmādharmābhyāṃ vyavacchettuṃ vāsanāyāḥ svarūpam āha — ye saṃskārā iti / autsargikam ekabhavikatvaṃ kvacid apavadituṃ bhūmikām āracayati — yas tv asāv iti / tuśabdena vāsanāto vyavacchinatti / dṛṣṭajanmavedanīyasya niyatavipākasyaivāyam ekabhavikatvaniyamo na tv adṛṣṭajanmavedanīyasya / kiṃbhūtasyāniyatavipākasyeti / hetuṃ pṛcchati — kasmād iti / hetum āha — yo hīti / ekāṃ tāvad gatim āha — kṛtasyeti / dvitīyām āha — pradhāneti / tṛtīyām āha — niyateti / tatra prathamāṃ vibhajate — tatra kṛtasyeti / saṃnyāsikarmabhyo 'śuklākṛṣṇebhyo 'nyāni trīṇy eva karmāṇi kṛṣṇakṛṣṇaśuklaśuklāni / tad iha tapaḥsvādhyāyādisādhyaḥ śuklaḥ karmāśaya udita evādattaphalasya kṛṣṇasya nāśako 'viśeṣāc ca śabalasyāpi kṛṣṇabhāgayogād iti mantavyam / atraiva bhagavān āmnāyam udāharati — yatredam iti / dve dve ha vai karmaṇī kṛṣṇakṛṣṇaśukle apahantīti saṃbandhaḥ / vīpsayā bhūyiṣṭhatā sūcitā / kasyety ata āha — pāpakasya puṃsaḥ / ko 'sāv apahantīty ata āha — eko rāśiḥ puṇyakṛtaḥ / samūhasya samūhisādhyatvāt / tad anena śuklaḥ karmāśayas tṛtīya uktaḥ / etad uktaṃ bhavati — īdṛśo nāmāyaṃ parapīḍādirahitasādhanasādhyaḥ śuklaḥ karmāśayo yad eko 'pi san kṛṣṇān kṛṣṇaśuklāṃś cātyantavirodhinaḥ karmāśayān bhūyaso 'py apahanti / tat tasmād icchasveti cchāndasatvād ātmanepadam / śeṣaṃ sugamam / atra ca śuklakarmodayasyaiva sa ko 'pi mahimā yata itareṣām abhāvo na tu svādhyāyādijanmano duḥkhāt / na hi duḥkhamātravirodhyadharmo 'pi tu svakāryaduḥkhavirodhī / na ca svādhyāyādijanyaṃ duḥkhaṃ tasya kāryaṃ tatkāryatve svādhyāyādividhānānarthakyāt tadbalād eva tadutpatteḥ / anutpattau vā kumbhīpākādy api vidhīyeta / avidhāne tu tadanutpatter iti sarvaṃ caturasram / dvitīyāṃ gatiṃ vibhajate — pradhāne karmaṇi jyotiṣṭomādike tadaṅgasya paśuhiṃsāder āvāpagamanam / dve khalu hiṃsādeḥ kārye — pradhānāṅgatvena vidhānāt tadupakāraḥ, "na hiṃsyāt sarvā bhūtāni" (mahābhāratam śāntiparva 278.5) iti hiṃsāyāḥ pratiṣiddhatvād anarthaś ca / tatra pradhānāṅgatvenānuṣṭhānād apradhānataivety ato na drāg ity eva pradhānanirapekṣā satī svaphalam anarthaṃ prasotum arhati, kiṃ tv ārabdhavipāke pradhāne sāhāyakam ācarantī vyavatiṣṭhate / pradhānasāhāyakam ācarantyāś ca svakārye bījamātratayāvasthānaṃ pradhāne karmaṇy āvāpagamanam / yatredam uktaṃ pañcaśikhena svalpaḥ saṃkaro jyotiṣṭomādijanmanaḥ pradhānāpūrvasya paśuhiṃsādijanmanānarthahetunāpūrveṇa saparihāraḥ śakyo hi kiyatā prāyaścittena parihartum / atha pramādataḥ prāyaścittam api nācaritaṃ pradhānakarmavipākasamaye ca vipacyeta tathāpi yāvan tam asāv anarthaṃ prasūte tāvān sapratyavamarṣo mṛṣyante hi puṇyasaṃbhāropanītasukhasudhāmahāhradāvagāhinaḥ kuśalāḥ pāpamātropapāditāṃ duḥkhavahnikaṇikām / ataḥ kuśalasya sumahataḥ puṇyasya nāpakarṣāya prakṣayāya paryāptaḥ / pṛcchati — kasmāt / puṇyavata uttaraṃ —kuśalaṃ hi me bahv anyad asti pradhānakarma parikaratayā vyavasthitaṃ dīkṣaṇīyādidakṣiṇāntam / yatrāyaṃ saṃkaraḥ svalpaḥ svarge 'py asya phale saṃkīrṇapuṇyalabdhajanmanaḥ svargāt sarvathā duḥkhenāparāmṛṣṭād apakarṣam alpam alpaduḥkhasaṃbhedaṃ kariṣyatīti / tṛtīyāṃ gatiṃ vibhajate — niyateti / balīyastveneha prādhānyam abhimataṃ na tv aṅgitayā / balīyastvaṃ ca niyatavipākatvenānyadānavakāśatvāt / aniyatavipākasya tu durbalatvam anyadā sāvakāśatvāt / ciram avasthānaṃ bījabhāvamātreṇa na punaḥ pradhānopakāritayā tasya svatantratvāt / nanu prāyaṇenaikadaiva karmāśayo 'bhivyajyata ity uktam idānīṃ ca cirāvasthānam ucyate tat kathaṃ paraṃ pūrveṇa na virudhyata ity āśayavān pṛcchati — katham iti / uttaram — adṛṣṭeti / jātyabhiprāyam ekavacanam / taditarasya gatim uktām avadhārayati — yat tv adṛṣṭeti / śeṣaṃ sugamam // 2.13 //

{2.14}

[2.14.1]

"te hlādaparitāpaphalāḥ puṇyāpuṇyahetutvāt // 2.14 //" (yosū 2.14)

[2.14.2]

uktaṃ kleśamūlatvaṃ karmaṇām / karmamūlatvaṃ ca vipākānām atha vipākāḥ kasya mūlaṃ yenāmī tyaktavyā ity ata āha — te hlādaparitāpaphalāḥ puṇyāpuṇyahetutvāt / vyācaṣṭe — te janmāyurbhogā iti / yady api janmāyuṣor eva hlādaparitāpapūrvabhāvitayā tatphalatvaṃ na tu bhogasya hlādaparitāpodayānantarabhāvinas tadanubhavātmanas tathāpy anubhāvyatayā bhogyatayā bhogakarmatāmātreṇa bhogaphalatvam iti mantavyam / nanv apuṇyahetukā jātyāyurbhogāḥ paritāpaphalā bhavantu heyāḥ pratikūlavedanīyatvāt / kasmāt punaḥ puṇyahetavas tyajyante sukhaphalā anukūlavedanīyatvāt / na caiṣāṃ pratyātmavedanīyānukūlatā śakyā sahasreṇāpy anumānāgamair apākartum / na ca hlādaparitāpau parasparāvinābhūtau yato hlāda upādīyamāne paritāpe 'py avarjanīyatayāpatet / tayor bhinnahetukatvād bhinnarūpatvāc cety ata āha — yathā cedam iti // 2.14 //

{2.15}

[2.15.1]

"pariṇāmatāpasaṃskāraduḥkhair guṇavṛttivirodhāc ca duḥkham eva sarvaṃ vivekinaḥ // 2.15 //" (yosū 2.15)

[2.15.2]

yady api na pṛthagjanaiḥ pratikūlātmatayā viṣayasukhakāle saṃvedyate duḥkhaṃ tathāpi saṃvedyate yogibhir iti praśnapūrvakaṃ tadupapādanāya sūtram avatārayati — kathaṃ, tadupapadyata (tadupapādyata) iti / pariṇāmetyādisūtram / pariṇāmaś ca tāpaś ca saṃskāraś caitāny eva duḥkhāni tair iti / pariṇāmaduḥkhatayā viṣayasukhasya duḥkhatām āha — sarvasyāyam iti / na khalu sukhaṃ rāgānuvedham antareṇa saṃbhavati / na hy asti saṃbhavo na tatra tuṣyati tac ca tasya sukham iti / rāgasya ca pravṛttihetutvāt pravṛtteś ca puṇyāpuṇyopacayahetutvāt tatrāsti rāgajaḥ karmāśayo 'sato 'nupajananāt / tadā (tathā) ca sukhaṃ bhuñjānas tatra sakto 'pi vicchinnāvasthena dveṣeṇa dveṣṭi duḥkhasādhanāni, tāni parihartum aśakto muhyati ceti dveṣamohakṛto 'py asti karmāśayaḥ / dveṣavan mohasyāpi viparyayāparanāmnaḥ karmāśayahetutvam aviruddham / nanu kathaṃ rakto dveṣṭi muhyati vā rāgasamaye dveṣamohayor adarśanād ity ata āha — tathā coktaṃ vicchinnāvasthān kleśān upapādayadbhir asmābhiḥ / tad anena vāṅmanasapravṛttijanmanī puṇyāpuṇye darśite / rāgādijanmanaḥ kartavyam idam iti mānasasya saṃkalpasya sābhilāṣatvena vācanikatvasyāpy aviśeṣāt / yathāhuḥ —

[2.15.3]

"sābhilāṣaś ca saṃkalpo vācyārthān nātiricyate" iti /

[2.15.4]

śārīram api karmāśayaṃ darśayati — nānupahatyeti / ata eva dharmaśāstrakārāḥ "pañca sūnā gṛhasthasya" (manusmṛtiḥ 3.68) ity āhuḥ / syād etan na pratyātmavedanīyasya viṣayasukhasya pratyākhyānam ucitaṃ yoginām anubhavavirodhād ity ata āha — viṣayasukhaṃ cāvidyety uktaṃ caturvidhaviparyāsalakṣaṇām avidyāṃ darśayadbhir iti / nāpātamātram ādriyante vṛddhāḥ / asti khalv āpātato madhuviṣasaṃpṛktān nopabhoge 'pi sukhānubhavaḥ pratyātmavedanīyaḥ kiṃ tv āyatyām asukham / iyaṃ ca darśitā bhagavataiva —

[2.15.5]

"viṣayendriyasaṃyogād yat tad agre 'mṛtopamam / pariṇāme viṣam iva tat sukhaṃ rājasaṃ smṛtam" (bhagavadgītā 18.38) iti //

[2.15.6]

codayati — yā bhogeṣv iti / na vayaṃ viṣayahlādaṃ sukham ātiṣṭhāmahe kiṃ tu tṛpyatāṃ (tṛptatāṃ) puṃsām / tattadviṣayaprārthanāparikliṣṭacetasāṃ tṛṣṇaiva mahad duḥkham / na ceyam upabhogam antareṇa śāmyati / na cāsyāḥ praśamo rāgādyanuviddha iti nāsya pariṇāmaduḥkhateti bhāvaḥ / tṛptes tṛṣṇākṣayād dhetor indriyāṇām upaśāntir apravartanaṃ viṣayeṣv ity arthaḥ / etad eva vyatirekamukhena (vyatirekamukheṇa) spaṣṭayati — yā laulyād iti / pariharati — na cendriyāṇām iti / hetāv anoḥ prayogaḥ / satyaṃ tṛṣṇākṣayaḥ sukham anavadyaṃ tasya tu na bhogābhyāso hetur api tu tṛṣṇāyā eva tadvirodhinyāḥ / yathāhuḥ —

[2.15.7]

"na jātu kāmaḥ kāmānām upabhogena śāmyati / haviṣā kṛṣṇavartmeva bhūya evābhivardhate (mahābhāratam ādiparva 85.12) iti //"

[2.15.8]

śeṣam atirohitam / tāpaduḥkhatāṃ pṛcchati — atha keti / uttaraṃ — sarvasyeti / sarvajanaprasiddhatvena tatsvarūpaprapañcam akṛtvā tāpaduḥkhatāpi pariṇāmaduḥkhatāsamatayā prapañciteti / saṃskāraduḥkhatāṃ pṛcchati — keti / uttaraṃ — sukheti / sukhānubhavo hi saṃskāram ādhatte / sa ca sukhasmaraṇaṃ tac ca rāgaṃ sa ca manaḥkāyavacanaceṣṭāṃ sā ca puṇyāpuṇye tato vipākānubhavas tato vāsanety evam anāditeti / atra ca sukhaduḥkhasaṃskārātiśayāt tatsmaraṇaṃ tasmāc ca rāgadveṣau tābhyāṃ karmāṇi karmabhyo vipāka iti yojanā / tad evaṃ duḥkhasrotaḥ prasṛtaṃ yoginam eva kliśnāti netaraṃ pṛthagjanam ity āha — evam idam anādīti / itaraṃ tu triparvāṇas tāpā anuplavanta iti saṃbandhaḥ / ādhibhautikādhidaivikayos tāpayor bāhyatvenaikatvaṃ vivakṣitam / citte vṛttir asyā ity avidyā cittavṛttis tayā hātavya eva buddhīndriyaśarīrādau dārāpatyādau cāhaṃkāramamakārānupātinam iti / tad atra na samyagdarśanād anyat paritrāṇam astīty āha — tad evam iti / tad evam aupādhikaṃ viṣayasukhasya pariṇāmataḥ saṃskāratas tāpasaṃyogāc ca duḥkhatvam abhidhāya svābhāvikam ādarśayati — guṇavṛttivirodhāc ceti / vyācaṣṭe — prakhyāpravṛttisthitirūpā buddhirūpeṇa pariṇatā guṇāḥ sattvarajastamāṃsi parasparānugrahatantrāḥ śāntaṃ sukhātmakaṃ ghoraṃ duḥkhātmakaṃ mūḍhaṃ viṣādātmakam eva pratyayaṃ sukhopabhogarūpam api triguṇam ārabhante / na ca so 'pi tādṛśapratyayarūpo 'sya pariṇāmaḥ sthira ity āha — calaṃ ca guṇavṛttam iti kṣiprapariṇāmi cittam uktam / nanv ekaḥ pratyayaḥ kathaṃ parasparaviruddhaśāntaghoramūḍhatvāny ekadā pratipadyata ity ata āha — rūpātiśayā vṛttyatiśayāś ca paraspareṇa virudhyante / rūpāṇi aṣṭau bhāvā dharmādayo vṛttayaḥ sukhādyās tad iha dharmeṇa vipacyamānenādharmas tādṛśo virudhyate / evaṃ jñānavairāgyaiśvaryaiḥ sukhādibhiś ca tādṛśāny eva tadviparītāni virudhyante / sāmānyāni tv asamudācaradrupāṇy atiśayaiḥ samudācaradbhiḥ sahāvirodhāt pravartanta iti / nanu gṛhṇīma etat tathāpi viṣayasukhasya kutaḥ svābhāvikī duḥkhatety ata āha — evam eta iti / upādānābhedād upādānātmakatvāc copādeyasyāpy abheda ity arthaḥ / tat kim idānīm ātyantikam eva tādātmyaṃ tathā ca buddhivyapadeśabhedau na kalpete ity ata āha — guṇapradhāneti / sāmānyātmanā guṇabhāvo 'tiśayātmanā ca prādhānyam / tasmād upādhitaḥ svabhāvataś ca duḥkham eva sarvaṃ vivekina iti / duḥkhaṃ ca heyaṃ prekṣāvatā / na ca tannidānahānam antareṇa tad dheyaṃ bhavitum arhati / na cāparijñātaṃ nidānaṃ śakyaṃ hātum iti mūlanidānam asya darśayati — tad asyeti / duḥkhasamudāyasya prabhava utpattir yatas tadbījam ity arthaḥ / taducchedahetuṃ darśayati — tasyāś ceti / idānīm asya śāstrasya sarvānugrahārthaṃ pravṛttasya tadvidhenaiva śāstreṇa sādṛśyaṃ darśayati — yatheti / catvāro vyūhāḥ saṃkṣiptāvayavaracanā yasya tat tathoktam / nanu duḥkhaṃ heyam uktvā saṃsāraṃ heyam abhidadhataḥ kuto na virodha ity ata āha — tatra duḥkhabahula iti / yatkṛtvāvidyā saṃsāraṃ karoti tad asyā avāntaravyāpāraṃ saṃsārahetum āha — pradhānapuruṣayor iti / mokṣasvarūpam āha — saṃyogasyeti / mokṣopāyam āha — hānopāya iti / kecit paśyanti, hātuḥ svarūpoccheda eva mokṣaḥ / yathāhuḥ —

[2.15.9]

"pradīpasyeva nirvāṇaṃ vimokṣas tasya cetasaḥ" iti /

[2.15.10]

anye tu savāsanakleśasamucchedād viśuddhavijñānotpāda eva mokṣa ity ācakṣate tān pratyāha — tatreti / tatra hānaṃ tāvad dūṣayati — hāne tasyeti / na hi prekṣāvān kaścid ātmocchedāya yatate / nanu dṛśyante tīvragadonmūlitasakalasukhāṃ duḥkhamayīm iva mūrtim udvahantaḥ svocchedāya yatamānāḥ / satyam / kecid eva te, na tv evaṃ saṃsāriṇo vividhavicitradevādyānandabhogabhāginas te 'pi ca mokṣamāṇā dṛśyante tasmād apuruṣārthatvaprasakter na hātuḥ svarūpocchedo mokṣo 'bhyupeyaḥ / astu tarhi hātuḥ svarūpam upādeyam ity ata āha — upādāne ca hetuvādaḥ / upādāne hi kāryatvenānityatve sati mokṣatvād eva cyaveta / amṛtatvaṃ hi mokṣaḥ / nāpi viśuddho vijñānasaṃtāno bhavaty amṛtaḥ / saṃtānibhyo vyatiriktasya saṃtānasya vastusato'bhāvāt / saṃtānināṃ cānityatvāt / tasmāt tathā yatitavyaṃ yathā śāśvatavādo bhavati / tathā ca puruṣārthatāpavargasyety āha — ubhayapratyākhyāna iti / tasmāt svarūpāvasthānam evātmano mokṣa iti / etad eva samyagdarśanam // 2.15 //

{2.16}

[2.16.1]

"heyaṃ duḥkham anāgatam // 2.16 //" (yosū 2.16)

[2.16.2]

tad etac chāstraṃ caturvyūham ity abhidhīyate — heyaṃ duḥkham anāgatam / anāgatam ity atītavartamāne vyavacchinne / tatropapattim āha — duḥkham atītam iti / nanu vartamānam upabhujyamānaṃ na bhogenātivāhitam iti kasmān na heyam ity ata āha — vartamānaṃ ceti / sugamam // 2.16 //

{2.17}

[2.17.1]

"draṣṭṛdṛśyayoḥ saṃyogo heyahetuḥ // 2.17 //" (yosū 2.17)

[2.17.2]

heyam uktaṃ tasya nidānam ucyate — draṣṭṛdṛśyayoḥ saṃyogo heyahetuḥ / draṣṭuḥ svarūpam āha — draṣṭeti / citicchāyāpattir eva buddher buddhipratisaṃveditvam udāsīnasyāpi puṃsaḥ / nanv etāvatāpi buddhir evānena dṛśyeta, na dṛśyerañ śabdādayo 'tyantavyavahitā ity ata āha — dṛśyā buddhisattveti / indriyapraṇālikayā buddhau śabdādyākāreṇa pariṇatāyāṃ dṛśyāyāṃ bhavanti śabdādayo 'pi dharmā dṛśyā ity arthaḥ / nanu tadākārāpattyā buddhiḥ śabdādyākārā bhavatu puṃsas tu buddhisaṃbandhe 'bhyupagamyamāne pariṇāmitvam asaṃbandhe vā kathaṃ teṣāṃ buddhisattvopārūḍhānām api śabdādīnāṃ dṛśyatvam / na hi dṛśināsaṃspṛṣṭaṃ dṛśyaṃ dṛṣṭam ity ata āha — tad etad dṛśyam iti / prapañcitam idam asmābhiḥ prathamapāda eva yathā cityāsaṃpṛktam api buddhisattvam atyantasvacchatayā citibimbodgrāhitayā samāpannacaitanyam iva śabdādy anubhavatīti / ata eva ca śabdādyākārapariṇatabuddhisattvopanītāñ śabdādīn bhuñjānaḥ svāmī bhavati draṣṭā tādṛśaṃ cāsya buddhisattvaṃ svaṃ bhavati / tad etad buddhisattvaṃ śabdādyākāravad dṛśyam ayaskāntamaṇikalpaṃ puruṣasya svaṃ bhavati dṛśirūpasya svāminaḥ / kasmāt, anubhavakarmaviṣayatām āpannaṃ yataḥ / anubhavo bhogaḥ puruṣasya karma kriyā tadviṣayatāṃ bhujyamānatām āpannaṃ yasmād ataḥ svaṃ bhavati / nanu svayaṃprakāśaṃ buddhisattvaṃ katham anubhavaviṣaya ity ata āha — anyasvarūpeṇeti / yadi hi caitanyarūpaṃ vastuto buddhisattvaṃ syād bhavet svayaṃprakāśaṃ kiṃ tu svaṃ caitanyād anyaj jaḍarūpaṃ tena pratilabdhātmakaṃ tasmāt tadanubhavaviṣayaḥ / nanu yasya hi yatra kiṃcid āyatate tat tadadhīnam / na ca buddhisattvasya puruṣam udāsīnaṃ prati kiṃcid āyatata iti kathaṃ tattantram / tathā ca na tasya karmety ata āha — svatantram api parārthatvāt puruṣārthatvāt paratantraṃ puruṣatantram / nanv ayaṃ dṛgdarśanaśaktyoḥ saṃbandhaḥ svābhāviko vā syān naimittiko vā / svābhāvikatve saṃbandhinor nityatvād aśakyocchedaḥ saṃbandhas tathā ca saṃsāranityatvam / naimittikatve tu kleśakarmatadvāsanānām antaḥkaraṇavṛttitayā saty antaḥkaraṇe bhāvād antaḥkaraṇasya ca tannimittatve parasparāśrayaprasaṅgād anāditvasya ca sargādāv asaṃbhavād anutpāda eva saṃsārasya syāt / yathoktam —

[2.17.3]

"pumān akartā yeṣāṃ tu teṣām api guṇaiḥ kriyā / katham ādau bhavet tatra karma tāvan na vidyate // mithyājñānaṃ na tatrāsti rāgadveṣādayo 'pi vā / manovṛttir hi sarveṣāṃ na cotpannaṃ manas tadā //"

[2.17.4]

iti śaṅkām apanayati — tayor dṛgdarśanaśaktyor anādir arthakṛtaḥ saṃyogo heyahetuḥ / satyam / na svābhāvikaḥ saṃbandho naimittikas tu / na caivam ādimān anādinimittaprabhavatayā tasyāpy anāditvāt / kleśakarmatadvāsanāsaṃtānaś cāyam anādiḥ pratisargāvasthāyāṃ ca sahāntaḥkaraṇena pradhānasāmyam upagato 'pi sargādau punas tādṛg eva prādurbhavati varṣāpāya ivodbhijjabhedo mṛdbhāvam upagato 'pi punar varṣāsu pūrvarūpa ity asakṛd āveditam / prāgbhāvitayā saṃyogasyāvidyā kāraṇaṃ sthitihetutayā puruṣārthaḥ kāraṇaṃ tadvaśena tasya sthites tad idam uktam arthakṛta iti / tathā coktaṃ pañcaśikhena tatsaṃyogo buddhisaṃyogaḥ sa eva hetur duḥkhasya, tasya vivarjanāt syād ayam ātyantiko duḥkhapratīkāraḥ / arthāt tadaparivarjane duḥkham ity uktaṃ bhavati / tatraivātyantaprasiddhaṃ nidarśanam āha — tadyatheti / pādatrāṇam upānat / syād etat / guṇasaṃyogas tāpahetur ity ucyamāne guṇānāṃ tāpakatvam abhyupetam / na ca tapikriyāyā asty āder iva kartṛstho bhāvo yena tapyam anyan nāpekṣeta / na cāsyās tapyatayā puruṣaḥ karma tasyāpariṇāmitayā kriyājanitaphalaśālitvāyogāt / tasmāt tapes tapyavyāptasya tannivṛttau nivṛttim avagacchāmo jvalanaviraheṇeva dhūmābhāvam ity ata āha — atrāpi tāpakasyeti / guṇānām eva tapyatāpakabhāvas tatra mṛdutvāt pādatalavat sattvaṃ tapyaṃ rajas tu tīvratayā tāpakam / pṛcchati — kasmāt sattvam eva tapyaṃ na tu puruṣaḥ / uttaram — tapikriyāyā iti / tat kim idānīṃ puruṣo na tapyate / tathā cācetanasyāstu sattvasya tāpaḥ kiṃ naś chinnam ity ata āha — darśitaviṣayatvāt sattve tu tapyamāne tadākārānurodhī puruṣo 'py anutapyata iti / darśitaviṣayatvam anutāpahetus tac ca prāg vyākhyātam // 2.17 //

{2.18}

[2.18.1]

"prakāśakriyāsthitiśīlaṃ bhūtendriyātmakaṃ bhogāpavargārthaṃ dṛśyam // 2.18 //" (yosū 2.18)

[2.18.2]

prakāśakriyāsthitiśīlaṃ bhūtendriyātmakaṃ bhogāpavargārthaṃ dṛśyam / vyācaṣṭe — prakāśeti / sattvasya hi bhāgaḥ prakāśas tāmasena bhāgena dainyena vā rājasena vā duḥkhenānurajyate / evaṃ rājasādiṣv api draṣṭavyam / tad idam uktam — parasparoparaktapravibhāgā iti / puruṣeṇa saha saṃyogaviyogadharmāṇaḥ / yathāmnāyate —

[2.18.3]

"ajām ekāṃ lohitaśuklakṛṣṇāṃ bahvīḥ prajāḥ sṛjamānāṃ sarūpāḥ / ajo hy eko juṣamāṇo 'nuśete jahāty enāṃ bhuktabhogām ajo 'nyaḥ" (taittirīyāraṇyakam 6.10) iti //

[2.18.4]

itaretaropāśrayeṇopārjitā mūrtiḥ pṛthivyādirūpā yais te tathoktāḥ / syād etat sattvena śāntapratyaye janayitavye rajastamasor api sattvāṅgatvena tatra hetubhāvād asti sāmarthyam iti yadāpi ca rajastamasor aṅgitvaṃ tadāpi śānta eva pratyaya udīyeta na ghoro mūḍho vā sattvaprādhānya ivety ata āha — parasparāṅgāṅgitve 'py asaṃbhinnaśaktipravibhāgāḥ / bhavatu śānte pratyaye janayitavye rajastamasor aṅgabhāvas tathāpi naiṣāṃ śaktayaḥ saṃkīryante kāryāsaṃkaronneyo hi śaktīnām asaṃkaraḥ / asaṃkīrṇena ca samudācaratā rūpeṇa śāntaghoramūḍharūpāṇi kāryāṇi dṛśyanta iti siddhaṃ śaktīnām asaṃbheda iti / syād etat / asaṃbhedaś cec chaktīnāṃ na saṃbhūyakāritvaṃ guṇānām / na jātu bhinnaśaktīnāṃ saṃbhūyakāritvaṃ dṛṣṭam / na hi tantumṛtpiṇḍavīraṇādīni ghaṭādīn saṃbhūya kurvata ity ata āha — tulyajātīyātulyajātīyaśaktibhedānupātinaḥ / yady api tulyajātīya upādānaśaktir nānyatra sahakāriśaktis tv atulyajātīye / paṭe tu janayitavye na vīraṇānām asti sahakāriśaktir apīti na tais tantūnāṃ saṃbhūyakāriteti bhāvaḥ / tulyajātīyātulyajātīyeṣu śakyeṣu ye śaktibhedās tān anupatituṃ śīlaṃ yeṣāṃ te tathoktāḥ / pradhānavelāyām iti / divyaśarīre janayitavye sattvaguṇaḥ pradhānam / aṅge rajastamasī / evaṃ manuṣyaśarīre janayitavye rajaḥ pradhānam aṅge sattvatamasī / evaṃ tiryakśarīre janayitavye tamaḥ pradhānam aṅge sattvarajasī / tenaite guṇāḥ pradhānatvavelāyām upadarśitasaṃnidhānāḥ kāryopajananaṃ pratyudbhūtavṛttaya ity arthaḥ / pradhānaśabdaś ca bhāvapradhānaḥ / yathā "dvyekayor dvivacanaikavacane" (pāṇinisūtram 1.4.22) ity atra dvitvaikatvayor iti / anyathā dvyekeṣv iti syāt / nanu tadā pradhānam udbhūtatayā śakyam astīti vaktum anudbhūtānāṃ tu tadaṅgānāṃ sadbhāve kiṃ pramāṇam ity ata āha — guṇatve 'pi ceti / yady api nodbhūtās tathāpi guṇānām avivekitvāt saṃbhūyakāritvāc ca vyāpāramātreṇa sahakāritayā pradhāne 'ntarṇītaṃ sad anumitam astitvaṃ yeṣāṃ te tathoktāḥ / nanu santu guṇāḥ saṃbhūyakāriṇaḥ samarthāḥ kasmāt punaḥ kurvanti na hi samartham ity eva kāryaṃ janayati / mā bhūd asya kāryopajananaṃ prati virāma ity ata āha — puruṣārthakartavyatayeti / tato nirvartitanikhilapuruṣārthānāṃ guṇānāṃ uparamaḥ kāryānārambhaṇam ity uktaṃ bhavati / nanu puruṣasyānupakurvataḥ kathaṃ puruṣārthena prayujyata ity ata āha — saṃnidhimātreti / nanu dharmādharmalakṣaṇam eva nimittaṃ prayojakaṃ guṇānāṃ tat kim ucyate puruṣārthaprayuktā ity ata āha — pratyayam antareṇeti / ekatamasya sattvasya rajasas tamaso vā pradhānasya svakārye pravṛttasya vṛttim itare pratyayaṃ nimittaṃ dharmādikaṃ vinaivānuvartamānāḥ / yathā ca vakṣyati — "nimittam aprayojakaṃ prakṛtīnāṃ varaṇabhedas tu tataḥ kṣetrikavat" (yogasūtram 4.3) iti / ete guṇāḥ pradhānaśabdavācyā bhavantīti saṃbandhaḥ / pradhīyata ādhīyate viśvaṃ kāryam ebhir iti vyutpattyaitad dṛśyam ucyate / tad evaṃ guṇānāṃ śīlam abhidhāya tasya kāryam āha — tad etad iti / satkāryavādasiddhau yad yadātmakaṃ tat tena rūpeṇa pariṇamata iti bhūtendriyātmakatvaṃ dīpayati — bhūtabhāvenetyādinā / bhogāpavargārtham iti sūtrāvayavam avatārayati — tat tu nāprayojanam api tu prayojanam urarīkṛtya pravartate / bhogaṃ vivṛṇoti — tatreti / sukhaduḥkhe hi triguṇāyā buddheḥ svarūpe tasyās tathātvena pariṇāmāt tathāpi guṇagatatayāvadhāraṇe na bhoga ity ata āha — avibhāgāpannam iti / etac cāsakṛd vivecitam / apavargaṃ vivṛṇoti — bhoktur iti / apavṛjyate 'nenety apavargaḥ / prayojanāntarasyābhāvam āha — dvayor iti / tathā coktaṃ pañcaśikhena, — ayaṃ tu khalv iti / nanu vastuto bhogāpavargau buddhikṛtau buddhivartinau ca kathaṃ tadakāraṇe tadandhikaraṇe ca puruṣe vyapadiśyete ity ata āha — tāv etāv iti / bhoktṛtvaṃ ca puruṣasyopapāditam agre ca vakṣyate / paramārthatas tu — buddher eva puruṣārthāparisamāptir iti / etena bhogāpavargayoḥ puruṣasaṃbandhitvakathanamārgeṇa grahaṇādayo 'pi puruṣasaṃbandhino veditavyāḥ / tatra svarūpamātreṇārthajñānaṃ grahaṇaṃ, tatra smṛtir dhāraṇaṃ, tadgatānāṃ viśeṣāṇām ūhanam ūhaḥ, samāropitānāṃ ca yuktyāpanayo 'pohaḥ / tābhyām evohāpohābhyāṃ tadavadhāraṇaṃ tattvajñānam / tattvāvadhāraṇapūrvaṃ hānopādānajñānam abhiniveśaḥ // 2.18 //

{2.19}

[2.19.1]

"viśeṣāviśeṣaliṅgamātrāliṅgāni guṇaparvāṇi // 2.19 //" (yosū 2.19)

[2.19.2]

dṛśyānāṃ guṇānāṃ svarūpabhedāvadhāraṇārtham idam ārabhyate — viśeṣāviśeṣaliṅgamātrāliṅgāni guṇaparvāṇi / yeṣām aviśeṣāṇāṃ śāntaghoramūḍhalakṣaṇaviśeṣarahitānāṃ ye viśeṣā vikārā eva na tu tattvāntaraprakṛtayas teṣāṃ tān āha — tatrākāśeti / utpādakramānurūpa evopanyāsakramaḥ / asmitālakṣaṇasyāviśeṣasya sattvapradhānasya buddhīndriyāṇi viśeṣāḥ / rājasasya karmendiyāṇi / manas tūbhayātmakam ubhayapradhānasyeti mantavyam / atra ca pañcatanmātrāṇi buddhikāraṇakāny aviśeṣatvād asmitāvad iti / vikārahetutvaṃ cāviśeṣatvaṃ tanmātreṣu cāsmitāyāṃ cāviśiṣṭam / saṃkalayya viśeṣān parigaṇayati — guṇānām eṣa iti / aviśeṣān api gaṇayati — ṣaḍ iti / saṃkalayyodāharati — tadyatheti / viśiṣṭaṃ hy aparaṃ pareṇeti gandha ātmanā pañcalakṣaṇo rasa ātmanā caturlakṣaṇo rūpam ātmanā trilakṣaṇaṃ sparśa ātmanā dvilakṣaṇaḥ śabdaḥ śabdalakṣaṇa eveti / kasya punar amī ṣaḍaviśeṣāḥ kāryam ity ata āha — ete sattāmātrasyātmana iti / puruṣārthakriyākṣamaṃ sat tasya bhāvaḥ sattā tanmātraṃ tan mahattattvam / yāvatī kācit puruṣārthakriyā śabdādibhogalakṣaṇā sattvapuruṣānyatākhyātilakṣaṇā vāsti sā sarvā mahati buddhau samāpyata ity arthaḥ / ātmana iti svarūpopadarśanena tucchatvaṃ niṣedhati / prakṛter ayam ādyaḥ pariṇāmo vāstavo na tu tadvivarta iti yāvat / yat tatparaṃ viprakṛṣṭakālam aviśeṣebhyas tadapekṣayā saṃnikṛṣṭakālebhyo liṅgamātraṃ mahattattvaṃ tasminn ete ṣaḍaviśeṣāḥ sattāmātre mahaty ātmany avasthāya satkāryavādasiddher vivṛddhikāṣṭhām anubhavanti prāpnuvanti / ye punar aviśeṣāṇāṃ viśeṣapariṇāmās teṣāṃ ca dharmalakṣaṇāvasthāḥ pariṇāmā iti / seyam eṣāṃ vivṛddhikāṣṭhā pariṇāmakāṣṭheti / tad evam utpattikramam abhidhāya pralayakramam āha — pratisaṃsṛjyamānāḥ pralīyamānāḥ svātmani līnaviśeṣā aviśeṣās tasminn eva sattāmātre mahaty ātmany avasthāya vilīya sahaiva mahatā te 'viśeṣā avyaktam anyatra layaṃ na gacchatīty aliṅgaṃ pratiyanti / tasyaiva viśeṣaṇaṃ niḥsattāsattaṃ sattā puruṣārthakriyākṣamatvam, asattā tucchatā niṣkrāntaṃ sattāyā asattāyāś ca yat tat tathoktam / etad uktaṃ bhavati — sattvarajastamasāṃ sāmyāvasthā na kvacit puruṣārtha upayujyata iti na satī nāpi gaganakamalinīva tucchasvabhāvā tena nāsaty apīti / syād etat / avyaktāvasthāyām apy asti mahadādi tadātmanā, na hi sato vināśo vināśe vā na punarutpādo na hy asata utpāda iti mahadādisadbhāvāt puruṣārthakriyā pravarteta tat kathaṃ niḥsattvam avyaktam ity ata āha — niḥsadasad iti / niṣkrāntaṃ kāraṇaṃ sataḥ kāryāt / yady api kāraṇāvasthāyāṃ sad eva śaktyātmanā kāryaṃ tathāpi svocitām arthakriyām akurvad asad ity uktam / na caitat kāraṇaṃ śaśaviṣāṇāyamānakāryam ity āha — nirasad iti / niṣkrāntam asatas tuccharūpāt kāryāt tathā sati hi vyomāravindam ivāsmān na kāryam utpadyeteti bhāvaḥ / pratisargam uktam upasaṃharati — eṣa teṣām iti / eṣa ity anantaroktāt pūrvasya parāmarśaḥ / liṅgamātrādyavasthāḥ puruṣārthakṛtatvād anityā aliṅgāvasthā tu puruṣārthenākṛtatvān nityety atra hetum āha — aliṅgāvasthāyām iti / kasmāt punar na puruṣārtho hetur ity ata āha — nāliṅgāvasthāyām iti / bhavatinā viṣayeṇa viṣayijñānam upalakṣayati / etad uktaṃ bhavati — evaṃ hi puruṣārthatā kāraṇam aliṅgāvasthāyāṃ jñāyeta / yady aliṅgāvasthā śabdādyupabhogaṃ vā sattvapuruṣānyatākhyātiṃ vā puruṣārthaṃ nirvartayet tannirvartane hi na sāmyāvasthā syāt / tasmāt puruṣārthakāraṇatvam asyāṃ na jñāyata iti nāsyāḥ puruṣārthatā hetuḥ / upasaṃharati — nāsāv iti / itis tasmādarthe / anityām avasthām āha — trayāṇāṃ liṅgamātrāviśeṣaviśeṣāṇām iti / parvasvarūpaṃ darśayitvā guṇasvarūpam āha — guṇās tv iti / nidarśanam āha — yathā devadatta iti / yatrātyantabhinnānāṃ gavām upacayāpacayau devadattopacayāpacayahetū tatra kaiva kathā guṇebhyo bhinnābhinnānāṃ vyaktīnām upajanāpāyayor ity arthaḥ / nanu sargakramaḥ kim aniyato nety āha — liṅgamātram iti / na khalu nyagrodhadhānā ahnāyaiva nyagrodhaśākhinaṃ sāndraśādvaladalajaṭilaśākhākāṇḍanipītamārtaṇḍacaṇḍātapamaṇḍalam ārabhante kiṃ tu kṣitisalilatejaḥsaṃparkāt paramparayopajāyamānāṅkurapatrakāṇḍanālādikrameṇa / evam ihāpi yuktyāgamasiddhaḥ krama āstheya iti / kathaṃ bhūtendriyāṇy aviśeṣasaṃsṛṣṭānīty ata āha — tathā coktaṃ purastād idam eva sūtraṃ prathamaṃ vyācakṣāṇaiḥ / atha viśeṣāṇāṃ kasmān na tattvāntarapariṇāma ukta ity ata āha — na viśeṣebhya iti / tat kim idānīm apariṇāmina eva viśeṣās tathā ca nityāḥ prasajyerann ity ata āha — teṣāṃ tv iti // 2.19 //

{2.20}

[2.20.1]

"draṣṭā dṛśimātraḥ śuddho 'pi pratyayānupaśyaḥ // 2.20 //" (yosū 2.20)

[2.20.2]

vyākhyātaṃ dṛśyaṃ draṣṭuḥ svarūpāvadhāraṇārtham idam ārabhyate — draṣṭā dṛśimātraḥ śuddho 'pi pratyayānupaśyaḥ / vyācaṣṭe — dṛśimātra iti / viśeṣaṇāni dharmās tair aparāmṛṣṭā / tad anena mātragrahaṇasya tātparyaṃ darśitam / syād etat / yadi sarvaviśeṣaṇarahitā dṛkśaktir na tarhi śabdādayo dṛśyeran / na hi dṛśināsaṃspṛṣṭaṃ dṛśyaṃ bhavatīty ata āha — sa puruṣa iti / buddhidarpaṇe puruṣapratibimbasaṃkrāntir eva buddhipratisaṃveditvaṃ puṃsaḥ / tathā ca dṛśicchāyāpannayā buddhyā saṃsṛṣṭāḥ śabdādayo bhavanti dṛśyā ity arthaḥ / syād etat / pāramārthikam eva buddhicaitanyayoḥ kasmād aikyaṃ nopeyate kim anayā tacchāyāpattyety ata āha — sa buddher na sarūpa iti / tathāsarūpasya tacchāyāpattir api durghaṭety ata āha — nātyantaṃ virūpa iti / tatra sārūpyaṃ niṣedhati — na tāvad iti / hetuṃ pṛcchati — kasmāt / sahetukaṃ vairūpye hetum āha — jñāteti / pariṇāminī buddhir yasmāt tasmād virūpā / yadā khalv iyaṃ śabdādyākārā bhavati tadā jñāto 'syāḥ śabdādilakṣaṇo bhavati viṣayas tadanākāratve tv ajñātas tathā ca kadācid eva tadākāratāṃ dadhatī pariṇāminīti / prayogaś ca bhavati — buddhiḥ pariṇāminī jñātājñātaviṣayatvāc chrotrādivad iti / tadvaidharmyaṃ puruṣasya tadviparītād dhetoḥ sidhyatīty āha — sadeti / syād etat / sadājñātaviṣayaś cet puruṣo na tarhi kevalī syād ity āśayavān pṛcchati — kasmād iti / uttaram — na hi buddhiś ca nāmeti / buddhyagrahaṇayor asti sahasaṃbhavo nirodhāvasthāyām ata ukta virodhasūcanāya puruṣaviṣayaś ceti / tenādyaś cakāro buddhiṃ viṣayatvena samuccinoti / pariśiṣṭau tu virodhadyotakau cakārāv iti / prayogas tu puruṣo 'pariṇāmī sadāsaṃprajñātavyutthānāvasthayor jñātaviṣayatvāt / yas tu pariṇāmī nāsau sadājñātaviṣayo yathā śrotrādir iti vyatirekī hetuḥ / aparam api vaidharmyam āha — kiṃ ca parārtheti / buddhiḥ khalu kleśakarmavāsanādibhir viṣayendriyādibhiś ca saṃhatya puruṣārtham abhinirvartayantī parārthā / prayogaś ca parārthā buddhiḥ saṃhatyakāritvāc chayanāsanābhyaṅgavad iti / puruṣas tu na tathety āha — svārthaḥ puruṣa iti / sarvaṃ puruṣāya kalpate / puruṣas tu na kasmaicid ity arthaḥ / vaidharmyāntaram āha — sarveti / sarvān arthāñ śāntaghoramūḍhāṃs tadākārapariṇatā buddhir adhyavasyati sattvarajastamasāṃ caite pariṇāmā iti siddhā triguṇā buddhir iti / na caivaṃ puruṣa ity āha — guṇānām iti / tatpratibimbitaḥ paśyati na tu tadākārapariṇata ity arthaḥ / upasaṃharati — ata iti / astu tarhi virūpa iti / nātyantaṃ virūpaḥ kasmād yataḥ śuddho 'pi pratyayānupaśyaḥ / yathā caitat tathoktaṃ "vṛttisārūpyam itaratra" (yogasūtram 1.4) ity atra / tathā coktaṃ pañcaśikhenāpariṇāminī hi bhoktṛśaktir ātmā / ata eva buddhāv apratisaṃkramā ca pariṇāmini buddhirūpe 'rthe saṃkrānteva tadvṛttiṃ buddhivṛttim anupatati / nanv asaṃkrāntā kathaṃ saṃkrānteva kathaṃ vā vṛttiṃ vinānupatatīty ata āha — tasyāś ceti / prāptaś caitanyopagraha uparāgo yena rūpeṇa tat tathā prāptacaitanyopagrahaṃ rūpaṃ yasyāḥ sā tathoktā / etad uktaṃ bhavati — yathā nirmale jale 'saṃkrānto 'pi candramāḥ saṃkrāntapratibimbatayā saṃkrānta iva, evam atrāpy asaṃkrāntāpi saṃkrāntapratibimbā citiśaktiḥ saṃkrānteva / tena buddhyātmatvam āpannā buddhivṛttim anupatatīti / tad anenānupaśya iti vyākhyātaṃ tām anukāreṇa paśyatīty anupaśya iti // 2.20 //

{2.21}

[2.21.1]

"tadartha eva dṛśyasyātmā // 2.21 //" (yosū 2.21)

[2.21.2]

draṣṭṛdṛśyayoḥ svarūpam uktvā svasvāmilakṣaṇasaṃbandhāṅgaṃ dṛśyasya draṣṭrarthatvam āha — tadartha eva dṛśyasyātmā / vyācaṣṭe — dṛśirūpasya puruṣasya bhoktuḥ karmarūpatāṃ bhogyatām āpannaṃ dṛśyam iti tasmāt tadartha eva draṣṭrartha eva dṛśyasyātmā bhavati na tu dṛśyārthaḥ / nanu nātmātmārtha ity ata āha — svarūpaṃ bhavatīti / etad uktaṃ bhavati — sukhaduḥkhātmakaṃ dṛśyaṃ bhogyam / sukhaduḥkhe cānukūlayitṛpratikūlayitṛṇī tattvena tadarthe eva vyavatiṣṭhete / viṣayā api hi śabdādayas tādātmyād eva cānukūlayitāraḥ pratikūlayitāraś ca / na cātmaivaiṣām anukūlanīyaḥ pratikūlanīyaś ca svātmani vṛttivirodhād ataḥ pāriśeṣyāc citiśaktir evānukūlanīyā pratikūlanīyā ca / tasmāt tadartham eva dṛśyaṃ na tu dṛśyārtham / ataś ca tadartha eva dṛśyasyātmā na dṛśyārtho yat svarūpam asya yāvat puruṣārtham anuvartate / nirvartite ca puruṣārthe nivartata ity āha — svarūpam iti / svarūpaṃ tu dṛśyasya jaḍaṃ pararūpeṇātmarūpeṇa caitanyena pratilabdhātmakam anubhūtasvarūpaṃ bhogāpavargārthatāyāṃ kṛtāyāṃ puruṣeṇa na dṛśyate / bhogaḥ sukhādyākāraḥ śabdādyanubhavo 'pavargaḥ sattvapuruṣānyatānubhavas tac caitad ubhayam apy ājānato jaḍāyā buddheḥ puruṣacchāyāpattyeti puruṣasyaiva / tathā ca puruṣabhogāpavargayoḥ kṛtayor dṛśyasya bhogāpavargārthatā samāpyata iti bhogāpavargārthatāyāṃ kṛtāyām ity uktam / atrāntare codayati — svarūpahānād iti / pariharati — na tu vinaśyatīti // 2.21 //

{2.22}

[2.22.1]

"kṛtārthaṃ prati naṣṭam apy anaṣṭaṃ tadanyasādhāraṇatvāt // 2.22 //" (yosū 2.22)

[2.22.2]

nanv atyantānupalabhyaṃ kathaṃ na vinaśyatīty āśayavān pṛcchati — kasmād iti / sūtreṇottaram āha — kṛtārthaṃ prati naṣṭam apy anaṣṭaṃ tadanyasādhāraṇatvāt / kṛto 'rtho yasya puruṣasya sa tathā / taṃ prati naṣṭam apy anaṣṭaṃ tad dṛśyaṃ kutaḥ sarvān puruṣān kuśalān akuśalān prati sādhāraṇatvāt / vyācaṣṭe — kṛtārtham ekam iti / nāśo 'darśanam / anaṣṭaṃ tu dṛśyam anyapuruṣasādhāraṇatvāt / tasmād dṛśyāt parasyātmanaś caitanyaṃ rūpaṃ tena tad iha śrutismṛtītihāsapurāṇaprasiddham avyaktam anavayavam ekam anāśrayaṃ vyāpi nityaṃ viśvakāryaśaktimat / yady api kuśalena taṃ prati kṛtakāryaṃ na dṛśyate tathāpy akuśalena dṛśyamānaṃ na nāsti / na hi rūpam andhena na dṛśyata iti cakṣuṣmatāpi dṛśyamānam abhāvaprāptaṃ bhavati / na ca pradhānavad eka eva puruṣas tannānātvasya janmamaraṇasukhaduḥkhopabhogamuktisaṃsāravyavasthayā siddheḥ / ekatvaśrutīnāṃ ca pramāṇāntaravirodhāt kathaṃcid deśakālavibhāgābhāvena bhaktyāpy upapatteḥ / prakṛtyekatvapuruṣanānātvayoś ca śrutyaiva sākṣāt pratipādanāt /

[2.22.3]

"ajām ekāṃ lohitaśuklakṛṣṇāṃ bahvīḥ prajāḥ sṛjamānāṃ sarūpāḥ / ajo hy eko juṣamāṇo 'nuśete jahāty enāṃ bhuktabhogām ajo 'nyaḥ" (taittirīyāraṇyakam 6.10) iti śrutiḥ /

[2.22.4]

asyā eva śruteś cānena sūtreṇārtho 'nūdita iti / yato dṛśyaṃ naṣṭam apy anaṣṭaṃ puruṣāntaraṃ praty asti ato dṛgdarśanaśaktyor nityatvād anādiḥ saṃyogo vyākhyātaḥ / atraivāgaminām anumatim āha — tathā coktam iti / dharmiṇāṃ guṇānām ātmabhir anādisaṃyogād dharmamātrāṇāṃ mahadādīnām apy anādiḥ saṃyoga iti / ekaikasya mahadādeḥ saṃyogo 'nādir apy anitya eva yady api tathāpi sarveṣāṃ mahadādīnāṃ nityaḥ puruṣāntarāṇāṃ sādhāraṇatvād ata uktaṃ dharmamātrāṇām iti / mātragrahaṇena vyāptiṃ gamayati / ata etad bhavati — yady apy ekasya mahataḥ saṃyogo 'tītatām āpannas tathāpi mahadantarasya puruṣāntareṇa saṃyogo nātīta iti nitya uktaḥ // 2.22 //

{2.23}

[2.23.1]

"svasvāmiśaktyoḥ svarūpopalabdhihetuḥ saṃyogaḥ // 2.23 //" (yosū 2.23)

[2.23.2]

tad evaṃ tādarthye saṃyogakāraṇa ukte prāsaṅgike pradhānanityatve saṃyogasāmānyanityatve hetau cokte saṃyogasya yat svarūpam asādhāraṇo viśeṣa iti yāvat tadabhidhitsayedaṃ sūtraṃ pravavṛte — svasvāmiśaktyoḥ svarūpopalabdhihetuḥ saṃyogaḥ / yato dṛśyaṃ tadartham atas tajjanitam upakāraṃ bhajamānaḥ puruṣas tasya svāmī bhavati / bhavati ca tad dṛśyam asya svaṃ sa cānayoḥ saṃyogaḥ śaktimātreṇa vyavasthitas tatsvarūpopalabdhihetus tad etad bhāṣyam avadyotayati — puruṣaḥ svāmī yogyatāmātreṇa dṛśyena svena yogyatayaiva darśanārthaṃ saṃyuktaḥ / śeṣaṃ sugamam / syād etat / draṣṭuḥ svarūpopalabdhir apavṛjyate 'nenety apavarga ukto na ca mokṣaḥ sādhanavāṃs tathā saty ayaṃ mokṣatvād eva cyavetety ata āha — darśanakāryāvasāno buddhiviśeṣeṇa saha puruṣaviśeṣasya saṃyoga iti darśanaṃ viyogakāraṇam uktam / kathaṃ punar darśanakāryāvasānatvaṃ saṃyogasyety ata āha — darśanam iti / tataḥ kim ity ata āha — adarśanam avidyā saṃyoganimittam ity uktam / uktam arthaṃ spaṣṭayati — nātreti / nanu darśanam adarśanaṃ virodhi nivartayatu bandhasya kuto nivṛttir ity ata āha — darśanasyeti / buddhyādiviviktasyātmanaḥ svarūpāvasthānaṃ mokṣa ukto na tasya sādhanaṃ darśanam api tv adarśananivṛtter ity arthaḥ / asādhāraṇaṃ saṃyogahetum adarśanaviśeṣaṃ grahītum adarśanamātraṃ vikalpayati — kiṃ cedam iti / paryudāsaṃ gṛhītvāha — kiṃ guṇānām adhikāraḥ kāryārambhaṇasāmarthyaṃ tato hi saṃyogaḥ saṃsārahetur upajāyate / prasajyapratiṣedhaṃ gṛhītvā dvitīyaṃ vikalpam āha — āhosvid iti / darśito viṣayaḥ śabdādiḥ sattvapuruṣānyatā ca yena cittena tasya tadviṣayasyānutpādaḥ / etad eva sphorayati — svasmin dṛśye śabdādau sattvapuruṣānyatāyāṃ ceti / tāvad eva pradhānaṃ viceṣṭate na yāvad dvividhaṃ darśanam abhinirvartayati / niṣpāditobhayadarśanaṃ tu nivartata iti / paryudāsa eva tṛtīyaṃ vikalpam āha — kim arthavattā guṇānām / satkāryavādasiddhau hi bhāvināv api bhogāpavargārthāv avyapadeśyatayā sta ity arthaḥ / paryudāsa eva caturthaṃ vikalpam āha — athāvidyā pratisargakāle svacittena saha niruddhā pradhānasāmyam āgatā vāsanārūpeṇa svacittotpattibījam / tena darśanād anyāvidyāvāsanaivādarśanam uktā / paryudāsa eva pañcamaṃ vikalpam āha — kiṃ sthitisaṃskārasya pradhānavartinaḥ sāmyapariṇāmaparamparāvahinaḥ kṣaye gatir mahadādivikārārambhas taddhetuḥ saṃskāraḥ pradhānasya gatisaṃskāras tasyābhivyaktiḥ kāryonmukhatvam / tadubhayasaṃskārasadbhāve matāntarānumatim āha — yatredam uktam aikāntikatvaṃ vyāsedhadbhiḥ, pradhīyate janyate vikārajātam aneneti pradhānaṃ tac cet sthityaiva varteta na kadācid gatyā tato vikārākaraṇān na pradhīyate tena kiṃcid ity apradhānaṃ syāt / atha gatyaiva varteta na kadācid api sthityā tatrāha — tathā gatyaiveti / kvacit pāṭhaḥ "sthityai gatyai" iti / tādarthye caturthī, evakāraś ca draṣṭavyaḥ / sthityai cen na varteta na kvacid vikāro vinaśyet / tathā ca bhāvasya sato 'vināśino notpattir apīti vikāratvād eva cyaveta / evaṃ ca na pradhīyate 'tra kiṃcid ity apradhānaṃ syāt tad ubhayathā sthityā gatyā cāsya vṛttiḥ pradhānavyavahāraṃ labhate nānyathaikāntābhyupagame / na kevalaṃ pradhāne kāraṇāntareṣv api parabrahmatanmāyāparamāṇvādiṣu kalpiteṣu samānaś carco vicāraḥ / tāny api hi sthityaiva vartamānāni vikārākaraṇād akāraṇāni syuḥ, gatyaiva vartamānāni vikāranityatvād akāraṇāni syur iti ca / paryudāsa eva ṣaṣṭhaṃ vikalpam āha — darśanaśaktir eveti / yathā prajāpativrate nekṣetodyantam ādityam ity anīkṣaṇapratyāsannaḥ saṃkalpo gṛhyata evam ihāpi darśananiṣedhe tatpratyāsannā tanmūlā śaktir ucyate / sā ca darśanaṃ bhogādilakṣaṇaṃ prasotuṃ draṣṭāraṃ dṛśyena yojayatīti / atraiva śrutim āha — pradhānasyeti / syād etat / ātmakhyāpanārthaṃ pradhānaṃ pravartata iti śrutir āha na tv ātmadarśanaśakteḥ pravartata ity ata āha — sarvabodhyabodhasamartha iti / prāk pravṛtteḥ pradhānasya nātmakhyāpanamātraṃ pravṛttau prayojakam asāmarthye tadayogāt tasmāt sāmarthyaṃ pravṛtteḥ prayojakam iti śrutyārthād uktam ity arthaḥ / darśanaśaktiḥ pradhānāśrayety aṅgīkṛtya ṣaṣṭhaḥ kalpaḥ / imām evobhayāśrayām āsthāya saptamaṃ vikalpam āha — ubhayasya puruṣasya ca dṛśyasya cādarśanaṃ darśanaśaktir dharma ity eke / syād etan mṛṣyāmahe dṛśyasyeti, tasya sarvaśaktyāśrayatvān na draṣṭur iti punar mṛṣyāmaḥ / na hi tadādhārā jñānaśaktis tatra jñānasyāsamavāyād anyathā pariṇāmāpattir ity ata āha — tatredam iti / bhavatu dṛśyātmakaṃ tathāpi tasya jaḍatvena tadgataśaktikāryaṃ darśanam api jaḍam iti na śakyaṃ taddharmatvena vijñātuṃ jaḍasya svayam aprakāśatvād ato dṛśer ātmanaḥ pratyayaṃ caitanyacchāyāpattim apekṣya darśanaṃ taddharmatvena bhavati jñāyate viṣayeṇa viṣayiṇo lakṣaṇāt / nanv etāvatāpi dṛśyadharmatvam asya jñānasya bhavati na tu puruṣadharmatvam apīty ata āha — tathā puruṣasyeti / satyaṃ puruṣasyānātmabhūtam eva tathāpi dṛśyabuddhisattvasya yaḥ pratyayaś caitanyacchāyāpattis tam apekṣya puruṣadharmatveneva na tu puruṣadharmatvena / etad uktaṃ bhavati — caitanyabimbodgrāhitayā buddhicaitanyayor abhedād buddhidharmāś caitanyadharmā iva cakāsatīti / aṣṭamaṃ vikalpam āha — darśanaṃ jñānam eva śabdādīnām adarśanaṃ na tu sattvapuruṣānyatāyā iti kecit / yathā cakṣū rūpe pramāṇam api rasādāv apramāṇam ucyate / etad uktaṃ bhavati — sukhādyākāraśabdādijñānāni svasiddhyanuguṇatayā draṣṭṛdṛśyasaṃyogam ākṣipantīti / tad evaṃ vikalpya caturthaṃ vikalpaṃ svīkartum itareṣāṃ vikalpānāṃ sāṃkhyaśāstragatānāṃ sarvapuruṣasādhāraṇyena bhogavaicitryābhāvaprasaṅgena dūṣayati — ity ete śāstragatā iti // 2.23 //

{2.24}

[2.24.1]

"tasya hetur avidyā // 2.24 //" (yosū 2.24)

[2.24.2]

caturthaṃ vikalpaṃ nirdhārayituṃ sūtram avatārayati — yas tu pratyakcetanasya svabuddhisaṃyoga iti / pratīpam añcati prāpnotīti pratyag asādhāraṇas tu saṃyoga ekaikasya puruṣasyaikaikayā buddhyā vaicitryahetuḥ / sūtraṃ paṭhati — tasyeti / nanv avidyā viparyayajñānaṃ tasya bhogāpavargayor iva svabuddhisaṃyogo hetuḥ / asaṃyuktāyāṃ buddhau tadanutpattes tat katham avidyā saṃyogabhedasya hetur ity ata āha — viparyayajñānavāsaneti / sargāntarīyāyā avidyāyāḥ svacittena saha niruddhāyā api pradhāne 'sti vāsanā tadvāsanāvāsitaṃ ca pradhānaṃ tattatpuruṣasaṃyoginīṃ tādṛśīm eva buddhiṃ sṛjati / evaṃ pūrvapūrvasargeṣv ity anāditvād adoṣaḥ / ata eva pratisargāvasthāyāṃ na puruṣo mucyata ity āha — viparyayajñāneti / yadā puruṣakhyātiṃ kāryaniṣṭhāṃ prāptā tadā viparyayajñānavāsanāyā bandhakāraṇasyābhāvān na punar āvartata ity āha — sā tv iti / atra kaścin nāstikaḥ kaivalyaṃ paṇḍakopākhyānenopahasati / paṇḍakopākhyānam āha — mugdhayeti / kimartham ity arthaśabdo nimittam upalakṣayati prayojanasyāpi nimittatvāt / paṇḍakopākhyānena sāmyam āpādayati — tathedaṃ vidyamānaṃ guṇapuruṣānyatājñānaṃ cittanivṛttiṃ na karoti, paravairāgyeṇa jñānaprasādamātreṇa sasaṃskāraṃ niruddhaṃ vinaṣṭaṃ kariṣyatīti kā pratyāśā / yasmin saty eva yad bhavati tat tasya kāryam / na tu yasminn asatīti bhāvaḥ / atraikadeśimatena parihāram āha — tatreti / īṣadaparisamāpta ācārya ācāryadeśīyaḥ / ācāryas tu vāyuprokte kṛtalakṣaṇaḥ —

[2.24.3]

"ācinoti ca śāstrārtham ācāre sthāpayaty api / svayam ācarate yasmād ācāryas tena cocyate" (vāyupurāṇam 59.30) iti /

[2.24.4]

bhogavivekakhyātirūpapariṇatabuddhinivṛttir eva mokṣaḥ / na ca buddhisvarūpanivṛttiḥ / sā ca dharmameghāntavivekakhyātipratiṣṭhāyā anantaram eva bhavati saty api buddhisvarūpamātrāvasthāna ity arthaḥ / etad eva sphorayati — adarśanasya bandhakāraṇasyābhāvād buddhinivṛttiḥ / tac cādarśanaṃ bandhakāraṇaṃ darśanān nivartate / darśananivṛttis tu paravairāgyasādhyā / saty api buddhisvarūpāvasthāne mokṣa iti bhāvaḥ / ekadeśimatam upanyasya svamatam āha — tatra cittanivṛttir eva mokṣaḥ / nanūktaṃ darśane nivṛtte 'cirāc cittasvarūpanivṛttir bhavatīti kathaṃ darśanakāryety ata āha — kimartham asthāne mativibhrama iti / ayam abhisaṃdhiḥ — yadi darśanasya sākṣāc cittanivṛttau kāraṇabhāvam aṅgīkurvīmahi tata evam upālabhyemahi / kiṃ tu vivekadarśanaṃ prakarṣakāṣṭhāṃ prāptaṃ nirodhasamādhibhāvanāprakarṣakrameṇa cittanivṛttimatpuruṣasvarūpāvasthānopayogīty ātiṣṭhāmahe tat katham upālabhyemahīti // 2.24 //

{2.25}

[2.25.1]

"tadabhāvāt saṃyogābhāvo hānaṃ tad dṛśeḥ kaivalyam // 2.25 //" (yosū 2.25)

[2.25.2]

tad evaṃ vyūhadvayam uktvā tṛtīyavyūhābhidhānāya sūtram avatārayti — heyaṃ duḥkham iti / tadabhāvāt saṃyogābhāvo hānaṃ tad dṛśeḥ kaivalyam / vyācaṣṭe — tasyeti / asti hi mahāpralaye 'pi saṃyogābhāvo 'ta uktam ātyantika iti / duḥkhoparamo hānam iti puruṣārthatā darśitā / śeṣam atirohitam // 2.25 //

{2.26}

[2.26.1]

"vivekakhyātir aviplavā hānopāyaḥ // 2.26 //" (yosū 2.26)

[2.26.2]

hānopāyalakṣaṇaṃ caturthaṃ vyūham ākhyātuṃ sūtram avatārayati — atheti / vivekakhyātir aviplavā hānopāyaḥ / āgamānumānābhyām api vivekakhyātir asti / na cāsau vyutthānaṃ tatsaṃskāraṃ vā nivartayati tadvato 'pi tadanuvṛtter iti tannivṛttyartham aviplaveti / viplavo mithyājñānaṃ tadrahitā / etad uktaṃ bhavati — śrutamayena jñānena vivekaṃ gṛhītvā yuktimayena ca vyavasthāpya dīrghakālanairantaryasatkārāsevitāyā bhāvanāyāḥ prakarṣaparyantaṃ samadhigatā sākṣātkāravatī vivekakhyātir nivartitasavāsanamithyājñānā nirviplavā hānopāya iti / śeṣaṃ sugamaṃ bhāṣyam // 2.26 //

{2.27}

[2.27.1]

"tasya saptadhā prāntabhūmiḥ prajñā // 2.27 //" (yosū 2.27)

[2.27.2]

vivekakhyātiniṣṭhāyāḥ svarūpam āha sūtreṇa — tasya saptadhā prāntabhūmiḥ prajñā / vyācaṣṭe — tasyeti pratyuditakhyāter vartamānakhyāter yoginaḥ pratyāmnāyaḥ parāmarśaḥ / aśuddhir evāvaraṇaṃ cittasattvasya tad eva malaṃ tasyāpagamāc cittasya pratyayāntarānutpāde tāmasarājasavyutthānapratyayānutpāde nirviplavavivekakhyātiniṣṭhām āpannasya saptaprakāraiva prajñā vivekino bhavati / viṣayabhedāt prajñābhedaḥ / prakṛṣṭo 'nto yāsāṃ bhūmīnām avasthānāṃ tās tathoktāḥ / yataḥ paraṃ nāsti sa prakarṣaḥ / prāntā bhūmayo yasyāḥ prajñāyā vivekakhyāteḥ sā tathoktā / tā eva saptaprakārāḥ prāntabhūmīr udāharati — tadyatheti / tatra puruṣaprayatnaniṣpādyāsu catasṛṣu bhūmiṣu prathamām udāharati — parijñātaṃ heyam / yāvat kila prādhānikaṃ tat sarvaṃ pariṇāmatāpasaṃskārair guṇavṛttivirodhād duḥkham eveti heyaṃ tat parijñātam / prāntatāṃ darśayati — nāsya punaḥ kiṃcid aparijñātaṃ parijñeyam asti / dvitīyām āha — kṣīṇā iti / prāntatām āha — na punar iti / tṛtīyām āha — sākṣātkṛtaṃ pratyakṣeṇa niścitaṃ mayā saṃprajñātāvasthāyām eva nirodhasamādhisādhyaṃ hānaṃ, na punar asyāḥ paraṃ niścetavyam astīti śeṣaḥ / caturthīm āha — bhāvito niṣpādito vivekakhyātirūpo hānopāyo nāsyāḥ paraṃ bhāvanīyam astīti śeṣaḥ / eṣā catuṣṭayī kāryā vimuktiḥ samāptiḥ, kāryatayā prayatnavyāpyatā darśitā / kvacit pāṭhaḥ kāryavimuktir iti / kāryāntareṇa vimuktiḥ prajñāyā ity arthaḥ / prayatnaniṣpādyānuniṣpādanīyām aprayatnasādhyāṃ cittavimuktim āha — cittavimuktis tu trayī / prathamām āha — caritādhikārā buddhiḥ / kṛtabhogāpavargakāryety arthaḥ / dvitīyām āha — guṇā iti / prāntatām āha — na caiṣām iti / tṛtīyām āha — etasyām avasthāyām iti / etasyām avasthāyāṃ jīvann eva puruṣaḥ kuśalo mukta ity ucyate caramadehatvād ity āha — etām iti / anaupacārikaṃ muktam āha — pratiprasave pradhānalaye 'pi cittasya muktaḥ kuśala ity eva bhavati guṇātītatvād iti // 2.27 //

{2.28}

[2.28.1]

"yogāṅgānuṣṭhānād aśuddhikṣaye jñānadīptir ā vivekakhyāteḥ // 2.28 //" (yosū 2.28)

[2.28.2]

tad evaṃ caturo vyūhān uktvā tanmadhyapatitasya hānopāyasya vivekakhyāter godohanādivat prāgasiddher asiddhasya copāyatvābhāvāt siddhyupāyān vaktum ārabhata ity āha — siddheti / tatrābhidhāsyamānānāṃ sādhanānāṃ yena prakāreṇa vivekakhyātyupāyatvaṃ tad darśayati sūtreṇa — yogāṅgānuṣṭhāṇād aśuddhikṣaye jñānadīptir ā vivekakhyāteḥ / yogāṅgāni hi yathāyogaṃ dṛṣṭādṛṣṭadvāreṇāśuddhiṃ kṣiṇvanti / pañcaparvaṇo viparyayasyety upalakṣaṇaṃ puṇyāpuṇyayor api jātyāyurbhogahetutvenāśuddhirūpatvād iti / śeṣaṃ sugamam / nānāvidhasya kāraṇabhāvasya darśanād yogāṅgānuṣṭhānasya kīdṛśaṃ kāraṇatvam ity ata āha — yogāṅgānuṣṭhānam iti / aśuddhyā viyojayati buddhisattvam ity aśuddher viyogakāraṇam / dṛṣṭāntam āha — yathā paraśur iti / paraśuś chedyaṃ vṛkṣaṃ mūlena viyojayati / aśuddhyā viyojayad buddhisattvaṃ vivekakhyātiṃ prāpayati yathā dharmaḥ sukham / tathā yogāṅgānuṣṭhānaṃ vivekakhyāteḥ prāptikāraṇaṃ nānyena prakāreṇety āha — vivekakhyātes tv iti / nānyatheti pratiṣedhaśravaṇāt pṛcchati — kati caitānīti / uttaram — navaiveti / tāni darśayati kārikayā — tadyathā — utpattīti / atrodāharaṇāny āha — tatrotpattikāraṇam iti / mano hi vijñānam avyapadeśyāvasthāto 'panīya vartamānāvasthām āpādayad utpattikāraṇaṃ vijñānasya / sthitikāraṇaṃ manasaḥ puruṣārthatā / asmitāyā utpannaṃ manas tāvad avatiṣṭhate na yāvad dvividhaṃ puruṣārtham abhinirvartayati / atha nirvartitapuruṣārthadvayaṃ sthiter apaiti / tasmāt svakāraṇād utpannasya manaso 'nāgatapuruṣārthatā sthitikāraṇam / dṛṣṭāntam āha — śarīrasyeveti / pratyakṣajñānanimittam indriyadvārā vā svato vā viṣayasya saṃskriyābhivyaktis tasyāḥ kāraṇaṃ yathā rūpasyālokaḥ / vikārakāraṇaṃ manaso viṣayāntaram / yathā hi mṛkaṇḍoḥ samāhitamanaso vallakīvipañcyamānapañcamasvaraśravaṇasamanantaram unmīlitākṣasya svarūpalāvaṇyayauvanasaṃpannām apsarasaṃ pramlocām īkṣamāṇasya samādhim apahāya tasyāṃ saktaṃ mano babhūveti / atraiva nidarśanam āha — yathāgniḥ pākyasya taṇḍulādeḥ kaṭhināvayavasaṃniveśasya praśithilāvayavasaṃyogalakṣaṇasya vikārasya kāraṇam / sata eva viṣayasya pratyayakāraṇaṃ dhūmajñānam agnijñānasyeti / jñāyata iti jñānam agniś cāsau jñānaṃ cety agnijñānaṃ tasya / etad uktaṃ bhavati — vartamānasyaivāgner jñeyasya pratyayakāraṇatayā kāraṇam iti / autsargikī nirapekṣāṇāṃ kāraṇānāṃ kāryakriyā prāptis tasyāḥ kutaścid apavādo 'prāptiḥ / yathā nimnopasarpaṇasvabhāvānām apāṃ pratibandhaḥ setunā tathehāpi buddhisattvasya sukhaprakāśaśīlasya svābhāvikī sukhavivekakhyātijanakatā prāptiḥ / sā kutaścid adharmāt tamaso vā pratibandhān na bhavati / dharmād yogāṅgānuṣṭhānād vā tadapanaye tadapratibaddhavṛttisvabhāvata eva tajjanakatayā tad āpnoti / yathā vakṣyati — "nimittam aprayojakaṃ prakṛtīnāṃ varaṇabhedas tu tataḥ kṣetrikavat" (yogasūtram 4.3) iti / tad evaṃ vivekakhyātilakṣaṇakāryāpekṣayā prāptikāraṇam uktam / avāntarakāryāpekṣayā tu tad eva viyogakāraṇam ity āha — viyogakāraṇam iti / anyatvakāraṇam āha — anyatvakāraṇaṃ yathā suvarṇakāraḥ suvarṇasya, kaṭakakuṇḍalakeyūrādibhyo bhinnābhinnasya bhedavivakṣayā kaṭakādibhinnasyābhedavivakṣayā kaṭakādyabhinnasya suvarṇasya kuṇḍalād anyatvam / tathā ca kaṭakakārī suvarṇakāraḥ kuṇḍalād abhinnāt suvarṇād anyat kurvann anyatvakāraṇam / agnir api pākyasyānyatvakāraṇaṃ yady api tathāpi dharmiṇo dharmayoḥ pulākatvataṇḍulatvayor bhedāvivakṣayā dharmayor upajanāpāye 'pi dharmyanuvartata iti na tasyānyatvaṃ śakyaṃ vaktum iti vikāramātrakāraṇatvam uktam iti na saṃkaraḥ / na ca saṃsthānabhedo dharmiṇo 'nyatvakāraṇam iti vyākhyeyam / suvarṇakāra ity asyāsaṃgateḥ / bāhyam anyatvakāraṇam upanyasyādhyātmikam udāharati — evam ekasyeti / avidyā kamanīyeyaṃ kanyaketyādijñānam / tanmohayogāt sa eva strīpratyayo mūḍho viṣaṇṇo bhavati caitrasya maitrasya puṇyavato bata kalatraratnam etan na tu mama bhāgyahīnasyeti / evaṃ sapatnījanasya tasyāṃ dveṣaḥ strīpratyayasya duḥkhatve / evaṃ maitrasya tasyā bhartū rāgas tasyaiva strīpratyayasya sukhatve / tattvajñānaṃ tvaṅmāṃsamedo'sthimajjāsamūhaḥ strīkāyaḥ sthānabījādibhir aśucir iti vivekināṃ mādhyasthye vairāgye kāraṇam iti / dhṛtikāraṇaṃ śarīram indriyāṇāṃ vidhārakam indriyāṇi ca śarīrasya sāmānyā karaṇavṛttir hi prāṇādyā vāyavaḥ pañca tadabhāve śarīrapātāt / evaṃ māṃsādikāyāṅgānām api parasparavidhāryavidhārakatvam / evaṃ mahābhūtāni pṛthivyādīni manuṣyavaruṇasūryagandhavahaśaśilokanivāsināṃ śarīrāṇāṃ, tāni ca parasparaṃ, pṛthivyāṃ hi gandharasarūpasparśaśabdaguṇāyāṃ pañca mahābhūtāni parasparaṃ vidhāryavidhārakabhāvenāvasthitāny apsu catvāri tejasi trīṇi dve ca mātariśvanīti / tairyagyaunamānuṣadaivatādīni ca vidhāryavidhārakabhāvenāvasthitāni / nanv ādhārādheyabhāvarahitānāṃ kutas tattvam ity ata āha — parasparārthatvād iti / manuṣyaśarīraṃ hi paśupakṣimṛgasarīsṛpasthāvaraśarīropayogena dhriyate / evaṃ vyāghrādiśarīram api manuṣyapaśumṛgādiśarīropayogena / evaṃ paśumṛgādiśarīram api sthāvarādyupayogena / evaṃ daivaśarīram api manuṣyopahṛtacchāgamṛgakapiñjalamāṃsājyapuroḍāśasahakāraśākhāprastarādibhir ijyamānaṃ tadupayogena / evaṃ devatāpi varadānavṛṣṭyādibhir manuṣyādīni dhārayatīty asti parasparārthatvam ity arthaḥ / śeṣaṃ sugamam // 2.28 //

{2.29}

[2.29.1]

"yamaniyamāsanaprāṇāyāmapratyāhāradhāraṇādhyānasamādhayo 'ṣṭāv aṅgāni // 2.29 //" (yosū 2.29)

[2.29.2]

saṃprati nyūnādhikasaṃkhyāvyavacchedārthaṃ yogāṅgāny avadhārayati — tatra yogāṅgāny avadhāryanta iti / yamaniyamāsanaprāṇāyāmapratyāhāradhāraṇādhyānasamādhayo 'ṣṭāv aṅgāni / abhyāsavairāgyaśraddhāvīryādayo 'pi yathāyogam eteṣv eva svarūpato nāntarīyakatayā cāntarbhāvayitavyāḥ // 2.29 //

{2.30}

[2.30.1]

"ahiṃsāsatyāsteyabrahmacaryāparigrahā yamāḥ // 2.30 //" (yosū 2.30)

[2.30.2]

yamaniyamādyaṅgāny uddiśya yamanirdeśakaṃ sūtram avatārayati — tatreti / ahiṃsāsatyāsteyabrahmacaryāparigrahā yamāḥ / yogāṅgam ahiṃsām āha — sarvatheti / īdṛśīm ahiṃsāṃ stauti — uttare ceti / tanmūlā ity ahiṃsām aparipālya kṛtā apy akṛtakalpā niṣphalatvād ity arthaḥ / tatsiddhiparatayaivānuṣṭhānam / ahiṃsā cen mūlam uttareṣāṃ kathaṃ te 'hiṃsāsiddhiparā ity ata āha — tatpratipādanāyeti / siddhir jñānaṃ notpattir ity arthaḥ / syād etat / ahiṃsājñānārthā yady uttare kṛtaṃ tair anyata eva tadavagamād ity ata āha — tadavadāteti / yady uttare nānuṣṭhīyerann ahiṃsā malinā syād asatyādibhir ity arthaḥ / atraivāgamikānāṃ saṃmatim āha — tathā ceti / sugamam / satyalakṣaṇam āha — yathārthe vāṅmanase iti / yathāśabdaṃ sākāṅkṣaṃ pūrayati — yathā dṛṣṭam iti / pratisaṃbandhinaṃ tathāśabdaṃ pratikṣipati — tathā vāṅmanaś ca vivakṣāyāṃ kartavyāyām iti / anyathā tu na satyam etat sopapattikam āha — paratra puruṣe svabodhasaṃkrāntaye svabodhasadṛśabodhajananāya vāg uktoccāritā, ataḥ sā yadi na vañcitā vañcikā yathā droṇācāryeṇa svatanayāśvatthāmamaraṇam āyuṣman satyadhanāśvatthāmā hata iti pṛṣṭasya yudhiṣṭhirasya prativacanaṃ hastinam abhisaṃdhāya satyaṃ hato 'śvatthāmeti, tad idam uktasyottaraṃ na yudhiṣṭhirasya svabodhaṃ saṃkrāmayati — svabodho hy asya hastihananaviṣaya indriyajanmā, na cāsau saṃkrāntaḥ kiṃ tv anya eva tasya tanayavadhabodho jāta iti / bhrāntā vā bhrāntijā vā, bhrāntiś ca vivakṣāsamaye vā jñeyārthāvadhāraṇasamaye vā / pratipattyā vandhyā pratipattivandhyā yathārthān prati mlecchabhāṣā pratipattivandhyā, niṣprayojanā vā syād iti yathānapekṣitābhidhānā vāk tatra hi paratra svabodhasya saṃkrāntir apy asaṃkrāntir eva niṣprayojanatvād iti / evaṃlakṣaṇam api satyaṃ parāpakāraphalaṃ satyābhāsaṃ na tu satyam ity āha — eṣeti / tadyathā satyatapasas taskaraiḥ sārthagamanaṃ pṛṣṭasya sārthagamanābhidhānam iti / abhidhīyamānoccāryamāṇā / śeṣaṃ sugamam / abhāvasya bhāvādhīnanirūpaṇatayā steyalakṣaṇam āha — steyam aśāstrapūrvakam iti / viśeṣeṇa sāmānyaṃ lakṣyata ity arthaḥ / mānasavyāpārapūrvakatvād vācanikakāyikavyāpārayoḥ prādhānyān manovyāpāra ukto 'spṛhārūpam iti / brahmacaryasvarūpam āha — gupteti / saṃyatopastho 'pi hi strīprekṣaṇatadālāpakandarpāyatanatadaṅgasparśanasakto na brahmacaryavān iti tannirāsāyoktaṃ guptendriyasyeti / indriyāntarāṇy api tatra lolupāni rakṣaṇīyānīti / aparigrahasvarūpam āha — viṣayāṇām iti / tatra saṅgadoṣa ukto bhogābhyāsam anu vivardhante rāgāḥ kauśalāni cendriyāṇām iti, hiṃsālakṣaṇaś ca doṣo nānupahatya bhūtāny upabhogaḥ saṃbhavatīti / aśāstrīyāṇām ayatnopanatānām api viṣayāṇāṃ ninditapratigrahādirūpārjanadoṣadarśanāc chāstrīyāṇām apy upārjitānāṃ ca rakṣaṇādidoṣadarśanād asvīkaraṇam aparigrahaḥ // 2.30 //

{2.31}

[2.31.1]

"jātideśakālasamayānavacchinnāḥ sārvabhaumā mahāvratam // 2.31 //" (yosū 2.31)

[2.31.2]

sāmānyata uktā yādṛśāḥ punar yoginām upādeyās tādṛśān vaktuṃ sūtram avatārayati — te tv iti / jātideśakālasamayānavacchinnāḥ sārvabhaumā mahāvratam / sarvāsu jātyādilakṣaṇāsu bhūmiṣu viditāḥ sārvabhaumāḥ / ahiṃsādaya ity anyatrāpy avaccheda ūhanīyaḥ / sugamaṃ bhāṣyam // 2.31 //

{2.32}

[2.32.1]

"śaucasaṃtoṣatapaḥsvādhyāyeśvarapraṇidhānāni niyamāḥ // 2.32 //" (yosū 2.32)

[2.32.2]

śaucādiniyamān ācaṣṭe — śaucasaṃtoṣatapaḥsvādhyāyeśvarapraṇidhānāni niyamāḥ / vyācaṣṭe — śaucam iti / ādiśabdena gomayādayo gṛhyante / gomūtrayāvakādi medhyaṃ tasyābhyavaharaṇādi / ādiśabdād grāsaparimāṇasaṃkhyāniyamādayo grāhyāḥ / medhyābhyavaharaṇādijanitam iti vaktavye medhyābhyavaharaṇādi cety uktaṃ kārye kāraṇopacārāt / cittamalā madamānāsūyādayas tadapanayo manaḥśaucam / prāṇatrāṇamātrahetor abhyadhikasyānupāditsā saṃtoṣaḥ prāg eva svīkaraṇaparityāgād iti śeṣaḥ / kāṣṭhamaunam iṅgitenāpi svābhiprāyāprakāśanam / avacanamātram ākāramaunam / parikṣīṇavitarkajāla iti vitarko vakṣyamāṇaḥ saṃśayaviparyayau veti / etāvatā śuddho 'bhisaṃdhir uktaḥ / ete ca yamaniyamā viṣṇupurāṇa uktāḥ —

[2.32.3]

"brahmacaryam ahiṃsāṃ ca satyāsteyāparigrahān / seveta yogī niṣkāmo yogyatāṃ svamano nayan // svādhyāyaśaucasaṃtoṣatapāṃsi niyatātmavān / kurvīta brahmaṇi tathā parasmin pravaṇaṃ manaḥ // ete yamāḥ saniyamāḥ pañca pañca prakīrtitāḥ / viśiṣṭaphaladāḥ kāmyā niṣkāmānāṃ (niṣkāmāṇāṃ) vimuktidāḥ" (viṣṇupurāṇam 6.7.36_38) iti // 2.32 //

{2.33}

[2.33.1]

"vitarkabādhane pratipakṣabhāvanam // 2.33 //" (yosū 2.33)

[2.33.2]

"śreyāṃsi bahuvighnāni" ity eṣām apavādasaṃbhave tatpratīkāropadeśaparaṃ sūtram avatārayati — eteṣāṃ yamaniyamānām iti / sūtraṃ — vitarkabādhane pratipakṣabhāvanam / vitarkāṇāṃ bhāṣye nāsti tirohitam iva kiṃcana // 2.33 //

{2.34}

[2.34.1]

"vitarkā hiṃsādayaḥ kṛtakāritānumoditā lobhakrodhamohapūrvakā mṛdumadhyādhimātrā duḥkhājñānānantaphalā iti pratipakṣabhāvanam // 2.34 //" (yosū 2.34)

[2.34.2]

tatra vitarkāṇāṃ svarūpaprakārakāraṇadharmaphalabhedān pratipakṣabhāvānāviṣayān pratipakṣabhāvanāsvarūpābhidhitsayā sūtreṇāha — vitarkā hiṃsādayaḥ kṛtakāritānumoditā lobhakrodhamohapūrvakā mṛdumadhyādhimātrā duḥkhājñānānantaphalā iti pratipakṣabhāvanam / vyācaṣṭe — tatra hiṃseti / prāṇabhṛdbhedasyāparisaṃkhyeyatvān niyamavikalpasamuccayāḥ saṃbhavino hiṃsādiṣu / tatrādharmatas tamaḥsamudreke sati caturvidhaviparyayalakṣaṇasyājñānasyāpy udaya ity ajñānaphalatvam apy eteṣām iti / duḥkhājñānānantaphalatvam eva hi pratipakṣabhāvanaṃ tadvaśād ebhyo nivṛtter iti / tad eva pratipakṣabhāvanaṃ sphorayati — vadhyasya paśvāder vīryaṃ prayatnaṃ kāyavyāpārahetuṃ prathamam ākṣipati yūpaniyojanena / tena hi paśor aprāgalbhyaṃ bhavati / śeṣam atisphuṭam // 2.34 //

{2.35}

[2.35.1]

"ahiṃsāpratiṣṭhāyāṃ tatsaṃnidhau vairatyāgaḥ // 2.35 //" (yosū 2.35)

[2.35.2]

uktā yamaniyamās tadapavādakānāṃ ca vitarkāṇāṃ pratipakṣabhāvanāto hānir uktā, saṃpraty apratyūhaṃ yamaniyamābhyāsāt tatsiddhiparijñānasūcakāni cihnāny upanyasyati yatparijñānād yogī tatra tatra kṛtakṛtyaḥ kartavyeṣu pravartata ity āha (ti) — yadeti (pratipakṣeti) / ahiṃsāpratiṣṭhāyāṃ tatsaṃnidhau vairatyāgaḥ / śāśvatikavirodhā apy aśvamahiṣamūṣakamārjārāhinakulādayo 'pi bhagavataḥ pratiṣṭhitāhiṃsasya saṃnidhānāt taccittānukāriṇo vairaṃ parityajantīti // 2.35 //

{2.36}

[2.36.1]

"satyapratiṣṭhāyāṃ kriyāphalāśrayatvam // 2.36 //" (yosū 2.36)

[2.36.2]

satyapratiṣṭhāyāṃ kriyāphalāśrayatvam / kriyāsādhyau dharmādharmau kriyā tatphalaṃ ca svarganarakādi te evāśrayatīty āśrayas tasya bhāvas tattvaṃ tad asya bhagavato vāco bhavatīti / kriyāśrayatvam āha — dhārmika iti / phalāśrayatvam āha — svargam iti / amoghāpratihatā // 2.36 //

{2.37}

[2.37.1]

"asteyapratiṣṭhāyāṃ sarvaratnopasthānam // 2.37 //" (yosū 2.37)

[2.37.2]

asteyapratiṣṭhāyāṃ sarvaratnopasthānam / subodham // 2.37 //

{2.38}

[2.38.1]

"brahmacaryapratiṣṭhāyāṃ vīryalābhaḥ // 2.38 //" (yosū 2.38)

[2.38.2]

brahmacaryapratiṣṭhāyāṃ vīryalābhaḥ / vīryaṃ sāmarthyaṃ yasya lābhād apratighān apratighātān guṇān aṇimādīn utkarṣayaty upacinoti / siddhaś ca tārādibhir (tarkādibhir) aṣṭābhiḥ siddhibhir ūhādyaparanāmabhir upeto vineyeṣu śiṣyeṣu jñānaṃ yogatadaṅgaviṣayam ādhātuṃ samartho bhavatīti // 2.38 //

{2.39}

[2.39.1]

"aparigrahasthair ye janmakathaṃtāsaṃbodhaḥ // 2.39 //" (yosū 2.39)

[2.39.2]

aparigrahasthair ye janmakathaṃtāsaṃbodhaḥ / nikāyaviśiṣṭair dehendriyādibhir abhisaṃbandho janma tasya kathaṃtā kiṃprakāratā tasyāḥ saṃbodhaḥ sākṣātkāraḥ saprakārātīndriyaśāntoditāvyapadeśyajanmaparijñānam iti yāvat / atītaṃ jijñāsate — ko 'ham āsam iti / tasyaiva prakārabhedam utpāde sthitau ca jijñāsate — katham aham āsam iti / vartamānasya janmanaḥ svarūpaṃ jijñāsate — kiṃ svid iti / śarīraṃ bhautikaṃ kiṃ bhūtānāṃ samūhamātram āhosvit tebhyo 'nyad iti / atrāpi kathaṃ svid ity anuṣañjanīyam / kvacit tu paṭhyata eva / anāgataṃ jijñāsate — ke vā bhaviṣyāma iti / atrāpi kathaṃ svid ity anuṣaṅgaḥ / evam asyeti / pūrvānto 'tītaḥ kālaḥ parānto bhaviṣyan madhyo vartamānas teṣv ātmano bhāvaḥ śarīrādisaṃbandhas tasmiñ jijñāsā tataś ca jñānaṃ, yo hi yad icchati sa tat karotīti nyāyāt // 2.39 //

{2.40}

[2.40.1]

"śaucāt svāṅgajugupsā parair asaṃsargaḥ // 2.40 //" (yosū 2.40)

[2.40.2]

śaucāt svāṅgajugupsā parair asaṃsargaḥ / anena bāhyaśaucasiddhisūcakaṃ kathitam // 2.40 //

{2.41}

[2.41.1]

"sattvaśuddhisaumanasyaikāgryendriyajayātmadarśanayogyatvāni ca // 2.41 //" (yosū 2.41)

[2.41.2]

āntaraśaucasiddhisūcakam āha — kiṃ ceti / sattvaśuddhisaumanasyaikāgryendriyajayātmadarśanayogyatvāni ca / cittamalānām ākṣālane cittasattvam amalaṃ prādurbhavati vaimalyāt saumanasyaṃ svacchatā svacchaṃ tadekāgraṃ tato manastantrāṇām indriyāṇāṃ tajjayāj jayas tata ātmadarśanayogyatvaṃ buddhisattvasya bhavatīti // 2.41 //

{2.42}

[2.42.1]

"saṃtoṣād anuttamaḥ sukhalābhaḥ // 2.42 //" (yosū 2.42)

[2.42.2]

saṃtoṣād anuttamaḥ sukhalābhaḥ / na vidyate 'smād uttama ity anuttmaḥ / yathā coktaṃ yayātinā pūrau yauvanam arpayatā —

[2.42.3]

"yā dustyajā durmatibhir yā na jīryati jīryatām / tāṃ tṛṣṇāṃ saṃtyajan prājñaḥ sukhenaivābhipūryate" (mahābhāratam ādiparva 85.14) iti //

[2.42.4]

tad etad darśayati — yac ca kāmasukhaṃ loka ityādinā // 2.42 //

{2.43}

[2.43.1]

"kāyendriyasiddhir aśuddhikṣayāt tapasaḥ // 2.43 //" (yosū 2.43)

[2.43.2]

tapaḥsiddhisūcakam āha — kāyendriyasiddhir aśuddhikṣayāt tapasaḥ / aśuddhilakṣaṇam āvaraṇaṃ tāmasam adharmādi / aṇimādyā mahimā laghimā prāptiś ca / sugamam // 2.43 //

{2.44}

[2.44.1]

"svādhyāyād iṣṭadevatāsaṃprayogaḥ // 2.44 //" (yosū 2.44)

[2.44.2]

svādhyāyasiddhisūcakam āha — svādhyāyād iṣṭadevatāsaṃprayogaḥ / sugamam // 2.44 //

{2.45}

[2.45.1]

"samādhisiddhir īśvarapraṇidhānāt // 2.45 //" (yosū 2.45)

[2.45.2]

samādhisiddhir īśvarapraṇidhānāt / na ca vācyam īśvarapraṇidhānād eva cet saṃprajñātasya samādher aṅginaḥ siddhiḥ kṛtaṃ saptabhir aṅgair iti / īśvarapraṇidhānasiddhau dṛṣṭādṛṣṭāv āntaravyāpāreṇa teṣām upayogāt / saṃprajñātasiddhau ca saṃyogapṛthaktvena dadhna iva kratvarthatā puruṣārthatā ca / na caivam anantaraṅgatā dhāraṇādhyānasamādhīnāṃ saṃprajñātasiddhau / saṃprajñātasamānagocaratayāṅgāntarebhyo 'tadgocarebhyo 'syāntaraṅgatvapratīteḥ / īśvarapraṇidhānam api īśvaragocaraṃ na saṃprajñeyagocaram iti bahiraṅgam iti sarvam avadātam / prajānātīti prajñāpadavyutpattir darśitā // 2.45 //

{2.46}

[2.46.1]

"sthirasukham āsanam // 2.46 //" (yosū 2.46)

[2.46.2]

uttarasūtram avatārayati — uktāḥ saha siddhibhir yamaniyamāḥ / āsanādīni vakṣyāmaḥ / tatra — sthirasukham āsanam / sthiraṃ niścalaṃ yat sukhaṃ sukhāvahaṃ tad āsanam iti sūtrārthaḥ / āsyata āste vānenety āsanam / tasya prabhedān āha — tadyatheti / padmāsanaṃ prasiddham / sthitasyaikataraḥ pādo bhūnyasta ekataraś cākuñcitajānor upari nyasta ity etad vīrāsanam / pādatale vṛṣaṇasamīpe saṃpuṭīkṛtya tasyopari pāṇikacchapikāṃ kuryāt tad bhadrāsanam / savyam ākuñcitaṃ caraṇaṃ dakṣiṇajaṅghorvantare dakṣiṇaṃ cākuñcitaṃ vāmajaṅghorvantare nikṣiped etat svastikam / upaviśya śliṣṭāṅgulikau śliṣṭagulphau bhūmiśliṣṭajaṅghorupādau prasārya daṇḍāsanam abhyaset / yogapaṭṭakayogāt sopāśrayam / jānuprasāritabāhoḥ śayanaṃ paryaṅkaḥ / krauñcaniṣadanādīni krauñcādīnāṃ niṣaṇṇānāṃ saṃsthānadarśanāt pratyetavyāni / pārṣṇyagrapādābhyāṃ dvayor ākuñcitayor anyonyasaṃpīḍanaṃ samasaṃsthānaṃ, yena saṃsthānenāvasthitasya sthairyaṃ sukhaṃ ca sidhyati tad āsanaṃ sthirasukham / tad etad bhagavataḥ sūtrakārasya saṃmataṃ, tasya vivaraṇaṃ yathāsukhaṃ ceti // 2.46 //

{2.47}

[2.47.1]

"prayatnaśaithilyānantasamāpattibhyām // 2.47 //" (yosū 2.47)

[2.47.2]

āsanasvarūpam uktvā tatsādhanam āha — prayatnaśaithilyānantasamāpattibhyām / sāṃsiddhiko hi prayatnaḥ śarīradhārako na yogāṅgasyopadeṣṭavyāsanasya kāraṇaṃ tasya tatkāraṇatva upadeśavaiyarthyāt svarasata eva tatsiddheḥ / tasmād upadeṣṭavyasyāsanasyāyam asādhako virodhī ca svābhāvikaḥ prayatnas tasya ca yādṛcchikāsanahetutayāsananiyamopahantṛtvāt / tasmād upadiṣṭaniyamāsanam abhyasyatā svābhāvikaprayatnaśaithilyāya prayatna āstheyo nānyathopadiṣṭam āsanaṃ sidhyatīti svābhāvikaprayatnaśaithilyam āsanasiddhihetuḥ / anante vā nāganāyake sthirataraphaṇāsahasravidhṛtaviśvaṃbharāmaṇḍale samāpannaṃ cittam āsanaṃ nirvartayatīti // 2.47 //

{2.48}

[2.48.1]

"tato dvaṃdvānabhighātaḥ // 2.48 //" (yosū 2.48)

[2.48.2]

āsanavijayasūcakam āha — tato dvaṃdvānabhighātaḥ / nigadavyākhyātaṃ bhāṣyam / āsanam apy uktaṃ viṣṇupurāṇe —

[2.48.3]

"evaṃ bhadrāsanādīnāṃ samāsthāya guṇair yutam" iti (viṣṇupurāṇam 6.7.39) // 2.48 //

{2.49}

[2.49.1]

"tasmin sati śvāsapraśvāsayor gativicchedaḥ prāṇāyāmaḥ // 2.49 //" (yosū 2.49)

[2.49.2]

āsanānantaraṃ tatpūrvakatāṃ prāṇāyāmasya darśayaṃs tallakṣaṇam āha — tasmin sati śvāsapraśvāsayor gativicchedaḥ prāṇāyāmaḥ / recakapūrakakumbhakeṣv asti śvāsapraśvāsayor gativiccheda iti prāṇāyāmasāmānyalakṣaṇam etad iti / tathā hi — yatra bāhyo vāyur ācamyāntardhāryate pūrake tatrāsti śvāsapraśvāsayor gativicchedaḥ / yatrāpi kauṣṭhyo vāyur virecya bahirdhāryate recake tatrāsti śvāsapraśvāsayor gativicchedaḥ / evaṃ kumbhake 'pīti / tad etad bhāṣyeṇocyate — saty āsaneti // 2.49 //

{2.50}

[2.50.1]

"bāhyābhyantarastambhavṛttir deśakālasaṃkhyābhiḥ paridṛṣṭo dīrghasūkṣmaḥ // 2.50 //" (yosū 2.50)

[2.50.2]

prāṇāyāmaviśeṣatrayalakṣaṇaparaṃ sūtram avatārayati — sa tv iti / bāhyābhyantarastambhavṛttir deśakālasaṃkhyābhiḥ paridṛṣṭo dīrghasūkṣmaḥ / vṛttiśabdaḥ pratyekaṃ saṃbadhyate / recakam āha — yatra praśvāseti / pūrakam āha — yatra śvāseti / kumbhakam āha — tṛtīya iti / tad eva sphuṭayati — yatrobhayoḥ śvāsapraśvāsayoḥ sakṛd eva vidhārakāt prayatnād abhāvo bhavati na punaḥ pūrvavad āpūraṇaprayatnaughavidhārakaprayatno nāpi recakaprayatnaughavidhārakaprayatno 'pekṣyate / kiṃ tu yathā tapta upale nihitaṃ jalaṃ pariśuṣyat sarvataḥ saṃkocam āpadyata evam ayam api māruto vahanaśīlo balavad vidhārakaprayatnaniruddhakriyaḥ śarīra eva sūkṣmībhūto 'vatiṣṭhate na tu pūrayati yena pūrakaḥ / na tu recayati yena recaka iti / iyān asya deśo viṣayaḥ prādeśavitastihastādiparimito nivātapradeśa īśīkātūlādikriyānumito bāhya evam āntaro 'py āpādatalam āmastakaṃ pipīlikāsparśasadṛśenānumitaḥ sparśena / nimeṣakriyāvacchinnasya kālasya caturtho bhāgaḥ kṣaṇas teṣām iyattāvadhāraṇenāvacchinnaḥ / svajānumaṇḍalaṃ pāṇinā triḥ parāmṛśya cchoṭikāvacchinnaḥ kālo mātrā tābhiḥ ṣaṭtriṃśatā mātrābhiḥ parimitaḥ prathama udghāto mṛduḥ / sa eva dviguṇīkṛto dvitīyo madhyamaḥ / sa eva triguṇīkṛtas tṛtīyas tīvraḥ / tam imaṃ saṃkhyāparidṛṣṭaṃ prāṇāyāmam āha — saṃkhyābhir iti / svasthasya hi puṃsaḥ śvāsapraśvāsakriyāvacchinnena kālena yathoktacchoṭikākālaḥ samānaḥ / prathamodghātakarmatāṃ nīta udghāto vijito vaśīkṛto nigṛhītaḥ / kṣaṇānām iyattā kālo vivakṣitaḥ / śvāsapraśvāseyattā saṃkhyeti kathaṃcid bhedaḥ / sa khalv ayaṃ pratyaham abhyasto divasapakṣamāsādikrameṇa deśakālapracayavyāpitayā dīrghaḥ / paramanaipuṇyasamadhigamanīyatayā ca sūkṣmo na tu mandatayā // 2.50 //

{2.51}

[2.51.1]

"bāhyābhyantaraviṣayākṣepī caturthaḥ // 2.51 //" (yosū 2.51)

[2.51.2]

evaṃ trayo viśeṣā lakṣitāḥ / caturthaṃ lakṣayati — bāhyābhyantaraviṣayākṣepī caturthaḥ / vyācaṣṭe — deśakālasaṃkhyābhir iti / ākṣipto 'bhyāsavaśīkṛtād rūpād avaropitaḥ so 'pi dīrghasūkṣma eva tatpūrvako bāhyābhyantaraviṣayaprāṇāyāmo deśakālasaṃkhyādarśanapūrvakaḥ / na cāsau caturthas tṛtīya iva sakṛtprayatnād ahnāya jāyate kiṃ tv abhyasyamānas tāṃ tām avasthām āpannas tattadavasthāvijayānukrameṇa bhavatīty āha — bhūmijayād iti / nanūbhayor gatyabhāvaḥ stambhavṛttāv apy astīti ko 'smād asya viśeṣa ity ata āha — tṛtīya iti / anālocanapūrvaḥ sakṛtprayatnanirvartitas tṛtīyaḥ / caturthas tv ālocanapūrvo bahuprayatnanirvartanīya iti viśeṣaḥ / tayoḥ pūrakarecakayor viṣayo 'nālocito 'yaṃ tu deśakālasaṃkhyābhir ālocita ity arthaḥ // 2.51 //

{2.52}

[2.52.1]

"tataḥ kṣīyate prakāśāvaraṇam // 2.52 //" (yosū 2.52)

[2.52.2]

prāṇāyāmasyāvāntaraprayojanam āha — tataḥ kṣīyate prakāśāvaraṇam / āvriyate 'nena buddhisattvaprakāśa ity āvaraṇaṃ kleśaḥ pāpmā ca / vyācaṣṭe — prāṇāyāmān iti / jñāyate 'neneti jñānaṃ buddhisattvaprakāśo vivekasya jñānaṃ vivekajñānam / vivekajñānam āvṛṇotīti vivekajñānāvaraṇīyam / bhavyageyapravacanīyādīnāṃ (pāṇinisūtram 3.4.68) kartari nipātanasya pradarśanārthatvāt kopanīyarañjanīyavad atrāpi kartari kṛtyapratyayaḥ / karmaśabdena tajjanyam apuṇyaṃ tatkāraṇaṃ kleśaṃ lakṣayati / atraivāgaminām anumatim āha — yat tad ācakṣata iti / mahāmoho rāgaḥ, tadavinirbhāgavartiny avidyāpi tadgrahaṇena gṛhyate / akāryam adharmaḥ / nanu prāṇāyāma eva cet pāpmānaṃ kṣiṇoti kṛtaṃ tarhi tapasety ata āha — durbalaṃ bhavatīti / na tu sarvathā kṣīyate 'tas tatprakṣayāya tapo 'pekṣyata iti / atrāpy āgaminām anumatim āha — tathā coktam iti /

[2.52.3]

manur apy āha — "prāṇāyamair dahed doṣān"(manusmṛtiḥ 6.72) iti /

[2.52.4]

prāṇāyāmasya yogāṅgatā viṣṇupurāṇoktā —

[2.52.5]

"prāṇākhyam anilaṃ vaśyam abhyāsāt kurute tu yaḥ / prāṇāyāmaḥ sa vijñeyaḥ sabījo 'bīja eva ca // paraspareṇābhibhavaṃ prāṇāpānau yadānilau / kurutas tadvidhānena tṛtīyaṃ saṃyamāt tayoḥ"(viṣṇupurāṇam 6.7.40_41) iti // 2.52 //

{2.53}

[2.53.1]

"dhāraṇāsu ca yogyatā manasaḥ // 2.53 //" (yosū 2.53)

[2.53.2]

kiṃ ca — dhāraṇāsu ca yogyatā manasaḥ / prāṇāyāmo hi manaḥ sthirīkurvan dhāraṇāsu yogyaṃ karoti // 2.53 //

{2.54}

[2.54.1]

"svaviṣayāsaṃprayoge cittasvarūpānukāra ivendriyāṇāṃ pratyāhāraḥ // 2.54 //" (yosū 2.54)

[2.54.2]

tad evaṃ yamādibhiḥ saṃskṛtaḥ saṃyamāya pratyāhāram ārabhate / tasya lakṣaṇasūtram avatārayituṃ pṛcchati — atheti / svaviṣayāsaṃprayoge cittasvarūpānukāra ivendriyāṇāṃ pratyāhāraḥ / cittam api mohanīyarañjanīyakopanīyaiḥ śabdādibhir viṣayair na saṃprayujyate tadasaṃprayogāc cakṣurādīny api na saṃprayujyanta iti so 'yam indriyāṇāṃ cittasvarūpānukāraḥ / yat punas tattvaṃ cittam abhiniviśate na tadindriyāṇi bāhyaviṣayāṇīty ananukāro 'pi / ata uktam anukāra iveti / svaviṣayāsaṃprayogasya sādhāraṇasya dharmasya cittānukāranimittatvaṃ saptamyā darśayati — sveti / anukāraṃ vivṛṇoti — cittanirodha iti / dvayor nirodhahetuś ca prayatnas tulya iti sādṛśyam / atraiva dṛṣṭāntam āha — yathā madhukararājam iti / dārṣṭāntike yojayati — tatheti / atrāpi viṣṇupurāṇavākyam —

[2.54.3]

"śabdādiṣv anuṣaktāni nigṛhyākṣāṇi yogavit / kuryāc cittānukārīṇi pratyāhāraparāyaṇaḥ"// (viṣṇupurāṇam 6.7.43)

[2.54.4]

tasya prayojanaṃ tatraiva darśitam —

[2.54.5]

"vaśyatā paramā tena jāyate niścalātmanām / indriyāṇām avaśyais tair na yogasādhakaḥ" (viṣṇupurāṇam 6.7.44) iti // 2.54 //

{2.55}

[2.55.1]

"tataḥ paramā vaśyatendriyāṇām // 2.55 //" (yosū 2.55)

[2.55.2]

asyānuvādakaṃ sūtram — tataḥ paramā vaśyatendriyāṇām / nanu santi kim anyā aparamā indriyāṇāṃ vaśyatā yā apekṣya parameyam ucyate, addhā tā darśayati — śabdādiṣv iti / etad eva vivṛṇoti — saktī rāgo vyasanam / kayā vyupattyā (vyutpattyā), vyasyati kṣipati nirasyaty enaṃ śreyasa iti / tadabhāvo 'vyasanaṃ vaśyatā / aparām api vaśyatām āha — aviruddhā śrutyādyaviruddhaśabdādisevanaṃ tadviruddheṣv apravṛttiḥ, saiva nyāyyā nyāyād anapetā yataḥ / aparām api vaśyatām āha — śabdādisaṃprayoga iti / śabdādiṣv indriyāṇāṃ saṃprayogaḥ svecchayā bhogyeṣu khalv ayaṃ svatantro na bhogyatantra ity arthaḥ / aparām api vaśyatām āha — rāgadveṣābhāve sukhaduḥkhaśūnyaṃ mādhyasthyena śabdādijñānam ity eke / sūtrakārābhimatāṃ vaśyatāṃ paramarṣisaṃmatām āha — cittasyaikāgryāt sahendriyair apravṛttir eva śabdādiṣv iti jaigīṣavyaḥ / asyāḥ paramatām āha — paramā tv iti / tuśabdo vaśyatāntarebhyo viśinaṣṭi / vaśyatāntarāṇi hi viṣayāśīviṣasaṃprayogaśālitayā kleśaviṣasaṃparkaśaṅkāṃ nāpakrāmanti / na hi viṣavidyāvitprakṛṣṭo 'pi vaśīkṛtabhujaṃgamo bhujaṃgamam aṅke nidhāya svapiti viśrabdhaḥ / iyaṃ tu vaśyatā vidūrīkṛtanikhilaviṣayavyatiṣaṅgā nirāśaṅkatayā paramety ucyate / netarendriyajayavad iti / yathā yatamānasaṃjñāyām ekendriyajaye 'pīndriyāntarajayāya prayatnāntaram apekṣante na caivaṃ cittanirodhe bāhyendriyanirodhāya prayatnāntarāpekṣety arthaḥ // 2.55 //

[2.55.3]

kriyāyogaṃ jagau kleśān vipākān karmaṇām iha / tadduḥkhatvaṃ tathā vyūhān pāde yogasya pañcakam // iti // 1 //

<iti śrīvācaspatimiśraviracitāyāṃ pātañjalayogasūtrabhāṣyavyākhyāyāṃ dvitīyaḥ sādhanapādaḥ>

<atha vibhūtipādaḥ>

{3.1}

[3.1.1]

"deśabandhaś cittasya dhāraṇā // 3.1 //" (yosū 3.1)

[3.1.2]

prathamadvitīyapādābhyāṃ samādhis tatsādhanaṃ coktam / tṛtīyapāde tatpravṛttyanuguṇāḥ śraddhotpādahetavo vibhūtayo vaktavyāḥ / tāś ca saṃyamasādhyāḥ / saṃyamaś ca dhāraṇādhyānasamādhisamudāya iti vibhūtisādhanatayā pañcabhyaś ca yogāṅgebhyo bahiraṅgebhyo 'syāṅgatrayasyāntaraṅgatayā viśeṣajñāpanārtham atra trayasyopanyāsaḥ / tatrāpi ca dhāraṇādhyānasamādhīnāṃ kāryakāraṇabhāvena niyatapaurvāparyatvāt tadanurodhenopanyāse krama iti prathamaṃ dhāraṇā lakṣaṇīyety āha — uktānīti / deśabandhaś cittasya dhāraṇā / ādhyātmikadeśam āha — nābhicakra iti / ādiśabdena tālvādayo grāhyāḥ / bandhaḥ saṃbandhaḥ / bāhyadeśam āha — bāhya iti / bāhye ca na svarūpeṇa cittasya saṃbandhaḥ saṃbhavatīty uktaṃ vṛttimātreṇa jñānamātreṇeti / atrāpi purāṇam —

[3.1.3]

"prāṇāyāmena pavanaṃ pratyāhāreṇa cendriyam / vaśīkṛtya tataḥ kuryāc cittasthānaṃ śubhāśraye" (viṣṇupurāṇam 6.7.45)

[3.1.4]

śubhāśrayā bāhyā hiraṇyagarbhavāsavaprajāpatiprabhṛtayaḥ / idaṃ ca tatroktam —

[3.1.5]

"mūrtaṃ bhagavato rūpaṃ sarvopāśrayaniḥspṛham / eṣā vai dhāraṇā jñeyā yac cittaṃ tatra dhāryate // tac ca mūrtaṃ hare rūpaṃ yad vicintyaṃ narādhipa / tac chrūyatām anādhārā dhāraṇā nopapadyate // prasannavadanaṃ cārupadmapatranibhekṣaṇam / sukapolaṃ suvistīrṇalalāṭaphalakojjvalam // samakarṇāntavinyastacārukuṇḍalabhūṣaṇam / kambugrīvaṃ suvistīrṇaśrīvatsāṅkitavakṣasam // valīvibhaṅginā magnanābhinā codareṇa ca / pralambāṣṭabhujaṃ viṣṇum athavāpi caturbhujam // samasthitorujaṅghaṃ ca svastikāṅghrivarāmbujam / cintayed brahmabhūtaṃ taṃ pītanirmalavāsasam // kirīṭacārukeyūrakaṭakādivibhūṣitam / śārṅgacakragadākhaḍgaśaṅkhākṣavalayānvitam // cintayet tanmayo yogī samādhāyātmamānasam / tāvad yāvad dṛḍhībhūtā tatraiva nṛpa dhāraṇā // etad ātiṣṭhato 'nyad vā svecchayā karma kurvataḥ / nāpayāti yadā cittaṃ siddhāṃ manyeta tāṃ tadā" (viṣṇupurāṇam 6.7.77_85) iti // 3.1 //

{3.2}

[3.2.1]

"tatra pratyayaikatānatā dhyānam // 3.2 //" (yosū 3.2)

[3.2.2]

dhāraṇāsādhyaṃ dhyānaṃ lakṣayati — tatra pratyayaikatānatā dhyānam / ekatānataikāgratā / sugamaṃ bhāṣyam / atrāpi purāṇam —

[3.2.3]

"tadrūpapratyayaikāgryasaṃtatiś cānyaniḥspṛhā / tad dhyānaṃ prathamair aṅgaiḥ ṣaḍbhir niṣpādyate nṛpa" (viṣṇupurāṇam 6.7.89) iti // 3.2 //

{3.3}

[3.3.1]

"tad evārthamātranirbhāsaṃ svarūpaśūnyam iva samādhiḥ // 3.3 //" (yosū 3.3)

[3.3.2]

dhyānasādhyaṃ samādhiṃ lakṣayati — tad evārthamātranirbhāsaṃ svarūpaśūnyam iva samādhiḥ / vyācaṣṭe — dhyānam eveti / dhyeyākāranirbhāsam iti / dhyeyākārasyaiva nirbhāso na dhyānākārasyeti / ata evāha — śūnyam iti / nanu śūnyaṃ cet kathaṃ dhyeyaṃ prakāśetety ata āha — iveti / atraiva hetum āha — dhyeyasvabhāvāveśād iti / atrāpi purāṇam —

[3.3.3]

"tasyaiva kalpanāhīnaṃ svarūpagrahaṇaṃ hi yat / manasā dhyānaniṣpādyaṃ samādhiḥ so 'bhidhīyate" (viṣṇupurāṇam 6.7.90) iti //

[3.3.4]

dhyeyād dhyānasya bhedaḥ kalpanā taddhīnam ity arthaḥ / aṣṭāṅgayogam uktvā khāṇḍikyāya keśidhvaja upasaṃjahāra —

[3.3.5]

"kṣetrajñaḥ karaṇī jñānaṃ karaṇaṃ tad acetanam / niṣpādya muktikāryaṃ vai kṛtakṛtyaṃ nivartate" (viṣṇupurāṇam 6.7.92) iti // 3.3 //

{3.4}

[3.4.1]

"trayam ekatra saṃyamaḥ // 3.4 //" (yosū 3.4)

[3.4.2]

dhāraṇādhyānasamādhir ity etattrayasya tatra tatra niyujyamānasya prātisvikasaṃjñoccāraṇe gauravaṃ syād iti lāghavārthaṃ paribhāṣāsūtram avatārayati — trayam ekatra saṃyamaḥ / vyācaṣṭe — ekaviṣayāṇīti (tad etad iti) / vācakatvaśaṅkām apanayati — tad asyeti / tantryate vyutpādyate yogo yena śāstreṇa tat tantraṃ tadbhavā tāntrikī / saṃyamapradeśāḥ "pariṇāmatrayasaṃyamāt" (yogasūtram 3.16) ityevamādayaḥ // 3.4 //

{3.5}

[3.5.1]

"tajjayāt prajñālokaḥ // 3.5 //" (yosū 3.5)

[3.5.2]

saṃyamavijayasyābhyāsasādhanasya phalam āha — tajjayāt prajñālokaḥ / pratyayāntarānabhibhūtasya nirmalapravāhe 'vasthānam ālokaḥ prajñāyāḥ / sugamaṃ bhāṣyam // 3.5 //

{3.6}

[3.6.1]

"tasya bhūmiṣu viniyogaḥ // 3.6 //" (yosū 3.6)

[3.6.2]

kva punar viniyuktasya saṃyamasya phalam etad ity ata āha — tasya bhūmiṣu viniyogaḥ / bhūmiṃ viśeṣayati bhāṣyakāraḥ — tasyeti / jitāyā bhūmer yānantarā bhūmir avasthājitā tatra viniyogaḥ / sthūlaviṣaye savitarke samādhau vaśīkṛte saṃyamena saṃyamasyāvijite nirvitarke viniyogaḥ / tasminn api vaśīkṛte savicāre viniyogaḥ / evaṃ nirvicāre viniyoga ity arthaḥ / ata eva sthūlaviṣayasamāpattisiddhau satyāṃ purāṇe tattadāyudhabhūṣaṇāpanayena sūkṣmaviṣayaḥ samādhir avatāritaḥ —

[3.6.3]

"tataḥ śaṅkhagadācakraśārṅgādirahitaṃ budhaḥ / cintayed bhagavadrūpaṃ praśāntaṃ sākṣasūtrakam // yadā ca dhāraṇā tasminn avasthānavatī tataḥ / kirīṭakeyūramukhair bhūṣaṇai rahitaṃ smaret // tadaikāvayavaṃ devaṃ so 'haṃ ceti punar budhaḥ / kuryāt tato hy aham iti praṇidhānaparo bhavet //" (viṣṇupurāṇam 6.7.86_88) iti //

[3.6.4]

kasmāt punar adharāṃ bhūmiṃ vijityottarāṃ vijayate viparyayaḥ kasmān na bhavatīty ata āha — na hy ajitādharabhūmir iti / na hi śilāhradād gaṅgāṃ prati prasthito 'prāpya meghavanaṃ gaṅgāṃ prāpnoti / īśvaraprasādāj jitottarabhūmikasya ceti kasmāt tadarthasyottarabhūmivijayasya pratyāsannasyānyata eveśvarapraṇidhānād evāvagatatvāt / niṣpāditakriye karmaṇy aviśeṣādhāyinaḥ sādhanasya sādhananyāyātipātād iti / syād etad āgamataḥ sāmānyato 'vagatānām apy avāntarabhūmibhedānāṃ kutaḥ paurvāparyāvagatir ity ata āha — bhūmer asyā iti / jitaḥ pūrvo yoga uttarasya yogasya jñānapravṛttyadhigamahetuḥ / avasthaivāvasthāvān ity abhipretyaitad draṣṭavyam // 3.6 //

{3.7}

[3.7.1]

"trayam antaraṅgaṃ pūrvebhyaḥ // 3.7 //" (yosū 3.7)

[3.7.2]

kasmāt punar yogāṅgatvāviśeṣe 'pi saṃyamasya tatra tatra viniyogo nerareṣāṃ pañcānām ity ata āha — trayam antaraṅgaṃ pūrvebhyaḥ / tad idaṃ sādhanatrayaṃ sādhyasamānaviṣayatvenāntaraṅgaṃ na tv evaṃ yamādayas tasmāt te bahiraṅgā ity arthaḥ // 3.7 //

{3.8}

[3.8.1]

"tad api bahiraṅgaṃ nirbījasya // 3.8 //" (yosū 3.8)

[3.8.2]

sādhanatrayasya saṃprajñāta evāntaraṅgatvaṃ na tv asaṃprajñāte tasya nirbījatayā taiḥ saha samānaviṣayatvābhāvāt teṣu ciraniruddheṣu saṃprajñātaparamakāṣṭhāparanāmajñānaprasādarūpaparavairāgyānantaram utpādāc cety āha — tad iti / tad api bahiraṅgaṃ nirbījasya / samānaviṣayatvam antaraṅgatvaprayojakam iha na tu tadanantarabhāvas tasya bahiraṅgeśvarapraṇidhānavartitayā savyabhicāratvād iti sthite savyabhicāram apy antaraṅgalakṣaṇaṃ tadanantarabhāvitvam asya nāsti / tasmād dūrāpetāntaraṅgatā saṃyamasyāsaṃprajñāta iti darśayituṃ tadabhāve bhāvād ity uktam // 3.8 //

{3.9}

[3.9.1]

"vyutthānanirodhasaṃskārayor abhibhavaprādurbhāvau nirodhakṣaṇacittānvayo nirodhapariṇāmaḥ // 3.9 //" (yosū 3.9)

[3.9.2]

pariṇāmatrayasaṃyamād ity atropayokṣyamāṇapariṇāmatrayaṃ pratipipādayiṣur nirbījaprasaṅgena pṛcchati — atheti / vyutthānasaṃprajñātayoś cittasya sphuṭatarapariṇāmabhedapracayānubhavān na praśnāvatāro nirodhe tu nānubhūyate pariṇāmaḥ / na cānanubhūyamāno nāsti, cittasya triguṇatayā calatvena guṇānāṃ kṣaṇam apy apariṇāmasyāsaṃbhavād ity arthaḥ / praśnottaraṃ sūtram — vyutthānanirodhasaṃskārayor abhibhavaprādurbhāvau nirodhakṣaṇacittānvayo nirodhapariṇāmaḥ / asaṃprajñātaṃ samādhim apekṣya saṃprajñāto vyutthānam / nirudhyate 'neneti nirodho jñānaprasādaḥ paraṃ vairāgyaṃ tayor vyutthānanirodhasaṃskārayor abhibhavaprādurbhāvau / tatra vyutthānasaṃskārasyābhibhavo nirodhasaṃskārasyāvirbhāvaś cittasya dharmiṇo nirodhakṣaṇasya nirodhāvasarasya dvayor avasthayor anvayaḥ / na hi cittaṃ dharmi saṃprajñātāvasthāyām asaṃprajñātāvasthāyāṃ ca saṃskārābhibhavaprādurbhāvayoḥ svarūpeṇa bhidyata iti / nanu yathottare kleśā avidyāmūlā avidyānivṛttau nivartanta iti na tu tannivṛttau pṛthak prayatnāntaram āsthīyata evaṃ vyutthānapratyayamūlāḥ saṃskārā vyutthānapratyayanivṛttāv eva nivartanta iti tannivṛttau na nirodhasaṃskāro 'pekṣitavya ity ata āha — vyutthānasaṃskārā iti / na kāraṇamātranivṛttiḥ kāryanivṛttihetur mā bhūt kuvindanivṛttāv api paṭasya nivṛttir api tu yatkāraṇātmakaṃ yatkāryaṃ tatkāraṇanivṛttau tatkāryanivṛttiḥ / uttare ca kleśā avidyātmāna ity uktam atas tannivṛttau teṣāṃ nivṛttir upapannā / na tv evaṃ pratyayātmānaḥ saṃskārāś ciraniruddhe pratyaye saṃprati smaraṇadarśanāt / tasmāt pratyayanivṛttāv api tannivṛttau nirodhasaṃskārapracaya evopāsanīya ity arthaḥ / sugamam anyat // 3.9 //

{3.10}

[3.10.1]

"tasya praśāntavāhitā saṃskārāt // 3.10 //" (yosū 3.10)

[3.10.2]

sarvathā vyutthānasaṃskārābhibhave tu balavatā nirodhasaṃskāreṇa cittasya kīdṛśaḥ pariṇāma ity ata āha — tasya praśāntavāhitā saṃskārāt / vyutthānasaṃskāramalarahitanirodhasaṃskāraparamparāmātravāhitā praśāntavāhitā / kasmāt punaḥ saṃskārapāṭavam apekṣate na tu saṃskāramātram ity ata āha — tatsaṃskāramāndya iti / tad iti nirodhaṃ parāmṛśati / ye tu nābhibhūyata iti paṭhanti te tadā vyutthānaṃ parāmṛśanti // 3.10 //

{3.11}

[3.11.1]

"sarvārthataikāgratayoḥ kṣayodayau cittasya samādhipariṇāmaḥ // 3.11 //" (yosū 3.11)

[3.11.2]

saṃprajñātasamādhipariṇāmāvasthāṃ cittasya darśayati — sarvārthataikāgratayoḥ kṣayodayau cittasya samādhipariṇāmaḥ / vikṣiptatā sarvārthatā / san na vinaśyatīti kṣayas tirobhāvo nāsad utpadyata iti udaya āvirbhāvaḥ / svātmabhūtayoḥ sarvārthataikāgratayor dharmayor yāv apāyopajanau sarvārthatāyā apāya ekāgratāyā upajanas tayor anugataṃ cittaṃ samādhīyate pūrvāparībhūtasādhyamānasamādhiviśeṣaṇaṃ bhavatīti // 3.11 //

{3.12}

[3.12.1]

"tataḥ punaḥ śāntoditau tulyapratyayau cittasyaikāgratāpariṇāmaḥ // 3.12 //" (yosū 3.12)

[3.12.2]

tataḥ punaḥ śāntoditau tulyapratyayau cittasyaikāgratāpariṇāmaḥ / punaḥ samādheḥ pūrvāparībhūtāyā avasthāyāḥ samādhiniṣpattau satyāṃ śāntoditāv atītavartamānau, tulyau ca tau pratyayau ceti tulyapratyayau / ekāgratāyāṃ tu dvayoḥ sādṛśyam / samāhitacittasyeti samādhiniṣpattir darśitā / tathaivaikāgram eva / avadhim āha — ā samādhibhreṣād bhraṃśād iti // 3.12 //

{3.13}

[3.13.1]

"etena bhūtendriyeṣu dharmalakṣaṇāvasthāpariṇāmā vyākhyātāḥ // 3.13 //" (yosū 3.13)

[3.13.2]

prāsaṅgikaṃ ca vakṣyamāṇaupayikaṃ ca bhūtendriyapariṇāmaṃ vibhajate — etena bhūtendriyeṣu dharmalakṣaṇāvasthāpariṇāmā vyākhyātāḥ / vyācaṣṭe — eteneti / nanu cittapariṇatimātram uktaṃ na tu tatprakārā dharmalakṣaṇāvasthāpariṇāmās tat kathaṃ teṣām atideśa ity ata āha — tatra vyutthānanirodhayor iti / dharmalakṣaṇāvasthāśabdāḥ paraṃ noccāritā na tu dharmalakṣaṇāvasthāpariṇāmā noktā iti saṃkṣepārthaḥ / tathā hi vyutthānanirodhasaṃskārayor ity atraiva sūtre dharmapariṇāma uktaḥ / imaṃ ca dharmapariṇāmaṃ darśayatā tenaiva dharmādhikaraṇo lakṣaṇapariṇāmo 'pi sūcita evety āha — lakṣaṇapariṇāma iti / lakṣyate 'neneti lakṣaṇaṃ kālabhedaḥ / tena hi lakṣitaṃ vastu vastvantarebhyaḥ kālāntarayuktebhyo vyavacchidyata iti / nirodhas trilakṣaṇaḥ / asyaiva vyākhyānaṃ tribhir adhvabhir yuktaḥ / adhvaśabdaḥ kālavacanaḥ / sa khalv anāgatalakṣaṇam adhvānaṃ prathamaṃ hitvā, tat kim adhvavaddharmatvam apy atipatati nety āha — dharmatvam anatikrānto vartamānalakṣaṇaṃ pratipannaḥ / ya eva nirodho 'nāgata āsīt sa eva saṃprati vartamāno na tu nirodho 'nirodha ity arthaḥ / vartamānatāsvarūpavyākhyānam — yatrāsya svarūpeṇa svocitārthakriyākāriṇā rūpeṇābhivyaktiḥ samudācāraḥ / eṣo 'sya prathamam anāgatam adhvānam apekṣya dvitīyo 'dhvā / syād etad anāgatam adhvānaṃ hitvā ced vartamānatām āpannas tāṃ ca hitvātītatām āpatsyate hanta bhor adhvanām utpādavināśau syātām / na ceṣyete, na hy asata utpādo nāpi sato vināśa ity ata āha — na cātītānāgatābhyāṃ sāmānyātmanāvasthitābhyāṃ viyukta iti / anāgatasya nirodhasya vartamānatālakṣaṇaṃ darśayitvā vartamānavyutthānasyātītatāṃ tṛtīyam adhvānam āha — tathā vyutthānam iti / tat kiṃ nirodha evānāgato na vyutthānaṃ nety āha — evaṃ punar vyutthānam iti / vyutthānajātyapekṣayā punarbhāvo na vyaktyapekṣayā / na hy atītaṃ punarbhavatīti / svarūpābhivyaktir arthakriyākṣamasyāvirbhāvaḥ / sa caivaṃlakṣaṇapariṇāma uktas tajjātīyeṣu paunaḥpunyena vartata ity ata āha — evaṃ punar iti / dharmapariṇāmasūcitam evāvasthāpariṇāmam āha — tatheti / dharmāṇāṃ vartamānādhvanāṃ balavattvābalavattve avasthā tasyāḥ pratikṣaṇaṃ tāratamyaṃ pariṇāmaḥ / upasaṃharati — eṣa iti / pariṇāmabhedānāṃ saṃbandhibhedān nirdhārayati — tatrānubhavānusārād dharmiṇa iti / tat kim eṣa pariṇāmo guṇānāṃ kādācitko nety āha — evam iti / kasmāt punar ayaṃ pariṇāmaḥ sadātana ity ata āha — calaṃ ceti / co hetvarthaḥ / vṛttaṃ pracāraḥ / etad eva kuta ity ata āha — guṇasvābhāvyam iti / uktam atraiva purastāt / so 'yaṃ trividho 'pi cittapariṇāmo bhūtendriyeṣu sūtrakāreṇa nirdiṣṭa ity āha — eteneti / eṣa dharmapariṇāmabhedo dharmadharmiṇor bhedam ālakṣya / tatra bhūtānāṃ pṛthivyādīnāṃ dharmiṇāṃ gavādir ghaṭādir vā dharmapariṇāmaḥ / dharmāṇāṃ cātītānāgatavartamānarūpatā lakṣaṇapariṇāmaḥ / vartamānalakṣaṇāpannasya gavāder bālyakaumārayauvanavārdhakyam avasthāpariṇāmaḥ / ghaṭādīnām api navapurātanatāvasthāpariṇāmaḥ / evam indriyāṇām api dharmiṇāṃ tattannīlādyālocanaṃ dharmapariṇāmo dharmasya vartamānatādilakṣaṇapariṇāmo vartamānalakṣaṇasya ratnādyālocanasya sphuṭatvāsphuṭatvādir avasthāpariṇāmaḥ / so 'yam evaṃvidho bhūtendriyapariṇāmo dharmiṇo dharmalakṣaṇāvasthānāṃ bhedam āśritya veditavyaḥ / abhedam āśrityāha — paramārthatas tv iti / tuśabdo bhedapakṣād viśinaṣṭi / pāramārthikatvam asya jñāpyate na tv anyasya pariṇāmatvaṃ niṣidhyate / kasmāt — dharmisvarūpamātro hīti / nanu yadi dharmivikriyaiva dharmaḥ katham asaṃkarapratyayo loke pariṇāmeṣv ity ata āha — dharmadvāreti / dharmaśabdena dharmalakṣaṇāvasthāḥ parigṛhyante / taddvāreṇa dharmiṇa eva vikriyety ekā cāsaṃkīrṇā ca / taddvārāṇām abhede 'pi dharmiṇaḥ parasparasaṃkarāt / nanu dharmāṇām abhinnatve dharmiṇo 'dhvanāṃ ca bhede dharmiṇo 'nanyatvena dharmeṇāpīha dharmivad bhavitavyam ity ata āha — tatra dharmasyeti / bhāvaḥ saṃsthānabhedaḥ / suvarṇāder yathā bhājanasya rucakasvastikavyapadeśabhedo bhavati tanmātram anyathā bhavati na tu dravyaṃ suvarṇam asuvarṇatām upaiti atyantabhedābhāvād iti / vakṣyamāṇābhisaṃdhir ekāntavādinaṃ bauddham utthāpayati — apara āheti / dharmā eva hi rucakādayas tathotpannāḥ paramārthasanto na punaḥ suvarṇaṃ nāma kiṃcid ekam anekeṣv anugataṃ dravyam iti / yadi punar nivartamāneṣv api dharmeṣu dravyam anugataṃ bhavet tato na citiśaktivat pariṇametāpi tu kauṭasthyenaiva parivarteta / pariṇāmātmakaṃ rūpaṃ parihāya rūpāntareṇa kauṭasthyena parivartanaṃ parivṛttiḥ / yathā citiśaktir anyathānyathābhāvaṃ bhajamāneṣv api guṇeṣu svarūpād apracyutā kūṭasthanityaivaṃ suvarṇādy api syān na ceṣyate / tasmān na dravyam atiriktaṃ dharmebhya iti / pariharati — ayam adoṣa iti / kasmāt / ekāntatānabhyupagamāt / yadi citiśakter iva dravyasyaikāntikīṃ nityatām abhyupagacchema tata evam upālabhyemahi / na tv aikāntikīṃ nityatām ātiṣṭhāmahe kiṃ tu tad etat trailokyaṃ na tu dravyamātraṃ vyakter arthakriyākāriṇo rūpād apaiti / kasmān nityatvapratiṣedhāt pramāṇena / yadi hi ghaṭo vyakter nāpeyāt kapālaśarkarācūrṇādiṣv avasthāsv api vyakto ghaṭa iti pūrvavad upalabdhyarthakriye kuryāt tasmād anityaṃ trailokyam / astu tarhy anityam evopalabdhyarthakriyārahitatvena gaganāravindavad atitucchatvād ity ata āha — apetam apy asti, nātyantatucchatā yenaikāntato 'nityaṃ syād ity arthaḥ / kasmād vināśapratiṣedhāt pramāṇena / tathā hi yat tucchaṃ na tat kadācid apy upalabdhyarthakriye karoti / yathā gaganāravindam / karoti caitat trailokyaṃ kadācid upalabdhyarthakriye iti / tathotpattimaddravyatvadharmalakṣaṇāvasthāyogitvādayo 'py atyantatucchagagananalinanaraviṣāṇādivyāvṛttāḥ sattvahetava udāhāryāḥ / tathā ca dharmī nātyantaṃ nityo yena citiśaktivat kūṭasthanityaḥ syāt kiṃ tu kathaṃcin nityaḥ / tathā ca pariṇāmīti siddham / etena mṛtpiṇḍādyavasthāsu kāryāṇāṃ ghaṭādīnām anāgatānāṃ sattvaṃ veditavyam / syād etat / apetam api ced asti kasmāt pūrvavan nopalabhyata ity ata āha — saṃsargāt svakāraṇalayāt saukṣmyaṃ darśanānarhatvaṃ tataś cānupalabdhir iti / tad evaṃ dharmapariṇāmaṃ samarthya lakṣaṇapariṇāmam api lakṣaṇānāṃ parasparānugamanena samarthayate — lakṣaṇapariṇāma iti / ekaikaṃ lakṣaṇaṃ lakṣaṇāntarābhyāṃ samanugatam ity arthaḥ / nanv ekalakṣaṇayoge lakṣaṇāntare nānubhūyete tat kathaṃ tadyoga ity ata āha — yathā puruṣa iti / na hy anubhavābhāvaḥ pramāṇasiddham apalapati, tadutpāda eva tatra tatsadbhāve pramāṇam asata utpādāsaṃbhavān naraviṣāṇavad iti / paroktaṃ doṣam utthāpayati — atra lakṣaṇapariṇāma iti / yadā dharmo vartamānas tadaiva yady atīto 'nāgataś ca tadā trayo 'py adhvānaḥ saṃkīryerann anukrameṇa cādhvanāṃ bhāve 'sadutpādaprasaṅga iti bhāvaḥ / pariharati — tasya parihāra iti / vartamānataiva hi dharmāṇām anubhavasiddhā tataḥ prākpaścātkālasaṃbandham avagamayati / na khalv asad utpadyate na ca sad vinaśyati / tad idam āha — evaṃ hi na cittam iti / krodhottarakālaṃ hi cittaṃ rāgadharmakam anubhūyate / yadā ca rāgaḥ krodhasamaye 'nāgatatvena nāsīt katham asāv utpadyetānutpannaś ca katham anubhūyeteti / bhavatv evaṃ tathāpi kuto 'dhvanām asaṃkara iti pṛcchati — kiṃ ceti / kiṃ kāraṇam asaṃkare / caḥ punararthe / uttaram āha — trayāṇāṃ lakṣaṇānāṃ yugapan nāsti saṃbhavaḥ / kasminn ekasyāṃ cittavṛttau / krameṇa tu lakṣaṇānām ekatamasya svavyañjakāñjanasya bhāvo bhavet saṃbhavel lakṣyādhīnanirūpaṇatayā lakṣaṇānāṃ lakṣyākāreṇa tadvattā / atraiva pañcaśikhācāryasaṃmatim āha — uktaṃ ceti / etac ca prāg eva vyākhyātam / upasaṃharati — tasmād iti / āvirbhāvatirobhāvarūpaviruddhadharmasaṃsargād asaṃkaro 'dhvanām iti / dṛṣṭāntam āha — yathā rāgasyeti / pūrvaṃ krodhasya rāgasaṃbandhāvagamo darśita iti / idānīṃ tu viṣayāntaravartino rāgasya viṣayāntaravartinā rāgāntareṇa saṃbandhāvagama iti / dārṣṭāntikam āha — tathā lakṣaṇasyetīti / nanu saty apy anekāntābhyupagame 'bhedo 'stīti dharmalakṣaṇāvasthānyatve tadabhinnasya dharmiṇo 'py anyatvaprasaṅgaḥ / sa eva ca neṣyate tadanugamānubhavavirodhād ity ata āha — na dharmī tryadhvā yatas tadabhinnā dharmās tryadhvānaḥ / dharmāṇām adhvatrayayogam eva sphorayati — te lakṣitā abhivyaktā vartamānā iti yāvat / alakṣitā anabhivyaktā anāgatā atītā iti (atītāś ceti) yāvat / tatra lakṣitās tāṃ tām avasthāṃ balavattvadurbalatvādikāṃ prāpnuvanto 'nyatvena pratinirdiśyante 'vasthāntarato na dravyāntarataḥ / avasthāśabdena dharmalakṣaṇāvasthā ucyante / etad uktaṃ bhavati — anubhava eva hi dharmiṇo dharmādīnāṃ bhedābhedau vyavasthāpayati / na hy aikāntike 'bhede dharmādīnāṃ dharmiṇo dharmirūpavad dharmāditvam / nāpy aikāntike bhede gavāśvavad dharmāditvam / sa cānubhavo 'naikāntikatvam avasthāpayann api dharmādiṣūpajanāpāyadharmakeṣv api dharmiṇam ekam anugamayan dharmāṃś ca parasparato vyāvartayan pratyātmam anubhūyata iti tadanusāriṇo vayaṃ na tam ativartya svecchayā dharmānubhavān vyavasthāpayitum īśmaha iti / atraiva laukikaṃ dṛṣṭāntam āha — yathaikā rekheti / yathā tad eva rekhāsvarūpaṃ tattatsthānāpekṣayā śatāditvena vyapadiśyata evaṃ tad eva dharmirūpaṃ tattaddharmalakṣaṇāvasthābhedenānyatvena pratinirdiśyata ity arthaḥ / dārṣṭāntikārthaṃ dṛṣṭāntāntaram āha — yathā caikatve 'pīti / atrāntare paroktaṃ doṣam utthāpayati — avastheti / avasthāpariṇāme dharmalakṣaṇāvasthāpariṇāme kauṭasthyadoṣaprasaṅga ukto dharmidharmalakṣaṇāvasthānām / pṛcchati — katham iti / uttaram — adhvano vyāpāreṇeti / dadhnaḥ kila yo 'nāgato 'dhvā tasya vyāpāraḥ kṣīrasya vartamānatvaṃ tena vyavahitatvād dhetoḥ / yadā dharmo dadhilakṣaṇaḥ svavyāpāraṃ dādhikādyārambhaṃ kṣīre sann api na karoti tadānāgataḥ / yadā karoti tadā vartamānaḥ / yadā kṛtvā nivṛttaḥ sann eva svavyāpārād dādhikādyārambhāt tadātīta iti / evaṃ traikālye 'pi sattvād dharmadharmiṇor lakṣaṇānām avasthānāṃ ca kauṭasthyaṃ prāpnoti / sarvadā sattā hi nityatvaṃ, caturṇām api ca sarvadā sattve 'sattve vā notpādaḥ, tāvanmātraṃ ca lakṣaṇaṃ kūṭasthanityatāyāḥ / na hi citiśakter api kūṭasthanityāyāḥ kaścid anyo viśeṣa iti bhāvaḥ / pariharati — nāsau doṣaḥ, kasmād guṇinityatve 'pi guṇānāṃ vimardo 'nyonyābhibhāvyābhibhāvakatvaṃ tasya vaicitryāt / etad uktaṃ bhavati — yady api sarvadā sattvaṃ caturṇām api guṇiguṇānāṃ tathāpi guṇavimardavaicitryeṇa tadātmabhūtatadvikārāvirbhāvatirobhāvabhedena pariṇāmaśālitayā na kauṭasthyam / citiśaktes tu na svātmabhūtavikārāvirbhāvatirobhāva iti kauṭasthyam / yathāhuḥ —

[3.13.3]

"nityaṃ tam āhur vidvāṃso yatsvabhāvo na naśayti" iti /

[3.13.4]

vimardavaicitryam eva vikāravaicitrye hetuṃ prakṛtau vikṛtau ca darśayati — yathā saṃsthānaṃ pṛthivyādipariṇāmalakṣaṇam ādimad dharmamātraṃ vināśi tirobhāvi śabdādīnāṃ śabdasparśarūparasagandhatanmātrāṇāṃ svakāryam apekṣyāvināśinām atirobhāvinām / prakṛtau darśayati — evaṃ liṅgam iti / tasmin vikārasaṃjñā na tv evaṃ vikāravatī citiśaktir iti bhāvaḥ / tad evaṃ parīkṣakasiddhāṃ vikṛtiṃ prakṛtiṃ codāhṛtya vikṛtāv eva lokasiddhāyāṃ guṇavimardavaicitryaṃ dharmalakṣaṇāvasthāpariṇāmavaicitryahetum udāharati — tatredam udāharaṇam iti / na cāyaṃ niyamo lakṣaṇānām evāvasthāpariṇāma iti / sarveṣām eva dharmalakṣaṇāvasthābhedānām avasthāśabdavācyatvād eka evāvasthāpariṇāmaḥ sarvasādhāraṇa ity āha — dharmiṇo 'pīti / vyāpakaṃ pariṇāmalakṣaṇam āha — avasthitasya dravyasyeti / dharmaśabda āśritatvena dharmalakṣaṇāvasthāvācakaḥ // 3.13 //

{3.14}

[3.14.1]

"śāntoditāvyapadeśyadharmānupātī dharmī // 3.14 //" (yosū 3.14)

[3.14.2]

yasyaiṣa trividhaḥ pariṇāmas taṃ dharmiṇaṃ sūtreṇa lakṣayati — tatra — śāntoditāvyapadeśyadharmānupātī dharmī / dharmo 'syāstīti dharmīti nāvijñāte dharme sa śakyo jñātum iti dharmaṃ darśayati — yogyateti / dharmiṇo dravyasya mṛdādeḥ śaktir eva cūrṇapiṇḍaghaṭādyutpattiśaktir eva dharmas teṣāṃ tatrāvyaktatvena bhāva iti yāvat / nanv evam avyaktatayā santas te tataḥ prādurbhavantu / udakāharaṇādayas tu taiḥ svakāraṇād anāsāditāḥ kutaḥ prāptā ity ata uktaṃ — yogyatāvacchinneti / yo 'sau ghaṭādīnām utpattiśaktiḥ sodakāharaṇādiyogyatāvacchinnā, tenodakāharaṇādayo 'pi ghaṭādibhiḥ svakāraṇād eva prāptā iti nākasmikā iti bhāvaḥ / athavā ke dharmiṇa ity atrottaraṃ — yogyatāvacchinnā dharmiṇa iti / ko dharma ity atrottaraṃ śaktir eva dharmas teṣāṃ yogyataiva dharma ity arthaḥ / atas tadvān dharmīti siddhaṃ bhavati / tatsadbhāve pramāṇam āha — sa ca phalaprasavabhedānumita ekasya dharmiṇo 'nyaś cānyaś ca cūrṇapiṇḍaghaṭādirūpa ity arthaḥ / kāryabhedadarśanāc ca bhinna iti yāvat / paridṛṣṭa upalabdhaḥ / tatrānubhavārohiṇo vartamānasya mṛtpiṇḍasya śāntāvyapadeśyābhyāṃ mṛccūrṇamṛdghaṭābhyāṃ bhedam āha — tatra vartamāna iti / yadi na bhidyeta piṇḍavac cūrṇaghaṭayor api tadvad eva svavyāpāravyāptiprasaṅga iti bhāvaḥ / avyaktasya tu piṇḍasya noktaṃ bhedasādhanaṃ saṃbhavatīty āha — yadā tv iti / ko 'sau kena bhedasādhanena bhidyeteti / tad evaṃ dharmāṇāṃ bhedasādhanam abhidhāya taṃ bhedaṃ vibhajate — tatra ye khalv iti / uditā iti vartamānā ity arthaḥ / adhvanāṃ paurvāparyaṃ niyamayati — te ceti / codayati — kimartham iti / kiṃnimittam atītasyānantarā na bhavanti vartamānāḥ / hetum āha siddhāntī — pūrvapaścimatāyā abhāvāt / viṣayeṇa viṣayiṇīm anupalabdhiṃ sūcayati / anupalambham evopalambhavaidharmyeṇa darśayati — yathānāgatavartamānayor iti / upasaṃharati — tat tasmād anāgata eva samanantaraḥ pūrvatvena bhavati vartamānasya nātītaḥ / atītasya vartamānaḥ pūrvatvena samanantaro nāvyapadeśyaḥ / tasmād adhvanāṃ yaviṣṭho 'tīta iti siddham / syād etad anubhūyamānānubhūtatayoditātītau śakyāv unnetum avyapadeśyās tu punar dharmā avyapadeśyatayaivaṃ śakyā nonnetum ity āśayavān pṛcchati — athāvyapadeśyāḥ ke keṣu samīkṣāmahe / atrottaram āha — sarvaṃ sarvātmakam iti / yatroktam iti / tad evopapādayati — jalabhūmyor iti / jalasya hi rasarūpasparśaśabdavato bhūmeś ca gandharasarūpasparśaśabdavatyāḥ pāriṇāmikaṃ vanaspatilatāgulmādiṣu mūlaphalaprasavapallavādigatarasādivaiśvarūpyaṃ dṛṣṭam / so 'yam anevamātmikāyā bhūmer anīdṛśasya vā jalasya na pariṇāmo bhavitum arhati / upapāditaṃ hi nāsad utpadyata iti / tathā sthāvarāṇāṃ pāriṇāmikaṃ jaṅgameṣu manuṣyapaśumṛgādiṣu rasādivaicitryaṃ dṛṣṭam / upayuñjānā hi te phalādīni rūpādibhedasaṃpadam āsādayanti / evaṃ jaṅgamānāṃ pāriṇāmikaṃ sthāvareṣu dṛṣṭam / rudhirāvasekāt kila dāḍimīphalāni tālaphalamātrāṇi bhavanti / upasaṃharati — evaṃ sarvaṃ jalabhūmyādi sarvarasādyātmakam / tatra hetum āha — jātyanucchedena jalatvabhūmitvādijāteḥ sarvatra pratyabhijñāyamānatvenānucchedāt / nanu sarvaṃ cet sarvātmakaṃ hanta bhoḥ sarvasya sarvadā sarvatra sarvathā saṃnidhānāt samānakālaṃ bhāvānāṃ vyaktiḥ prasajyeta, na khalu saṃnihitāvikalakāraṇaṃ kāryaṃ vilambitum arhatīty ata āha — deśakāleti / yady api kāraṇaṃ sarvaṃ sarvātmakaṃ tathāpi yo yasya kāryasya deśo yathā kuṅkumasya kāśmīraḥ / teṣāṃ sattve 'pi pāñcālādiṣu na samudācāra iti na kuṅkumasya pāñcālādiṣv abhivyaktiḥ / evaṃ nidāghe na prāvṛṣaḥ samudācāra iti na tadā śālīnām / evaṃ na mṛgī manuṣyaṃ prasūte na tasyāṃ manuṣyākārasamudācāra iti / evaṃ nāpuṇyavān sukharūpaṃ bhuṅkte na tasmin puṇyanimittasya samudācāra iti / tasmād deśakālākāranimittānām apabandhād apagamān na samānakālam ātmanāṃ bhāvānām abhivyaktir iti / tad evaṃ dharmān vibhajya teṣu dharmiṇo 'nugamaṃ darśayati — ya eteṣv iti / sāmānyaṃ dharmirūpaṃ viśeṣo dharmas tadātmobhayātmaka ity arthaḥ / tad evam anugataṃ dharmiṇaṃ darśayitvā tam anicchato vaināśikasya kṣaṇikaṃ vijñānamātraṃ cittam icchato 'niṣṭaprasaṅgam uktaṃ smārayati — yasya tv iti / vastupratyabhijñānāc ceti / na hi devadattena dṛṣṭaṃ yajñadattaḥ pratyabhijānāti / tasmād yaś cānubhavitā sa eva pratyabhijñāteti // 3.14 //

{3.15}

[3.15.1]

"kramānyatvaṃ pariṇāmānyatve hetuḥ // 3.15 //" (yosū 3.15)

[3.15.2]

kramānyatvaṃ pariṇāmānyatve hetuḥ / kim ekasya dharmiṇa eka eva dharmalakṣaṇāvasthālakṣaṇaḥ pariṇāma uta bahavo dharmalakṣaṇāvasthālakṣaṇāḥ pariṇāmāḥ / tatra kiṃ prāptam ekatvād dharmiṇa eka eva pariṇāmaḥ / na hi ekarūpāt kāraṇāt kāryabhedo bhavitum arhati tasyākasmikatvaprasaṅgād ityevaṃ prāpta ucyate — kramānyatvāt pariṇāmānyatvam / ekasyā mṛdaś cūrṇapiṇḍaghaṭakapālakaṇākārā pariṇatiparamparā kramavatī laukikaparīkṣakair adhyakṣaṃ samīkṣyate / anyac cedaṃ cūrṇapiṇḍayor ānantaryam anyac ca piṇḍaghaṭayor anyac ca ghaṭakapālayor anyac ca kapālakaṇayor ekatra parasyānyatra pūrvatvāt / so 'yaṃ kramabhedaḥ pariṇāma ekasminn avakalpamānaḥ pariṇāmabhedam āpādayati / eko 'pi ca mṛddharmī kramopanipātitattatsahakārisamavadhānakrameṇa kramavatīṃ pariṇāmaparamparām udvahan nainām ākasmikayatīti bhāvaḥ / dharmapariṇāmānyatvaval lakṣaṇapariṇāmānyatve 'vasthāpariṇāmānyatve ca samānaṃ kramānyatvaṃ hetur iti / tad etad bhāṣyeṇāvadyotyate — ekasya dharmiṇa iti / kramakramavator abhedam āsthāya sa tasya krama ity uktam / tathāvasthāpariṇāmakrama iti / tathā hi — kīnāśena koṣṭhāgāre prayatnasaṃrakṣitā api hi vrīhayo hāyanair atibahubhiḥ pāṇisparśamātraviśīryamāṇāvayavasaṃsthānāḥ paramāṇubhāvam anubhavanto dṛśyante / na cāyam abhinavānām akasmād eva prādurbhavitum arhati / tasmāt kṣaṇaparamparākrameṇa sūkṣmasūkṣmatarasūkṣmatamabṛhadbṛhattarabṛhattamādikrameṇa prāpteṣu viśiṣṭo 'yaṃ lakṣyata iti / tad idaṃ kramānyatvaṃ dharmadharmibhedapakṣa evety āha — ta eta iti / ā vikārebhya ā cāliṅgād āpekṣiko dharmadharmibhāvo mṛdāder api tanmātrāpekṣayā dharmatvād ity āha — dharmo 'pīti / yadā paramārthadharmiṇy aliṅge 'bhedopacāraprayogas taddvāreṇa sāmānādhikaraṇyadvāreṇa dharmy eva dharma iti yāvat / tadaika eva pariṇāmo dharmipariṇāma evety arthaḥ / dharmalakṣaṇāvasthānāṃ dharmisvarūpābhiniveśāt / tad anena dharmiṇo dūrotsāritaṃ kūṭasthanityatvam ity uktaprāyam / dharmapariṇāmaṃ pratipādayan prasaṅgena cittadharmāṇāṃ prakārabhedam āha — cittasyeti / paridṛṣṭāḥ pratyakṣā aparidṛṣṭāḥ parokṣās tatra pratyayātmakāḥ pramāṇādayo rāgādayaś ca / vastumātrā ity aprakāśarūpatām āha / syād etad aparidṛṣṭāś cen na santy evety ata āha — anumānena prāpito vastumātreṇa sadbhāvo yeṣāṃ te tathoktāḥ / paścānmānasādharmyād āgamo 'py anumānam / saptāparidṛṣṭān kārikayā saṃgṛhṇāti — nirodheti / nirodho vṛttīnām asaṃprajñātāvasthā cittasyāgamataḥ saṃskāraśeṣabhāvo 'numānataś ca samadhigamyate / dharmagrahaṇena puṇyāpuṇye upalakṣayati / kvacit karmeti pāṭhas tatrāpi tajjanite puṇyāpuṇye eva gṛhyete / te cāgamataḥ sukhaduḥkhopabhogadarśanād vānumānato gamyete / saṃskāras tu smṛter anumīyate / evaṃ triguṇatvāc cittasya calaṃ ca guṇavṛttam iti pratikṣaṇaṃ pariṇāmo 'numīyate / evaṃ jīvanaṃ prāṇadhāraṇaṃ prayatnabhedo 'saṃviditaś cittasya dharmaḥ śvāsapraśvāsābhyām anumīyate / evaṃ cetasaś ceṣṭā kriyā yathā yathā tais tair indriyaiḥ śarīrapradeśair vā saṃprayujyate / sāpi tatsaṃyogād evānumīyate / evaṃ śaktir apy udbhūtānāṃ kāryāṇāṃ sūkṣmāvasthā cetaso dharmasthūlakāryānubhavād evānumīyata iti // 3.15 //

{3.16}

[3.16.1]

"pariṇāmatrayasaṃyamād atītānāgatajñānam // 3.16 //" (yosū 3.16)

[3.16.2]

ataḥ param ā pādaparisamāpteḥ saṃyamaviṣayas tadvaśīkārasūcanī vibhūtiś ca vaktavyā / tatroktaprakāraṃ pariṇāmatrayam eva tāvat prathamam upāttasakalayogāṅgasya yoginaḥ saṃyamaviṣayatayopakṣipati — pariṇāmatrayasaṃyamād atītānāgatajñānam / nanu yatra saṃyamas tatraiva sākṣātkaraṇaṃ tat kathaṃ pariṇāmatrayasaṃyamo 'tītānāgataṃ sākṣātkārayed ity ata āha — tena pariṇāmatrayaṃ sākṣātkriyamāṇaṃ teṣu pariṇāmeṣv anugate ye atītānāgate tadviṣayaṃ jñānaṃ saṃpādayati / pariṇāmatrayasākṣātkaraṇam eva tadantarbhūtātītānāgatasākṣātkaraṇātmakam iti na viṣayabhedaḥ saṃyamasākṣātkārayor ity arthaḥ // 3.16 //

{3.17}

[3.17.1]

"śabdārthapratyayānām itaretarādhyāsāt saṃkaras tatpravibhāgasaṃyamāt sarvabhūtarutajñānam // 3.17 //" (yosū 3.17)

[3.17.2]

ayam aparaḥ saṃyamasya viṣaya upakṣipyate — śabdārthapratyayānām itaretarādhyāsāt saṃkaras tatpravibhāgasaṃyamāt sarvabhūtarutajñānam / atra vācakaṃ śabdam ācikhyāsuḥ prathamaṃ tāvad vāgvyāpāraviṣayam āha — tatra vāg vāgindriyaṃ varṇavyañjakam aṣṭasthānam / yathāha —

[3.17.3]

"aṣṭau sthānāni varṇānām uraḥ kaṇṭhaḥ śiras tathā / jihvāmūlaṃ ca dantāś ca nāsikauṣṭhau ca tālu ca" (pāṇinīyaśikṣā 13) iti //

[3.17.4]

sā vāg varṇeṣv eva yathālokapratītisiddheṣv arthavatī na ca vācaka ity arthaḥ / śrotravyāpāraviṣayaṃ nirūpayati — śrotraṃ punar dhvaner udānasya vāgindriyābhighātino yaḥ pariṇatibhedo varṇātmā tenākāreṇa pariṇataṃ tanmātraviṣayaṃ na tu vācakaviṣayam ity arthaḥ / yathālokapratītisiddhebhyo varṇebhyo vācakaṃ bhinatti — padaṃ punar vācakaṃ punar nādānusaṃhārabuddhinirgrāhyaṃ yathāpratītisiddhān nādān varṇān pratyekaṃ gṛhītvānu paścād yā saṃharaty ekatvam āpādayati gaur ity etad ekaṃ padam iti tayā padaṃ gṛhyate / yady api prācyo 'pi buddhayo varṇākāraṃ padam eva pratyekaṃ gocarayanti tathāpi na viśadaṃ prathate / carame tu vijñāne tad ativiśadam iti nādānusaṃhārabuddhinirgrāhyam uktam / yas tu vaijātyād ekapadānubhavam avijñāya varṇān eva vācakān ātiṣṭhate taṃ pratyāha — varṇā iti / te khalv amī varṇāḥ pratyekaṃ vācyaviṣayāṃ dhiyam ādadhīran nāgadantakā iva śikyāvalambanaṃ saṃhatā vā grāvāṇa iva piṭharadhāraṇam / na tāvat prathamaḥ kalpaḥ / ekasmād arthapratīter anutpatter utpattau vā dvitīyādīnām anuccāraṇaprasaṅgo niṣpāditakriye karmaṇi viśeṣānādhāyinaḥ sādhanasya sādhananyāyātipātāt / tasmād dvitīyaḥ pariśiṣyate / saṃbhavati hi grāvṇāṃ saṃhatānāṃ piṭharadhāraṇam ekasamayabhāvitvāt / varṇānāṃ tu yaugapadyāsaṃbhavo 'taḥ parasparam anugrāhyānugrāhakatvāyogāt saṃbhūyāpi nārthadhiyam ādadhate / te padarūpam ekam asaṃspṛśantas tādātmyenāta evānupasthāpayanta āvirbhūtās tirobhūtā ayaḥśalākākalpāḥ pratyekam apadasvarūpā ucyante / yadi punaḥ padam ekaṃ tādātmyena spṛśeyur varṇās tato noktadoṣaprasaṅga ity āha — varṇaḥ punar ekaikaḥ padātmā sarvābhidhānaśaktipracitaḥ sarvābhir abhidhānaśaktibhir nicito gogaṇagauranagetyādiṣu hi gakāro gotvādyarthābhidhāyiṣu dṛṣṭa iti tattadabhidhānaśaktiḥ / evaṃ somaśocir ityādiṣv īśvarādyarthābhidhāyiṣu padeṣv ovarṇo dṛṣṭa iti so 'pi tattadabhidhānaśaktiḥ / evaṃ sarvatrohanīyam / sa caikaiko varṇo gakārādiḥ sahakāri yad varṇāntaram okārādi tad eva pratiyogi pratisaṃbandhi yasya sa tathoktas tasya bhāvas tattvaṃ tasmād vaiśvarūpyaṃ nānātvam ivāpanno na tu nānātvam āpannas tasya tattvād eva pūrvo varṇo gakāra uttareṇaukāreṇa gaṇādipadebhyo vyāvartyottaraś caukāro gakāreṇa śocirādipadebhyo vyāvartya viśeṣe gotvavācake gopadasphoṭe 'vasthāpito 'nusaṃhārabuddhau / ayam abhisaṃdhiḥ — arthapratyayo hi varṇair niyatakramatayā parasparam asaṃbhavadbhir aśakyaḥ kartum / na ca saṃskāradvārāgneyādīnām iva paramāpūrve vā svarge vā janayitavye 'niyatakramāṇām api sāhityam arthabuddhyupajanane varṇānām iti sāṃprataṃ vikalpāsahatvāt / sa khalv ayaṃ varṇānubhavajanyaḥ saṃskāraḥ smṛtiprasavahetur anyo vāgneyādijanya ivāpūrvābhidhāno na tāvad anantaraḥ kalpanāgauravāpatteḥ / sa eva tāvad adṛṣṭapūrvaḥ kalpanīyas tasya ca kramavadbhir varṇānubhavair ekasya janyatvaṃ na saṃbhavatīti tajjātīyānekāvāntarasaṃskārakalpaneti gauravam / na caiṣa jñāpakahetvaṅgam ajñātas tadaṅgatām anubhavatīti / na khalu saṃbandho 'rthapratyāyanāṅgam ajñāto 'ṅgatām upaiti / smṛtiphalaprasavānumitas tu saṃskāraḥ svakāraṇānubhavaviṣayaniyato na viṣayāntare pratyayam ādhātum utsahate / anyathā yat kiṃcid evaikaikam anubhūya sarvaḥ sarvaṃ jānīyād iti / na ca pratyekavarṇānubhavajanitasaṃskārapiṇḍalabdhajanmasmṛtidarpaṇasamārohiṇo varṇāḥ samadhigatasahabhāvā vācakā iti sāṃpratam / kramākramaviparītakramānubhūtānāṃ tatrāviśeṣeṇārthadhījananaprasaṅgāt / na caitat smaraṇajñānaṃ pūrvānubhavavartinīṃ parāparatāṃ gocarayitum arhati / tasmād varṇebhyo 'saṃbhavann arthapratyaya ekapadānubhavam eva svanimittam upakalpayati / na caiṣa pade 'pi prasaṅgaḥ / tad dhi pratyekam eva prayatnabhedabhinnā dhvanayo vyañjayantaḥ parasparavisadṛśatattatpadavyañjakadhvanibhis tulyasthānakaraṇaniṣpannāḥ sadṛśāḥ santo 'nyonyavisadṛśaiḥ padaiḥ padam ekaṃ sadṛśam āpādayantaḥ pratiyogibhedena tattatsādṛśyānāṃ bhedāt tadupadhānād ekam apy anavayavam api sāvayavam ivānekātmakam ivāvabhāsayanti, yathā niyatavarṇaparimāṇasaṃsthānaṃ mukham ekam api maṇikṛpāṇadarpaṇādayo vibhinnavarṇaparimāṇasaṃsthānam anekam ādarśayanti na paramārthataḥ / sādṛśyopadhānabhedakalpitā bhāgā eva nirbhāgasya padasya varṇās tena tadbuddhir varṇātmanā padabhede sphoṭam abhedam eva nirbhāgam eva sabhedam iva sabhāgam ivālambate / ato gopadasphoṭabhedasyaikasya gakārabhāgo gaurādipadasphoṭasādṛśyena na nirdhārayanti svabhāginam ity okāreṇa viśiṣṭo nirdhārayaty evam okāro 'pi bhāgaḥ śocirādipadasadṛśatayā na śakto nirdhārayituṃ svabhāginaṃ gopadasphoṭam iti gakāreṇa viśiṣṭo nirdhārayati / asahabhāvinām api ca saṃskāradvāreṇāsti sahabhāva iti viśeṣaṇaviśeṣyabhāvopapattiḥ / na ca bhinnaviṣayatvaṃ saṃskārayor bhāgadvayaviṣayayor anubhavayos tajjanmanoś ca saṃskārayor ekapadaviṣayatvāt / kevalabhāgānubhavena padam avyaktam anubhūyate 'nusaṃhāradhiyā tu bhāgānubhavayonisaṃskāralabdhajanmanā vyaktam iti viśeṣaḥ / avyaktānubhavāś ca prāñcaḥ saṃskārādhānakrameṇa vyaktam anubhavam ādadhānā dṛṣṭā yathā dūrād vanaspatāv astipratyayā avyaktā vyaktavanaspatipratyayahetavaḥ / na ceyaṃ vidhā varṇānām arthapratyāyane saṃbhavinī / no khalu varṇāḥ pratyekam avyaktam arthapratyayam ādadhaty ante vyaktam iti śakyaṃ vaktum / pratyakṣajñāna eva niyamād vyaktāvyaktatvasya / varṇādheyas tv arthapratyayo na pratyakṣas tad eṣa varṇebhyo jāyamānaḥ sphuṭa eva jāyeta / na vā jāyeta na tv asphuṭaḥ / sphoṭasya tu dhvanivyaṅgyasya pratyakṣasya sataḥ sphuṭāsphuṭatve kalpyete ity asamānam / evaṃ pratyekavarṇānubhavajanitasaṃskārasahitaśrotralabdhajanmany anusaṃhārabuddhau saṃhatā varṇā ekapadasphoṭabhāvam āpannāḥ prayatnaviśeṣavyaṅgyatayā prayatnaviśeṣasya ca niyatakramāpekṣatayā kramasyānyatve tadabhivyañjakaprayatnaviśeṣābhāvena tadabhivyaktyabhāvaprasaṅgāt kramānurodhino 'rthasaṃketenāvacchinnāḥ saṃketāvacchedam eva laukikaṃ sabhāgapadaviṣayaṃ darśayanti, iyanto dvitrās tricaturāḥ pañcaṣā vā ete sarvābhidhānaśaktiparivṛtā gakāraukāravisarjanīyāḥ sāsnādimantam artham avadyotayantīti / tat kim idānīṃ saṃketānusāreṇa varṇānām eva vācakatvaṃ tathā ca na padaṃ nāma kiṃcid ekam ity ata āha — tad eteṣām iti / dhvaninimittaḥ kramo dhvanikramaḥ / upasaṃhṛto dhvanikramo yeṣu te tathoktāḥ / buddhyā nirbhāsyate prakāśyata iti buddhinirbhāsaḥ / saṃketāvacchinnāḥ sthūladarśilokāśayānurodhena gakāraukāravisarjanīyā ity uktam / gakārādīnām api tadbhāgatayā tādātmyena vācakatvāt pratītyanusāratas tv ekam eva padaṃ vācakam ity arthaḥ / etad eva spaṣṭayati — tad ekaṃ padaṃ lokabuddhyā pratīyata iti saṃbandhaḥ / kasmād ekam ity ata āha — ekabuddhiviṣayo gaur ity ekaṃ padam ity ekākārāyā buddher viṣayo yatas tasmād ekam / tasya vyañjakam āha — ekaprayatnākṣiptam iti / rasa itipadavyañjakāt prayatnād vilakṣaṇaḥ sara itipadavyañjakaḥ prayatnaḥ / sa copakramataḥ sara itipadavyaktilakṣaṇaphalāvacchinnaḥ pūrvāparībhūta ekas tadākṣiptaṃ bhāgānāṃ sādṛśyopadhānabhedakalpitānāṃ paramārthasatām abhāvād abhāgam / ata eva pūrvāparībhūtabhāvād akramam / nanu varṇāḥ pūrvāparībhūtās te cāsya bhāgā iti katham akramam abhāgaṃ cety ata āha — avarṇam / na hy asya varṇā bhāgāḥ kiṃ tu sādṛśyopadhānabhedāt padam eva tena tenākāreṇāparamārthasatā prathate / na hi maṇikṛpāṇadarpaṇādivartīni mukhāni mukhasya paramārthasato 'vayavā iti / bauddham anusaṃhārabuddhau viditam antyavarṇapratyayasya vyāpāraḥ saṃskāraḥ pūrvavarṇānubhavajanitasaṃskārasahitas tenopasthāpitaṃ viṣayīkṛtam / varṇānubhavatattatsaṃskārāṇāṃ ca padaviṣayatvam upapāditam adhastāt / syād etad abhāgam akramam avarṇaṃ cet padatattvaṃ kasmād evaṃvidhaṃ kadācin na prathate na hi lākṣārasāvasekopadhānāpāditāruṇabhāvaḥ sphaṭikamaṇis tadapagame svacchadhavalo nānubhūyate tasmāt pāramārthikā eva varṇā ity ata āha — paratreti / pratipipādayiṣayā varṇair evābhidhīyamānair uccāryamāṇaiḥ śrūyamāṇaiś ca śrotṛbhir anādir yo 'yaṃ vāgvyavahāro vibhaktavarṇapadanibandhanas tajjanitā vāsanā sāpy anādir eva / tadanuviddhayā tadvāsitayā lokabuddhyā vibhaktavarṇarūṣitapadāvagāhinyā siddhavat paramārthavat saṃpratipattyā saṃvādena vṛddhānāṃ padaṃ pratīyate / etad uktaṃ bhavati — asti kaścid upādhir ya upadheyena saṃyujyate viyujyate ca / yathā lākṣādis tatra tadviyoge sphaṭikaḥ svābhāvikena svacchadhavalena rūpeṇa prakāśata iti yujyate / padapratyayasya tu prayatnabhedopanītadhvanibhedād anyato 'nutpādāt tasya ca sadā sādṛśyadoṣarūṣitatayā varṇātmanaiva pratyayajanakatvam iti kuto nirupādhinaḥ padasya prathā / yathāhuḥ —

[3.17.5]

"dhvanayaḥ sadṛśātmāno viparyāsasya hetavaḥ / upalambhakam eteṣāṃ viparyāsasya kāraṇam / upāyatvāc ca niyataḥ padadarśitadarśinām / jñānasyaiva ca bādheyaṃ loke dhruvam upaplavaḥ" iti /

[3.17.6]

yataḥ padātmā vibhaktavarṇarūṣitaḥ prakāśate 'taḥ sthūladarśī loko varṇān eva padam abhimanyamānas tān eva prakārabhedabhājo 'rthabhede saṃketayatīty āha — tasyeti / tasya padasyājānata ekasyāpi saṃketabuddhitaḥ sthūladarśilokahitāya varṇātmanā vibhāgaḥ / vibhāgam āha — etāvatāṃ na nyūnānām adhikānāṃ vā, evaṃjātīyako nairantaryakramaviśeṣo 'nusaṃhāra ekabuddhyupagraha ekasyārthasya gotvāder vācaka iti / nanu yady ekasyārthasyāyaṃ śabdo vācaka iti saṃketo hanta bhoḥ śabdārthayor netaretarādhyāsas tarhīty ata āha — saṃketas tv iti / smṛtāv ātmā svarūpaṃ yasya sa tathoktaḥ / na hi kṛta ity eva saṃketo 'rtham avadhārayaty api tu smaryamāṇaḥ / etad uktaṃ bhavati — abhinnākāra eva saṃkete kathaṃcid bhedaṃ vikalpya ṣaṣṭhī prayukteti / ya eṣāṃ pravibhāgajñaḥ sa tatra saṃyame bhavati sarvavit sarvabhūtarutajña iti / tad evaṃ vikalpitavarṇabhāgam ekam anavayavaṃ padaṃ vyutpādya kalpitapadavibhāgaṃ vākyam ekam anavayavaṃ vyutpādayitum āha — sarvapadeṣu cāsti vākyaśaktiḥ / ayam abhisaṃdhiḥ — parapratyāyanāya śabdaḥ prayujyate tatra tad eva ca paraṃ prati pratipādayitavyaṃ yat taiḥ pratipitsitaṃ, tad eva taiḥ pratipitsitaṃ yadupādānādigocaraḥ / na ca padārthamātraṃ tadgocaraḥ kiṃ tu vākyārtha iti vākyārthaparā eva sarve śabdās tena sa eva teṣām arthaḥ / ato yatrāpi kevalasya padasya prayogas tatrāpi padāntareṇa sahaikīkṛtya tato 'rtho gamyate, na tu kevalāt kasmāt tanmātrasyāsāmarthyāt tathā ca vākyam eva tatra tatra vācakaṃ na tu padāni / tadbhāgatayā tu teṣām apy asti vākyārthavācakaśaktiḥ padārtha iva padabhāgatayā varṇānām / tena yathā varṇa ekaikaḥ sarvapadārthābhidhānaśaktiḥ pracita evaṃ padam apy ekaikaṃ sarvavākyārthābhidhānaśaktipracitam / tad idam uktam — sarvapadeṣu cāsti vākyaśaktir vṛkṣa ity ukte 'stīti gamyate / adhyāhṛtāstipadasahitaṃ vṛkṣa iti padaṃ vākyārthe vartata iti tadbhāgatvād vṛkṣapadaṃ tatra vartate / kasmāt punar astīti gamyata ity ata āha — na sattāṃ padārtho vyabhicaratīti / loka eva hi padānām arthāvadhāraṇopāyaḥ / sa ca kevalaṃ padārtham astyarthenābhisamasya sarvatra vākyārthī karoti so 'yam avyabhicāraḥ sattayā padārthasyāta eva śabdavṛttividāṃ vyavahāro yatrānyat kriyāpadaṃ nāsti tatrāstir bhavantīparaḥ prayoktavya iti / kriyābhedāvyabhicāri prātipadikam uktvā kriyābhedaṃ kārakāvyabhicāriṇaṃ darśayati — tathā ca pacatīty ukta iti / pacatīty ukte hi kārakamātrasya tadanvayayogyasyāvagamād anyavyāvṛttiparas tadbhedānām anuvādaḥ / tad evaṃ bheda eva vākyārtha iti tathānapekṣam api padaṃ vākyārthe vartamānaṃ dṛśyata iti sutarām asti vākyaśaktiḥ padānām ity āha — dṛṣṭaṃ ceti / na caitāvatāpi śrotriyādipadasya svatantrasyaivaṃvidhārthapratyāyanaṃ na yāvad astyādibhir abhisamāso 'sya bhavati / tathā cāsyāpi vākyāvayavatvāt kalpitatvam eveti bhāvaḥ / syād etat padānām eva ced vākyaśaktiḥ kṛtaṃ tarhi vākyena tebhya eva tadarthāvasāyād ity ata āha — tatra vākya iti / uktam etan na kevalāt padāt padārthaḥ pratipitsitaḥ pratīyate na yāvad etat padāntareṇābhisamasyata iti / tathā ca vākyāt padāny apoddhṛtya kalpitāni vākyārthāc cāpoddhṛtya tadekadeśaṃ kārakaṃ vā kriyāṃ vā tatpadaṃ prakṛtyādivibhāgakalpanayā vyākaraṇīyam anvākhyeyam / kimarthaṃ punar etāvatā kleśenānvākhyāyata ity ata āha — anyatheti / ghaṭo bhavati bhavati bhikṣāṃ dehi bhavati tiṣṭhatīti nāmākhyātayoś ca sāmyāt / evam aśvas tvam aśvo yātīti / evam ajāpayaḥ piba, ajāpayaḥ śatrūn iti nāmākhyātasārūpyād anirjñātaṃ nāmatvenākhyātatvena vānvākhyānābhāve niṣkṛṣyājñātaṃ kathaṃ kriyāyāṃ kārake vā vyākriyeta / tasmād vākyāt padāny apoddhṛtya vyākhyātavyāni / na tv anvākhyānād eva pāramārthiko vibhāgaḥ padānām iti / tad evaṃ śabdarūpaṃ vyutpādya śabdārthapratyayānāṃ saṃketāpāditasaṃkarāṇām asaṃkaram ākhyātum upakramate — teṣāṃ śabdārthapratyayānāṃ pravibhāgas tadyathā śvetate prāsāda iti kriyārthaḥ śabdaḥ / sphuṭataro hy atra pūrvāparībhūtāyāḥ kriyāyāḥ sādhyarūpāyāḥ siddharūpaḥ kriyārthaḥ śvetata iti bhinnaḥ śabdaḥ / yatrāpi śabdārthayoḥ siddharūpatvaṃ tatrāpy arthād asti śabdasya bheda ity āha — śvetaḥ prāsāda iti kārakārthaḥ śabdaḥ / abhihitatvāc ca kārakavibhakter abhāvaḥ / arthaṃ vibhajate — kriyākārakātmā tadarthas tayoḥ śabdayor arthaḥ kriyātmā kārakātmā ca / pratyayaṃ vibhajate — pratyayaś ceti / caśabdena tadartha ity etat padam atrānukṛṣyate / tad atrānyapadārthapradhānaṃ saṃbadhyate / sa eva kriyākārakātmārtho yasya sa tathoktaḥ / nanv abhedena pratīteḥ śabdārthapratyayānāṃ saṃkarāt kutaḥ pravibhāga ity āśayavān pṛcchati — kasmād iti / uttaram āha — so 'yam ity abhisaṃbandhād iti / saṃketopādhir ekākārapratyayo na tu tāttvika ity arthaḥ / saṃketasya nimittatā darśitā saṃketa iti saptamyā / paramārtham āha — yas tu śveto 'rtha iti / avasthā navapurāṇatvādayaḥ / sahagataḥ saṃkīrṇaḥ / evaṃ ca pravibhāgasaṃyamād yoginaḥ sarveṣāṃ bhūtānāṃ paśumṛgasarīsṛpavayaḥprabhṛtīnāṃ yāni rutāni tatrāpy avyaktaṃ padaṃ tadarthas tatpratyayaś ceti / tad iha manuṣyavacanavācyapratyayeṣu kṛtaḥ saṃyamaḥ samānajātīyatayā teṣv api kṛta eveti / teṣāṃ rutaṃ tadarthabhedaṃ tatpratyayaṃ ca yogī jānātīti siddham // 3.17 //

{3.18}

[3.18.1]

"saṃskārasākṣātkaraṇāt pūrvajātijñānam // 3.18 //" (yosū 3.18)

[3.18.2]

saṃskārasākṣātkaraṇāt pūrvajātijñānam / jñānajā hi saṃskārāḥ smṛter hetavo 'vidyādisaṃskārā avidyādīnāṃ kleśānāṃ hetavaḥ / vipāko jātyāyurbhogarūpas tasya hetavo dharmādharmarūpāḥ / pūrveṣu bhaveṣv abhisaṃskṛtā niṣpāditāḥ svakāraṇair yathāsaṃskṛtaṃ vyañjanaṃ kṛtam iti gamyate / pariṇāmaceṣṭānirodhaśaktijīvanāny eva dharmāś cittasya tadvad aparidṛṣṭāś cittadharmās teṣu śruteṣv anumiteṣu saparikareṣu saṃyamaḥ saṃskārāṇāṃ dvayeṣāṃ sākṣātkriyāyai samarthaḥ / astu tatra saṃyamāt tatsākṣātkāraḥ pūrvajātisākṣātkāras tu kuta ity ata āha — na ca deśeti / nimittaṃ pūrvaśarīram indriyādi ca / sānubandhasaṃskārasākṣātkāra eva nāntarīyakatayā jātyādisākṣātkāram ākṣipatīty arthaḥ / svasaṃskārasaṃyamaṃ parakīyeṣv atidiśati — paratrāpy evam iti / atra śraddhotpāde hetum anubhavata āvaṭyasya jaigīṣavyeṇa saṃvādam upanyasyati — atredam ākhyānaṃ śrūyata iti / mahākalpo mahāsargaḥ / tanudhara iti nirmāṇakāyasaṃpad uktā / bhavyaḥ śobhano vigalitarajastamomala ity arthaḥ / pradhānavaśitvam aiśvaryaṃ tena hi pradhānaṃ vikṣobhya yasmai yādṛśīṃ kāyendriyasaṃpadaṃ ditsati tasmai tādṛśīṃ datte / svakīyāni ca kāyendriyasahasrāṇi nirmāyāntarikṣe divi bhuvi ca yathecchaṃ viharatīti / saṃtoṣo hi tṛṣṇākṣayo buddhisattvasya praśāntatā dharmaḥ // 3.18 //

{3.19}

[3.19.1]

"pratyayasya paracittajñānam // 3.19 //" (yosū 3.19)

[3.19.2]

pratyayasya paracittajñānam / parapratyayasya cittamātrasya sākṣātkaraṇād iti // 3.19 //

{3.20}

[3.20.1]

"na ca tat sālambanaṃ tasyāviṣayībhūtatvāt // 3.20 //" (yosū 3.20)

[3.20.2]

yathā saṃskārasākṣātkāras tadanubandhapūrvajanmasākṣātkāram ākṣipaty evaṃ paracittasākṣātkāro 'pi tadālambanasākṣātkāram ākṣiped iti prāpta āha — na ca tat sālambanaṃ tasyāviṣayībhūtatvāt / sānubandhasaṃskāraviṣayo 'sau saṃyamo 'yaṃ tu paracittamātraviṣaya ity abhiprāyaḥ // 3.20 //

{3.21}

[3.21.1]

"kāyarūpasaṃyamāt tadgrāhyaśaktistambhe cakṣuṣprakāśāsaṃprayoge 'ntardhānam // 3.21 //" (yosū 3.21)

[3.21.2]

kāyarūpasaṃyamāt tadgrāhyaśaktistambhe cakṣuṣprakāśasaṃprayoge 'ntardhānam / pañcātmakaḥ kāyaḥ / sa ca rūpavattayā cākṣuṣo bhavati / rūpeṇa hi kāyaś ca tadrūpaṃ ca cakṣurgrahaṇakarmaśaktim anubhavati / tatra yadā rūpe saṃyamaviśeṣo yoginā kriyate tadā rūpasya grāhyaśaktī rūpavatkāyapratyakṣatāhetuḥ stambhyate / tasmād grāhyaśaktistambhe saty antardhānaṃ yoginas tataḥ parakīyacakṣurjanitena prakāśena jñānenāsaṃprayogaś cakṣurjñānāviṣayatvaṃ yoginaḥ kāyasyeti yāvat / tasmin kartavye 'ntardhānaṃ kāraṇam ity arthaḥ / eteneti / kāyaśabdasparśarasagandhasaṃyamāt tadgrāhyaśaktistambhe śrotratvagrasanaghrāṇaprakāśāsaṃprayoge 'ntardhānam iti sūtram ūhanīyam // 3.21 //

{3.22}

[3.22.1]

"sopakramaṃ nirupakramaṃ ca karma tatsaṃyamād aparāntajñānam ariṣṭebhyo vā // 3.22 //" (yosū 3.22)

[3.22.2]

sopakramaṃ nirupakramaṃ ca karma tatsaṃyamād aparāntajñānam ariṣṭebhyo vā / āyurvipākaṃ ca karma dvividhaṃ sopakramaṃ nirupakramaṃ ca / yat khalv aikabhavikaṃ karma jātyāyurbhogahetus tad āyurvipākam / tac ca kiṃcitkālānapekṣam eva bhogadānāya prasthitaṃ dattabahubhogam alpāvaśiṣṭaphalaṃ pravṛttavyāpāraṃ kevalaṃ tatphalasya sahasā bhoktum ekena śarīreṇāśakyatvād vilambate tad idaṃ sopakramam / upakramo vyāpāras tatsahitam ity arthaḥ / tad eva tu dattastokaphalaṃ tatkālam apekṣya phaladānāya vyāpriyamāṇaṃ kādācitkamandavyāpāraṃ nirupakramam / etad eva nidarśanābhyāṃ viśadayati — tatra yatheti / atraivātivaiśadyāya nidarśanāntaraṃ darśayati — yathā vāgnir iti / parāntaṃ mahāpralayam apekṣyāparānto maraṇam / tasmin karmaṇi dharmādharmayoḥ saṃyamād aparāntajñānam / tataś ca yogī sopakramam ātmanaḥ karma vijñāya bahūn kāyān nirmāya sahasā phalaṃ bhuktvā svecchayā mriyate / prāsaṅgikam āha — ariṣṭebhyo vā / arivat trāsayantīty ariṣṭāni trividhāni maraṇacihnāni / viparītaṃ vā sarvaṃ māhendrajālādivyatirekeṇa grāmanagarādi svargam abhimanyate, manuṣyalokam eva devalokam iti // 3.22 //

{3.23}

[3.23.1]

"maitryādiṣu balāni // 3.23 //" (yosū 3.23)

[3.23.2]

maitryādiṣu balāni / maitryādiṣu saṃyamān maitryādibalāny asya bhavanti / tatra maitrībhāvanāto balaṃ yena jīvalokaṃ sukhākaroti tataḥ sarvahito bhavati / evaṃ karuṇābalāt prāṇino duḥkhād duḥkhahetor vā samuddharati / evaṃ muditābalāj jīvalokasya mādhyasthyam ādhatte / vakṣyamāṇaupayikaṃ bhāvanākāraṇatvaṃ samādher āha — bhāvanātaḥ samādhir yaḥ sa saṃyamaḥ / yady api dhāraṇādhyānasamādhitrayam eva saṃyamo na samādhimātraṃ tathāpi samādhyanantaraṃ kāryotpādāt samādheḥ prādhānyāt tatra saṃyama upacaritaḥ / kvacid bhāvanā samādhir iti pāṭhaḥ / tatra bhāvanāsamādhī samūhasya saṃyamasyāvayavau hetū bhavataḥ / vīryaṃ prayatnaḥ, tena maitryādibalavataḥ puṃsaḥ sukhitādiṣu pareṣāṃ kartavyeṣu prayatno 'vandhyo bhavatīti / upekṣaudāsīnyaṃ, na tatra bhāvanā nāpi sukhādivad bhāvyaṃ kiṃcid astīti // 3.23 //

{3.24}

[3.24.1]

"baleṣu hastibalādīni // 3.24 //" (yosū 3.24)

[3.24.2]

baleṣu hastibalādīni / yasya bale saṃyamas tasya balaṃ labhata iti // 3.24 //

{3.25}

[3.25.1]

"pravṛttyālokanyāsāt sūkṣmavyavahitaviprakṛṣṭajñānam // 3.25 //" (yosū 3.25)

[3.25.2]

pravṛttyālokanyāsāt sūkṣmavyavahitaviprakṛṣṭajñānam / sūkṣme vyavahite viprakṛṣṭe vārthe saṃyamena vinyasya tam adhigacchati // 3.25 //

{3.26}

[3.26.1]

"bhuvanajñānaṃ sūrye saṃyamāt // 3.26 //" (yosū 3.26)

[3.26.2]

bhuvanajñānaṃ sūrye saṃyamāt / ā dhruvādito merupṛṣṭhāt / tad evam anena saṃgrahaślokāntena saṃkṣepataḥ sapta lokān upanyasya vistareṇāha — tatrāvīcer iti / ghanaśabdena pṛthivy ucyate / bhūmiḥ sthānam ity arthaḥ / ete mahānarakā anekopanarakaparivārā boddhavyāḥ / etān eva nāmāntareṇopasaṃharati — maheti / tasya sūryapracārād rātriṃdivaṃ lagnam iva vartate / yam evāsya bhāgaṃ sūryas tyajati tatra rātriḥ / yam eva bhāgam alaṃkaroti tatra dinam iti / sakalajambūdvīpaparimāṇam āha — tad etad yojanaśatasāhasram / kiṃbhūtaṃ yojanānāṃ śatasāhasram ity āha — sumeror diśi diśi tadardhena pañcāśadyojanasahasreṇa vyūḍhaṃ saṃkṣiptam / yato 'sya madhyasthaḥ sumeruḥ samudrāś ca sarṣaparāśikalpā iti dviguṇā dviguṇā iti saṃbandhaḥ / yathā sarṣaparāśir na vrīhirāśir ivocchrito nāpi bhūmisamas tathā samudrā apīty arthaḥ / vicitraiḥ śailair avataṃsair iva saha vartanta iti savicitraśailāvataṃsā dvīpāḥ / tad etat sarvaṃ sadvīpavipinanaganagaranīradhimālāvalayaṃ lokālokaparivṛtaṃ viśvaṃbharāmaṇḍalaṃ brahmāṇḍamadhye vyūḍhaṃ saṃkṣiptaṃ supratiṣṭhitaṃ saṃsthānaṃ saṃniveśo yasya tat tathoktam / ye yatra prativasanti tatra tān darśayati — tatra pātāla iti / sumeroḥ saṃniveśam āha — sumerur iti / tad evaṃ bhūrlokaṃ saprakāram uktvā saprakāram evāntarīkṣalokam āha — graheti / vikṣepo vyāpāraḥ / svarlokam ādarśayati — māhendranivāsina iti / devanikāyā devajātayaḥ / ṣaṇṇām api devanikāyānāṃ rūpotkarṣam āha — sarve saṃkalpasiddhā iti / saṃkalpamātrād evaiṣāṃ viṣayā upanamanti / vṛndārakāḥ pūjyāḥ / kāmabhogino maithunapriyāḥ / aupapādikadehāḥ pitroḥ saṃyogam antareṇākasmād eva divyaṃ śarīram eṣāṃ dharmaviśeṣātisaṃskṛtebhyo 'ṇubhyo bhūtebhyo bhavatīti / maharlokam āha — mahatīti / mahābhūtavaśinaḥ / yad yad etebhyo rocate tat tad eva mahābhūtāni prayacchanti / tadicchātaś ca mahābhūtāni tena tena saṃsthānenāvatiṣṭhante / dhyānāhārā dhyānamātratṛptāḥ pṛṣṭā bhavanti / janalokam āha — prathama ity uktakrameṇa / bhūtendriyavaśina iti / bhūtāni pṛthivyādīnīndriyāṇi śrotrādīni yathā niyoktum icchanti tathaiva niyujyante / uktakramāpekṣayā dvitīyaṃ brahmaṇas tapolokam āha — dvitīya iti / bhūtendriyaprakṛtivaśina iti / prakṛtiḥ pañca tanmātrāṇi tadvaśinas tadicchāto hi tanmātrāṇy eva kāyākāreṇa pariṇamanta ity āgaminaḥ / dviguṇety ābhāsvarebhyo dviguṇāyuṣo mahābhāsvarās tebhyo 'pi dviguṇāyuṣaḥ satyamahābhāsvarā ity arthaḥ / ūrdhvam ity ūrdhvaṃ satyaloke 'pratihatajñānā avīces tu prabhṛty ā tapolokaṃ sūkṣmavyavahitādi sarvaṃ vijānantīty arthaḥ / tṛtīyaṃ brahmaṇaḥ satyalokam āha — tṛtīya iti / akṛto bhavanasya gṛhasya nyāso yais te tathoktāḥ / ādhārābhāvād eva svapratiṣṭhāḥ / sveṣu śarīreṣu pratiṣṭhā yeṣāṃ te tathoktāḥ / pradhānavaśinas tadicchātaḥ sattvarajastamāṃsi pravartante yāvatsargāyuṣaḥ / tathā ca śrūyate —

[3.26.3]

"brahmaṇā saha te sarve saṃprāpte pratisaṃcare / parasyānte kṛtātmānaḥ praviśanti paraṃ padam" (kūrmapurāṇam pūrvakhaṇḍaḥ 12.269) iti //

[3.26.4]

tad evaṃ caturṇāṃ devanikāyānāṃ sādhāraṇadharmān uktvā nāmaviśeṣagrahaṇena dharmaviśeṣān āha — tatreti / acyutā nāma devāḥ sthūlaviṣayadhyānasukhās tena te tṛpyanti / śuddhanivāsā nāma devāḥ sūkṣmaviṣayadhyānasukhās tena te tṛpyanti / satyābhā nāma devā indriyaviṣayadhyānasukhās tena te tṛpyanti / saṃjñāsaṃjñino nāma devā asmitāmātradhyānasukhās tena te tṛpyanti / ta ete sarve saṃprajñātasamādhim upāsate / athāsaṃprajñātasamādhiniṣṭhā videhaprakṛtilayāḥ kasmān na lokamadhye nyasyanta ity ata āha — videhaprakṛtilayās tv iti / buddhivṛttimanto hi darśitaviṣayā lokayātrāṃ vahanto lokeṣu vartante / na caivaṃ videhaprakṛtilayāḥ saty api sādhikāratva ity arthaḥ / tad etad ā satyalokam ā cāvīcer yoginā sākṣātkaraṇīyaṃ, sūryadvāre suṣumnāyāṃ nāḍyām / na caitāvatāpi tatsākṣātkāro bhavatīty ata āha — evaṃ tāvad anyatrāpi suṣumnāyā anyatrāpi yogopādhyāyopadiṣṭeṣu yāvad idaṃ sarvaṃ jagad dṛṣṭam iti / buddhisattvaṃ hi svabhāvata eva viśvaprakāśanasamarthaṃ tamomalāvṛtaṃ yatraiva rajasodghāṭyate tad eva prakāśayati / sūryadvārasaṃyamodghāṭitaṃ tu bhuvanaṃ prakāśayati / na caivam anyatrāpi prasaṅgas tatsaṃyamasya tāvanmātrodghāṭanasāmarthyād iti sarvam avadātam // 3.26 //

{3.27–31}

[3.27–31.1]

"candre tārāvyūhajñānam // 3.27 //" (yosū 3.27)

[3.27–31.2]

"dhruve tadgatijñānam // 3.28 //" (yosū 3.28)

[3.27–31.3]

"nābhicakre kāyavyūhajñānam // 3.29 //" (yosū 3.29)

[3.27–31.4]

"kaṇṭhakūpe kṣutpipāsānivṛttiḥ // 3.30 //" (yosū 3.30)

[3.27–31.5]

"kūrmanāḍyāṃ sthairyam // 3.31 //" (yosū 3.31)

[3.27–31.6]

candre tārāvyūhajñānam / dhruve tadgatijñānam / nābhicakre kāyavyūhajñānam / kaṇṭhakūpe kṣutpipāsānivṛttiḥ / kūrmanāḍyāṃ sthairyam / tatra tatra jijñāsāyāṃ yoginas tatra tatra saṃyamaḥ / evaṃ kṣutpipāsānivṛttihetuḥ saṃyamaḥ sthairyahetuś ca sūtrapadair upadiṣṭo bhāṣyeṇa ca nigadavyākhyātena vyākhyāta iti na vyākhyātaḥ // 3.27 // 3.28 // 3.29 // 3.30 // 3.31 //

{3.32}

[3.32.1]

"mūrdhajyotiṣi siddhadarśanam // 3.32 //" (yosū 3.32)

[3.32.2]

mūrdhajyotiṣi siddhadarśanam / mūrdhaśabdena suṣumnā nāḍī lakṣyate tatra saṃyama iti // 3.32 //

{3.33}

[3.33.1]

"prātibhād vā sarvam // 3.33 //" (yosū 3.33)

[3.33.2]

prātibhād vā sarvam / pratibhohas tadbhavaṃ prātibham / prasaṃkhyānahetusaṃyamavato hi tatprakarṣe prasaṃkhyānodayapūrvaliṅgaṃ yad ūhajaṃ jñānaṃ tena sarvaṃ vijānāti yogī / tac ca prasaṃkhyānasaṃnidhāpanena saṃsārāt tārayatīti tārakam // 3.33 //

{3.34}

[3.34.1]

"hṛdaye cittasaṃvit // 3.34 //" (yosū 3.34)

[3.34.2]

hṛdaye cittasaṃvit / hṛdayapadaṃ vyācaṣṭe — yad idam asmin brahmapure / bṛhattvād ātmā brahma tasya puraṃ nilayas tad dhi tatra vijānāti svam iti / daharaṃ gartaṃ tad eva puṇḍarīkam adhomukhaṃ veśma manasaḥ / cittasaṃvedanatve hetum āha — tatra vijñānaṃ tatra saṃyamāc cittaṃ vijānāti svavṛttiviśiṣṭam // 3.34 //

{3.35}

[3.35.1]

"sattvapuruṣayor atyantāsaṃkīrṇayoḥ pratyayāviśeṣo bhogaḥ parārthāt svārthasaṃyamāt puruṣajñānam // 3.35 //" (yosū 3.35)

[3.35.2]

sattvapuruṣayor atyantāsaṃkīrṇayoḥ pratyayāviśeṣo bhogaḥ parārthāt svārthasaṃyamāt puruṣajñānam / yatra prakāśarūpasyātisvacchasya nitāntābhibhūtarajastamastayā vivekakhyātirūpeṇa pariṇatasya buddhisattvasyātyantikaś caitanyād asaṃkaras tatra kaiva kathā rajastamasor jaḍasvabhāvayor ity āśayavān sūtrakāraḥ sattvapuruṣayor ity uvāca / imam evābhiprāyaṃ gṛhītvā bhāṣyakāro 'py āha — buddhisattvaṃ prakhyāśīlam iti / na prakhyāśīlamātram api tu vivekakhyātirūpeṇa pariṇatam ato nitāntaśuddhaprakāśatayātyantasārūpyaṃ caitanyeneti saṃkara ity ata āha — samāneti / sattvenopanibandhanam avinābhāvaḥ saṃbandhaḥ, samānaṃ sattvopanibandhanaṃ yayo rajastamasos te tathokte / vaśīkāro 'bhibhavaḥ / asaṃkaram āha — tasmāc ceti / cakāro 'pyarthaḥ / na kevalaṃ rajastamobhyām ity arthaḥ / pariṇāmina iti vaidharmyam apariṇāminaḥ puruṣād uktam / pratyayāviśeṣaḥ śāntaghoramūḍharūpāyā buddheś caitanyabimbodgrāheṇa caitanyasya śāntādyākārādhyāropaś candramasa iva svacchasalilapratibimbitasya tatkampāt kampanāropaḥ / bhogahetum āha — darśitaviṣayatvād iti / asakṛd vyākhyātam / nanu buddhisattvam astu puruṣabhinnaṃ bhogas tu puṃsaḥ kuto bhidyata ity ata āha — sa bhogapratyayo bhogarūpaḥ pratyayaḥ sattvasyātaḥ parārthatvād dṛśyo bhogyaḥ / sattvaṃ hi parārthaṃ saṃhatatvāt taddharmaś ca bhoga iti so 'pi parārthaḥ / yasmai ca parasmā asau tasya bhoktur bhogyaḥ / athavānukūlapratikūlavedanīyas tu sukhaduḥkhānubhavo bhogaḥ / na cāyam ātmānam evānukūlayati pratikūlayati vā, svātmani vṛttivirodhād ato 'nukūlanīyapratikūlanīyārtho bhogaḥ / sa bhoktātmā tasya dṛśyo bhogya iti / yas tu tasmāt parārthād viśiṣṭa iti / parārthād iti pañcamyanyapadādhyāhāreṇa vyākhyātā / syād etat puruṣaviṣayā cet prajñā hanta bhoḥ puruṣaḥ prajñāyāḥ prajñeya iti prajñāntaram eva tatra tatrety anavasthāpāta ity ata āha — na ca puruṣapratyayeneti / ayam abhisaṃdhiḥ — cityā jaḍaḥ prakāśyate / na jaḍena citiḥ / puruṣapratyayas tv acidātmā kathaṃ cidātmānaṃ prakāśayet / cidātmā tv aparādhīnaprakāśo jaḍaṃ prakāśayatīti yuktam / buddhisattvātmanety acidrūpatādātmyena jaḍatvam āha / buddhisattvagatapuruṣapratibimbālambanāt puruṣālambanaṃ na tu puruṣaprakāśanāt puruṣālambanam / buddhisattvam eva tu tena pratyayena saṃkrāntapuruṣapratibimbaṃ puruṣacchāyāpannaṃ caitanyam ālambata iti puruṣārthaḥ / atraiva śrutim udāharati — tathā hy uktam īśvareṇa vijñātāram iti / na kenacid ity arthaḥ // 3.35 //

{3.36}

[3.36.1]

"tataḥ prātibhaśrāvaṇavedanādarśāsvādavārtā jāyante // 3.36 //" (yosū 3.36)

[3.36.2]

sa ca svārthasaṃyamo na yāvat pradhānaṃ svakāryaṃ puruṣajñānam abhinirvartayati tāvat tasya purastād yā vibhūtīr ādhatte tāḥ sarvā darśayati — tataḥ prātibhaśrāvaṇavedanādarśāsvādavārtā jāyante / tad anena yogajadharmānugṛhītānāṃ manaḥśrotratvakcakṣurjihvāghrāṇānāṃ yathāsaṃkhyaṃ prātibhajñānadivyaśabdādyaparokṣahetubhāvā uktāḥ / śrotrādīnāṃ pañcānāṃ divyaśabdādyupalambhakānāṃ tāntrikyaḥ saṃjñāḥ śrāvaṇādyāḥ / sugamaṃ bhāṣyam // 3.36 //

{3.37}

[3.37.1]

"te samādhāv upasargā vyutthāne siddhayaḥ // 3.37 //" (yosū 3.37)

[3.37.2]

kadācid ātmaviṣayasaṃyame pravṛttas tatprabhāvād amūr arthāntarasiddhīr adhigamya kṛtārthamanyaḥ saṃyamād viramed ata āha — te samādhāv upasargā vyutthāne siddhayaḥ / vyutthitacitto hi tāḥ siddhīr abhimanyate / janmadurgata iva draviṇakaṇikām api draviṇasaṃbhāram / yoginā tu samāhitacittenopanatābhyo 'pi tābhyo virantavyam / abhisaṃhitatāpatrayātyantikopaśamarūpaparamapuruṣārthaḥ sa khalv ayaṃ kathaṃ tatpratyanīkāsu siddhiṣu rajyeteti sūtrabhāṣyayor arthaḥ // 3.37 //

{3.38}

[3.38.1]

"bandhakāraṇaśaithilyāt pracārasaṃvedanāc ca cittasya paraśarīrāveśaḥ // 3.38 //" (yosū 3.38)

[3.38.2]

tad evaṃ jñānarūpam aiśvaryaṃ puruṣadarśanāntaṃ saṃyamaphalam uktvā kriyārūpam aiśvaryaṃ saṃyamaphalam āha — bandhakāraṇaśaithilyāt pracārasaṃvedanāc ca cittasya paraśarīrāveśaḥ / samādhibalād iti / bandhakāraṇaviṣayasaṃyamabalāt prādhānyāt samādhigrahaṇam / pracaraty anenāsminn iti pracāraḥ / cittasya gamāgamādhvāno nāḍyas tasmin pracāre saṃyamāt tadvedanaṃ, tasmāc ca bandhakāraṇaśaithilyān na tena pratibadhyate / apratibaddham apy unmārgeṇa gacchan na svaśarīrād apratyūhaṃ niṣkrāmati / na ca paraśarīram āviśati / tasmāt tatpracāro 'pi jñātavyaḥ / indriyāṇi ca cittānusārīṇi paraśarīre yathādhiṣṭhānaṃ niviśanta iti // 3.38 //

{3.39}

[3.39.1]

"udānajayāj jalapaṅkakaṇṭakādiṣv asaṅga utkrāntiś ca // 3.39 //" (yosū 3.39)

[3.39.2]

udānajayāj jalapaṅkakaṇṭakādiṣv asaṅga utkrāntiś ca / samastendriyavṛttir jīvanaṃ prāṇādilakṣaṇā prāṇādayo lakṣaṇaṃ yasyāḥ sā tathoktā / dvayīndriyāṇāṃ vṛttir bāhyābhyantarī ca / bāhyā rūpādyālocanalakṣaṇā / ābhyantarī tu jīvanaṃ, sā hi prayatnabhedaḥ śarīropagṛhītamārutakriyābhedahetuḥ sarvakaraṇasādhāraṇaḥ / yathāhuḥ —

[3.39.3]

"sāmānyakaraṇavṛttiḥ prāṇādyā vāyavaḥ pañca" (sāṃkhyakārikā 29) iti /

[3.39.4]

tair asya lakṣaṇīyatvāt tasya prayatnasya kriyā kāryaṃ pañcatayī / prāṇa ā nāsikāgrād ā ca hṛdayād avasthitaḥ / aśitapītāhārapariṇatibhedaṃ rasaṃ tatra tatra sthāne samam anurūpaṃ nayan samānaḥ / ā hṛdayād ā ca nābher asyāvasthānam / mūtrapurīṣagarbhādīnām apanayanahetur apānaḥ / ā nābher ā ca pādatalād asya vṛttiḥ / unnayanād ūrdhvaṃ nayanād rasādīnām udānaḥ / ā nāsikāgrād ā ca śiraso vṛttir asya / vyāpī vyānaḥ / eṣām uktānāṃ pradhānaṃ prāṇas tadutkrame sarvotkramaśruteḥ "prāṇam utkrāmantam anu sarve prāṇā utkrāmanti" (bṛhadāraṇyakopaniṣat 4.4.2) iti / tad evaṃ prāṇādīnāṃ kriyāsthānabhedena bhedaṃ pratipādya sūtrārtham avatārayati — udānajayād iti / udāne kṛtasaṃyamas tajjayāj jalādibhir na pratihanyate / utkrāntiś cārcirādimārgeṇa bhavati prāyaṇakāle / tasmāt tām utkrāntiṃ vaśitvena pratipadyate / prāṇādisaṃyamāt tadvijaye bhūtajaya etāḥ kriyāḥ sthānavijayādibhedāt pratipattavyāḥ // 3.39 //

{3.40}

[3.40.1]

"samānajayāj jvalanam // 3.40 //" (yosū 3.40)

[3.40.2]

samājanayāj jvalanam / tejasaḥ śārīrasyopadhmānam uttejanam // 3.40 //

{3.41}

[3.41.1]

"śrotrākāśayoḥ saṃbandhasaṃyamād divyaṃ śrotram // 3.41 //" (yosū 3.41)

[3.41.2]

svārthasaṃyamād anvācayaśiṣṭaṃ śrāvaṇādy uktaṃ saṃprati śrāvaṇādyarthād eva saṃyamāc chrāvaṇādi bhavatīty āha — śrotrākāśayoḥ saṃbandhasaṃyamād divyaṃ śrotram / saṃyamaviṣayaṃ śrotrākāśayoḥ saṃbandham ādhārādheyabhāvam āha — sarvaśrotrāṇām āhaṃkārikāṇām apy ākāśaṃ karṇaśaṣkulīvivaraṃ pratiṣṭhā tadāyatanaṃ śrotraṃ tadupakārāpakārābhyāṃ śrotrasyopakārāpakāradarśanāt / śabdānāṃ ca śrotrasahakāriṇāṃ pārthivādiśabdagrahaṇe kartavye karṇaśaṣkulīsuṣiravarti śrotraṃ svāśrayanabhogatāsādhāraṇaśabdam apekṣate / gandhādiguṇasahakāribhir ghrāṇādibhir bāhyaṃ pṛthivyādivartigandhādyālocane kārye dṛṣṭam / āhaṃkārikam api ghrāṇrasanatvakcakṣuḥśrotraṃ bhūtādhiṣṭhānam eva bhūtopakārāpakārābhyāṃ ghrāṇādīnām upakārāpakāradarśanād ity uktam / tac cedaṃ śrotram āhaṃkārikam ayaḥpratimam ayaskāntamaṇikalpena vaktṛvaktrasamutpannena vaktrasthena śabdenākṛṣṭaṃ svavṛttiparamparayā vaktṛvaktram āgataṃ śabdam ālocayati / tathā ca digdeśavartiśabdapratītiḥ prāṇabhṛnmātrasya nāsati bādhake 'pramāṇīkṛtā bhaviṣyatīti / tathā ca pañcaśikhasya vākyam — tulyadeśaśravaṇānām ekadeśaśrutitvaṃ sarveṣāṃ bhavatīti / tulyadeśāni śravaṇāni śrotrāṇi yeṣāṃ caitrādīnāṃ te tathoktāḥ / sarveṣāṃ śravaṇāny ākāśavartīnīty arthaḥ / tac ca śrotrādhiṣṭhānam ākāśaṃ śabdaguṇatanmātrād utpannaṃ śabdaguṇakaṃ yena śabdena sahakāriṇā pārthivādīñ śabdān gṛhṇāti / tasmāt sarveṣām ekajātīyā śrutiḥ śabda ity arthaḥ / tad anena śrotrādhiṣṭhānatvam ākāśasya śabdaguṇatvaṃ ca darśitam iti / tac caikadeśaśrutitvam ākāśasya liṅgam / sā hy ekajātīyā śabdavyañjikā śrutir yadāśrayā tad evākāśaśabdavācyam / na hīdṛśīṃ śrutim antareṇa śabdavyaktiḥ / na cedṛśī śrutiḥ pṛthivyādiguṇas tasya svātmani vyaṅgyavyañjakatvānupapatter iti / anāvaraṇaṃ cākāśaliṅgam / yady ākāśaṃ nābhaviṣyad anyonyasaṃpiṇḍitāni mūrtāni na sūcībhir apy abhetsyanta / tataś ca sarvair eva sarvam āvṛtaṃ syāt / na ca mūrtadravyābhāvamātrād evānāvaraṇam asyābhāvasya bhāvāśritatvena tadabhāve 'bhāvāt / na ca citiśaktis tadāśrayā bhavitum arhati / apariṇāmitayāvacchedakatvābhāvāt / na ca dikkālādayaḥ pṛthivyādidravyavyatiriktāḥ santi / tasmāt tādṛśaḥ pariṇatibhedo nabhasa eveti sarvam avadātam / anāvaraṇe cākāśaliṅge siddhe yatra yatrānāvaraṇaṃ tatra tatra sarvatrākāśam iti sarvagatatvam apy ākāśasya siddham ity āha — tathāmūrtasyeti / śrotrasadbhāve pramāṇam āha — śabdagrahaṇeti / kriyā hi karaṇasādhyā dṛṣṭā / yathā chidādir vāsyādisādhyā / tad iha śabdagrahaṇakriyayāpi karaṇasādhyayā bhavitavyaṃ, yac ca karaṇaṃ tac ca śrotram iti / athāsyāś cakṣurādaya eva kasmāt karaṇaṃ na bhavantīty ata āha — badhirābadhirayor iti / anvayavyatirekābhyām avadhāraṇam / upalakṣaṇaṃ caitat tvagvātayoś cakṣustejaso rasanodakayor nāsikāpṛthivyoḥ saṃbandhasaṃyamād divyatvagādy apy ūhanīyam // 3.41 //

{3.42}

[3.42.1]

"kāyākāśayoḥ saṃbandhasaṃyamāl laghutūlasamāpatteś cākāśagamanam // 3.42 //" (yosū 3.42)

[3.42.2]

kāyākaśayoḥ saṃbandhasaṃyamāl laghutūlasamāpatteś cākāśagamanam / kāyākāśasaṃbandhasaṃyamād vā laghuni vā tūlādau kṛtasaṃyamāt samāpattiṃ cetasas tatsthatadañjanatāṃ labdhveti / siddhikramam āha — jala iti // 3.42 //

{3.43}

[3.43.1]

"bahir akalpitā vṛttir mahāvidehā tataḥ prakāśāvaraṇakṣayaḥ // 3.43 //" (yosū 3.43)

[3.43.2]

aparam api paraśarīrāveśahetuṃ saṃyamaṃ kleśakarmavipākakṣayahetuṃ cāha — bahir akalpitā vṛttir mahāvidehā tataḥ prakāśāvaraṇakṣayaḥ / videhām āha — śarīrād iti / akalpitāyā mahāvidehāyā ya upāyas tatpradarśanāya kalpitāṃ videhām āha — sā yadīti / vṛttimātraṃ kalpanājñānamātraṃ tena / mahāvidehām āha — yā tv iti / upāyopeyate kalpitākalpitayor āha — tatreti / kiṃ paraśarīrāveśamātram ito nety āha — tataś ceti / tato dhāraṇāto mahāvidehāyā manaḥpravṛtteḥ siddhiḥ / kleśaś ca karma ca tābhyāṃ vipākatrayaṃ jātyāyurbhogāḥ / tad etad rajastamomūlaṃ vigalitarajastamasaḥ sattvamātrād vivekakhyātimātrasamutpādāt / tad etad vipākatrayaṃ rajastamomūlatayā tadātmakaṃ sadbuddhisattvam āvṛṇoti / tatkṣayāc ca nirāvaraṇaṃ yogicittaṃ yathecchaṃ viharati vijānāti ceti // 3.43 //

{3.44}

[3.44.1]

"sthūlasvarūpasūkṣmānvayārthavattvasaṃyamād bhūtajayaḥ // 3.44 //" (yosū 3.44)

[3.44.2]

sthūlasvarūpasūkṣmānvayārthavattvasaṃyamād bhūtajayaḥ / sthūlaṃ ca svarūpaṃ ca sūkṣmaṃ cānvayaś cārthavattvaṃ ceti sthūlasvarūpasūkṣmānvayārthavattvāni teṣu saṃyamāt tajjayaḥ / sthūlam āha — tatreti / pārthivāḥ pāthasīyās taijasā vāyavīyā ākāśīyāḥ śabdasparśarūparasagandhā yathāsaṃbhavaṃ viśeṣāḥ ṣaḍjagāndhārādayaḥ śītoṣṇādayo nīlapītādayaḥ kaṣāyamadhurādayaḥ surabhyādayaḥ / ete hi nāmarūpaprayojanaiḥ parasparato bhidyanta iti viśeṣāḥ / eteṣāṃ pañca pṛthivyāṃ gandhavarjaṃ catvāro 'psu gandharasavarjaṃ trayas tejasi gandharasarūpavarjaṃ dvau nabhasvati śabda evākāśe / ta eva īdṛśā viśeṣāḥ sahākārādibhir dharmaiḥ sthūlaśabdena paribhāṣitāḥ śāstre / tatrāpi pārthivās tāvad dharmāḥ —

[3.44.3]

"ākāro gauravaṃ raukṣyaṃ varaṇaṃ sthairyam eva ca / vṛttir bhedaḥ kṣamā kārṣṇyaṃ kāṭhinyaṃ sarvabhogyatā"//

[3.44.4]

apāṃ dharmāḥ —

[3.44.5]

"snehaḥ saukṣmyaṃ prabhā śauklyaṃ mārdavaṃ gauravaṃ ca yat / śaityaṃ rakṣā pavitratvaṃ saṃdhānaṃ caudakā guṇāḥ"//

[3.44.6]

taijasā dharmāḥ —

[3.44.7]

"ūrdhvabhāk pācakaṃ dagdhṛ pāvakaṃ laghu bhāsvaram / pradhvaṃsy ojasvi vai tejaḥ pūrvābhyāṃ bhinnalakṣaṇam"//

[3.44.8]

vāyavīyā dharmāḥ —

[3.44.9]

"tiryagyānaṃ pavitratvam ākṣepo nodanaṃ balam / calamacchāyatā raukṣyaṃ vāyor dharmāḥ pṛthagvidhāḥ"//

[3.44.10]

ākāśīyā dharmāḥ —

[3.44.11]

"sarvatogatir avyūho 'viṣṭambhaś ceti te trayaḥ / ākāśadharmā vyākhyātāḥ pūrvadharmavilakṣaṇāḥ" iti //

[3.44.12]

ta eta ākāraprabhṛtayo dharmās taiḥ saheti / ākāraś ca sāmānyaviśeṣo gotvādiḥ / dvitīyaṃ rūpam āha — dvitīyaṃ rūpaṃ svasāmānyam / mūrtiḥ sāṃsiddhikaṃ kāṭhinyam / sneho jalaṃ mṛjāpuṣṭibalādhānahetuḥ / vahnir uṣṇatodarye saurye bhaume ca sarvatraiva tejasi samavetoṣṇateti / sarvaṃ caitad dharmadharmiṇor abhedavivakṣayābhidhānam / vāyuḥ praṇāmī vahanaśīlaḥ / tad āha —

[3.44.13]

"calanena tṛṇādīnāṃ śarīrasyāṭanena ca / sarvagaṃ vāyusāmānyaṃ nāmitvam anumīyate"//

[3.44.14]

sarvatogatir ākāśaḥ sarvatra śabdopalabdhidarśanāt / śrotrāśrayākāśaguṇena hi śabdena pārthivādiśabdopalabdhir ity upapāditam adhastāt / etat svarūpaśabdenoktam / asyaiva mūrtyādisāmānyasya śabdādayaḥ ṣaḍjādaya uṣṇatvādayaḥ śuklatvādayaḥ kaṣāyatvādayaḥ surabhitvādayo mūrtyādīnāṃ sāmānyānāṃ bhedāḥ / sāmānyāny api mūrtyādīni jambīrapanasāmalakaphalādīni rasādibhedāt parasparaṃ vyāvartante / tenaiteṣām ete rasādayo viśeṣāḥ / tathā coktam — ekajātisamanvitānāṃ pratyekaṃ pṛthivyādīnām ekaikayā jātyā mūrtisnehādinā samanvitānām eṣāṃ ṣaḍjādidharmamātravyāvṛttir iti / tad evaṃ sāmānyaṃ mūrtyādy uktaṃ viśeṣāś ca śabdādaya uktāḥ / ye cāhuḥ sāmānyaviśeṣāśrayo dravyam iti tān pratyāha — sāmānyaviśeṣasamudāyo 'tra darśane dravyam / ye 'pi tadāśrayo dravyam āsthiṣata tair api tatsamudāyo 'nubhūyamāno nāpahnotavyaḥ / na ca tadapahnave tayor ādhāro dravyam iti bhavati / tasmāt tad evāstu dravyam / na tu tābhyāṃ tatsamudāyāc ca tadādhāram aparaṃ dravyam upalabhāmahe / grāvabhyo grāvasamudāyād iva ca tadādhāram aparaṃ pṛthagvidhaṃ śikharam / samūho dravyam ity uktaṃ tatra samūhamātraṃ dravyam iti bhramāpanuttaye samūhaviśeṣo dravyam iti nirdhārayituṃ samūhaprakārān āha — dviṣṭho hīti / yasmād evaṃ tasmān na samūhamātraṃ dravyam ity arthaḥ / dvābhyāṃ prakārābhyāṃ tiṣṭhatīti dviṣṭhaḥ / ekaṃ prakāram āha — pratyastamiteti / pratyastamito bhedo yeṣām avayavānāṃ te tathoktāḥ / pratyastamitabhedā avayavā yasya sa tathoktaḥ / etad uktaṃ bhavati — śarīravṛkṣayūthavanaśabdebhyaḥ samūhaḥ pratīyamāno 'pratītāvayavabhedas tadvācakaśabdāprayogāt samūha eko 'vagamyata iti / yutāyutasiddhāvayavatvena cetanācetanatvena codāharaṇacatuṣṭayam / yutāyutasiddhāvayavatvaṃ cāgre vakṣyate / dvitīyaṃ prakāram āha — śabdenopāttabhedāvayavānugataḥ samūha ubhaye devamanuṣyā iti / devamanuṣyā iti hi śabdenobhayaśabdavācyasya samūhasya bhāgau bhinnāv upāttau / nanūbhayaśabdāt tāvad avayavabhedo na pratīyate tat katham upāttabhedāvayavānugata ity ata āha — tābhyāṃ bhāgābhyām eva samūho 'bhidhīyate / ubhayaśabdena bhāgadvayavāciśabdasahitena samūho vācyaḥ, vākyasya vākyārthavācakatvād iti bhāvaḥ / punar dvaividhyam āha — sa ceti / bhedena cābhedena ca vivakṣitaḥ / bhedavivakṣitam āha — āmrāṇāṃ vanaṃ brāhmaṇānāṃ saṃgha iti / bheda eva ṣaṣṭhīśruteḥ, yathā gargāṇāṃ gaur iti / abhedavivakṣitam āha — āmravaṇaṃ brāhmaṇasaṃgha iti / āmrāś ca te vanaṃ ceti samūhasamūhinor abhedaṃ vivakṣitvā sāmānādhikaraṇyam ity arthaḥ / vidhāntaram āha — sa punar dvividhaḥ / yutasiddhāvayavaḥ samūhaḥ / yutasiddhāḥ pṛthaksiddhāḥ sāntarālā avayavā yasya sa tathoktaḥ, yūthaṃ vanam iti / sāntarālā hi tadavayavā vṛkṣāś ca gāvaś ca / ayutasiddhāvayavaś ca samūho vṛkṣo gauḥ paramāṇur iti / nirantarā hi tadavayavāḥ sāmānyaviśeṣā vā sāsnādayo veti / tad eteṣu samūheṣu dravyabhūtaṃ samūhaṃ nirdhārayati — ayutasiddheti / tad evaṃ prāsaṅgikaṃ dravyaṃ vyutpādya prakṛtam upasaṃharati — etat svarūpam ity uktam iti / tṛtīyaṃ rūpaṃ vivakṣuḥ pṛcchati — atheti / uttaram āha — tanmātram iti / tasyaiko 'vayavaḥ parimāṇabhedaḥ paramāṇuḥ, sāmānyaṃ mūrtiḥ, śabdādayo viśeṣās tadātmā, ayutasiddhā nirantarā ye 'vayavāḥ sāmānyaviśeṣās tadbhedeṣv anugataḥ samudāyaḥ / yathā ca paramāṇuḥ sūkṣmaṃ rūpam evaṃ sarvatanmātrāṇi sūkṣmaṃ rūpam iti / upasaṃharati — etad iti / atha bhūtānāṃ caturthaṃ rūpaṃ khyātikriyāsthitiśīlā guṇāḥ kāryasvabhāvam anupatitum anugantuṃ śīlaṃ yeṣāṃ te tathoktāḥ / ata evānvayaśabdenoktāḥ / athaiṣāṃ pañcamaṃ rūpam arthavattvaṃ vivṛṇoti — bhogeti / nanv evam api santu guṇā arthavantas tatkāryāṇāṃ tu kuto 'rthavattvam ity ata āha — guṇā iti / bhautikā goghaṭādayaḥ / tad evaṃ saṃyamaviṣayam uktvā saṃyamaṃ tatphalaṃ cāha — teṣv iti / bhūtaprakṛtayo bhūtasvabhāvāḥ // 3.44 //

{3.45}

[3.45.1]

"tato 'ṇimādiprādurbhāvaḥ kāyasaṃpat taddharmānabhighātaś ca // 3.45 //" (yosū 3.45)

[3.45.2]

saṃkalpānuvidhāne bhūtānāṃ kiṃ yoginaḥ sidhyatīty ata āha — tato 'ṇimādiprādurbhāvaḥ kāyasaṃpat taddharmānabhighātaś ca / sthūlasaṃyamajayāc catasraḥ siddhayo bhavantīty āha — tatrāṇimā mahān api bhavaty aṇuḥ / laghimā mahān api laghur bhūtveṣīkātūla ivākāśe viharati / mahimālpo 'pi nāganagagaganaparimāṇo bhavati / prāptiḥ sarve bhāvāḥ saṃnihitā bhavanti yoginaḥ / tadyathā bhūmiṣṭha evāṅgulyagreṇa spṛśati candramasam / svarūpasaṃyamavijayāt siddhim āha — prākāmyam icchānabhighāto nāsya rūpaṃ bhūtasvarūpair mūrtyādibhir hanyate / bhūmāv unmajjati nimajjati ca yathodake / sūkṣmaviṣayasaṃyamajayāt siddhim āha — vaśitvaṃ bhūtāni pṛthivyādīni bhautikāni goghaṭādīni teṣu vaśī svatantro bhavati, teṣāṃ tv avaśyas tatkāraṇatanmātrapṛthivyādiparamāṇuvaśīkārāt tatkāryavaśīkāras tena yāni yathāvasthāpayati tāni tathāvatiṣṭhanta ity arthaḥ / anvayaviṣayasaṃyamajayāt siddhim āha — īśitṛtvaṃ teṣāṃ bhūtabhautikānāṃ vijitamūlaprakṛtiḥ san yaḥ prabhava utpādo yaś cāpyayo vināśo yaś ca vyūho yathāvadavasthāpanaṃ teṣāṃ īṣṭe / arthavattvasaṃyamāt siddhim āha — yatra kāmāvasāyitvaṃ satyasaṃkalpatā / vijitaguṇārthavattvo hi yogī yadyadarthatayā saṃkalpayati tat tasmai prayojanāya kalpate / viṣam apy amṛtakārye saṃkalpya bhojayañ jīvayatīti / syād etad yathā śaktiviparyāsaṃ karoty evaṃ padārthaviparyāsam api kasmān na karoti / tathā ca candramasam ādityaṃ kuryāt kuhūṃ ca sinīvālīm ity ata āha — na ca śakto 'pīti / na khalv ete yatra kāmāvasāyinas tatrabhavataḥ parameśvarasyājñām atikramitum utsahante / śaktayas tu padārthānāṃ jātideśakālāvasthābhedenāniyatasvabhāvā iti yujyate tāsu tadicchānuvidhānam iti / etāny aṣṭāv aiśvaryāṇi / taddharmānabhighāta iti / aṇimādiprādurbhāva ity anenaiva taddharmānabhighātasiddhau punar upādānaṃ kāyasiddhivad etat sūtropabaddhasakalaviṣayasaṃyamaphalavattvajñāpanāya / sugamam anyat // 3.45 //

{3.46}

[3.46.1]

"rūpalāvaṇyabalavajrasaṃhananatvāni kāyasaṃpat // 3.46 //" (yosū 3.46)

[3.46.2]

kāyasaṃpadam āha — rūpalāvaṇyabalavajrasaṃhananatvāni kāyasaṃpat / vajrasyeva saṃhananam avayavavyūho dṛḍho nibiḍo yasya sa tathoktaḥ // 3.46 //

{3.47}

[3.47.1]

"grahaṇasvarūpāsmitānvayārthavattvasaṃyamād indriyajayaḥ // 3.47 //" (yosū 3.47)

[3.47.2]

jitabhūtasya yogina indriyajayopāyam āha — grahaṇasvarūpāsmitānvayārthavattvasaṃyamād indriyajayaḥ / grahaṇaṃ ca svarūpaṃ cāsmitā cānvayaś cārthavattvaṃ ca teṣu saṃyamas tasmād ity arthaḥ / gṛhītir grahaṇaṃ, tac ca grāhyādhīnanirūpaṇam iti grāhyaṃ darśayati — sāmānyaviśeṣātmeti / grāhyam uktvā grahaṇam āha — teṣv iti / vṛttir ālocanaṃ viṣayākārā pariṇatir iti yāvat / ye tv āhuḥ — sāmānyamātragocarendriyavṛttir iti tān pratyāha — na ceti / gṛhyata iti grahaṇam / na sāmānyamātragocaraṃ grahaṇam / bāhyendriyatantraṃ hi mano bāhye pravartate / anyathāndhabadhirādyabhāvaprasaṅgāt / tad iha yadi na viśeṣaviṣayam indriyaṃ tenāsāv anālocito viśeṣa iti kathaṃ manasānuvyavasīyeta / tasmāt sāmānyaviśeṣaviṣayam indriyālocanam iti / tad etad grahaṇam indriyāṇāṃ prathamaṃ rūpam / dvitīyaṃ rūpam āha — svarūpaṃ punar iti / ahaṃkāro hi sattvabhāgenātmīyenendriyāṇy ajījanat / ato yat tatra karaṇatvaṃ sāmānyaṃ yac ca niyatarūpādiviṣayatvaṃ viśeṣas tadubhayam api prakāśātmakam ity arthaḥ / teṣāṃ tṛtīyaṃ rūpam iti / ahaṃkāro hīndriyāṇāṃ kāraṇam iti yatrendriyāṇi tatra tena bhavitavyam iti sarvendriyasādhāraṇyāt sāmānyam indriyāṇām ity arthaḥ / caturthaṃ rūpam iti / guṇānāṃ hi dvairūpyaṃ vyavaseyātmakatvaṃ vyavasāyātmakatvaṃ ca / tatra vyavaseyātmakatāṃ grāhyatām āsthāya pañca tanmātrāṇi bhūtabhautikāni nirmimīte / vyavasāyātmakatvaṃ tu grahaṇarūpam āsthāya sāhaṃkārāṇīndriyāṇīty arthaḥ / śeṣaṃ sugamam // 3.47 //

{3.48}

[3.48.1]

"tato manojavitvaṃ vikaraṇabhāvaḥ pradhānajayaś ca // 3.48 //" (yosū 3.48)

[3.48.2]

pañcarūpendriyajayāt siddhīr āha — tato manojavitvaṃ vikaraṇabhāvaḥ pradhānajayaś ca / videhānām indriyāṇāṃ karaṇabhāvo vikaraṇabhāvaḥ / deśaḥ kāśmīrādiḥ / kālo 'tītādiḥ / viṣayaḥ sūkṣmādiḥ / sānvayendriyajayāt sarvaprakṛtivikāravaśitvaṃ pradhānajayaḥ / tā etāḥ siddhayo madhupratīkā ity ucyante yogaśāstraniṣṇātaiḥ / syād etad indriyajayād indriyāṇi saviṣayāṇi vaśyāni bhavantu, pradhānādīnāṃ tatkāraṇānāṃ kim āyātam ity ata āha — etāś ceti / karaṇānām indriyāṇāṃ pañca rūpāṇi grahaṇādīni teṣāṃ jayāt / etad uktaṃ bhavati — nendriyamātrajayasyaitāḥ siddhayo 'pi tu pañcarūpasya tadantargataṃ ca pradhānādīti // 3.48 //

{3.49}

[3.49.1]

"sattvapuruṣānyatākhyātimātrasya sarvabhāvādhiṣṭhātṛtvaṃ sarvajñātṛtvaṃ ca // 3.49 //" (yosū 3.49)

[3.49.2]

ta ete jñānakriyārūpaiśvaryahetavaḥ saṃyamāḥ sākṣāt pāramparyeṇa ca svasiddhyupasaṃhārasaṃpāditaśraddhādvāreṇa yadarthās tasyāḥ sattvapuruṣānyatākhyāter avāntaravibhūtīr darśayati — sattvapuruṣānyatākhyātimātrasya sarvabhāvādhiṣṭhātṛtvaṃ sarvajñātṛtvaṃ ca / nirdhūtarajastamomalatayā vaiśāradyaṃ tataḥ parā vaśīkārasaṃjñā rajastamobhyām upaplutaṃ hi cittasattvam avaśyam āsīt tadupaśame tu tadvaśyaṃ yogino vaśinas tasmin vaśye yoginaḥ sattvapuruṣānyatākhyātimātrarūpapratiṣṭhasya sarvabhāvādhiṣṭhātṛtvam / etad eva vivṛṇoti — sarvātmāna iti / vyavasāyavyavaseyātmāno jaḍaprakāśarūpā ity arthaḥ / tad anena kriyaiśvaryam uktam / jñānaiśvaryam āha — sarvajñātṛtvam iti / asyā api dvividhāyāḥ siddher vairāgyāya yogijanaprasiddhāṃ saṃjñām āha — eṣā viśoketi / kleśāś ca bandhanāni ca karmāṇi tāni kṣīṇāni yasya sa tathā // 3.49 //

{3.50}

[3.50.1]

"tadvairāgyād api doṣabījakṣaye kaivalyam // 3.50 //" (yosū 3.50)

[3.50.2]

saṃyamāntarāṇāṃ puruṣārthābhāsaphalatvād vivekakhyātisaṃyamārthatāṃ darśayituṃ vivekakhyāteḥ paravairāgyopajananadvāreṇa kaivalyaṃ phalam āha — tadvairāgyād api doṣabījakṣaye kaivalyam / yadāsya yoginaḥ kleśakarmakṣaya evaṃ jñānaṃ bhavati / kiṃbhūtam ity āha — sattvasyāyaṃ vivekapratyayo dharmaḥ / śeṣaṃ tatra tatra vyākhyātatvāt sugamam // 3.50 //

{3.51}

[3.51.1]

"sthānyupanimantraṇe saṅgasmayākaraṇaṃ punar aniṣṭaprasaṅgāt // 3.51 //" (yosū 3.51)

[3.51.2]

saṃprati kaivalyasādhane pravṛttasya yoginaḥ pratyūhasaṃbhave tannirākaraṇakāraṇam upadiśati — sthānyupanimantraṇe saṅgasmayākaraṇaṃ punar aniṣṭaprasaṅgāt / sthānāni yeṣāṃ santi te sthānino mahendrādayas tair upanimantraṇaṃ tasmin saṅgaś ca smayaś ca na kartavyaḥ punar aniṣṭaprasaṅgāt / tatra yaṃ devāḥ sthānair upamantrayante taṃ yoginam ekaṃ nirdhārayituṃ yāvanto yoginaḥ saṃbhavanti tāvata evāha — catvāra iti / tatra prāthamakalpikasya svarūpam āha — tatrābhyāsīti / pravṛttamātraṃ na punar vaśīkṛtaṃ jyotir jñānaṃ paracittādiviṣayaṃ yasya sa tathā / dvitīyam āha — ṛtaṃbharaprajña iti / yatredam uktam — "ṛtaṃbharā tatra prajñā" (yogasūtram 1.48) iti / sa hi bhūtendriyāṇi jigīṣuḥ / tṛtīyam āha — bhūtendriyajayīti / tena hi sthūlādisaṃyamena grahaṇādisaṃyamena ca bhūtendriyāṇi jitāni / tam evāha — sarveṣu bhāviteṣu niṣpāditeṣu bhūtendriyajayāt paracittādijñānādiṣu kṛtarakṣābandho yatas tebhyo na cyavate bhāvanīyeṣu niṣpādanīyeṣu viśokādiṣu paravairāgyaparyanteṣu kartavyasādhanavān puruṣaprayatnasya sādhanaviṣayasyaiva sādhyaniṣpādakatvāt / caturtham āha — caturtha iti / tasya hi bhagavato jīvanmuktasya caramadehasya cittapratisarga eko 'rthaḥ / tad eteṣu yogiṣūpanimantraṇaviṣayaṃ yoginam avadhārayati — tatra madhumatīm iti / prāthamakalpike tāvan mahendrādīnāṃ tatprāptiśaṅkaiva nāsti / tṛtīyo 'pi tair nopanimantraṇīyo bhūtendriyavaśitvenaiva tatprāpteḥ / caturtho 'pi paravairāgyasaṃpatter āsaṅgaśaṅkā dūrotsāritaiveti pāriśeṣyād dvitīya eva ṛtaṃbharaprajñas tadupanimantraṇaviṣaya iti / vaihāyasam ākāśagāmi, akṣayam avināśi, ajaraṃ sadābhinavam / smayakaraṇe doṣam āha — smayād ayam iti / smayāt susthitaṃmanyo nānityatāṃ bhāvayiṣyati, na tasyāṃ praṇidhāsyatīty arthaḥ / sugamam anyat // 3.51 //

{3.52}

[3.52.1]

"kṣaṇatatkramayoḥ saṃyamād vivekajaṃ jñānam // 3.52 //" (yosū 3.52)

[3.52.2]

uktā kvacit kvacit saṃyamāt sarvajñatā, sā ca na niḥśeṣajñatā / api tu prakāramātravivakṣayā, yathā sarvair vyañjanair bhuktam iti / atra hi yāvanto vyañjanaprakārās tair bhuktam iti gamyate na tu niḥśeṣair iti / asti ca niḥśeṣavacanaḥ sarvaśabdo yathopanītam annaṃ sarvam aśitaṃ prāśakeneti / tatra hi niḥśeṣam iti gamyate / tad iha niḥśeṣajñatālakṣaṇasya vivekajajñānasya sādhanaṃ saṃyamam āha — kṣaṇatatkramayoḥ saṃyamād vivekajaṃ jñānam / kṣaṇapadārthaṃ nidarśanapūrvakam āha — yatheti / loṣṭasya hi pravibhajyamānasya yasminn avayave 'lpatvatāratamyaṃ vyavatiṣṭhate so 'pakarṣaparyantaḥ paramāṇur yathā tathāpakarṣaparyantaḥ kālaḥ kṣaṇaḥ, pūrvāparabhāgavikalakālakaleti yāvat / tam eva kṣaṇaṃ prakārāntareṇa darśayati — yāvatā veti / paramāṇumātraṃ deśam atikrāmed ity arthaḥ / kramapadārtham āha — tatpravāheti / tatpadena kṣaṇaḥ parāmṛśyate / na cedṛśaḥ kramo vāstavaḥ kiṃ tu kālpanikas tasya samāhārarūpasyāyugapadupasthiteṣu vāstavatvena vicārāsahatvād ity āha — kṣaṇatatkramayor iti / ayugapadbhāvikṣaṇadharmatvāt kramasya kṣaṇasamāhārasyāvāstavatvāt kṣaṇatatkramayor apy avāstavatvaṃ samāhārasya naisargikavaitaṇḍikabuddhyatiśayarahitā laukikāḥ pratikṣaṇa eva vyutthitadarśanā bhrāntā ye kālam īdṛśaṃ vāstavam abhimanyanta iti / tat kiṃ kṣaṇo 'py avāstavo nety āha — kṣaṇas tu vastupatito vāstava ity arthaḥ / kramasyāvalambanam avalambaḥ so 'syāstīti krameṇāvalambyate vaikalpikenety arthaḥ / kramasya kṣaṇāvalambanatve hetum āha — kramaś ceti / kramasyāvāstavatve hetum āha — na ceti / co hetvarthe / yas tu vaijātyāt sahabhāvam upeyāt taṃ pratyāha — kramaś ca na dvayor iti / kasmād asaṃbhava ity ata āha — pūrvasmād iti / upasaṃharati — tasmād iti / tat kim idānīṃ śaśaviṣāṇāyamānā eva pūrvottarakṣaṇā nety āha — ye tv iti / anvitāḥ sāmyena samanvāgatā ity arthaḥ / upasaṃharati — teneti / vartamānasyaivārthakriyāsu svocitāsu sāmarthyād iti // 3.52 //

{3.53}

[3.53.1]

"jātilakṣaṇadeśair anyatānavacchedāt tulyayos tataḥ pratipattiḥ // 3.53 //" (yosū 3.53)

[3.53.2]

yady apy etad vivekajaṃ jñānaṃ niḥśeṣabhāvaviṣayam ity agre vakṣyate tathāpy atisūkṣmatvāt prathamaṃ tasya viṣayaviśeṣa upakṣipyate — jātilakṣaṇadeśair anyatānavacchedāt tulyayos tataḥ pratipattiḥ / laukikānāṃ jātibhedo 'nyatāyā jñāpakahetuḥ / tulyā jātir gotvaṃ tulyaś ca deśaḥ pūrvādiḥ / kālākṣīsvastimatyor lakṣaṇabhedaḥ param iti / dvayor āmalakayos tulyāmalakatvajātir vartulādi lakṣaṇaṃ tulyaṃ deśabhedaḥ param iti / yadā tu yogijñānaṃ jijñāsunā kenacit pūrvāmalakam anyavyagrasya yogino jñātur uttaradeśa upāvartyata uttaradeśam āmalakaṃ tato 'pasārya pidhāya vā tadā tulyadeśatve pūrvam etad uttaram etad iti pravibhāgānupapattiḥ prājñasya laukikasya tripramāṇīnipuṇasyāsaṃdigdhena ca tattvajñānena bhavitavyaṃ vivekajajñānavato yoginaḥ saṃdigdhatvānupapatteḥ / ata uktaṃ sūtrakṛtā — tataḥ pratipattiḥ / tata iti vyācaṣṭe — vivekajajñānād iti / kṣaṇatatkramasaṃyamāj jātaṃ jñānaṃ katham āmalakaṃ tulyajātilakṣaṇadeśād āmalakāntarād vivecayatīti pṛcchati — katham iti / uttaram āha — pūrvāmalakasahakṣaṇo deśaḥ pūrvāmalakenaikakṣaṇo deśas tena saha nirantarapariṇāma iti yāvat / uttarāmalakasahakṣaṇād deśād uttarāmalakanirantarapariṇāmād bhinno bhavatu deśayor bhedaḥ kim āyātam āmalakabhedasyety ata āha — te cāmalake svadeśakṣaṇānubhavabhinne, svadeśasahito yaḥ kṣaṇas tasyāmalakasya kālakalā svadeśena sahauttarādharyarūpapariṇāmalakṣitā sā svadeśakṣaṇas tasyānubhavaḥ prāptir vā jñānaṃ vā tena bhinne āmalake yayor āmalakayoḥ pūrvottarābhyāṃ deśābhyām auttarādharyapariṇāmakṣaṇa āsīt tayor deśāntarauttarādharyapariṇāmakṣaṇaviśiṣṭatvam anubhavan saṃyamī te bhinne eva pratyeti / saṃprati taddeśapariṇāme 'pi pūrvabhinnadeśapariṇāmād viśiṣṭasya caitaddeśapariṇāmakṣaṇasya saṃyamataḥ sākṣātkaraṇāt / tad idam uktam — anyadeśakṣaṇānubhavas tu tayor anyatve hetur iti / anenaiva nidarśanena laukikaparīkṣakasaṃvādādinā paramāṇor apīdṛśasya bhedo yogīśvarabuddhigamyaḥ śraddheya ity āha — eteneti / apare tu varṇayanti / varṇanam udāharati — ya iti / vaiśeṣikā hi nityadravyavṛttayo 'ntyā viśeṣā ity āhuḥ / tathā hi — yogino muktāṃs tulyajātideśakālān vyavadhirahitān parasparato bhedena pratyekaṃ tattvena ca pratipadyante / tasmād asti kaścid antyo viśeṣa iti / tathā ca sa eva nityānāṃ paramāṇvādīnāṃ dravyāṇāṃ bhedaka iti / tad etad dūṣayati — tatrāpīti / jātideśalakṣaṇāny udāhṛtāni / mūrtiḥ saṃsthānaṃ yathaikaṃ viśuddhāvayavasaṃsthānopapannam apasārya tasminn eva deśe 'nyavyagrasya draṣṭuḥ kutsitāvayavasaṃniveśa upāvartyate tadā tasya saṃsthānabhedena bhedapratyayaḥ, śarīraṃ vā mūrtis tatsaṃbandhenātmanāṃ saṃsāriṇāṃ muktātmanāṃ vā bhūtacareṇa yādṛśatādṛśena bheda iti sarvatra bhedapratyayasyānyathāsiddher nāntyaviśeṣakalpanā / vyavadhir bhedakāraṇam / yathā kuśapuṣkaradvīpayor deśasvarūpayor iti / yato jātideśādibhedā lokabuddhigamyā ata uktaṃ — kṣaṇabhedas tu yogibuddhigamya eveti / evakāraḥ kṣaṇabhedam avadhārayati na yogibuddhigamyatvaṃ, tena bhūtacareṇa dehasaṃbandhena muktātmanām api bhedo yogibuddhigamya unneya iti / yasya tūktā bhedahetavo na santi tasya pradhānasya bhedo nāstīty ācaāryo mene / yasmād ūce "kṛtārthaṃ prati naṣṭam apy anaṣṭaṃ tadanyasādhāraṇatvāt" (yogasūtram 2.22) iti / tad āha — mūrtivyavadhīti / uktabhedahetūpalakṣaṇam etat / jaganmūlasya pradhānasya pṛthaktvaṃ bhedo nāstīty arthaḥ // 3.53 //

{3.54}

[3.54.1]

"tārakaṃ sarvaviṣayaṃ sarvathāviṣayam akramaṃ ceti vivekajaṃ jñānam // 3.54 //" (yosū 3.54)

[3.54.2]

tad evaṃ viṣayaikadeśaṃ vivekajajñānasya darśayitvā vivekajaṃ jñānaṃ lakṣayati — tārakaṃ sarvaviṣayaṃ sarvathāviṣayam akramaṃ ceti vivekajaṃ jñānam / vivekajaṃ jñānam iti lakṣyanirdeśaḥ / śeṣaṃ lakṣaṇam / saṃsārasāgarāt tārayatīti tārakam / pūrvasmāt prātibhād viśeṣayati — sarvathāviṣayam iti / paryāyā avāntaraviśeṣāḥ / ata eva vivekajaṃ jñānaṃ paripūrṇaṃ nāsya kvacit kiṃcit kathaṃcit kadācid agocara ity arthaḥ / āstāṃ tāvaj jñānāntaraṃ saṃprajñāto 'pi tāvad asyāṃśaḥ / tasmād ataḥ paraṃ kiṃ paripūrṇam ity āha — asyaivāṃśo yogapradīpaḥ saṃprajñātaḥ / kim upakramaḥ kim avasānaś cāsāv ity āha — madhumatīm iti / ṛtaṃbharā prajñaiva madhu modakāraṇatvāt / yathoktaṃ prajñāprāsādam āruhyeti / tadvatī madhumatī dhiyo 'vasthā tām upādāya yāvad asya parisamāptiḥ saptadhā prāntabhūmiḥ prajñā / ata eva vivekajaṃ jñānaṃ tārakaṃ bhavati / tadaṃśasya yogapradīpasya tārakatvād iti // 3.54 //

{3.55}

[3.55.1]

"sattvapuruṣayoḥ śuddhisāmye kaivalyam iti // 3.55 //" (yosū 3.55)

[3.55.2]

tad evaṃ paramparayā kaivalyasya hetūn savibhūtīn saṃyamān uktvā sattvapuruṣānyatājñānaṃ sākṣāt kaivalyasādhanam ity atra sūtram avatārayati — prāpteti / vivekajaṃ jñānaṃ bhavatu mā vā bhūt sattvapuruṣānyatākhyātis tu kaivalyaprayojikety arthaḥ / sattvapuruṣayoḥ śuddhisāmye kaivalyam iti / itiḥ sūtrasamāptau / īśvarasya pūrvoktaiḥ saṃyamair jñānakriyāśaktimato 'nīśvarasya vā samanantaroktena saṃyamena vivekajajñānabhāgina itarasya vānutpannajñānasya na vibhūtiṣu kācid apekṣāstīty āha — na hīti / nanu yady anapekṣitā vibhūtayaḥ kaivalye vyarthas tarhi tāsām upadeśa ity ata āha — sattvaśuddhidvāreṇeti / itthaṃbhūtalakṣaṇe tṛtīyā / nātyantam ahetavaḥ kaivalye vibhūtayaḥ kiṃ tu na sākṣād ity arthaḥ / jñānaṃ vivekajam upakrāntaṃ yac ca pāramparyeṇa kāraṇaṃ tad aupacārikaṃ na tu mukhyaṃ, paramārthas tu khyātir eva mukhyam ity arthaḥ / jñānād iti prasaṃkhyānād ity arthaḥ // 3.55 //

[3.55.3]

"atrāntaraṅgāṇy aṅgāni pariṇāmāḥ prapañcitāḥ / saṃyamād bhūtasaṃyogas tāsu jñānaṃ vivekajam" iti (padārthasaṃgrahaślokaḥ) //

<iti śrīvācaspatimiśraviracitāyāṃ pātañjalabhāṣyavyākhyāyāṃ tattvavaiśāradyāṃ vibhūtipādas tṛtīyaḥ>

<atha kaivalyapādaḥ>

{4.1}

[4.1.1]

"janmauṣadhimantratapaḥsamādhijāḥ siddhayaḥ // 4.1 //" (yosū 4.1)

[4.1.2]

tad evaṃ prathamadvitīyatṛtīyapādaiḥ samādhitatsādhanatadvibhūtayaḥ prādhānyena vyutpāditāḥ / itarat tu prāsaṅgikam aupodghātikaṃ coktam ihedānīṃ taddhetukaṃ kaivalyaṃ vyutpādanīyam / na caitat kaivalyabhāgīyaṃ cittaṃ paralokaṃ ca paralokinaṃ vijñānātiriktaṃ cittakaraṇakasukhādyātmakaśabdādyupabhoktāram ātmānaṃ ca prasaṃkhyānaparamakāṣṭhāṃ ca vinā vyutpādya śakyaṃ vaktum iti tad etat sarvam atra pāde vyutpādanīyam itarac ca prasaṅgād upodghātād vā / tatra prathamaṃ siddhacitteṣu kaivalyabhāgīyaṃ cittaṃ nirdhārayitukāmaḥ pañcatayīṃ siddhim āha — janmauṣadhimantratapaḥsamādhijāḥ siddhayaḥ / vyācaṣṭe — dehāntariteti / svargopabhogabhāgīyāt karmaṇo manuṣyajātīyācaritāt kutaścin nimittāl labdhaparipākāt kvacid devanikāye jātamātrasyaiva divyadehāntaritā siddhir aṇimādyā bhavatīti / oṣadhisiddhim āha — asurabhavaneṣv iti / manuṣyo hi kutaścin nimittād asurabhavanam upasaṃprāptaḥ kamanīyābhir asurakanyābhir upanītaṃ rasāyanam upayujyājarāmaraṇatvam anyāś ca siddhīr āsādayati / ihaiva vā rasāyanopayogena yathā māṇḍavyo munī rasopayogād vindhyavāsīti / mantrasiddhim āha — mantrair iti / tapaḥsiddhim āha — tapaseti / saṃkalpasiddhim āha — kāmarūpīti / yad eva kāmayate 'ṇimādi tad ekapade 'sya bhavatīti / yatra kāmayate śrotuṃ vā mantuṃ vā tatra tad eva śṛṇoti manute veti / ādiśabdād darśanādayaḥ saṃgṛhītā iti // 4.1 //

{4.2}

[4.2.1]

"jātyantarapariṇāmaḥ prakṛtyāpūrāt // 4.2 //" (yosū 4.2)

[4.2.2]

samādhijāḥ siddhayo vyākhyātā adhastane pāde / atha catasṛṣu siddhiṣv auṣadhādisādhanāsu teṣām eva kāyendriyāṇāṃ jātyantarapariṇatir iṣyate / sā punar na tāvad upādānamātrāt / na hi tāvanmātram upādānaṃ nyūnādhikadivyādivyabhāve 'sya bhavati / no khalv avilakṣaṇaṃ kāraṇaṃ kāryavailakṣaṇyāyālam / māsyākasmikatvaṃ bhūd ity āśaṅkya pūrayitvā sūtraṃ paṭhati — tatra kāyendriyāṇām anyajātīyapariṇatānāṃ — jātyantapariṇāmaḥ prakṛtyāpūrāt / manuṣyajātipariṇatānāṃ kāyendriyāṇāṃ yo devatiryagjātipariṇāmaḥ sa khalu prakṛtyāpūrāt / kāyasya hi prakṛtiḥ pṛthivyādīni bhūtāni / indriyāṇāṃ ca prakṛtir asmitā, tadavayavānupraveśa āpūras tasmād bhavati / tad idam āha — pūrvapariṇāmeti / nanu yady āpūreṇānugrahaḥ kasmāt punar asau na sadātana ity ata āha — dharmādīti / tad anena tasyaiva śarīrasya bālyakaumārayauvanavārdhakādīni ca nyagrodhadhānāyāṃ nyagrodhatarubhāvaś ca vahnikaṇikāyās tṛṇarāśiniveśitāyā vā prodbhavajjvālāsahasrasamāliṅgitagaganamaṇḍalatvaṃ ca vyākhyātam // 4.2 //

{4.3}

[4.3.1]

"nimittam aprayojakaṃ prakṛtīnāṃ varaṇabhedas tu tataḥ kṣetrikavat // 4.3 //" (yosū 4.3)

[4.3.2]

prakṛtyāpūrād ity uktaṃ tatredaṃ saṃdihyate — kim āpūraḥ prakṛtīnāṃ svābhāviko dharmādinimitto veti / kiṃ prāptaṃ satīṣv api prakṛtiṣu kadācid āpūrād dharmādinimittaśravaṇāc ca tannimitta eveti prāptam / evaṃ prāpta āha — nimittam aprayojakaṃ prakṛtīnāṃ varaṇabhedas tu tataḥ kṣetrikavat / satyaṃ dharmādayo nimittaṃ na tu prayojakās teṣām api prakṛtikāryatvāt / na ca kāryaṃ kāraṇaṃ prayojayati tasya tadadhīnotpattitayā kāraṇaparatantratvāt / svatantrasya ca prayojakatvāt / na khalu kulālam antareṇa mṛddaṇḍacakrasalilādaya utpitsitenotpannena vā ghaṭena prayujyante / kiṃ tu svatantreṇa kulālena / na ca puruṣārtho 'pi pravartakaḥ / kiṃ tu taduddeśeneśvaraḥ / uddeśyatāmātreṇa puruṣārthaḥ pravartaka ity ucyate / utpitsos tv asya puruṣārthasyāvyaktasya sthitikāraṇatvaṃ yuktam / na caitāvatā dharmādīnām animittatā pratibandhāpanayanamātreṇa kṣetrikavad upapatter īśvarasyāpi dharmādhiṣṭhānārthaṃ pratibandhāpanaya eva vyāpāro veditavyaḥ / tad etan nigadavyākhyātena bhāṣyeṇoktam // 4.3 //

{4.4}

[4.4.1]

"nirmāṇacittāny asmitāmātrāt // 4.4 //" (yosū 4.4)

[4.4.2]

prakṛtyāpūreṇa siddhīḥ samarthya siddhivinirmitanānākāyavarticittaikatvanānātve vicārayati — yadā tv iti / tatra nānāmanastve kāyānāṃ praticittam abhiprāyabhedād ekābhiprāyānurodhaś ca parasparapratisaṃdhānaṃ ca na syātāṃ puruṣāntaravat / tasmād ekam eva cittaṃ pradīpavad visāritayā bahūn api nirmāṇakāyān vyāpnotīti prāpta āha — nirmāṇacittāny asmitāmātrāt / yad yāvaj jīvaccharīraṃ tat sarvam ekaikāsādhāraṇacittānvitaṃ dṛṣṭam / tadyathā caitramaitrādiśarīram / tathā ca nirmāṇakāyā iti siddhaṃ teṣām api prātisvikaṃ mana ity abhiprāyeṇāha — asmitāmātram iti // 4.4 //

{4.5}

[4.5.1]

"pravṛttibhede prayojakaṃ cittam ekam anekeṣām // 4.5 //" (yosū 4.5)

[4.5.2]

yad uktam anekacittatva ekābhiprāyānurodhaś ca pratisaṃdhānaṃ ca na syātām iti tatrottaraṃ sūtram — pravṛttibhede prayojakaṃ cittam ekam anekeṣām / abhaviṣyad eṣa doṣo yadi cittam ekaṃ nānākāyavarti manonāyakaṃ na niramāsyat, tannirmāṇe tv adoṣaḥ / na caikaṃ gṛhītvā kṛtaṃ prātisvikair manobhiḥ kṛtaṃ vā nāyakanirmāṇena nijasyaiva manaso nāyakatvād iti vācyam / pramāṇasiddhasya niyogaparyanuyogānupapatter iti / atra purāṇaṃ bhavati —

[4.5.3]

"ekas tu prabhuśaktyā vai bahudhā bhavatīśvaraḥ / bhūtvā yasmāt tu bahudhā bhavaty ekaḥ punas tu saḥ // tasmāc ca manaso bhedā jāyante caita eva hi / (vāyupurāṇam 66.143) ekadhā sa dvidhā caiva tridhā ca bahudhā punaḥ // yogīśvaraḥ śarīrāṇi karoti vikaroti ca / prāpnuyād viṣayān kaiścit kaiścid ugraṃ tapaś caret // saṃharec ca punas tāni sūryo raśmigaṇān iva"(vāyupurāṇam 66.152) iti //

[4.5.4]

tad etenābhiprāyeṇāha — bahūnāṃ cittānām iti // 4.5 //

{4.6}

[4.6.1]

"tatra dhyānajam anāśayam // 4.6 //" (yosū 4.6)

[4.6.2]

tad evam uditeṣu pañcasu siddhacitteṣv apavargabhāgīyaṃ cittaṃ nirdhārayati — tatra dhyānajam anāśayam / āśerata ity āśayāḥ karmavāsanāḥ kleśavāsanāś ca / ta ete na vidyante yasmiṃs tad anāśayaṃ cittam apavargabhāgīyaṃ bhavatīty arthaḥ / yato rāgādinibandhanā pravṛttir nāsty ato nāsti puṇyapāpābhisaṃbandhaḥ / kasmāt punā rāgādijanitā pravṛttir nāstīty ata āha — kṣīṇakleśatvād iti / dhyānajasyānāśayasya mano 'ntarebhyo viśeṣaṃ darśayitum itareṣām āśayavattām āha — itareṣāṃ tv iti // 4.6 //

{4.7}

[4.7.1]

"karmāśuklākṛṣṇaṃ yoginas trividham itareṣām // 4.7 //" (yosū 4.7)

[4.7.2]

tatraiva ca hetuparaṃ sūtram avatārayati — yata iti / karmāśuklākṛṣṇaṃ yoginas trividham itareṣām / padaṃ sthānam / cartuṣu samavetā catuṣpadī / yad yāvad bahiḥsādhanasādhyaṃ tatra sarvatrāsti kasyacit pīḍā / na hi vrīhyādisādhane 'pi karmaṇi parapīḍā nāsty avaghātādisamaye 'pi pipīlikādivadhasaṃbhavāt / antato bījādivadhena stambādibhedotpattipratibandhāt / anugrahaś ca dakṣiṇādinā brāhmaṇāder iti / śuklā tapaḥsvādhyāyadhyānavatām asaṃnyāsinām / śuklatvam upapādayati — sā hīti / aśuklākṛṣṇā saṃnyāsinām / saṃnyāsino darśayati — kṣīṇeti / karmāsaṃbhavāt / karmasaṃnyāsino hi na kvacid bahiḥsādhanasādhye karmaṇi pravṛttā iti na caiṣām asti kṛṣṇaḥ karmāśayaḥ / yogānuṣṭhānasādhyasya karmāśayaphalasyeśvare samarpaṇān na śuklaḥ karmāśayaḥ / niratyayaphalo hi śukla ucyate / yasya phalam eva nāsti kutas tasya niratyayaphalatvam ity arthaḥ / tad evaṃ catuṣṭayīṃ karmajātim uktvā katamā kasyety avadhārayati — tatrāśuklam iti // 4.7 //

{4.8}

[4.8.1]

"tatas tadvipākānuguṇānām evābhivyaktir vāsanānām // 4.8 //" (yosū 4.8)

[4.8.2]

karmāśayaṃ vivicya kleśāśayagatim āha — tatas tadvipākānuguṇānām evābhivyaktir vāsanānām / yajjātīyasya puṇyajātīyasyāpuṇyajātīyasya vā karmaṇo yo vipāko divyo vā nārako vā jātyāyurbhogas tasya vipākasyānuguṇāḥ / tā evāha — yā vāsanāḥ karmavipākam anuśerate 'nukurvanti / divyabhogajanitā hi divyakarmavipākānuguṇā vāsanāḥ / na hi manuṣyabhogavāsanābhivyaktau divyakarmaphalopabhogasaṃbhavaḥ / tasmāt svavipākānuguṇā eva vāsanāḥ karmābhivyañjanīyā iti bhāṣyārthaḥ // 4.8 //

{4.9}

[4.9.1]

"jātideśakālavyavahitānām apy ānantaryaṃ smṛtisaṃskārayor ekarūpatvāt // 4.9 //" (yosū 4.9)

[4.9.2]

syād etat / manuṣyasya prāyaṇānantaram adhigatamārjārabhāvasyānantaratayā manuṣyavāsanāyā evābhivyaktvā bhavitavyam / na khalv asti saṃbhavo yad anantaradivasānubhūtaṃ na smaryate vyavahitadivasānubhūtaṃ ca smaryata ity ata āha — jātideśakālavyavahitānām apy ānantaryaṃ smṛtisaṃskārayor ekarūpatvāt / bhavatu vṛṣadaṃśavāsanāyā jātyādivyavadhis tathāpi tasyāḥ phalata ānantaryaṃ vṛṣadaṃśavipākena karmaṇā tasyā eva svavipākānuguṇāyā abhivyaktau tatsmaraṇasamutpādād ity āha — vṛṣadaṃśavipākodaya iti / udety asmād ity udayaḥ karmāśayaḥ / punaś ca svavyañjakāñjana evodiyāt, abhivyajyeta vipākārambhābhimukhaḥ kriyetety arthaḥ / abhisaṃskārakriyā upādāya gṛhītvā vyajyeta / yadi vyajyeta svavipākānuguṇā eva vāsanā gṛhītvā vyajyetety arthaḥ / ānantaryam eva phalataḥ kāraṇadvārakam upapādya kāryadvārakam upapādayati — kutaś ca smṛtīti / ekarūpatā sādṛśyam / tad evāha — yatheti / nanv anubhavasarūpāś cet saṃskārās tathā saty anubhavā viśarārava ity ete 'pi viśarāravaḥ kathaṃ cirabhāvine 'nubhavāya kalperann ity ata āha — te ca karmavāsanānurūpāḥ / yathāpūrvaṃ sthāyi kṣaṇikakarmanimittam apy evaṃ kṣaṇikānubhavanimitto 'pi saṃskāraḥ sthāyī kiṃcid bhedādhiṣṭhānaṃ ca sārūpyam anyathābhede tattvena sādṛśyānupapatter ity arthaḥ / sugamam anyat // 4.9 //

{4.10}

[4.10.1]

"tāsām anāditvaṃ cāśiṣo nityatvāt // 4.10 //" (yosū 4.10)

[4.10.2]

syāt etad vyajyeran pūrvapūrvatarajanmābhisaṃskṛtā vāsanāḥ / yadi pūrvapūrvatarajanmasadbhāve pramāṇaṃ syāt tad eva tu nāsti / na ca jātamātrasya jantor harṣaśokadarśanamātraṃ pramāṇaṃ bhavitum arhati, padmādisaṃkocavikāsavat svābhāvikatvena tadupapatter ity ata āha — tāsām anāditvaṃ cāśiṣo nityatvāt / tāsāṃ vāsanānām anāditvaṃ ca na kevalam ānantaryam iti cārthaḥ / āśiṣo nityatvāt / ātmāśiṣo vāsanānām anāditve nityatvāvyabhicārād iti / nanu svābhāvikatvenāpy upapatter asiddham āśiṣo nityatvam ity ata āha — yeyam iti / nāstikaḥ pṛcchati — kasmāt / uttaraṃ — jātamātrasya jantor iti / ata evaitasmiñ janmany ananubhūtamaraṇadharmakasya maraṇam eva dharmaḥ so 'nanubhūto yena sa tathoktas tasya mātur aṅkāt praskhalataḥ kampamānasya māṅgalyacakrādilāñchitaṃ taduraḥsūtram atigāḍhaṃ pāṇigrāham avalambamānasya bālakasya kampabhedānumitā dveṣānuṣakte duḥkhe yā smṛtis tannimitto maraṇatrāsaḥ kathaṃ bhaved iti / nanūktaṃ svabhāvād ity ata āha — na ca svābhāvikaṃ vastu nimittam upādatte gṛhṇāti svotpattau / etad uktaṃ bhavati — bālakasyedṛśo dṛśyamānaḥ kampo bhayanibandhana īdṛśakampatvād asmadādikampavat / bālakasya bhayaṃ dveṣaduḥkhasmṛtinimittaṃ bhayatvād asmadādibhayavat / āgāmipratyavāyotprekṣālakṣaṇaṃ ca bhayaṃ na duḥkhasmṛtimātrād bhavati, api tu yato bibheti tasya pratyavāyahetubhāvam anumāya saṃpraty api pratyavāyaṃ bhayaṃ ca vidadhyād iti śaṅkate / tasmād yajjātīyād anubhūtacarād dveṣānuṣaktaṃ duḥkham upapāditaṃ tasya smaraṇāt tajjātīyasyānubhūyamānasya tadduḥkhahetutvam anumāya tato bibheti / na ca bālakenāsmiñ janmani skhalanasyānyatra duḥkhahetutvam avagatam / na ca tādṛśaṃ duḥkham upalabdham / tasmāt prāgbhavīyo 'nubhavaḥ pariśiṣyate / tac caitad evaṃ prayogam ārohati — jātamātrasya bālasya smṛtiḥ pūrvānubhavanibandhanā smṛtitvād asmadādismṛtivad iti / na ca padmasaṃkocavikāsāv api svābhāvikau / na hi svābhāvikaṃ kāraṇāntaram apekṣate, vahner auṣṇyaṃ praty api kāraṇāntarāpekṣāprasaṅgāt / tasmād āgantukam aruṇakarasaṃparkamātram eva kamalinīvikāsakāraṇam / saṃkocakāraṇaṃ ca saṃskāraḥ sthitisthāpaka iti / evaṃ smitādyanumitaharṣādayo 'pi prāci bhave hetavo veditavyāḥ / tad āstāṃ tāvat prakṛtam upasaṃharati — tasmād iti / nimittaṃ labdhavipākakālaṃ karma / pratilambho 'bhivyaktiḥ / prasaṅgataś cittaparimāṇavipratipattiṃ nirācikīrṣur vipratipattim āha — ghaṭaprāsādeti / dehapradeśavartikāryadarśanād dehād bahiḥ sadbhāve cittasya na pramāṇam asti / na caitad aṇuparimāṇaṃ dīrghaśaṣkulībhakṣaṇādāv aparyāyeṇa jñānapañcakānutpādaprasaṅgāt / na cānanubhūyamānakramakalpanāyāṃ pramāṇam asti / na caikam aṇu mano nānādeśair indriyair aparyāyeṇa saṃbandhum arhati / tat pāriśeṣyāt kāyaparimāṇaṃ cittaṃ ghaṭaprāsādavartipradīpavat / saṃkocavikāśau puttikāhastidehayor asyotpatsyete / śarīraparimāṇam evākāraḥ parimāṇaṃ yasyety apare pratipannāḥ / nanv evaṃ katham asya kṣetrabījasaṃyogaḥ / na khalv etad anāśrayaṃ mṛtaśarīrān mātṛpitṛdehavartinī lohitaretasī prāpnoti paratantratvāt / na hi sthāṇvādiṣv agacchatsu tacchāyā gacchati / na cāgacchati paṭe tadāśrayaṃ citraṃ gacchati / tathā ca na saṃsāraḥ syād ity ata āha — tathā cāntarābhāvaḥ saṃsāraś ca yukta iti / tathā ca śarīraparimāṇatve dehāntaraprāptaye pūrvadehatyāgo dehāntaraprāptiś cāntarāsyātivāhikaśarīrasaṃyogād bhavatas tena khalv ayaṃ dehāntare saṃcaret / tathā ca purāṇam —

[4.10.3]

"aṅguṣṭhamātraṃ puruṣaṃ niścakarṣa yamo balāt"(mahābhāratam 3.297.17) iti /

[4.10.4]

so 'yam antarābhāvaḥ / ata eva saṃsāraś ca yukta iti / tad etad amṛṣyamāṇaḥ svamatam āha — vṛttir evāsya vibhunaś cittasya saṃkocavikāsinīty ācāryaḥ svayaṃbhūḥ pratipede / idam atrākūtaṃ — yady anāśrayaṃ cittaṃ na dehāntarasaṃcāri katham etad ātivāhikam āśrayate, tatrāpi dehāntarakalpanāyām anavasthā / na cāsya dehān niṣkarṣaḥ sātivāhikasya saṃbhavati / niṣkṛṣṭasya cetasas tatsaṃbandhāt / astu tarhi sūkṣmaśarīram evā sargād ā ca mahāpralayān niyataṃ cittānām adhiṣṭhānaṃ ṣāṭkauśikaśarīram adhyavarti / tena hi cittam ā satyalokād ā cāvīces tatra tatra śarīre saṃcarati / niṣkarṣaś cāsyopapannaḥ ṣāṭkauśikāt kāyāt / tatra hi tadantarābhāvas tasya niyatatvāt / na cāsyāpi sadbhāve pramāṇam asti / na khalv etad adhyakṣagocaraḥ / na ca saṃsāro 'syānumānam / ācāryamatenāpy upapatteḥ / āgamas tu puruṣasya niṣkarṣam āha / na ca cittaṃ vā sūkṣmaśarīraṃ vā puruṣaḥ kiṃ tu citiśaktir apratisaṃkramā / na cāsyā niṣkarṣaḥ saṃbhavatīty aupacāriko vyākhyeyaḥ / tathā ca citeś cittasya ca tatra tatra vṛttyabhāva eva niṣkarṣārthaḥ / yac ca smṛtītihāsapurāṇeṣu maraṇānantaraṃ pretaśarīraprāptis tadvimokaś ca sapiṇḍīkaraṇādibhir ity uktaṃ tad anujānīmaḥ / ātivāhikatvaṃ tasya na mṛṣyāmahe / na cātrāsti kaścid āgamaḥ / labdhaśarīra eva ca yamapuruṣair api pāśabaddho nīyate / na tv ātivāhikaśarīraḥ / tasmād āhaṃkārikatvāc cetaso 'haṃkārasya ca gaganamaṇḍalavat trailokyavyāpitvād vibhutvaṃ manasaḥ / evaṃ ced asya vṛttir api vibhvīti sarvajñatāpattir ity ata uktaṃ vṛttir evāsyeti / syād etat / cittamātrādhīnāyā vṛtteḥ saṃkocavikāsau kutaḥ kādācitkāv ity ata āha — tac ca cittaṃ dharmādinimittāpekṣam / vṛttau nimittaṃ vibhajate — nimittaṃ ceti / ādigrahaṇenendriyadhanādayo gṛhyante / śraddhādīty atrāpi vīryasmṛtyādayo gṛhyante / āntaratve saṃmatim ācāryāṇām āha — tathā coktam / vihāro vyāpāraḥ / prakṛṣṭaṃ śuklaṃ, tayor bāhyābhyantarayor madhye / jñānavairāgye tajjanito dharmaḥ (tajjanitau dharmau) kena bāhyasādhyena dharmeṇātiśayyete abhibhūyete / jñānavairāgyajāv eva dharmau tam abhibhavataḥ, bījabhāvād apanayata ity arthaḥ / atraiva suprasiddham udāharaṇam āha — daṇḍakāraṇyam iti // 4.10 //

{4.11}

[4.11.1]

"hetuphalāśrayālambanaiḥ saṃgṛhītatvād eṣām abhāve tadabhāvaḥ // 4.11 //" (yosū 4.11)

[4.11.2]

athaitāś cittavṛttayo vāsanāś cānādayaś cet katham āsām ucchedaḥ / na khalu citiśaktir anādir ucchidyata ity ata āha — hetuphalāśrayālambanaiḥ saṃgṛhītatvād eṣām abhāve tadabhāvaḥ / anāder api samucchedo dṛṣṭaḥ / tadyathānāgatatvasyeti savyabhicāratvād asādhanam / citiśaktis tu vināśakāraṇābhāvān na vinaśyati, na tv anāditvāt / uktaṃ ca vāsanānām anādīnām api samucchede kāraṇaṃ sūtreṇeti / anugrahopaghātāv api dharmādharmādinimittam upalakṣayataḥ / tena surāpānādayo 'pi saṃgṛhītā bhavanti / netrī nāyikā / atraiva hetum āha — mūlam iti / pratyutpannatā vartamānatā na tu dharmasvarūpotpādaḥ / atraiva hetum āha — na hīti / yad abhimukhībhūtaṃ vastu kāminīsaṃparkādi / vyāpakābhāve vyāpyasyābhāva iti sūtrārthaḥ // 4.11 //

{4.12}

[4.12.1]

"atītānāgataṃ svarūpato 'sty adhvabhedād dharmāṇām // 4.12 //" (yosū 4.12)

[4.12.2]

uttarasūtram avatārayituṃ śaṅkate — nāstīti / asata iti tu saṃpātāyātaṃ nidarśanāya vā / atītānāgataṃ svarūpato 'sty adhvabhedād dharmāṇām / nāsatām utpādo na satāṃ vināśaḥ kiṃ tu satām eva dharmāṇām adhvabhedapariṇāma evodayavyayāv iti sūtrārthaḥ / anubhūtā prāptā yena vyaktis tat tathā / saṃprati vyaktir nāstīti yāvat / itaś ca traikālye 'pi dharmaḥ sann ity āha — yadi ceti / na hy asañjñānaviṣayaḥ saṃbhavatīti nirupākhyatvād viṣayāvabhāsaṃ hi vijñānaṃ nāsati viṣaye bhavati / traikālyaviṣayaṃ ca vijñānaṃ yoginām asmadādīnāṃ ca vijñānam asati viṣaye notpannaṃ syāt / utpadyate ca / tasmād atītānāgate sāmānyarūpeṇa samanugate sta iti / evam anubhavato jñānaṃ viṣayasattve hetur uktam / uddeśyatvād apy anāgatasya viṣayatvena sattvam evety āha — kiṃ ca bhogabhāgīyasyeti / kuśalo nipuṇaḥ / anuṣṭheye 'pi ca yad yan nimittaṃ tat sarvaṃ naimittike saty eva viśeṣam ādhatte / yathā kāṇḍalāvavedādhyāyādayaḥ / na khalv ete kāṇḍalāvādayo 'santam utpādayanti / sata eva tu tatprāptivikārau kurvanti / evaṃ kulālādayo 'pi sata eva ghaṭasya vartamānībhāvahetava ity āha — sataś ceti / yadi tu vartamānatvābhāvād atītānāgatayor asattvaṃ hanta bho vartamānasyāpy abhāvo 'tītānāgatatvābhāvāt / adhvaviśiṣṭatayā tu sattvaṃ trayāṇām apy aviśiṣṭam ity abhiprāyeṇāha — dharmī ceti / pratyekam avasthānaṃ pratyavasthitir iti / dravyata iti dravye dharmiṇi sārvavibhaktikas tasiḥ / yady atītānāgatāv atītānāgatatve na stas tarhi vartamānasamaye tattvābhāvān na syātām ity ata āha — ekasya ceti / prakṛtam upasaṃharati — iti nābhūtvā bhāva iti // 4.12 //

{4.13}

[4.13.1]

"te vyaktasūkṣmā guṇātmānaḥ // 4.13 //" (yosū 4.13)

[4.13.2]

syād etat / ayaṃ tu nānāprakāro dharmidharmāvasthāpariṇāmarūpo viśvabhedaprapañco na pradhānād ekasmād bhavitum arhati / na hy avilakṣaṇāt kāraṇāt kāryabhedasaṃbhava ity ata āha — te vyaktasūkṣmā guṇātmānaḥ / te tryadhvāno dharmā vyaktāś ca sūkṣmāś ca guṇātmāno na traiguṇyātiriktam eṣām asti kāraṇam / vaicitryaṃ tu tadāhitānādikleśavāsanānugatād vaicitryāt / yathoktaṃ vāyupurāṇe —

[4.13.3]

"vaiśvarūpyāt pradhānasya pariṇāmo 'yam adbhutaḥ" (vāyupurāṇam 53.120) iti /

[4.13.4]

vyaktānāṃ pṛthivyādīnām ekādaśendriyāṇāṃ ca vartamānānām atītānāgatatvaṃ ṣaḍaviśeṣā yathāyogaṃ bhavanti / saṃprati viśvasya nityānityarūpe vibhajan nityarūpam āha — sarvam idam iti / dṛśyamānaṃ saṃniveśaḥ saṃsthānabhedavān pariṇāma ity arthaḥ / atraiva ṣaṣṭitantraśāstrasyānuśiṣṭiḥ / māyeva na tu māyā / sutucchakaṃ vināśi / yathā hi māyāhnāyaivānyathā bhavati evaṃ vikārā apy āvirbhāvatirobhāvadharmāṇaḥ pratikṣaṇam anyathā / prakṛtir nityatayā māyāvidharmiṇī paramārtheti // 4.13 //

{4.14}

[4.14.1]

"pariṇāmaikatvād vastutattvam // 4.14 //" (yosū 4.14)

[4.14.2]

bhavatu traiguṇyasyetthaṃ pariṇāmavaicitryam ekas tu pariṇāmaḥ pṛthivīti vā toyam iti vā kuta ātmana ekatvavirodhād ity āśaṅkya sūtram avatārayati — yadā tu sarve guṇā iti / pariṇāmaikatvād vastutattvam / bahūnām apy ekaḥ pariṇāmo dṛṣṭaḥ / tadyathā gavāśvamahiṣamātaṅgānāṃ rumānikṣiptānām eko lavaṇatvajātīyalakṣaṇaḥ pariṇāmo vartitailānalānāṃ ca pradīpa iti / evaṃ bahutve 'pi guṇānāṃ pariṇāmaikatvaṃ, tatas tanmātrabhūtabhautikānāṃ pratyekaṃ tattvam ekatvam / grahaṇātmakānāṃ sattvapradhānatayā prakāśātmanām ahaṃkārāvāntarakāryāṇāṃ karaṇabhāvenaikaḥ pariṇāmaḥ śrotram indriyam / teṣām eva guṇānāṃ tamaḥpradhānatayā jaḍatvena grāhyātmakānāṃ śabdatanmātrabhāvenaikaḥ pariṇāmaḥ śabdo viṣayaḥ / śabda iti śabdatanmātram / viṣaya iti jaḍatvam āha na tu tanmātrasya śrotraviṣayatvasaṃbhava iti / śeṣaṃ sugamam / atha vijñānavādinaṃ vaināśikam utthāpayati — nāsty artho vijñānavisahacara iti / yadi hi bhūtabhautikāni vijñānamātrād bhinnāni bhaveyus tatas tadutpattikāraṇam īdṛśaṃ pradhānaṃ kalpyeta, na tu tāni vijñānātiriktāni santi paramārthataḥ / tat kathaṃ pradhānakalpanaṃ kathaṃ ca grahaṇānām indriyāṇām ahaṃkāravikārāṇāṃ kalpaneti / tathā hi — jaḍasyārthasya svayam aprakāśatvān nāsty artho vijñānavisahacaraḥ / sāhacaryaṃ saṃbandhaḥ / tadabhāvo visahacaratvam / vir abhāvārthaḥ / vijñānāsaṃbandho nāsti vyavahārayogya ity arthaḥ / asti tu jñānam arthavisahacaraṃ tasya svayaṃprakāśatvena svagocarāstitāvyavahāre kartavye jaḍam arthaṃ pratyapekṣābhāvāt / tad anena vedyatvasahopalambhaniyamau sūcitau vijñānavādinā / tau caivaṃ prayogam ārohataḥ — yad vedyate yena vedanena tat tato na bhidyate / yathā jñānasyātmā / vedyante ca bhūtabhautikānīti viruddhavyāptopalabdhir niṣedhyabhedaviruddhenābhedena vyāptaṃ vedyatvaṃ dṛśyamānaṃ svavyāpakam abhedam upasthāpayat tadviruddhaṃ bhedaṃ pratikṣipatīti / tathā yad yena niyatasahopalambhaṃ tat tato na bhidyate / yathaikasmāc candrād dvitīyaś candraḥ / niyatasahopalambhaś cārtho jñāneneti vyāpakaviruddhopalabdhiḥ / niṣedhyabhedavyāpakāniyamaviruddho niyamo 'niyamaṃ nivartayaṃs tadvyāptaṃ bhedaṃ pratikṣipatīti / syād etat / arthaś cen na bhinno jñānāt kathaṃ bhinnavat pratibhāsata ity ata āha — kalpitam iti / yathāhur vaināśikāḥ —

[4.14.3]

"sahopalambhaniyamād abhedo nīlataddhiyoḥ / bhedaś ca bhrāntivijñānair dṛśya indāv ivādvaye" iti //

[4.14.4]

kalpitatvaṃ viśadayati — jñānaparikalpaneti / nirākaroti — ta iti / te kathaṃ śraddheyavacanāḥ syur iti saṃbandhaḥ / pratijñānam upasthitaṃ pratyupasthitam / katham — tatheti / yathā yathāvabhāsata idaṃkārāspadatvena tathā tathā svayam upasthitaṃ na tu kalpanopakalpitaṃ vijñānaviṣayatāpannam / svamāhātmyeneti vijñānakāraṇatvam arthasya darśayati / yasmād arthena svakīyayā grāhyaśaktyā vijñānam ajani tasmād arthasya grāhakaṃ tad evaṃbhūtaṃ vastu katham apramāṇātmakena vikalpavijñānabalena vikalpasyāprāmāṇikatvāt tadbalasyāpi tadātmano 'pramāṇātmakatvaṃ, tena vastusvarūpam utsṛjyopaplutaṃ kṛtvā / upagṛhyeti kvacid pāṭhaḥ / tatrāpi sa evārthaḥ / tad evāpalapantaḥ śraddhātavyavacanāḥ syur iti / idam atrākūtam — sahopalambhaniyamaś ca vedyatvaṃ ca hetū saṃdigdhavyatirekatayā naikāntikau / tathā hi — jñānākārasya bhūtabhautikāder yad etad bāhyatvaṃ sthūlatvaṃ ca bhāsete na te jñāne saṃbhavataḥ / tathā hi nānādeśavyāpitā sthaulyaṃ vicchinnadeśatā ca bāhyatvam / na caikavijñānasya nānādeśavyāpitā vicchinnadeśatā copapadyate / taddeśatvātaddeśatvalakṣaṇaviruddhadharmasaṃsargasyaikatrāsaṃbhavāt saṃbhave vā trailokyasyaikatvaprasaṅgāt / ata evāstu vijñānabheda iti cet / hanta bhoḥ paramasūkṣmagocarāṇāṃ pratyayānāṃ parasparavārtānabhijñānāṃ svagocaramātrajāgarūkāṇāṃ kutastyo 'yaṃ sthūlāvabhāsaḥ / na ca vikalpagocaro 'bhilāpaḥ saṃsargābhāvād viśadapratibhāsatvāc ca / na ca sthūlam ālocitaṃ yatas tadupādhikasya viśadatā bhavet tatpṛṣṭhabhāvinaḥ / na cāvikalpavad vikalpo 'pi svākāramātragocaras tasya cāsthūlatvān na sthūlagocaro bhavitum arhati / tasmād bāhye ca pratyaye sthūlasya bāhyasya cāsaṃbhavād alīkam etad āsthātavyam / na cālīkaṃ vijñānād abhinnaṃ vijñānasya tadvat tucchatvaprasaṅgāt / tathā ca vedyatvasyābhedavyāpyatvābhāvāt kuto bhedapratipakṣatvam / sahopalambhaniyamaś ca sadasator iva vijñānasthaulyayoḥ sator api svabhāvād vā kutaścit pratibandhād vopapatsyate / tasmād anaikāntikatvād etau hetvābhāsau vikalpamātram eva bāhyābhāve prasuvāte / na ca pratyakṣamāhātmyaṃ vikalpamātreṇāpodyate / tasmāt sādhūktaṃ katham apramāṇātmakena vikalpajñānabaleneti / etena pratyayatvam api svapnādipratyayadṛṣṭāntena nirālambanatvasādhanam apāstam / prameyavikalpas tv avayavivyavasthāpanena pratyuktaḥ / vistaras tu nyāyakaṇikāyām anusaraṇīya iti tad iha kṛtaṃ vistareṇeti // 4.14 //

{4.15}

[4.15.1]

"vastusāmye cittabhedāt tayor vibhaktaḥ panthāḥ // 4.15 //" (yosū 4.15)

[4.15.2]

tad evam utsūtraṃ bhāṣyakṛd vijñānātiriktasthāpane yuktim uktvā sautrīṃ yuktim avatārayati — kutaś caitad iti / vastusāmye cittabhedāt tayor vibhaktaḥ panthāḥ / yannānātve yasyaikatvaṃ tat tato 'tyantaṃ bhidyate / yathā caitrasya jñānam ekaṃ bhinnebhyo devadattaviṣṇumitramaitrapratyayebhyo bhidyate / jñānanānātve 'pi cārtho na bhidyata iti bhavati vijñānebhyo 'nyaḥ / abhedaś cārthasya jñānabhede 'pi pramātṝṇāṃ parasparapratisaṃdhānād avasīyate / asti hi raktadviṣṭavimūḍhamadhyasthānām ekasyāṃ yoṣiti pratīyamānāyāṃ pratisaṃdhānaṃ yā tvayā dṛśyate saiva mayāpīti / tasmād vastusāmye cittabhedāj jñānabhedāt tayor arthajñānayor vibhaktaḥ panthāḥ svarūpabhedopāyaḥ / sukhajñānaṃ kāntāyāṃ kāntasya, sapatnīnāṃ duḥkhajñānam / caitrasya tu tām avindato mūḍhajñānaṃ viṣādaḥ / syād etat / ya ekasya cittena parikalpitaḥ kāminīlakṣaṇo 'rthas tenaivānyeṣām api cittam uparajyata iti sādhāraṇam upapadyata ity ata āha — na cānyeti / tathā saty ekasmin nīlajñānavati sarva eva nīlajñānavantaḥ syur iti / nanv arthavādinām apy eko 'rthaḥ kathaṃ sukhādibhedabhinnavijñānahetuḥ / na hy avilakṣaṇāt kāraṇāt kāryabhedo yukta ity ata āha — sāṃkhyapakṣa iti / ekasyaiva bāhyasya vastunas traiguṇyapariṇāmasya trairūpyam upapannam / evam api sarveṣām aviśeṣeṇa sukhaduḥkhamohātmakaṃ vijñānaṃ syād ity ata āha — dharmādinimittāpekṣaṃ rajaḥsahitaṃ sattvaṃ dharmāpekṣaṃ sukhajñānaṃ janayati / sattvam eva tu vigalitarajaskaṃ vidyāpekṣaṃ mādhyasthyajñānam iti / te ca dharmādayo na sarve sarvatra puruṣe santi kiṃ tu kaścit kvacid ity upapannā vyavastheti / atra kecid āhuḥ prāvādukā jñānasahabhūr evārtho bhogyatvāt sukhādivad iti / etad uktaṃ bhavati — bhavatv artho jñānād vyatiriktas tathāpy asau jaḍatvān na jñānam antareṇa śakyaḥ pratipattum / jñānena tu bhāsanīyaḥ / tathā ca jñānasamaya evāsti nānyadā pramāṇābhāvād iti / tad etad utsūtraṃ tāvad dūṣayati bhāṣyakāraḥ — ta etayā dvāreti / vastu khalu sarvacittasādhāraṇam anekakṣaṇaparamparohyamānaṃ pariṇāmātmakam anubhūyate laukikaparīkṣakaiḥ / tac ced vijñānena saha bhaven nūnam evaṃvidham evaṃ ced idamaṃśasyopari ko 'yam anurodho yena so 'pi nāpahnūyetety arthaḥ // 4.15 //

{4.16}

[4.16.1]

"na caikacittatantraṃ vastu tad apramāṇakaṃ tadā kiṃ syāt // 4.16 //" (yosū 4.16)

[4.16.2]

mā vā bhūd idaṃaṃśasyāpahnavo jñānasahabhūr evāstv arthas tatrāpy āha — na caikacittatantraṃ vastu tad apramāṇakaṃ tadā kiṃ syāt / yad dhi ghaṭagrāhi cittaṃ tad yadā paṭadravyavyagratayā na ghaṭe vartate / yad vā vivekaviṣayam āsīt tad eva ca nirodhaṃ samāpadyate tadā ghaṭajñānasya vā vivekajñānasya vābhāvād viveko vā ghaṭo vā jñānabhedamātrajīvanas tannāśān naṣṭa eva syād ity āha — ekacitteti / kiṃ tat syān na syād ity arthaḥ / saṃbadhyamānaṃ ca cittena tadvastu viveko vā ghaṭo vā kuta utpadyeta / niyatakāraṇānvayavyatirekānuvidhāyibhāvāni hi kāryāṇi na svakāraṇam ativartya kāraṇāntarād bhavitum īśate / mā bhūd akāraṇatve teṣāṃ kādācitkatvavyāghātaḥ / na ca tajjñānakāraṇatvam eva tatkāraṇatvam iti yuktam / āśāmodakasya modakasya copayujyamānasya rasavīryavipākādisāmyaprasaṅgāt / tasmāt sādhūktaṃ saṃbadhyamānaṃ vā (ca) punaś citteneti / api ca yo yo 'rvāgbhāgaḥ sa sarvo madhyaparabhāgavyāptaḥ / jñānādhīne sadbhāve tv asyānanubhūyamānatvān madhyaparabhāgau na sta iti vyāpakābhāvād arvāgbhāgo 'pi na syād ity arthābhāvāt kuto jñānasahabhūr artha ity āha — ye cāsyeti / anupasthitā ajñātāḥ / upasaṃharati — tasmād iti / sugamaṃ śeṣam // 4.16 //

{4.17}

[4.17.1]

"taduparāgāpekṣitvāc cittasya vastu jñātājñātam // 4.17 //" (yosū 4.17)

[4.17.2]

syād etad arthaś cet svatantraḥ, sa ca jaḍasvabhāva iti na kadācit prakāśeta / prakāśane vā jaḍatvam apy asyāpagatam iti bhāvo 'py apagacchet / na jātu svabhāvam apahāya bhāvo vartitum arhati / na cendriyādyādheyo jaḍasvabhāvasyārthasya dharmaḥ prakāśata iti sāṃpratam / arthadharmatve nīlatvādivat sarvapuruṣasādhāraṇa ity ekaḥ śāstrārtha iti sarva eva vidvāṃsaḥ prasajyeran na jālmaḥ kaścid asti / na cātītānāgatayor dharmaḥ pratyutpanno yuktaḥ / tasmāt svatantro 'rtha upalambhaviṣaya iti manorathamātram etad ity ata āha — taduparāgāpekṣitvāc cittasya vastu jñātājñātam / jaḍasvabhāvo 'py artha indriyapraṇāḍikayā cittam uparañjayati / tad evaṃbhūtaṃ cittadarpaṇam upasaṃkrāntapratibimbā citiśaktiś cittam arthoparaktaṃ cetayamānārtham anubhavati, na tv arthe kiṃcit prākaṭyādikam ādhatte / nāpy asaṃbaddhā cittena tatpratibimbasaṃkrānter uktatvād iti / yady api ca sarvagatatvāc cittasya cendriyasya cāhaṃkārikasya viṣaye nāsti saṃbandhas tathāpi yatra śarīre vṛttimac cittaṃ tena saha saṃbandho viṣayāṇām ity ayaskāntamaṇikalpā ity uktam / ayaḥsadharmakaṃ cittam iti / indriyapraṇāḍikayābhisaṃbandhyoparañjayanti / ata eva cittaṃ pariṇāmīty āha — vastuna iti // 4.17 //

{4.18}

[4.18.1]

"sadā jñātāś cittavṛttayas tatprabhoḥ puruṣasyāpariṇāmitvāt // 4.18 //" (yosū 4.18)

[4.18.2]

tad evaṃ cittavyatirekiṇam artham avasthāpya tebhyaḥ pariṇatidharmakebhyo vyatiriktam ātmānam ādarśayituṃ tadvaidharmyam apariṇāmitvam asya vaktuṃ pūrayitvā sūtraṃ paṭhati — yasya tu tad eva cittaṃ viṣayas tasya — sadā jñātāś cittavṛttayas tatprabhoḥ puruṣasyāpariṇāmitvāt / kṣiptamūḍhavikṣiptaikāgratāvasthitaṃ cittam ā nirodhāt sarvadā puruṣeṇānubhūyate vṛttimat tat kasya hetor yataḥ puruṣo 'pariṇāmī pariṇāmitve cittavat puruṣo 'pi jñātājñātaviṣayo bhavet / jñātaviṣaya eva tv ayam / tasmād apariṇāmī / tataś ca pariṇāmibhyo 'tiricyata iti / tad etad āha — yadi cittavad iti / sadā jñātatvaṃ tu manasaḥ savṛttikasya tasya yaḥ prabhuḥ svāmī bhokteti yāvat / tasya prabhoḥ puruṣasyāpariṇāmitvam anumāpayati / tathā cāpariṇāminas tasya puruṣasya pariṇāminaś cittād bheda iti bhāvaḥ // 4.18 //

{4.19}

[4.19.1]

"na tat svābhāsaṃ dṛśyatvāt // 4.19 //" (yosū 4.19)

[4.19.2]

atra vaināśikam utthāpayati — syād āśaṅketi / ayam arthaḥ — syād etad evaṃ yadi cittam ātmano viṣayaḥ syāt, api tu svaprakāśam etad viṣayābhāsaṃ pūrvacittaṃ pratītya samutpannaṃ tat kutaḥ puruṣasya sadājñātaviṣayatvaṃ kutastarāṃ vāpariṇāmitayā pariṇāminaś cittād bheda iti / na tat svābhāsaṃ dṛśyatvāt / bhaved etad evaṃ yadi svasaṃvedanaṃ cittaṃ syān na tv etad asti / tad dhi pariṇāmitayā nīlādivad anubhavavyāpyaṃ yac cānubhavavyāpyaṃ na tat svābhāsaṃ bhavitum arhati svātmani vṛttivirodhāt / na hi tad eva kriyā ca karmakārakaṃ ca / na hi pākaḥ pacyate chidā vā chidyate / puruṣas tv apariṇāmī nānubhavakarmeti nāsmin svayaṃprakāśatā na yujyate / aparādhīnaprakāśatā hy asya svayaṃprakāśatā nānubhavakarmatā / tasmād dṛśyatvād darśanakarma cittaṃ na svābhāsam / ātmaprakāśapratibimbatayaiva cittasya tadvṛttiviṣayāḥ prakāśanta iti bhāvaḥ / nanu dṛśyo 'gniḥ svayaṃprakāśaś ca / na hi yathā ghaṭādayo 'gninā vyajyanta evam agnir agnyantareṇety ata āha — na cāgnir atreti / kasmāt / na hīti / mā nāmāgnir agnyantarāt prakāśiṣṭa vijñānāt tu prakāśata iti na svayaṃ prakāśata iti na vyabhicāra ity arthaḥ / prakāśaś cāyam iti / ayam iti puruṣasvabhāvāt prakāśād vyavacchinatti, kriyārūpaḥ prakāśa iti yāvat / etad uktaṃ bhavati — yā yā kriyā sā sā sarvā kartṛkaraṇakarmasaṃbandhena dṛṣṭā / yathā pāko dṛṣṭaś caitrāgnitaṇḍulasaṃbandhena yathā vā prakāśanam / tathā ca prakāśo 'pi kriyeti tayāpi tathā bhavitavyam / saṃbandhaś ca bhedāśrayo nābhede saṃbhavatīty arthaḥ / kiṃ ca svābhāsaṃ cittam ity agrāhyam eva kasyacid iti śabdārthaḥ / syād etat / mā bhūd grāhyaṃ cittam / na hi grahaṇasyākāraṇasyāvyāpakasya ca nivṛttau cittanivṛttir ity ata āha — svabuddhīti / buddhiś cittaṃ, pracārā vyāpārāḥ, sattvāḥ prāṇinaḥ, cittasya vṛttibhedāḥ krodhalobhādayaḥ svāśrayeṇa cittena svaviṣayeṇa ca saha pratyātmam anubhūyamānāś cittasyāgrāhyatāṃ vighaṭayantīty arthaḥ / svabuddhipracārapratisaṃvedanam eva viśadayati — kruddho 'ham iti // 4.19 //

{4.20}

[4.20.1]

"ekasamaye cobhayānavadhāraṇam // 4.20 //" (yosū 4.20)

[4.20.2]

ekasamaye cobhayānavadhāraṇam / svābhāsaṃ viṣayābhāsaṃ cittam iti bruvāṇo na tāvad yenaiva vyāpāreṇātmānam avadhārayati tenaiva viṣayam apīti vaktum arhati / na hy avilakṣaṇo vyāpāraḥ kāryabhedāya paryāptas tasmād vyāpārabhedo 'ṅgīkartavyaḥ / na ca vaināśikānām utpattibhedātirikto 'sti vyāpāraḥ / na caikasyā evotpatter avilakṣaṇāyāḥ kāryavailakṣaṇyasaṃbhavaḥ / tasyākasmikatvaprasaṅgāt / na caikasyotpattidvayasaṃbhavaḥ / tasmād arthasya ca jñānarūpasya cāvadhāraṇaṃ naikasmin samaya iti / tad etad bhāṣyeṇocyate — na caikasmin kṣaṇa iti / tathā coktaṃ vaināśikaiḥ —

[4.20.3]

"bhūtir yeṣāṃ kriyā saiva kārakaṃ saiva cocyate" iti /

[4.20.4]

tasmād dṛśyatvam etac cittasya sadātanaṃ svābhāsatvam apanayad draṣṭāraṃ ca draṣṭur apariṇāmitvaṃ ca darśayatīti siddham // 4.20 //

{4.21}

[4.21.1]

"cittāntaradṛśye buddhibuddher atiprasaṅgaḥ smṛtisaṃkaraś ca // 4.21 //" (yosū 4.21)

[4.21.2]

punar vaināaśikam utthāpayati — syān matiḥ / mā bhūd dṛśyatvena svasaṃvedanam / evam apy ātmā na sidhyati / svasaṃtānavartinā caramacittakṣaṇena svarasaniruddhasvajanakacittakṣaṇagrahaṇād ity arthaḥ / samaṃ ca tajjñānatvenānantaraṃ cāvyavahitatvena samanantaraṃ tena / cittāntaradṛśye buddhibuddher atiprasaṅgaḥ smṛtisaṃkaraś ca / buddhir iti cittam ity arthaḥ / nāgṛhītā caramā buddhiḥ pūrvabuddhigrahaṇasamarthā / na hi buddhyāsaṃbaddhā pūrvabuddhir buddhā bhavitum arhati / na hy agṛhītadaṇḍo daṇḍinam avagantum arhati / tasmād anavastheti / vijñānavedanāsaṃjñārūpasaṃskārāḥ skandhāḥ / sāṃkhyayogādayaḥ pravādāḥ sāṃkhyāś ca yogāś ca ta evādayo yeṣāṃ vaiśeṣikādipravādānāṃ te sāṃkhyayogādayaḥ pravādāḥ / sugamam anyat // 4.21 //

{4.22}

[4.22.1]

"citer apratisaṃkramāyās tadākārāpattau svabuddhisaṃvedanam // 4.22 //" (yosū 4.22)

[4.22.2]

syād etat / yadi cittaṃ na svābhāsaṃ nāpi cittāntaravedyam ātmanāpi kathaṃ bhokṣyate cittam / na khalv ātmanaḥ svayaṃprakāśasyāpy asti kācit kriyā / na ca tām antareṇa kartā na cāsaṃbaddhaś cittena karmaṇā tasya bhoktātiprasaṅgād ity āśayavān pṛcchati — katham iti / sūtreṇottaram āha — citer apratisaṃkramāyās tadākārāpattau svabuddhisaṃvedanam / yat tad avocad vṛttisārūpyam itaratra (yogasūtram 1.4) iti tad itaḥ samutthitam / citeḥ svabuddhisaṃvedanaṃ buddhes tadākārāpattau citipratibimbādhāratayā tadrūpatāpattau satyām / yathā hi candramasaḥ kriyām antareṇāpi saṃkrāntacandrapratibimbam amalaṃ jalam acalaṃ calam ivālavālam arālam iva candramasam avabhāsayati evaṃ vināpi citivyāpāram upasaṃkrāntacitipratibimbaṃ cittaṃ svagatayā kriyayā kriyāvatīm asaṃgatām api saṃgatāṃ citiśaktim avabhāsayad bhogyabhāvam āsādayad bhoktṛbhāvam āpādayati tasyā iti sūtrārthaḥ / bhāṣyam apy etad artham asakṛt tatra tatra vyākhyātam iti na vyākhyātam atra / buddhivṛttyaviśiṣṭatve jñānavṛtter āgamam udāharati — tathā coktaṃ — na pātālam iti / śāśvatasya śivasya brahmaṇo viśuddhasvabhāvasya citicchāyāpannāṃ manovṛttim eva citicchāyāpannatvāc citer apy aviśiṣṭāṃ guhāṃ vedayante / tasyām eva guhāyāṃ tad guhyaṃ brahma tadapanaye tu svayaṃprakāśam anāvaraṇam anupasargaṃ pradyotate caramadehasya bhagavata iti // 4.22 //

{4.23}

[4.23.1]

"draṣṭṛdṛśyoparaktaṃ cittaṃ sarvārtham // 4.23 //" (yosū 4.23)

[4.23.2]

tad evaṃ dṛśyatvena cittasya pariṇāminas tadatiriktaḥ pumān apariṇatidharmopapāditaḥ saṃprati lokapratyakṣam apy atra pramāṇayati — ataś caitad iti / avaśyaṃ caitad ity arthaḥ / draṣṭṛdṛśyoparaktaṃ cittaṃ sarvārtham / yathā hi nīlādyanuraktaṃ cittaṃ nīlādyarthaṃ pratyakṣeṇaivāvasthāpayati evaṃ draṣṭṛcchāyāpattyā tadanuraktaṃ cittaṃ draṣṭāram api pratyakṣeṇāvasthāpayati / asti hi tryākāraṃ jñānaṃ nīlam ahaṃ saṃpratyemīti / tasmāj jñeyavat tajjñātāpi pratyakṣasiddho 'pi na vivicyāvasthāpito yathā jale candramaso bimbam / na tv etāvatā tad apratyakṣam / na cāsya jalagatatve tad apramāṇam iti candrarūpe 'py apramāṇaṃ bhavitum arhati / tasmāc cittapratibimbatayā caitanyagocarāpi cittavṛttir na caitanyāgocareti / tad idaṃ sarvārthatvaṃ cittasyeti / tad etad āha — mano hīti / na kevalaṃ tadākārāpattyā mantavyenārthenoparaktaṃ mano 'pi tu svayaṃ ceti / cakāro bhinnakramaḥ puruṣeṇety asyānantaraṃ draṣṭavyaḥ / tacchāyāpattiḥ puruṣasya vṛttiḥ / iyaṃ ca caitanyacchāyāpattiś cittasya vaināśikair abhyupetavyā / katham anyathā citte caitanyam eta āropayāṃ babhūvur ity āha — tad aneneti / kecid vaināśikā bāhyārthavādinaḥ / apare vijñānamātravādinaḥ / nanu yadi cittam eva draṣṭrākāraṃ dṛśyākāraṃ cānubhūyate hanta cittād abhinnāv evāstāṃ draṣṭṛdṛśyau / yathāhuḥ —

[4.23.3]

"abhinno 'pi hi buddhyātmā viparyāsitadarśanaiḥ / grāhyagrāhakasaṃvittibhedavān iva lakṣyate" iti // (cf. pramāṇavārttikam 3.353)

[4.23.4]

tat katham ete 'nukampanīyā ity ata āha — samādhiprajñāyām iti / te khalūktābhir upapattibhiś cittātiriktaṃ puruṣam abhyupagamyāpy aṣṭāṅgayogopadeśena samādhiprajñāyām ātmagocarāyām avatārya bodhayitavyāḥ / tadyathā — samādhiprajñāyāṃ prajñeyo 'rtha ātmā pratibimbībhūto 'nyaḥ kasmāt tasyātmana ālambanībhūtatvāt / atha cittād abhinnam eva kasmān nālambanaṃ bhavatīti yadi yuktibodhito 'pi vaiyātyād vadet tatra hetum āha — sa ced ātmarūpo 'rthaś cittamātraṃ syān na tu tato vyatiriktas tataḥ kathaṃ prajñayaiva prajñārūpam avadhāryeta svātmani vṛttivirodhāt / upasaṃharati — tasmād iti / samīcīnopadeśenānukampitā bhavantīty āha — evam iti / jātitaḥ svabhāvata ity arthaḥ // 4.23 //

{4.24}

[4.24.1]

"tad asaṃkhyeyavāsanābhiś citram api parārthaṃ saṃhatyakāritvāt // 4.24 //" (yosū 4.24)

[4.24.2]

cittātiriktātmasadbhāve hetvantaram avatārayati — kutaś ceti / tad asaṃkhyeyavāsanābhiś citram api parārthaṃ saṃhatyakāritvāt / yady apy asaṃkhyeyāḥ karmavāsanāḥ kleśavāsanāś ca cittam evādhiśerate na tu puruṣam / tathā ca vāsanādhīnā vipākāś cittāśrayatayā cittasya bhoktṛtām āvahanti, bhoktur arthe ca bhogyam iti sarvaṃ cittārthaṃ prāptaṃ, tathāpi tac cittam asaṃkhyeyavāsanāvicitram api parārtham / kasmāt / saṃhatyakāritvād iti sūtrārthaḥ / vyācaṣṭe — tad etad iti / syād etac cittaṃ saṃhatyāpi kariṣyati svārthaṃ ca bhaviṣyati kaḥ khalu virodha iti yadi kaścid brūyāt taṃ pratyāha — saṃhatyakāriṇeti / sukhacittam iti bhogam upalakṣayati / tena duḥkhacittam api draṣṭavyam / jñānam ity apavarga uktaḥ / etad uktaṃ bhavati — sukhaduḥkhe citte pratikūlānukūlātmake nātmani saṃbhavataḥ / svātmani vṛttivirodhāt / na cānyo 'pi saṃhatyakārī sākṣāt paramparayā vā sukhaduḥkhe vidadhānas tābhyām anukūlanīyaḥ pratikūlanīyo vā / tasmād yaḥ sākṣāt paramparayā vā na sukhaduḥkhayor vyāpriyate sa evābhyām anukūlanīyaḥ pratikūlanīyo vā / sa ca nityodāsīnaḥ puruṣa evam apavṛjyate yena jñānena tasyāpi jñeyatantratvāt svātmani ca vṛttivirodhān na jñānārthatvam / na bāhyaviṣayād asmād apavargasaṃbhavo videhaprakṛtilayānām apavargāsaṃbhavāt / tasmāt tajjñānam api puruṣārtham eva na tat svārthaṃ nāpi paramātrārtham / saṃhataparārthatve cānavasthāprasaṅgād asaṃhataparārthasiddhir iti // 4.24 //

{4.25}

[4.25.1]

"viśeṣadarśina ātmabhāvabhāvanānivṛttiḥ // 4.25 //" (yosū 4.25)

[4.25.2]

tad evaṃ kaivalyamūlabījaṃ yuktimayam ātmadarśanam uktvā tadupadeśādhikṛtaṃ puruṣam anadhikṛtapuruṣāntarād vyāvṛttam āha — viśeṣadarśina ātmabhāvabhāvanānivṛttiḥ / yasyātmabhāve bhāvanāsti tasyāṣṭāṅgayogopadeśād anutiṣṭhato yuñjānasya tatparipākāc cittasattvapuruṣayor viśeṣadarśanād ātmabhāvabhāvanā nivartate / yasyātmabhāvabhāvanaiva nāsti nāstikasya tasyopadeśānadhikṛtasyāpariniścitātmatatparalokabhāvasya nopadeśo na viśeṣadarśanaṃ nātmabhāvabhāvanānivṛttir iti sūtrārthaḥ / nanv ātmabhāvabhāvanāyāś cittavartinyāḥ kuto 'vagama ity ata āha — yathā prāvṛṣīti / prāgbhavīyaṃ tattvadarśanabījam apavargabhāgīyaṃ yat karmāṣṭāṅgayogānuṣṭhānaṃ tad ekadeśānuṣṭhānaṃ vā tadabhinirvartitam astīty anumīyate / tasya cātmabhāvabhāvanāvaśyam eva svābhāvikī vastvabhyāsaṃ vināpi pravartate / anadhikāriṇam āgamināṃ vacanena darśayati — yasyābhāvād idam iti / pūrvapakṣo nāsti karmaphalaṃ paralokino 'bhāvāt paralokābhāva iti, tatra rucir aruciś ca nirṇaye pañcaviṃśatitattvaviṣaye / ātmabhāvabhāvanā prāg vyākhyātā / viśeṣadarśinaḥ parāmarśam āha — cittasyaiveti / tasya (asya) viśeṣadarśanakuśalasyātmabhāvabhāvanā nivartata iti // 4.25 //

{4.26}

[4.26.1]

"tadā vivekanimnaṃ kaivalyaprāgbhāraṃ cittam // 4.26 //" (yosū 4.26)

[4.26.2]

atha viśeṣadarśinaḥ kīdṛśaṃ cittam ity ata āha — tadā vivekanimnaṃ kaivalyaprāgbhāraṃ cittam / nigadavyākhyātam // 4.26 //

{4.27}

[4.27.1]

"tacchidreṣu pratyayāntarāṇi saṃskārebhyaḥ // 4.27 //" (yosū 4.27)

[4.27.2]

syād etad viśeṣadarśanaṃ ced vivekaniṣṭhaṃ, na jātu cittaṃ vyutthitaṃ syāt / dṛśyate cāsya bhikṣām aṭato vyutthitam ity ata āha — tacchidreṣu pratyayāntarāṇi saṃskārebhyaḥ / pratyayeti / pratīyate yena sa pratyayaś cittasattvaṃ tasmād vivekaś citeḥ / tena nimnasya jānāmīti sākṣānmokṣo vivicya darśito na jānāmīti mohas tanmūlāv ahaṃkāramamakārāv aham asmīti vā mameti vā darśitau / kṣīyamāṇāni ca tāni bījāni ceti samāsaḥ / pūrvasaṃskārebhyo vyutthānasaṃskārebhyaḥ // 4.27 //

{4.28}

[4.28.1]

"hānam eṣāṃ kleśavad uktam // 4.28 //" (yosū 4.28)

[4.28.2]

syād etat saty api vivekavijñāne vyutthānasaṃskārā yadi pratyayāntarāṇi prasuvate kas tarhi hānahetur eteṣāṃ yataḥ pratyayāntarāṇi na punaḥ prasuvīrann ity ata āha — hānam eṣāṃ kleśavad uktam / aparipakvavivekajñānasyākṣīyamāṇā vyutthānasaṃskārāḥ pratyayāntaraṃ prasuvate na tu paripakvavivekajñānasya kṣīṇāḥ pratyayāntarāṇi prasotum arhanti / yathā vivekacchidrasamutpannā api kleśā na saṃskārāntaraṃ prasuvate tat kasya hetos tad ete kleśā vivekajñānavahnidagdhabījabhāvā iti / evaṃ vyutthānasaṃskārā apīti / atha vyutthānasaṃskārā vivekajñānasaṃskārair niroddhavyā vivekasaṃskārāś ca nirodhasaṃskārair nirodhasaṃskārāṇāṃ tv abāhyaviṣayatvaṃ darśitaṃ nirodhopāyaḥ prāyaś cintanīya ity ata āha — jñānasaṃskārās tv iti / paravairāgyasaṃskārā ity arthaḥ // 4.28 //

{4.29}

[4.29.1]

"prasaṃkhyāne 'py akusīdasya sarvathā vivekakhyāter dharmameghaḥ samādhiḥ // 4.29 //" (yosū 4.29)

[4.29.2]

tad evaṃ sūtrakāro vyutthānanirodhopāyaṃ prasaṃkhyānam uktvā prasaṃkhyānanirodhopāyam āha — prasaṃkhyāne 'py akusīdasya sarvathā vivekakhyāter dharmameghaḥ samādhiḥ / tataḥ prasaṃkhyānān na kiṃcit sarvabhāvādhiṣṭhātṛtvādi prārthayate / pratyuta tatrāpi kliśnāti pariṇāmitvadoṣadarśanena viraktaḥ sarvathā vivekakhyātir eva bhavati / etad eva vivṛṇoti — tatrāpīti / yadā vyutthānapratyayā bhaveyus tadā nāyaṃ brāhmaṇaḥ sarvathā vivekakhyātir yatas tasya na pratyayāntarāṇi bhavanti tataḥ sarvathā vivekakhyātir iti / tadāsya dharmameghaḥ samādhir bhavati / etad uktaṃ bhavati — prasaṃkhyāne viraktas tannirodham icchan dharmameghaṃ samādhim upāsīta / tadupāsane ca sarvathā vivekakhyātir bhavati / tathā ca taṃ niroddhuṃ pārayatīti // 4.29 //

{4.30}

[4.30.1]

"tataḥ kleśakarmanivṛttiḥ // 4.30 //" (yosū 4.30)

[4.30.2]

tasya ca prayojanam āha — tataḥ kleśakarmanivṛttiḥ / kasmāt punar jīvann eva vidvān vimukto bhavati / uttaraṃ — yasmād iti / kleśakarmavāsaneddhaḥ kila karmāśayo jātyādinidānam / na cāsati nidāne nidānī bhavitum arhati / yathāhātra bhagavān akṣapādaḥ — "vītarāgajanmādarśanāt" (gautamīyanyāyasūtram 3.1.25) iti // 4.30 //

{4.31}

[4.31.1]

"tadā sarvāvaraṇamalāpetasya jñānasyānantyāj jñeyam alpam // 4.31 //" (yosū 4.31)

[4.31.2]

athaivaṃ dharmameghe sati kīdṛśaṃ cittam ity ata āha — tadā sarvāvaraṇamalāpetasya jñānasyānantyāj jñeyam alpam / āvriyate cittasattvam ebhir ity āvaraṇāni malāḥ kleśakarmāṇi sarve ca ta āvaraṇamalāś ceti sarvāvaraṇamalās tebhyo 'petasya cittasattvasya jñānasya jñāyate 'nenety anayā vyutpattyānantyād aparimeyatvāj jñeyam alpam / yathā hi śaradi ghanapaṭalamuktasya caṇḍārciṣaḥ paritaḥ pradyotamānasya prakāśānantyāt prakāśyā ghaṭādayo 'lpāḥ prakāśante, evam apagatarajastamasaś cittasattvasya prakāśānantyād alpaṃ prakāśyam iti / tad etad āha — sarvair iti / etad eva vyatirekamukhena (vyatirekamukheṇa) sphorayati — āvarakeṇa tamasābhibhūtam iti / kriyāśīlena rajasā pravartitam ata evodghāṭitaṃ pradeśād apanītaṃ tama ity arthaḥ / ata eva sarvān dharmāñ jñeyān mehati varṣati prakāśaneneti dharmamegha ity ucyate / nanv ayam astu dharmameghaḥ samādhiḥ savāsanakleśakarmāśayapraśamahetuḥ / atha saty apy asmin kasmān na jāyate punar jantur ity ata āha — yatredam uktam iti / kāraṇasamucchedād api cet kāryaṃ kriyate hanta bho maṇivedhādayo 'ndhādibhyo bhaveyuḥ pratyakṣāḥ / tathā cānupapannārthatāyām ābhāṇako laukika upapannārthaḥ syāt — avidhyad andho maṇim iti / āvayad grathitavān / pratyamuñcat pinaddhavān abhyapūjayat stutavān iti // 4.31 //

{4.32}

[4.32.1]

"tataḥ kṛtārthānāṃ pariṇāmakramasamāptir guṇānām // 4.32 //" (yosū 4.32)

[4.32.2]

nanu dharmameghasya parā kāṣṭhā jñānaprasādamātraṃ paraṃ vairāgyaṃ samūlaghātam apahantu vyutthānasamādhisaṃskārān sakleśakarmāśayān guṇās tu svata eva vikārakaraṇaśīlāḥ kasmāt tādṛśam api puruṣaṃ prati dehendriyādīn nārabhanta ity ata āha — tataḥ kṛtārthānāṃ pariṇāmakramasamāptir guṇānām / śīlam idaṃ guṇānāṃ yad amī yaṃ prati kṛtārthās taṃ prati na pravartanta iti bhāvaḥ // 4.32 //

{4.33}

[4.33.1]

"kṣaṇapratiyogī pariṇāmāparāntanirgrāhyaḥ kramaḥ // 4.33 //" (yosū 4.33)

[4.33.2]

atrāntare pariṇāmakramaṃ pṛcchati — atha ko 'yam iti / kṣaṇapratiyogī pariṇāmāparāntanirgrāhyaḥ kramaḥ / pariṇāmakramaḥ kṣaṇapratiyogī kṣaṇaḥ pratisaṃbandhī yasya sa tathoktaḥ / kṣaṇapracayāśraya ity arthaḥ / na jātu kramaḥ kramavantam antareṇa śakyo nirūpayitum / na caikasyaiva kṣaṇasya kramaḥ / tasmāt kṣaṇapracayāśrayaḥ pariśiṣyate / tad idam āha — kṣaṇānantaryeti / pariṇāmakrame pramāṇam āha — pariṇāmasyeti / navasya hi vastrasya prayatnasaṃrakṣitasyāpi cireṇa purāṇatā dṛśyate / so 'yaṃ pariṇāmasyāparāntaḥ paryavasānaṃ, tena hi pariṇāmasya kramaḥ / tataḥ prāg api purāṇatāyāḥ sūkṣmasūkṣmatarasūkṣmatamasthūlasthūlatarasthūlatamatvādīnāṃ paurvāparyam anumīyate / etad eva vyatirekamukhena (vyatirekamukheṇa) darśayati — na hīti / ananubhūto 'prāptaḥ kramakṣaṇo yayā sā tathoktā / nanv eṣa kramaḥ pradhānasya na saṃbhavati tasya nityatvād ity ata āha — nityeṣu ceti / bahuvacanena sarvanityavyāpitāṃ kramasya pratijānīte / tatra nityānāṃ prakārabhedaṃ darśayitvā nityavyāpitāṃ kramasyopapādayati — dvayīti / nanu kūṭasthaṃ svabhāvād apracyutam astu nityaṃ pariṇāmi sadaiva svarūpāc cyavamānaṃ kathaṃ nityam ity ata āha — yasminn iti / dharmalakṣaṇāvasthānām udayavyayadharmatvaṃ dharmiṇas tu tattvād avighāta eveti / atha kiṃ pariṇāmāparāntanirgrāhyatā sarvatra kramasya nety āha — tatra guṇadharmeṣu buddhyādiṣv iti / yato labdhaparyavasāno dharmāṇāṃ vināśāt pradhānasya tu pariṇāmakramo na labdhaparyavasānaḥ / nanu pradhānasya dharmarūpeṇa pariṇāmād astu pariṇāmakramaḥ / puruṣasya tv apariṇāminaḥ kutaḥ pariṇāmakrama ity ata āha — kūṭastheti / tatra baddhānāṃ cittāvyatirekābhimānāt tatpariṇāmena pariṇāmādhyāsaḥ / muktānāṃ cāstikriyām upādāyāvāstavo 'pi pariṇāmo mohakalpitaḥ śabdasya puraḥsaratayā tatpṛṣṭho vikalpo 'stikriyām upādatta iti / guṇeṣv alabdhaparyavasānaḥ pariṇāmakrama ity uktam / tad asahamānaḥ pṛcchati — atheti / sthityeti mahāpralayāvasthāyām / gatyeti sṛṣṭau / etad uktaṃ bhavati — yady ānantyān na pariṇāmasamāptiḥ saṃsārasya hanta bhoḥ kathaṃ mahāpralayasamaye sarveṣām ātmanāṃ sahasā samucchidyeta kathaṃ ca sṛṣṭyādau sahasotpadyeta saṃsāraḥ / tasmād ekaikasyātmano muktikrameṇa sarveṣāṃ vimokṣād ucchedaḥ sarveṣāṃ saṃsārasya krameṇeti pradhānapariṇāmakramaparisamāptiḥ / evaṃ ca pradhānasyāpy anityatvaprasaṅgaḥ / na cāpūrvasattvaprādurbhāva iṣyate yenānantyaṃ syāt / tathā saty anāditvavyāhateḥ sakalaśāstrārthabhaṅgaprasaṅga iti bhāvaḥ / uttaram āha — avacanīyam anuttarārham etat / ekāntata etasyāvacanīyatāṃ darśayitum ekāntavacanīyaṃ praśnaṃ darśayati asti praśna iti / sarvo jāto mariṣyatīti praśnottaram — oṃ bho iti / satyaṃ bho ity arthaḥ / avibhajya vacanīyam uktvā pravibhajya vacanīyaṃ praśnam āha — atha sarva iti / vibhajya vacanīyatām āha — vibhajyeti / vibhajya vacanīyam eva praśnāntaraṃ vispaṣṭārtham āha — tathā manuṣyeti / ayaṃ tv avacanīya ekāntataḥ / na hi sāmānyena kuśalākuśalapuruṣasaṃsārasyāntavattvam anantavattvaṃ vā śakyam ekāntato vaktum / yathā prāṇabhṛnmātrasya śreyastvam aśreyastvaṃ vā naikāntataḥ śakyam avadhārayitum / yathā jātamātrasya maraṇam ekāntataḥ / vibhajya punaḥ śakyāvadhāraṇam ity āha — kuśalasyeti / ayam abhisaṃdhiḥ — krameṇa mokṣe sarveṣāṃ mokṣāt saṃsāroccheda ity anumānaṃ, tac cāgamasiddhamokṣāśrayaṃ, tathā cābhyupagatamokṣapratipādakāgamapramāṇabhāvaḥ kathaṃ tam evāgamaṃ pradhānavikāranityatāyām apramāṇīkuryāt / tasmād āgamabādhitaviṣayam etad anumānaṃ na pramāṇam / śrūyate hi śrutismṛtītihāsapurāṇeṣu sargapratisargaparamparāyā anāditvam anantatvaṃ ceti / api ca sarveṣām evātmanāṃ saṃsārasya na tāvad yugapaducchedaḥ saṃbhavī / na hi paṇḍitarūpāṇām apy anekajanmaparamparābhyāsapariśramasādhyā vivekakhyātipratiṣṭhā / kiṃ punaḥ prāṇabhṛnmātrasya sthāvarajaṅgamāder ekadākasmād bhavitum arhati / na ca kāraṇāyaugapadye kāryayaugapadyaṃ yujyate / krameṇa tu vivekakhyātāv asaṃkhyeyānāṃ krameṇa muktau na saṃsārocchedo 'nantatvāj jantūnām asaṃkhyeyatvād iti sarvam avadātam // 4.33 //

{4.34}

[4.34.1]

"puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā citiśaktir iti // 4.34 //" (yosū 4.34)

[4.34.2]

kaivalyarūpāvadhāraṇaparasya sūtrasyāvāntarasaṃgatim āha — guṇādhikāreti / puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā citiśaktir iti / kṛtakaraṇīyatayā puruṣārthaśūnyānāṃ yaḥ pratiprasavaḥ svakāraṇe pradhāne layas teṣāṃ kāryakāraṇātmakānāṃ guṇānāṃ vyutthānasamādhinirodhasaṃskārā manasi līyante mano 'smitāyām asmitā liṅge liṅgam aliṅga iti / yo 'yaṃ guṇānāṃ kāryakāraṇātmakānāṃ pratisargas tat kaivalyam / yaṃ kaṃcit puruṣaṃ prati pradhānasya mokṣaḥ svarūpapratiṣṭhā vā puruṣasya mokṣa ity āha — svarūpeti / asti hi mahāpralaye 'pi svarūpapratiṣṭhā citiśaktiḥ / na cāsau mokṣa ity ata āha — punar iti / sautra itiśabdaḥ śāstraparisamāptau // 4.34 //

[4.34.3]

muktyarhacittaṃ paralokameyajñasiddhaye dharmaghanaḥ samādhiḥ / dvayī ca muktiḥ pratipāditāsmin pāde prasaṅgād api cānyad uktam // 1 // nidānaṃ tāpānām uditam atha tāpāś ca kathitāḥ sahāṅgair aṣṭābhir vihitam iha yogadvayam api // kṛto mukter adhvā guṇapuruṣabhedaḥ sphuṭataro viviktaṃ kaivalyaṃ parigalitatāpā citir asau // 2 //

<iti śrīvācaspatimiśraviracitāyāṃ pātañjalabhāṣyavyākhyāyāṃ kaivalyapādaś caturthaḥ>

<samāptam idaṃ pātañjalayogadarśanaṃ saṭīkabhāṣyayutam>