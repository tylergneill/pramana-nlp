<bhāga 1>

{1,1}

[1,1.1]

mahadākhyaḥ svayambhūryo jagadaṅkura īśvaraḥ / sarvātmane namastasmai viṣṇave sarvajiṣṇave //

[1,1.2]

sāṅkhyakārikayā leśādātmatattvaṃ vivecitam / sāṅkhyasāraviveko 'to vijñānena prapañcyate //

[1,1.3]

prāyaḥ saṅkalitā sāṅkhyaprakriyā kārikāgaṇe / sā 'to 'tra varṇyate leśāt tadanuktāṃśamātrataḥ //

[1,1.4]

sāṅkhyabhāṣye prakṛtyādeḥ svarūpaṃ vistarān mayā / proktaṃ tasmāt tadapyatra saṅkṣepādeva vakṣyate //
ātmānātmavivekasākṣātkārāt kartṛtvādyakhilābhimānanivṛttyā tatkāryarāgadveṣadharmādharmādyanutpādāt pūrvotpannakarmaṇāṃ cāvidyārāgādisahakāryucchedarūpadānena vipākānārambhakatvāt prārabdhasamāptyanantaraṃ punarjanmābhāvena trividhaduḥkhātyantanivṛttirūpo mokṣo bhavatīti śrutismṛtiḍiṇḍimaḥ / tatra śrutayaḥ / athākāmayamāno yo 'kāmo niṣkāmo na tasya prāṇā utkrāmantīhaiva samavalīyante /
ātmānaṃ cedvijānīyādayamastīti pūruṣaḥ / kimicchan kasya kāmāya śarīramanusañcaret //
yadā sarve pramucyante kāmā ye 'sya hṛdi śritāḥ / atha martyo 'mṛto bhavatyatra brahma samaśnute //
kāmān yaḥ kāmayate manyamānaḥ sa karmabhirjāyate tatra tatra / paryāptakāmasya kṛtātmanastu ihaiva sarve pravilīyanti kāmāḥ //
ityādyāḥ / smṛtayaśca kaurmādyāḥ / yathā kaurme /
rāgadveṣādayo doṣāḥ sarve bhrāntinibandhanāḥ / kāryo hyasya bhaveddoṣaḥ puṇyāpuṇyamiti śrutiḥ //
tadvaśādeva sarveṣāṃ sarvadehasamudbhavaḥ /
iti / mokṣadharme ca /
indriyāṇīndriyārthāśca nopasarpantyatarṣulam / hīnaśca karaṇairdehī na dehaṃ punararhati //
tasmāt tarṣātmakād rāgād bījājjāyanti jantavaḥ /
iti / nanu rāgābhāve 'pi kevalakarmavaśānnarakādiprāpteḥ kathaṃ rāgasya karmasahakāritvaṃ vipākārambha upapannam / narakādau viśeṣato rāgābhāve 'pi sāmānyato rāgasattvāt / niṣiddhastryādigāmināṃ stryādirāgādeva taptalohamayanārīsamāliṅganādirūpanarakotpatteḥ / yadyapyavidyāsmitārāgadveṣabhayākhyaṃ kleśapañcakameva janmādivipākārambhe karmaṇāṃ sahakāri bhavati /
tadeva saktaḥ saha karmaṇaiti
liṅgaṃ mano yatra niṣiktamasya /
iti śrutāvabhimānarāgadveṣādijanyasya viṣayavāsanākhyasaṅgasāmānyasyaiva janmādivipākārambhe karmasahakāritvasiddheḥ /
yatra yatra mano dehī dhārayet sakalaṃ dhiyā / snehāddveṣādbhayādvā 'pi yāti tattatsarūpatām //
ityādismṛteśca / tathā ca kleśamūlaḥ karmāśayaḥ / sati mūle tadvipāko jātyāyurbhogā iti yogasūtrābhyāmapyadṛṣṭe tadvipākārambhe ca kleśānāṃ hetutvavacanācca / tathā 'pyavidyāsmitāsattve rāgasyāvaśyakatvāddveṣabhayayośca rāgamūlakatvādrāga eva mukhyato janmādihetutayā yathoktavākyairnirdiśyata iti / nanu /
kṣīyante cāsya karmāṇi tasmin dṛṣṭe parāvare /
ityādiśruterjñānasya prācīnakarmanāśakatvamevocitaṃ dāhakatvaṃ kathamiṣyata iti cenna /
jñānāgnidagdhakarmāṇaṃ tamāhuḥ paṇḍitaṃ budhāḥ /
ityādivākyairdāhasyāpi śravaṇena lāghavāddāhaparatvasyaiva nāśādivākyeṣvapi kalpanaucityāt / karmaṇāṃ dāhaśca kleśākhyasahakāryucchedena naiṣphalyam / karmaṇāṃ nāśastu prārabdhabhogānte cittanāśādeva bhaviṣyati / ato lokasiddhenāvidyānāśenaiva dvāreṇa karmaphalānutpattisambhavānna jñānasya karmanāśakatvaṃ gauravādityādikaṃ yogavārttike praprañcitamasmābhiriti dik / tasmādvivekasākṣātkārādavidyāsmitārāgādikleśanivṛttau trividhaduḥkhātyantanivṛttirūpaparamapuruṣārthaḥ siddhyatītyupapannam / tathā ca yogasūtradvayam / heyaṃ duḥkhamanāgatam / vivekkhyātiraviplavā hānopāya iti /

<iti śrīvijñānabhikṣuviracite sāṅkhyasāre 'bhyarhitattvādādau vivekakhyātiphalasya paramapuruṣārthasya paricchedaḥ>

{1,2}

athātmānātmavivekajñānasya kiṃ svarūpaṃ taducyate / ātmā tāvat sukhaduḥkhādyanubhaviteti sāmānyato lokaprasiddhiḥ anātmā ca prakṛtyādirjaḍavargaḥ tayoranyonyavaidharmyeṇa pariṇāmitvāpariṇāmitvādirūpeṇa doṣaguṇātmakena heyopādeyatayā pṛthaktvena jñānaṃ vivekajñānam / tathā ca śrutiḥ / sa eṣa neti netyātmā 'gṛhyo na hi gṛhyate 'śīryo na hi śīryate 'saṅgo na hi sajyate 'sito na vyathate na riṣyatītyādi / smṛtiśca /
so 'tha pratinivṛttākṣo gurudarpaṇabodhitaḥ / svato 'nyāṃ vikriyāṃ mauḍhyādāsthitāmañjasaikṣata //
athāsau prakṛtirnāhamiyaṃ hi kaluṣātmikā / śuddhabuddhasvabhāvo 'hamiti tyajati tāṃ vidan //
evaṃ dehendriyādibhyaḥ śuddhatvenātmani smṛte / nikhilā savikāreyaṃ tyaktaprāyā 'hicarmavat //
iti / sūtraṃ ca / evaṃ tattvābhyāsānneti netīti tyāgādvivekasiddhiriti / tattvajñānasya lakṣaṇaṃ ca mātsye kṛtam /
avyaktādye viśeṣānte vikāre 'smiṃśca varṇite / cetanācetanānyatvajñānena jñānamucyate //
iti / yadyapyanyonyabhedajñānameva vivekajñānaṃ tathāpyātmaviśeṣyakameva tanmokṣakāraṇaṃ bhavati / ātmā vā 're draṣṭavya ityādi śrutismṛtibhyaḥ / nanvanātmanyātmabuddhirūpā yā 'vidyā pātañjalādiṣūktā tasyāḥ kathamātmaviśeṣyakavivekajñānanāśyatvaṃ prakārādibhedāditi cenna / tādṛśāvidyāyā anātmaviśeṣyakavivekajñānadvāreṇātmaviśeṣyakavivekajñānanāśyatvāditi / yacca yogena nirvikalpakamātmajñānaṃ jāyate tadvivekajñānadvāraiva mokṣakāraṇaṃ bhavati na tu sākṣādavidyānivartakatvābhāvāt / ahaṃ gauraḥ kartā sukhī duḥkhītyādi jñānameva hyavidyā saṃsārānarthahetutayā śrutismṛtinyāyasiddhā tasyāśca nivartikā nāhaṃ gaura ityādirūpā vivekakhyātireva bhavati / samāne viṣaye grāhyābhāvatvaprakārakagrāhyābhāvajñānatvenaiva virodhāt / anyathā śuktanirvikalpakasyāpi idaṃ rajatamiti jñānavirodhitvāpatteḥ / kiñca yatoktābhāvajñāne grāhyajñānavirodhitvasyāvaśyakatayā nirvikalpakajñānasya bhramanivartakatvaṃ na pṛthak kalpyate gauravāt / api cāthā 'ta ādeśo neti neti na hyetasmāditi netyanyat paramastītyādiśrutyā vivekopadeśāpekṣayottamopadeśo nāstītyucyate /
kṣetrakṣetrajñayorevamantaraṃ jñānacakṣuṣā / bhūtaprakṛtimokṣaṃ ca ye viduryānti te param //
iti gītādivākyaiśca vivekajñānasyaiva mokṣahetutvamucyate / ato vivekajñānameva sākṣādavidyānivṛttyā mokṣahetuḥ / yogena kevalātmasākṣātkārastu yogyānupalabdhividhayopādhyādigatadharmābhāvamupādhyādibhedaṃ ca grāhayati tato 'vidyānivṛttiriti / etena sarvabhūteṣu samatājñānamātmanaḥ sarvātmakatvādijñānaṃ ca śrutismṛtyorgīyamānaṃ vivekajñānasyaiva śeṣabhūtaṃ sarvadarśaneṣu mantavyam / jñānāntarāṇāṃ sākṣādabhimānānivartakatvāt / brahmamīmāṃsāyāṃ tvayaṃ viśeṣo yat paramātmavivekaśeṣatvam / sāṅkhyaśāstre tu sāmānyātmavivekaśeṣatvamiti dik / nanu yathoktavivekakhyātito 'pyatyantamavidyocchedo na ghaṭate / vivekakhyāteravidyāpratibandhakatvamātratvena vivekakhyātināśottaraṃ punarabhimānasambhavāt / śuktirajatavivekadarśino 'pi kālāntare śuktau rajatabhramavaditi / maivam / dṛṣṭāntavaiṣamyāt / śuktyādiṣu jāte 'pi sākṣātkāre dūratvādirūpaviṣayadoṣāṇāṃ paṭalādirūpakaraṇadoṣāṇāṃ cotpattisambhavena punarbhramo yuktaḥ / anātmanyātmābhimāne tvanādivāsanaiva doṣaḥ sarvāstikasammataḥ jātamātrasyābhimāne doṣāntarānupalabdheḥ / sā mithyājñānavāsanā yadā vivekakhyātiparamparājanyadṛḍhavāsanonmūlitā tadaiva vivekasākṣātkāraniṣṭhocyate / tatpūrvamavaśyaṃ vāsanāleśato mithyāṃśasya kasyāpyātmani bhāvāt tasyāṃ ca vivekakhyātiniṣṭhāyāṃ jātāyāṃ na punarabhimānaḥ sambhavati vāsanākhyadoṣābhāvāditi tu mahadvaiṣamyam / yadi tu buddhipuruṣayoranyonyapratibimbanādikamavivekakāraṇaṃ doṣa iṣyate tadā tu taddoṣaṃ bādhitvaiva vivekasākṣātkāra udita iti na tasya punarbhramahetutvaṃ phalabalena yogajadharmāsahakṛtasyaiva tasya doṣatvakalpanāsambhavāditi / vivekakhyātiniṣṭhā ca gītādiṣu lakṣitā /
prakāśaṃ ca pravṛttiṃ ca mohameva ca pāṇḍava / na dveṣṭi sampravṛttāni na nivṛttāni kāṅkṣati //
udāsīnavadāsīno guṇairyo na vicālyate / sarvārambhaparityāgī guṇātītaḥ sa ucyate //
iti / guṇātīto nivṛttaguṇābhimānaḥ / adhikaṃ tu jñānilakṣaṇamagre vakṣyāmaḥ / nanvevamapi vivekapratiyogipadārthānāmānantyena prātisvikarūpaiḥ sarvapadārthebhyo vivekagrahāsambhavāt kathaṃ vivekakhyātermokṣahetutvamiti cenna / dṛśyatvapariṇāmitvādisāmānyarūpairvivekagrahasambhavāt / tathā hi / draṣṭā svasākṣātprakāśebhyo bhinnaḥ prakāśakatvādyo yasya prakāśakaḥ sa tasmādbhinnaḥ yathā ghaṭādāloko vṛttiprakāśyācca vṛttirityanumānenādāvantardṛśyebhyo buddhivṛttitadārūḍhārthebhyo vivekato buddhīsākṣī sidhyati / karmakartṛvirodhaścānukūlastarkaḥ / atra ātmani vyabhicāravāraṇāya sākṣātpadam / vṛttidvāraivātmanaḥ svaviṣayatvāt / nanvatrānumāne buddhivṛttimātrādvivekaḥ sidhyatu / tasyā eva sākṣadātmadṛśyatvāt na prakṛtyādibhya iti cenna / vṛttīnāmajñātasattvābhāvena hyatrānumāne lāghavādvakṣyamāṇatarkagaṇāccākhilavṛttīnāṃ draṣṭā vibhukūṭasthanityaikajñānasvarūpatayaiva sidhyati / yathā naiyāyikānāṃ kṣitiḥ sakartṛkā kāryatvādityanumāne lāghavāt karturekatvanityatvādikaṃ tadvat / tatra vibhutvaṃ paricchinnabhinnatvaṃ kūṭasthatvādikatvaṃ ca pariṇāmibhinnatvādikamato buddhyātmanordṛgdṛśyarūpato vivekagrahe sati taduttarānumānena pariṇāmitvāpariṇāmitvādirūpaiḥ sāmānyato 'pyātmānātmavivekagraho ghaṭata iti / ataeva pātañjale sattvapuruṣānyatākhyātireva mokṣahetutayā sthale sthale vyāsabhāṣye proktā / sattvapuruṣānyatākhyātirūpadṛgdṛśyavivekagrahottaraṃ yathoktarītyā prakṛtyādivivekagrahāt / tatra ca sattvaśabde buddhisthatvena buddhisattvamuktamiti / evaṃ ca prakṛtyādipadārthānāṃ viśiṣyajñānābhāve 'pi tadvivekajñānaṃ ghaṭate / etena dṛgdṛśyavivekādavidyānivṛttiriti prācāṃ pravādo 'pyupapāditaḥ / kiñcātmā prakṛtitatkāryebhyo bhinno 'pariṇāmitvādityādyanumānairapi sāmānyato dṛśyaviveko draṣṭari sambhavatīti / yattvādhunikā vedāntibruvā dṛśyatvenaiva prakṛtyādīnāṃ draṣṭṛtvena ca prakṛtyādyakhilajaḍebhya ātmavivekaṃ manyante /
ghaṭadraṣṭā ghaṭādbhinnaḥ sarvathā na ghaṭo yathā / dehadraṣṭā tathā deho nāhamityādirūpataḥ //
tanna / ātmā vā 're draṣṭavya ityādiśrutibhirātmano 'pi dṛśyatvāt sākṣāddṛśyatvavivakṣayā ca prakṛtyāderasaṅgrahāt karaṇadvāraiva taddarśanāt / athaivaṃ kalpanīyaṃ ātmano vṛttivyāpyatvameva dṛśyatvaṃ śrutyādibhirvidhīyate na tu prakāśyatvarūpaphalavyāpyatvam / svayamprakāśasvarūpasya prakāśāpekṣāvirahāt / ato 'tra dṛśyatvaṃ prakāśyatvaṃ taccātmani nāstīti tadapi tuccham / yathā hyahamityanubhūyamāno 'pyātmā caitanyākhyaphalavyāpyo na bhavatīti bhavadbhirucyate tathaiva bauddhairapīṣyate sukhaduḥkhādimattvenāpi buddhiḥ svaprakāśatayā caitanyavyāpyā na bhavatīti / tathā cātmanīva buddhāvapi dṛśyatvāsiddhyā dṛśyatvena rūpeṇa buddhiviveko 'tyantāpekṣito 'pi na sidhyatīti bhāṣyādiṣu cānyānyatra dūṣaṇānyuktānīti dik / nanu sambhavatyevaṃ sāmānyarūpeṇa vivekagrahaḥ / tathāpi sāmānyānyeva bahūni santi pariṇāmitvasaṃhatyakāritvasukhaduḥkhamohātmakatvacaturviṃśatitattvatvādīnyatastaistai rūpairvivekagrahāṇāṃ mokṣahetutve 'nanugamadoṣa iti cenna / abhimānapratibandhakajñānatvenaivānugamāditi / athaivaṃ sāmānyarūpeṇa vivekasyaiva sarvābhimānanivartakatayā nāhaṃ deho nendriyāṇityādipratyekarūpairvivekagrahāṇāṃ mokṣahetutvaṃ śrutismṛtyorucyamānaṃ kathaṃ ghaṭeteti cenna / avāntaravivekānāṃ sāmānyavivekaprapañcamātratvāditi //

<iti śrīvijñānabhikṣuviracite sāṅkhyasāre mokṣahetuvivekajñānasya svarūpasya paricchedaḥ>

{1,3}

atha ke te prakṛtyādayo yebhyaḥ puruṣo vivecanīya ityucyate /
prakṛtirbuddhyahaṅkārau tanmātraikādaśendriyam / bhūtāni ceti sāmānyāccaturviṃśatireva te //
eteṣveva dharmadharmyabhedena guṇakarmasāmānyānāmantarbhāvaḥ / tatra prakṛtitvaṃ sākṣāt paramparayā 'khilavikāropādānatvaṃ prakṛṣṭākṛtiḥ pariṇāmarūpā 'syā iti vyutpatteḥ / prakṛtiḥ śaktirajā pradhānamavyaktaṃ tamo māyā 'vidyetyādayaḥ prakṛteḥ paryāyāḥ /
brāhmīti vidyā 'vidyeti māyeti ca tathā pare / prakṛtiśca parā ceti vadanti paramarṣayaḥ //
iti smṛteḥ / sā ca sāmyāvasthayopalakṣitaṃ sattvādidravyatrayam / kāryasattvādivāraṇāyopalakṣitāntam / sāmyāvasthā ca nyūnādhikabhāvenāsaṃhananāvasthā akāryāvastheti yāvat / mahadādikaṃ tu kāryasattvādikaṃ na kadā 'pyakāryāvasthaṃ bhavatīti tadvyāvṛttiḥ / vaiṣamyāvasthāyāmapi prakṛtitvasiddhaya upalakṣitamityuktam / akāryamiti tūpalakṣitāntasya niṣkṛṣṭārthaḥ / sattvādiguṇavatī sattvādyatiriktā prakṛtiriti na śaṅkanīyam / sattvādīnāmataddharmatvaṃ tadrūpatvāditi sāṅkhyasūtreṇa sattvādīnāṃ prakṛtisvarūpahetunā prakṛtidharmatvapratiṣedhāt / yogasūtratadbhāṣyābhyāmapi guṇānāmeva prakṛtitvavacanācca / guṇebhya eva kāryotpattau tadanyaprakṛtikalpanāvaiyarthyācca / prakṛterguṇā ityādivākyaṃ tu vanasya vṛkṣā itivad bodhyam /
sattvaṃ rajastama iti prakṛterabhavan guṇāḥ /
iti sattvādīnāṃ prakṛtikāryatvavacanaṃ tu guṇanityatāvākyavirodhena mahattattvakāraṇībhūtakāryasattvādiparameva / mahadādisṛṣṭirhi guṇavaiṣamyāt śrūyate / tacca vaiṣamyaṃ sajātīyasavalanena guṇāntaravyāvṛttaprakāśādiphalopahitaḥ sattvādivyavahārayogyaḥ pariṇāma iti / etenāṣṭāviṃśatitattvapakṣo 'pyupapādito mantavyaḥ / vaiṣamya eva sattvādivyavahāraśca śrutau dṛśyate / yathā tama evedamagra āsa tatpareṇeritaṃ viṣamatvaṃ prayātyetad vai rajaso rūpaṃ khalvīritaṃ viṣamatvaṃ prayātyetad vai sattvasya rūpamiti / sattvāditrayaṃ ca sukhaprakāśalāghavaprasādādiguṇavattayā / saṃyogavibhāgādimattayā 'nāśritatvopādānatvādinā ca draṣṭavye 'pi puruṣopakaraṇatvāt puruṣabandhakatvācca guṇaśabdenocyate / indriyādivat / guṇānāṃ sukhaduḥkhamohātmakatvapravādastu dharmadharmyabhedāt / manasaḥ saṅkalpātmakatvavat / tatra sattvaṃ sukhaprasādaprakāśādyanekadharmakaṃ prādhānyatastu sukhātmakamucyate / evaṃ rajo 'pi duḥkhakāluṣyapravṛttyādyanekadharmakaṃ prādhānyatastu duḥkhātmakamucyate / tathā tamo 'pi mohāvaraṇastambhanādyanekadharmakaṃ prādhānyatastu mohātmakamucyate / ta eva dharmāsteṣāṃ lakṣaṇāni bhavanti / sattvādisañjñā cānvarthā / sato bhāvaḥ sattvamuttamatvamiti vyutpattyā hi dharmaprādhānyenottamaṃ puruṣopakaraṇaṃ sattvaśabdārthaḥ / madhyamaṃ ca rajaḥśabdārtho rāgayogāt / adhamaṃ ca tamaḥśabdārthaḥ / adharmāvaraṇayogāt / tāni ca sattvādīni pratyekamasaṅkhyavyaktayaḥ / laghutvādidharmairanyonyasādharmyaṃ vaidharmyaṃ ca guṇānāmiti sāṅkhyasūtrāt / atra hi sūtre laghutvādinā bahūnāṃ sattvānāṃ sādharmyaṃ tenaiva rajastamobhyāṃ vaidharmyam / evaṃ calatvādinā gurutvādinā ca bahūnāṃ rajasāṃ bahūnāṃ ca tamasāṃ tadubhayamuktamiti / kiñca yadi sattvāditrayamekaikavyaktireva syāt tat trayaṃ vibhveva vaktavyam / ekadā 'nekabrahmāṇḍādisṛṣṭiśravaṇāt / tathā ca kāryāṇāmanantavaicitryaṃ na ghaṭate / na ca saṃyogavaicitryādvaicitryaṃ syāditi vācyam / vibhūnāṃ trayāṇāṃ guṇānāṃ svataḥ saṃyogavaicitryāsambhavāt / dravyāntarasya cāvacchedakībhūtasyābhāvāditi / tasmāt sattvādīnyasaṅkhyavyaktikānyeva dravyāṇi / teṣu tritvavacanaṃ tu sattvatvādivibhājakopādhitrayeṇa vaiśeṣikāṇāṃ navadravyavacanavaditi siddham / tāni ca sattvādīni yathāyogyamaṇuvibhuparimāṇakāni / anyathā rajasaścalasvabhāvatvavacanavirodhāt / ākāśakāraṇatvasya ca vibhutvaucityāt / sarveṣāṃ kāraṇadravyāṇāṃ vibhutve kāryāṇāṃ paricchinnatvānupapatteśca / nanvevaṃ vaiśeṣikoktānyeva pārthivāṇvādīni prakṛtirityāyāyamiti cenna / gandhādiguṇaśūnyatvena kāraṇadravyeṣu pṛthivītvādyabhāvato 'smākaṃ viśeṣāt / taduktaṃ viṣṇupurāṇādiṣu //
avyaktaṃ kāraṇaṃ yat tat pradhānamṛṣisattamaiḥ / procyate prakṛtiḥ sūkṣmā nityaṃ sadasadātmakam //
śabdasparśavihīnaṃ tadrūpādibhirasaṃyutam / triguṇaṃ tajjagadyoniranādiprabhavāpyayam //
ityādinā /
vaiśeṣikāṇāṃ kāraṇadravyeṣu gandhādyanumānaṃ tu bhāṣye 'smābhirnirākṛtam / athaivamapi prakṛteraṇuvibhusādhāraṇasattvādyanekavyaktirupatve 'paricchinnatvaikatvākriyatvasiddhāntakṣatiriti maivam / kāraṇadravyatvarūpaprakṛtitvenaivāparicchinnatvavacanāt / gandhatvena gandhānāṃ pṛthivīvyāpakatāvat / ākāśādiprakṛtīnāṃ vibhutvenaiva prakṛtivibhutvasiddhāntopapatteśca / tathā puruṣabhedena sargabhedena ca bhedābhāvasyaivaikaśabdārthatvāt / ajāmekāmiti śrutitastathā 'vagamāt / athādhyavasāyābhimānādikriyārāhityasyaivākriyaśabdārthatvāt / anyathā śrutismṛtiṣūktasya prakṛtikṣobhasyānupapatteriti / prakṛtigatāścāpare viśeṣā bhāṣye draṣṭavyāḥ / prakṛtyanumānaṃ cedam / sukhaduḥkhamohātmakaṃ mahadādikāryaṃ sukhaduḥkhamohātmakadravyakāryaṃ sukhaduḥkhamohātmakatvāt vastrādikāryaśayyādivaditi / śrutismṛtī cātrānugrāhakastarkaḥ / evaṃ sāmānyato 'numitāyāḥ prakṛterviśeṣāḥ śāstrādyogāccāvagantavyāḥ / anumānasya sāmānyamātraviṣayakatvāt / nanvantareva sukhādikamupalabhyate bāhyavastuṣu sukhādau kiṃ pramāṇaṃ yena dṛṣṭāntatā syāditi / ucyate / antaḥkaraṇasya sukhādihetutayā viṣayeṣu sukhādikaṃ sidhyati / na ca rūpādigatottamatvādikameva sukhādyutpādane niyāmakam / uttamatvāderjātirūpatve nīlatvapītatvādinā jātisāṅkaryāpatteḥ / kālādibhedairekasyā eva rūpavyakteḥ sukhaduḥkhotpādakatvācca / ataḥ sukhādimattvamevottamatvādikam / kiñca ghaṭarūpamiti pratyayavat strīsukhaṃ candanasukhamityādipratyayādapi viṣaye sukhādyucitam / adhikaṃ tu bhāṣye draṣṭavyam / tadevaṃ prakṛtirnirūpitā / mahattattvaṃ nirūpyate / prakṛteḥ sakāśādbuddhyākhyaṃ mahattattvaṃ jāyate / tasya dharmādirūpaprakṛṣṭaguṇayogān mahatsañjñā tadeva ca lakṣaṇam / mahān buddhiḥ prajñetyādayaśca tasya paryāyāḥ / tathā coktamanugītāyām /
mahānātmā matirviṣṇurjiṣṇuḥ śambhuśca vīryavān / buddhiḥ prajñopalabdhiśca tathā brahmā dhṛtiḥ smṛtiḥ //
paryāyavācakairetairmahānātmā nigadyate / sarvataḥ pāṇipādaśca sarvato 'kṣiśiromukhaḥ //
sarvataḥ śrutimāṃlloke sarvaṃ vyāpya sa tiṣṭhati / aṇimā laghimā prāptirīśāno jyotiravyayaḥ //
jñānavantaśca ye kecidalubdhā jitamanyavaḥ /
vimuktāḥ sarva evaite mahattvamupayāntyuta / viṣṇurevādisargeṣu svayambhūrbhavati prabhuḥ //
iti / atra sattvādyaṃśatrayeṇa mahato devatātrayopādhitvāt tadavivekena brahmaviṣṇuśivatvavacanam / taduktaṃ viṣṇau /
sāttviko rājasaścaiva tāmasaśca tridhā mahān /
iti / mātsye ca /
savikārāt pradhānāt tu mahattattvamajāyata / mahāniti yataḥ khyātirlokānāṃ jāyate sadā //
guṇebhyaḥ kṣobhyamāṇebhyastrayo devā vijajñire / ekā mūrtistrayo devā brahmaviṣṇumaheśvarāḥ //
iti / aṇimetyādibhāvanirdeśo dharmadharmyabhedāt / brahmaśaṅkarāpekṣayā 'pyādau viṣṇurūpeṇaiva mahānāvirbhavatīti viṣṇurevetyardhenoktam / ekameva mahattattvamaṃśato rajastamaḥsambhedena pariṇataṃ sad vyaṣṭijīvānāmupādhiradharmādiyuktaṃ kṣudramapi bhavati / mahaduparāgādviparītamiti sāṅkhyasūtrāt / mahattattvasya prādhānyenāsādhāraṇyena cādhyavasāyo vṛttiḥ / mahadahaṅkāramanastritayātmakasyāntaḥkaraṇasya mahattattvaṃ bījāvastheti / atra prakṛtermahān mahato 'haṅkāra ityādisṛṣṭikrame śāstrameva pramāṇam / anumānena sāmānyataḥ kāryāṇāṃ sakāraṇakatvamātrasiddheḥ na tu sṛṣṭau bhūtādikramo vā 'ntaḥkaraṇādikramo vetyekataravadhārakamanumānaṃ sambhavati / spaṣṭaliṅgābhāvāt / śrutismṛtyanugṛhītaṃ yathākathañcilliṅgaṃ tu mahadādikrame 'stīti bhāṣye 'smābhiḥ pradarśitam / mahattattvaṃ nirūpitam / ahaṅkāro nirūpyate / mahattattvādahaṅkāra utpadyate / aṅkurāt śākhāvat / tasya cābhimānavṛttikatvādahaṅkārasañjñā / kumbhakārasañjñāvat / tadeva lakṣaṇam / tasya ca paryāyāḥ kaurme proktāḥ /
ahaṅkāro 'bhimānañca kartā mantā ca saṃsmṛtaḥ / ātmā ca prakulo jīvo yataḥ sarvāḥ pravṛttayaḥ //
iti / sa cāhaṅkārastrividhatayā trividhakāryahetuḥ / taduktaṃ kaurme /
vaikārikastaijasaśca bhūtādiścaiva tāmasaḥ / trividho 'yamahaṅkāro mahataḥ sambabhūva ha //
taijasādindriyāṇi syurdevā vaikārikāddaśa / ekādaśaṃ manaścātra svaguṇenobhayātmakam //
bhūtatanmātrasargastu bhūtāderabhavan prajāḥ /
iti / vaikārikaḥ sāttvikaḥ / taijaso rājasaḥ / svaguṇenindriyavṛttiṣu sāhāyyarūpeṇotkarṣeṇa / ubhayātmakaṃ jñānakarmobhayendriyātmakam / anyatramanā abhūvaṃ nā 'śrauṣamityādiśrutyā manaso jñānakarmobhayendriyasahakāritvasiddheriti / ekādaśendriyadevāśca /
digvātārkapracetośvivahnīndropendramitrakāḥ /
candraśca
iti / ahaṅkāro nirūpitaḥ / indriyādīni nirūpyante / ahaṅkārādādau mana utpadyate /
śabdarāgācchrotramasya jāyate bhāvitātmanaḥ / rūparāgāt tathā cakṣurghrāṇaṃ gandhajighṛkṣayā //
ityādinā mokṣadharmādāvindriyādīnāṃ manovṛttirāgādikāryatvaśravaṇāt / tataścāhaṅkārāt saṅkalpapūrvakaṃ daśendriyāṇi pañcatanmātrāni cotpadyante / indriyatanmātrayośca kāryakāraṇabhāvasyābhāvāt kramaniyamo nāsti / tatrendriyeṣu nāstyavāntarakāryakāraṇabhāvaḥ pramāṇābhāvāt / tanmātreṣu tvasti / sa yathā / śabdatanmātrādvakṣyamāṇakrameṇa sparśatanmātraṃ śabdasparśobhayaguṇakamevaṃ krameṇaikaikaguṇavṛddhyā paratanmātratrayaṃ pūrvapūrvatanmātrebhya utpadyate pātañjalabhāṣye tanmātreṣu krameṇaikaikaguṇavṛddhivacanāt / tataśca pañcatanmātrebhyaḥ pañcabhūtāni jāyante / tatrāhaṅkārāt pañcatanmātrāṇāṃ taddvārā bhūtānāṃ cotpattau kramaḥ kūrmaviṣṇvādipurāṇeṣūktaḥ / yathā kūrme /
bhūtādistu vikurvāṇaḥ śabdamātraṃ sasarja ha / ākāśaṃ suṣiraṃ tasmādutpannaṃ śabdalakṣaṇam //
ākāśastu vikurvāṇaḥ sparśamātraṃ sasarja ha / vāyurutpadyate tasmāt tasya sparśo guṇo mataḥ //
ityādikrameṇeti / nanvevamākāśādibhūtacatuṣṭayasyāpi tattvāntarārambhakatvena prakṛtitvāpattyā kevalavikṛtitvasiddhāntakṣatiriti cenna / ākāśādīnāṃ sparśāditanmātreṣvahaṅkāropaṣṭambhamātreṇa kāraṇatvasya purāṇeṣūktatvāditi / tadevaṃ trayoviṃśatitattvānāmutpattiruktā / tatra pañcabhūtāni varjayitvā 'haṅkāraṃ ca buddhau praveśya saptadaśakaṃ liṅgaśarīrasañjñaṃ bhavati vahnerindhanavadātmano 'bhivyaktisthānatvāt / tacca sarvapuruṣāṇāṃ sargādāvutpadya prākṛtapralayaparyantaṃ tiṣṭhati / tenaiva cehalokaparalokayoḥ saṃsaraṇaṃ jīvānāṃ bhavati / prāṇaśca buddhereva vṛttibheda ityato na liṅgaśarīrāt pṛthaṅ nirdiśyate / tasya liṅgaśarīrasya sūkṣmāṇi pañcabhūtānyāśrayaścitrādivadāśrayaṃ vinā paramasūkṣmasya lokāntaragamanāsambhavāt / idaṃ ca liṅgaśarīramādau svayambhuva upādhibhūtamekameva jāyate / tasyaiva virāḍākhyavakṣyamāṇasthūlaśarīravat / tataśca vyaṣṭijīvānāmupādhibhūtāni vyaṣṭiliṅgaśarīrāṇi tadaṃśabhūtāni tato vibhajyante / piturliṅgaśarīrāt putraliṅgaśarīravat / taduktaṃ sūtrakāreṇa / vyaktibhedaḥ karmaviśeṣāditi / manunā 'pyuktam /
teṣāṃ tvavayavān sūkṣmān ṣaṇṇāmapyamitaujasām / sanniveśyātmamātrāsu sarvabhūtāni nirmame //
iti / ṣaṇṇāmiti ṣaḍindriyaṃ samastaliṅgaśarīropalakṣakam / tathā ca svayambhūḥ svaliṅgaśarīrāvayavān sūkṣmān alpān ātmamātrāsu svāṃśacetaneṣu saṃyojya sarvaprāṇinaḥ sasarjetyarthaḥ / liṅgaśarīraṃ nirūpitam / sthūlaśarīrotpattirucyate / daśaguṇitamahattattvamadhye 'haṅkāro 'haṅkārasyāpi daśaguṇitasya madhye vyoma vyomno 'pi daśaguṇitasya madhye vāyurvāyorapi daśaguṇitasya madhye tejaḥ tejaso 'pi daśaguṇitasya madhye jalaṃ jalasyāpi daśaguṇitasya madhye pṛthivī samutpadyate / saiva sthūlaśarīrasya bījam / tadeva ca pṛthivīrūpaṃ bījamaṇḍarūpeṇa pariṇamate / tasyāpi daśaguṇitasyāṇḍarūpasya pṛthivyāvaraṇasya madhye caturdaśabhuvanātmakaṃ svayambhuvaṃ sthūlaśarīraṃ tatsaṅkalpādevotpadyate / tenaiva śarīreṇa svayambhūrnārāyaṇa ityucyate / taduktaṃ manunā svayambhuvaṃ prakṛtya /
so 'bhidhyāya śarīrāt svāt sisṛkṣurvividhāḥ prajāḥ / apa eva sasarjādau tāsu bījamavāsṛjat //
tadaṇḍamabhavaddhaimaṃ sahasrāṃśusamaprabham / tasmin jajñe svayaṃ brahmā sarvalokapitāmahaḥ //
sa vai śarīrī prathamaḥ sa vai puruṣa ucyate / ādikartā sa bhūtānāṃ brahmāgre samavartata //
āpe nārā iti proktā āpo vai narasūnavaḥ / tā yadasyāyanaṃ pūrvaṃ tena nārāyaṇaḥ smṛtaḥ //
ityādineti / tata eva cādipuruṣāt vyaṣṭipuruṣāṇāṃ vibhāgādante ca tatraiva layāt sa eva caika ātmeti śrutismṛtyorvyavahriyate / ato na vyavahāraparatayā nārāyaṇa eva sarvabhūtānāmātmeti śrutismṛtivirodha iti / tataśca sa nārāyaṇo virāṭ śarīrī svanābhikamalakarṇikāsthānīyasya sumerorupari caturmukhākhyasvayambhuvaṃ sṛṣṭvā taddvārā 'nyānapi vyaṣṭiśarīriṇaḥ sthāvarāntān sasarja / tathā ca smaryate /
taccharīrasamutpannaiḥ kāryaistaiḥ karaṇaiḥ saha / kṣetrajñāḥ samajāyanta gātrebhyastasya dhīmataḥ //
iti / yattu śeṣaśāyino nārāyaṇasya nābhikamalaśrotracakṣurādibhyaścaturmukhasyāvirbhāvaḥ śrūyate taddainandinasargeṣveva kalpabhedena mantavyam / dainandinapralayeṣveva hi nārāyaṇaśarīre praviśyaikībhūya suptānāṃ devānāṃ caturmukhādikrameṇāvirbhāvaḥ śeṣaśāyinaḥ sakāśādghaṭate na tvādisargeṣu / dainandinapralaya eva līlāvigraheṇa śayanāditi / tadevaṃ saṅkṣepataścaturviṃśatitattvāni teṣāṃ sṛṣṭirūpaṃ prayojanaṃ coktam / tatra yadyasmājjāyate tasya tadāpūraṇenaiva sthitiḥ tatastasya saṃhāro 'pi tatraiva bhavati /
yadyasmājjāyate tattvaṃ tattatra pravilīyate / līyante pratilomāni jāyante cottarottaram //
iti bhāratādibhya iti / ete ca sṛṣṭisthitisaṃhārarūpāḥ sthūlā eva pariṇāmāścaturviṃśatitattvānāṃ kūṭasthapuruṣavivekāya pradarśitāḥ / sūkṣmā apyanye pratikṣaṇapariṇāmā eteṣāṃ smaryante / tathā /
nityadā hyaṅgabhūtāni bhavanti na bhavanti ca / kālenālakṣyavegena sūkṣmatvāttanna dṛśyate //
iti / ataśca sarvaṃ jaḍavastu paramārthataḥ sarvadaivāsaducyate / tataśca tasmādvirajyātmaiva paramārthasatyo duḥkhabhīrubhirdraṣṭavyaḥ / taduktamanugītāyām /
avyaktabījaprabhavo budhiskandhamayo mahān / mahāhaṅkāraviṭapa indriyāṅkurakoṭaraḥ //
mahābhūtapraśākhaśca viśeṣapratiśākhavān / sadāparṇaḥ sadāpuṣpaḥ śubhāśubhaphalodayaḥ //
ājīvaḥ sarvabhūtānāṃ brahmavṛttaḥ sanātanaḥ / etajjñātvā ca tattvena jñānena paramāsinā //
chittvā cākṣaratāṃ prāpya jahāti mṛtyujanmanī /

<iti śrīvijñānabhikṣuviracite sāṅkhyasāre vivekapratiyogināṃ prakṛtyādīnāṃ svarūpaparicchedaḥ>

<iti sāṅkhyasārasya pūrvabhāgaḥ>

<bhāga 2>

{2,1}

[2,1.1]

atha śiṣyaiḥ sukhenaiva grahītuṃ padyamālayā / vivekasyānuyogyātmā puruṣākhyo nirūpyate //

[2,1.2]

tatra sāmānyataḥ siddho jāne 'hamiti dhībalāt / draṣṭā 'to nityavibhvādidharmaireva sa sādhyate //

[2,1.3]

bhoktā nityastadarthatvāt tatkarmotpāditatvataḥ / mahadādivikārāṇāṃ sarveṣāmaviśeṣataḥ //

[2,1.4]

api cādṛṣṭasaṃskārādhāratvādbījarūpataḥ / dhīranādirato 'syāśca siddhā bhokturanāditā //

[2,1.5]

svasvāmibhāvānāditvamṛte bhoktṛvyavasthiteḥ / svabhaktavṛttisaṃskāravattvaṃ svatvaṃ tu buddhiṣu //

[2,1.6]

svāmyaṃ svaniṣṭhasaṃskārahetuvṛtteśca bhoktari / ataśca ghaṭate svatvanāśe kaivalyamātmanaḥ //

[2,1.7]

bhoktuścānādibhāvasya vināśe hetvasambhavāt / na nāśo bhokturastīti bhoktā nityo hi sidhyati //

[2,1.8]

janyo jñānaprakāśo 'sya nityatve tu na yujyate / na hyaprakāśe kutrāpi prakāśotpattirīkṣyate //

[2,1.9]

kārye prakāśākhyaguṇe 'vayavānāṃ hi tadguṇaḥ / kāraṇaṃ tena nānityaḥ prakāśo nityavastuni //

[2,1.10]

prakāśāśrayasaṃyogāt prakāśabhūma indhane / ādarśe cāvṛterbhaṅgāt prakāśotpattivibhramaḥ //

[2,1.11]

tasmānnityātmano jñānaṃ nityaṃ vācyaṃ tathā sati / lāghavājjñānamevātmā nirādhāraḥ prakalpyate //

[2,1.12]

anāśritatayā dravyaṃ saṃyogādeśca tanmatam / ato jñāne 'hamityādibuddhirapyupapadyate //

[2,1.13]

piṇḍe 'handhīrhi mūḍhānāṃ dhruvaivānādidoṣataḥ / saṃyogāttatra piṇḍe tu jñānavattvamatiḥ pramā //

[2,1.14]

santu vā '; 'dheyatā 'lpatvajanmanāśādibuddhayaḥ / śrotrasya nabhasīvārthajñānasya jñānamātrake //

[2,1.15]

tasmāllāghavatarkeṇa bādhakābhāvatastathā / śrutyādibhiśca nityātmā cidrūpeṇaiva sidhyati //

[2,1.16]

tajjñānaṃ vibhu nityatvāddehavyāpitayā 'pi ca / madhyatve nāśitā hi syādaṇutve vā 'lpadeśatā //

[2,1.17]

vibhutve 'pi svadhīvṛttereva sākṣānnirīkṣaṇāt / na sarvatra sadā sarvabhānaṃ jñāne prasajyate //

[2,1.18]

arthabhānaṃ citāvarthapratibimbo mato budhaiḥ / vṛttereva cittau sākṣātpratibimbanayogyatā //

[2,1.19]

ato 'saṅge 'pi kūṭasthacaitanye vibhuni dhruve / vṛttidvārakamevānyabhānaṃ phalabalān matam //

[2,1.20]

anvayavyatirekābhyāṃ vṛttijanyatayā 'khilaḥ / vṛtyaikādhikaraṇyena kāmādirdhīṣu nātmasu //

[2,1.21]

ato 'ntaḥsvavikārāṇāṃ svasvabuddhiṣvavasthiteḥ / kūṭāstha eva sarvo 'pi cidākāśagaṇaḥ samaḥ //

[2,1.22]

nityaśuddho nityabuddho nityamukto nirañjanaḥ / svaprakāśo nirādhāraḥ pradīpaḥ sarvavastuṣu //

[2,1.23]

nanvevamekataivāstu lāghavādātmanāṃ svavat / dhīṣveva sukhaduḥkhādivaidharmyāditi cenna tat //

[2,1.24]

bhogābhogādivaidharmyeṇaikarūpe 'pi cidgaṇe / śrutismṛtibhyāmuktena bhedasiddheḥ parasparam //

[2,1.25]

sukhādipratibimbhātmā bhogo 'pyasya na vastutaḥ / tathā 'pyasya citau bhāvābhāvau syātāṃ hi bhedakau //

[2,1.26]

aupādhikau yathā śyāmarāgau sphaṭikabhedakau / svadṛṣṭāntaśca viṣamo vaidharmyāsiddhito 'mbare //

<iti śrīvijñānabhikṣuviracite sāṅkhyasāre puruṣasvarūpaparicchedaḥ>

{2,2}

[2,2.1]

athātmānātmavaidharmye guṇadoṣātmake tayoḥ / vakṣye vistārato yena viveko 'tisphuṭo bhavet //

[2,2.2]

sāmānyātmaghanākāśe sānnidhyeritaśaktibhiḥ / jāyate līyate bhūtvā bhūyo 'yaṃ jagadambudaḥ //

[2,2.3]

triguṇātmakaśaktīnāṃ pariṇāmairataścitiḥ / ādhāravidhayā viśvopādānamavikārataḥ //

[2,2.4]

yathā '; 'dharatayā toyaṃ dharopādānamiṣyate / svasthapārthivatanmātradvāreṇaivaṃ citirmatā //

[2,2.5]

ato jagadupādānamapi brahmāvikārataḥ / kūṭasthanityaparyāyaparamārthasaducyate //

[2,2.6]

svārthatvāt svānubhūtyā ca siddhatvāt paramārthasat / svataḥ sthityā svataḥ siddhyā lokaiḥ sanniti hīryate //

[2,2.7]

pratikṣaṇavikāreṇa taistai rūpairapāyataḥ / prakṛtyādirasat sarvo jaḍārtho 'bdhau taraṅgavat //

[2,2.8]

yattu kālāntareṇāpi nānyasañjñāmupaiti vai / pariṇāmādisambhūtāṃ tadvastvityādikasmṛteḥ //

[2,2.9]

parārthādhīnasattvācca paradṛṣṭyā ca siddhitaḥ / parataḥ sannasanneva tatparāpekṣayā mataḥ //

[2,2.10]

sato 'stitvaṃ tu nāsattā nāstitve satyatā kutaḥ / iti gāruḍataścaivaṃ sadasattvavyavasthiteḥ //

[2,2.11]

ato na sannāsadidaṃ jagat sadasadātmakam / asadviṣayakatvācca tasya dhīstāttviko bhramaḥ //

[2,2.12]

jagadvṛkṣasya caitanyaṃ sāro 'sārastathetarat / prapañcasya sthirāṃśo hi citirevāvikārataḥ //

[2,2.13]

tadanyadakhilaṃ tucchamasāratvādudīryate / tathā 'nṛtamasaccāpi tadapekṣāsthiratvataḥ //

[2,2.14]

evaṃvidhaivātmasattā anyāsattā ca darśitā / vāsiṣṭhādau vistarato yathā leśāttaducyate //

[2,2.15]

svapno jāgratyasadrūpaḥ svapne jāgradasadvapuḥ / mṛtirjanmanyasadrūpā mṛtau janmāpyasanmayam //

[2,2.16]

jaganmayī bhrāntiriti na kadāpi na vidyate / vidyate na kadācicca jalabudbudavat sthitam //

[2,2.17]

ātmaivāsti paraṃ satyaṃ nānyāḥ saṃsāradṛṣṭayaḥ / śuktikārajataṃ yadvadyathā marumarīcikā //

[2,2.18]

asti sarvagataṃ śāntaṃ paramātmaghanaṃ śuci / acintyacinmātravapuḥ paramākāśamātatam //

[2,2.19]

tatsarvagaṃ sarvaśakti sarvaṃ sarvātmakaṃ svayam / yatra yatra yathodeti yathā '; 'ste tatra tatra vai //

[2,2.20]

āvirbhāvatirobhāvamayāstribhuvanormayaḥ / sphurantyatitate yasmin marāviva marīcayaḥ //

[2,2.21]

asateva satī toyanadyeva laharī calā / manasevendrajālaśrīrjāgatī pravitanyate //

[2,2.22]

brahmaṇā tanyate viśvaṃ manasaiva svayambhuvā / manomayamato viśvaṃ yannāma paridṛśyate //

[2,2.23]

yo hyaśuddhamatirmūḍho rūḍho na vitate pade / vajrasāramidaṃ tasya jagadastyasadeva sat //

[2,2.24]

avyutpannasya kanake kānake kaṭake yathā / kaṭakajñaptirevāsti na manāgapi hemadhīḥ //

[2,2.25]

tathā 'jñasya purāgāranaganāgendrabhāsurā / iyaṃ dṛśyadṛgevāsti na tvanyā paramārthadṛk //

[2,2.26]

ityādivākyairvāsiṣṭhe nātyantāsatyatoditā / jagato 'paravākyairhi satkāryaṃ prākṛtaṃ matam //

[2,2.27]

nāmarūpavinirmuktaṃ yasmin santiṣṭhate jagat / tamāhuṃ prakṛtiṃ kecin māyāmeke 'pare tvaṇūn //

[2,2.28]

suṣuptāvasthayā cakrapadmarekhāśilodare / yathā sthitā citerantastatheyaṃ jagadāvalī //

[2,2.29]

prakṛtivratatirvyomni jātā brahmāṇḍasatphalā / ityādivākyaiḥ sāṅkhyīyasatkāryādyupavarṇanāt //

<iti śrīvijñānabhikṣuviracite sāṅkhyasāre ātmānātmanoḥ satyatvāsatyatvavaidharmyaparicchedaḥ>

{2,3}

[2,3.1]

tadevātmanaḥ sattā darśitā 'nyavilakṣaṇā / atha cidrūpatāṃ vakṣye buddhivṛttivilakṣaṇām //

[2,3.2]

anubhūtiścitirbodho vedanaṃ cocyate pumān / vedyaṃ jaḍaṃ tamo 'jñānaṃ pradhānādikamucyate //

[2,3.3]

vedanaṃ vedyasambandhādeva vettrabhidhīyate / yathā prakāśyasambandhāt prakāśo 'pi prakāśakaḥ //

[2,3.4]

yathā vā 'rthoparāgeṇa bhānamarthasya bhāsakam / evaṃ vedyoparaktasyāsvāṃśasyādhāratāṃ 'śini //

[2,3.5]

asaṅgāyāṃ citau vedyoparāgo 'yaṃ na dhīṣviva / kintu sākṣāddvārato vā citi tatpratibimbanam //

[2,3.6]

bāhyaṃ vṛttyākhyakaraṇābhāvādanuparāgataḥ / citirnaivekṣate cetyaṃ vibhutve 'pi ca sarvataḥ //

[2,3.7]

tathā cidapi vṛttyākhyakaraṇābhāvato 'rthavat / svagocarāṃ vṛttimṛte tiṣṭhatyajñātasattayā //

[2,3.8]

tadevaṃ cinnirākārā prakāśākāśarūpiṇī / tiṣṭhatyavyaktarūpā ca mokṣādau vṛttyabhāvataḥ //

[2,3.9]

buddhivṛttistu sākārā paricchinnā ca dīpavat / vyaktā ca sarvadā tadvadasaṅkhyā kṣaṇabhaṅgurā //

[2,3.10]

jaḍā ca paradṛśyatvādghaṭadīpādivan matā / vṛtteḥ prakāśatā tvarthākāratvādakṣataiva hi //

[2,3.11]

yathā 'syākāratārhatvādādarśastatprakāśakaḥ / sarvākāratvayogyatvāt saivaṃ sarvaprakāśikā //

[2,3.12]

na punarvṛttidraṣṭṛtvaṃ citastadbhinnadraṣṭṛtā / vṛtteryato gauravaṃ syāddvayorjñātṛtvakalpane //

[2,3.13]

buddhyārūḍhaṃ tvanyavastu taddvārā pratibimbitam / paśyatyanubhavo nānyo draṣṭā buddhyādiko 'khilaḥ //

[2,3.14]

ityevaṃ buddhivṛttibhyo vailakṣaṇyaṃ citīritam / cidacittvākhyavaidharmyaṃ dehādibhyaḥ sphuṭantvidam //

[2,3.15]

anyonyapratibimbena sārūpyādvṛtibodhayoḥ / bodhavyavahṛtirvṛttau lohe 'gnivyavahāravat //

[2,3.16]

naivālpabuddhyāśakyo 'yaṃ viveko vṛttibodhayoḥ / tārkikā yatra sammūḍhāḥ sāṅkhyānāṃ śreṣṭhatā yataḥ //

[2,3.17]

vijñānavādino bauddhā vṛttibodhāvivekataḥ / jñātātmatvaśrutau mūḍhā menire kṣaṇikāṃ citim //

[2,3.18]

sattvapuṃso viveko 'yaṃ vṛttitadbodharūpayoḥ / nāśakyaḥ sudhiyāṃ yadvaddhaṃsānāṃ kṣīranīrayoḥ //

[2,3.19]

etadantaśca saṃsāro mokṣāstatraiva saṃsthitaḥ / yadvṛttibhyo vivekena tadbodhasyāvadhāraṇam //

[2,3.20]

sarvo 'pyanubhavaṃ veda na kaścidapi vedatām / vivekamātramasmin hi bhāsamāne 'pyapekṣate //

[2,3.21]

ātmā vivektuṃ bāhyārthe na śakyo vṛtimiśraṇāt / ato vṛttau vivektavyo vṛttibodhatayaiva saḥ //

[2,3.22]

yathā buddhyā vivekārho nāgniraṅgāramiśraṇāt / so 'ṅgāre tu vivekārho kāṣṭhadagdhṛtayā sphuṭam //

[2,3.23]

ataeva śrutau svapne dṛśyavṛttivivekataḥ / svayaṃjyotiḥsvarūpeṇa tasyā draṣṭā pradarśitaḥ //

[2,3.24]

sākṣāt prakāśo yo yasya sa tadbhinno mato budhaiḥ / ghaṭādibhyo yathā '; 'loka ālokāccāpi vṛttayaḥ //

[2,3.25]

vṛtteḥ sākṣāt prakāśatvādato 'nubhavarūpakaḥ / vṛttibhyo bhinna ātmeti śīghro mārgaḥ svadarśane //

[2,3.26]

evamādiprakāreṇa buddhisattvaprakāśataḥ / vilakṣaṇatayā siddhaścitprakāśo 'sya bhāsakaḥ //

[2,3.27]

svapnadehādidṛṣṭāntaistasmācchrutyādidarśitaiḥ / jāgraddehendriyārthebhyaścitirbhinnatayā matā //

[2,3.28]

svapne dehādikaṃ sarvaṃ cidbhinnaṃ citi bhāsate / jāgratyevaṃ viśeṣastu yadbāhyamapi bhāsate //

[2,3.29]

svapne manomayatvācca sākṣāccidviṣayo 'khilam / karaṇadvārato bāhyaṃ cito jāgrati gocaraḥ //

[2,3.30]

sarvaṃ dehādikaṃ svapnajāgratorekarūpataḥ / bhāti cidvyomni nātrārthabāhyāntarbhedato bhidā //

[2,3.31]

cidvyomni vāsanāto dhīḥ pramāṇādvā 'rtharūpiṇī / tataścito 'rthabhānaṃ yat tat samaṃ svapnajāgratoḥ //

[2,3.32]

tadidaṃ svānubhūtyaiva procyate na parokṣataḥ / svapnadṛṣṭāntasadṛśo nopāyo 'styātmadarśane //

[2,3.33]

suṣuptau hi yathā svapne svātmanyevekṣate 'khilam / ātmānaṃ caikadeśasthaṃ manyate jāgare tathā //

[2,3.34]

suṣuptirātmanastattvaṃ svarūpāvasthitestadā / jāgratsvapnau māyikau tu mṛṣāsārūpyato dhiyā //

[2,3.35]

buddheḥ suṣuptistamasā '; 'varaṇaṃ tadvilakṣaṇā / citeḥ suṣuptirvṛttyākhyadṛśyāvaraṇaśūnyatā //

[2,3.36]

pūrṇaḥ kūṭasthanityaśca svasvadhīmātravṛttidṛk / vṛttyākhyadṛśyavirahāt sarvadā nekṣate pumān //

[2,3.37]

vṛttideśe yathā bodhastathā sarvatra sarvadā / vṛthaiva tapyate mūḍhairvyayanāśādinā '; 'tmanaḥ //

[2,3.38]

duḥkhabhogamahāroganidānaṃ dehagehinī / buddhirna tyajyate mūḍhairmahānidrāsukhaṃ yataḥ //

[2,3.39]

anādibuddhigārhasthyaṃ vivekastyajyate na cet / na mokṣo bāhyasannyāsādihāmutrāsukhaṃ param //

[2,3.40]

samacinmātrarūpeṣu svaparātmasu sarvadā / buddhimātravivekena svaparādibhidā mṛṣā //

[2,3.41]

cinmātre nirguṇe svāminyāropyaivātmakartṛtām / svāmyavajñāparādhena vadhyate dhīḥ svakarmabhiḥ //

[2,3.42]

sādhvī tu dhīḥ patiṃ dṛṣṭvā yāthātathyena tatparā / ihānandamayī cānte patidehe layaṃ vrajet //

[2,3.43]

nāhaṃ kartā sukhī duḥkhī cinmātrākāśarūpakaḥ / evaṃ nāthaṃ cintayantī na patyurduḥkhabhogadā //

<iti śrīvijñānabhikṣuviracite sāṅkhyasāre ātmānātmanościdacittvavaidharmyaparicchedaḥ>

{2,4}

[2,4.1]

ityevamātmanaḥ prokto buddhyādibhyo vilakṣaṇaḥ / citprakāśo 'dhunā '; 'nandarūpatā vakṣyate tathā //

[2,4.2]

duḥkhaṃ kāmasukhāpekṣā sukhaṃ duḥkhasukhātyayaḥ / iti smṛteḥ sukhātmatvaṃ nityanirduḥkhatā '; 'tmanaḥ //

[2,4.3]

paribhāṣābalādrūḍhibādhaḥ sarvatra sammataḥ / anyathā paribhāṣeyaṃ mokṣaśāstre bhavedvṛthā //

[2,4.4]

yadvā parokṣavādena paramapriyatāptaye / rūpikā sukhagīḥ puṃsi vibhutvāptyai svaśabdavat //

[2,4.5]

nānandaṃ na nirānandamityādiśrutibhiḥ sphuṭam / ātmanyānandarūpatvaniṣedhādyuktisaṃyutāt //

[2,4.6]

upāsādyarthaśūnyatvānneti neti śrutestathā / niṣedhavākyaṃ balavadvidhivākyāditi sthitiḥ //

[2,4.7]

nirnirānandamiti ca svopādhyānandabhoktṛtām / svāmitvarūpiṇīṃ vakti na nirdhana itīva hi //

[2,4.8]

preyo 'nyasmācca sarvasmāditi śrutyā sukhādapi / ukta ātmā priyastasya sukhatvoktiśca nocitā //

[2,4.9]

ānandādyāḥ pradhānasya iti vedāntasūtrataḥ / vedānte 'pi na siddhānta ātmanaḥ sukharūpatā //

[2,4.10]

vistārādbrahmamīmāṃsābhāṣye 'smābhiḥ parīkṣitam / citerasukharūpatvaṃ premā vyākhyāyate 'dhunā //

[2,4.11]

mā na bhūvamahaṃ śaśvadbhūyāsamiti rūpakaḥ / nirnimitto 'nurāgo yaḥ sa premā paramaściti //

[2,4.12]

anyāśeṣatayā buddheḥ sneho 'yaṃ na sukheṣvapi / ataḥ priyatamaḥ svātmā nānyo 'to hyadhikaḥ priyaḥ //

[2,4.13]

ātmatvenātmani premā na sukhatvādyapekṣate / ahaṃ syāmiti cedyasmāt sukhaṃ syāmiti neṣyate //

[2,4.14]

tathā ca sukhatāduḥkhābhāvate vā '; 'tmatā 'pi ca / premṇi prayojikā siddhā svataḥpremātmataiva tu //

[2,4.15]

tasmādvastuta ātmaiva priyo naipādhikatvataḥ / aupādhikītaraprītirasthiratvānna tāttvikī //

[2,4.16]

prītiranyatra cānityāvivekādyaiḥ sukhādiṣu / ātmaprītistu nityā 'to nityānandaḥ pumān mataḥ //

[2,4.17]

ātmanaḥ priyatāṃ buddhiryadi paśyet samāhitā / sarvātiśāyinīṃ tarhi sukhābdhau kiṃ na majjati //

[2,4.18]

priyadarśanato buddheḥ sukhaṃ lokeṣu dṛśyate / ato 'numeyaṃ paramapriyadṛṣṭyā paraṃ sukham //

[2,4.19]

ātmārthatvena sarvatra prītirātmā svataḥ priyaḥ / iti śaśvacchrutiḥ prāha ātmadṛṣṭividhitsayā //

[2,4.20]

tato 'pyanupamaṃ jñeyaṃ priyātmekṣaṇataḥ sukham / bhuñjate tat sukhaṃ dhīrā jīvanmuktā mahādhiyaḥ //

[2,4.21]

antarātmasukhaṃ satyamavisaṃvādi yoginam / apaśyan kṛpaṇo bāhyasukhārthī vañcito janaḥ //

[2,4.22]

sukhāśayā bahiḥ paśyan dehī hīndriyarandhrakaiḥ / vātāyanairgṛhītvā 'ntaḥ sukhaṃ vetti na bāhyadṛk //

[2,4.23]

dukhalabhyān duḥkhamayān pariṇāme 'tiduḥkhadān / viṣayotthān sukhābhāsān dhik svātmasukharodhakān //

<iti śrīvijñānabhikṣuviracite sāṅkhyasāre ātmānātmanoḥ priyāpriyatvavaidharmyaparicchedaḥ>

{2,5}

[2,5.1]

paricchedatrayeṇoktaṃ saccidānandarūpakam / gīyamānaṃ śrutismṛtyorātmano lakṣaṇatrayam //

[2,5.2]

tadvaiparītyamanyeṣāṃ lakṣaṇaṃ ceritaṃ sphuṭam / ābhyāṃ tu guṇadoṣābhyāṃ viveko doṣahṛt paraḥ //

[2,5.3]

nairguṇyasaguṇatvādivaidharmyāṇyaparāṇyapi / bahūni vakṣye saṅkṣepāt pumprakṛtyorataḥ param //

[2,5.4]

dhiyo 'rthākārayā vṛttyā janitatvāt sukhādayaḥ / sāmānādhikaraṇyena kalpyante lāghavād dhiyām //

[2,5.5]

mahadāderjaḍatvena taddhetuśca jaḍo mataḥ / kāryakāraṇasājātyaṃ dṛṣṭaṃ loke hi sarvataḥ //

[2,5.6]

ata ātmā bodhamātratayā sidhyati lāghavāt / guṇāḥ sarve prakṛtyādervikārāścetare 'khilāḥ //

[2,5.7]

ātmā tu nirguṇastadvat kūṭasthaśca mato budhaiḥ / citeḥ kūṭasthasañjñā tu sthiratvād girikūṭavat //

[2,5.8]

lepaścetarasambandhe tadrūpairuparaktatā / yathā viṣayasambandhādbuddhau bhavati vāsanā //

[2,5.9]

bhāṇḍādau dravyayogācca tattaddravyasya vāsanā / lepahetuśca sambandhaḥ saṅgaḥ sambandhi cāñjanam //

[2,5.10]

ato nirañjano 'saṅgo nirlepaścocyate pumān / nabhaḥpuṣkarapatrādidṛṣṭāntaiḥ paramarṣibhiḥ //

[2,5.11]

cinmātrānantaśaktyabdhau pumarthapavaneritāḥ / sattvādiśaktayo yānti viśvabudbudarūpatām //

[2,5.12]

ata īśaścidātmaiva jagataḥ sannidhānataḥ / maṇivat prerakatvena jaḍānāmayasāmiva //

[2,5.13]

pumāneva jagatkartā jagadbhartā 'khileśvaraḥ / svāmyarthe mṛtyavadyasmājjaḍavargaḥ pravartate //

[2,5.14]

karaṇāni ca deheṣu rājārthamadhikārivat / bhogyajātaṃ manomantriṇyarpayanti svabhāvataḥ //

[2,5.15]

tairbhogyairyuktamātmānamāvedayati dhīściti / īkṣāmātreṇa tadbhuṅkte rājevātmā 'khileśvaraḥ //

[2,5.16]

dhanāderīśvaro deho dehasyendriyamīśvaram / indriyasyeśvarī buddhirbuddherātmeśvaraḥ paraḥ //

[2,5.17]

kūṭasthasyeśvarasyānyo nāsti preraka ityataḥ / īśvarasyāvadhitvena draṣṭā vai parameśvaraḥ //

[2,5.18]

anyasyāgantukaiśvaryaṃ bahuvyāpārasaṅkulam / nirvyāpārasya nirdoṣamanādyaiśvaryamātmanaḥ //

[2,5.19]

sarvaśaktimayo hyātmā śaktimaṇḍalatāṇḍavaḥ / saṃsāraṃ tannivṛttiṃ ca māyayā '; 'pnoti helayā //

[2,5.20]

sarvātiśāyi nirdoṣamaiśvaryamidamātmanaḥ / paśyato yogino brāhmamapyaiśvaryaṃ tṛṇāyate //

[2,5.21]

bāhyasyātmocyate deho dehasyātmendriyāṇi ca / buddhirātmendriyāntasya buddherātmā tu cinnabhaḥ //

[2,5.22]

ata ātmāvadhitvena paramātmocyate citiḥ / tathā 'ntaḥkaraṇairyogājjīva ityucyate citiḥ //

[2,5.23]

avidyākāryarahitaḥ paramātmani ca smṛtiḥ / yasya yadvyāpakaṃ tasya tadbrahmā 'to dharādikam //

[2,5.24]

prakṛtyantaṃ bhavedbrahma svasvakāryādyapekṣayā / seśvare sāṅkhyavāde 'pi citerevānumanyate //

[2,5.25]

pare vā paramātmatvādikaṃ tu na jaḍe kvacit / adhyakṣavyāpakatvābhyāṃ paraṃ brahma tu cetanaḥ //

[2,5.26]

tasyādhyakṣaṃ vyāpakaṃ ca na hetuvidhayā 'sti hi / asaṅkhyātmā nabhorāśiravibhaktaikarūpakaḥ //

[2,5.27]

so 'taścidghanavijñānaghanātmaghanasaṃjñakaḥ / prakāśasyānapekṣatvāt svasya draṣṭṛtayā 'pi ca //

[2,5.28]

svaprakāśaḥ pumānukta itare tadvilakṣaṇāḥ / bhogo 'bhyavahṛtiḥ sā ca kūṭasthe nāsti dhīṣviva //

[2,5.29]

dhīvṛttipratibimbākhyagauṇabhogā tu bhoktṛtā / sākṣāddhīvṛtidraṣṭṛtvād buddhisākṣyucyate pumān //

[2,5.30]

vinā vikāraṃ draṣṭṛtvāt sākṣī tūkto 'khilasya saḥ / caityoparāgarūpatvāt sākṣitā 'pyadhruvā citaḥ //

[2,5.31]

upalakṣaṇamevedamapi vyāvṛttaye jaḍāt / ataḥ pumānanirdeśyo 'ṇuśca sūkṣmaśca kathyate //

[2,5.32]

vinā dṛśyamadṛśyatvādavyaktaścocyate sataḥ / adṛśyo dṛśyate rāhurgṛhītena yathendunā //

[2,5.33]

adṛśyaṃ cāsyamādarśe cit tathā svasvabuddhiṣu / citi viśvasya saṅgaśced viśvaṃ bhāseta sarvadā //

[2,5.34]

viśvādhāro 'pyataḥ śūnyamiti cidgīyate khavat / dṛśyadoṣān mṛṣābuddhirdṛṣṭyāropya nirmale //

[2,5.35]

ādarśe malavadvyomni doṣadṛṣṭyā tu tapyate / vastutaściti nāstyeva malo dṛśyāśritaḥ sadā //

[2,5.36]

ataśca nirmalaḥ svastho nirdoṣaścocyate pumān / sajātīyeṣu vaidharmyalakṣaṇā nāsti yadbhidā //

[2,5.37]

ata ātmā samaḥ prokta aikarūpyācca sarvadā / dehādhyakṣatayā dehī puryabhivyaktitaḥ pumān //

[2,5.38]

ekākievādadvitīyaḥ kevalaścocyate tu saḥ / cicchaktyapratibandhena procyate 'nāvṛtaḥ pumān //

[2,5.39]

sarvasvāmitayā cātmā kṣetrajñaḥ kṣetravedanāt / hṛtsarovaradhīpadmadalavṛttiṣu līlayā //

[2,5.40]

carannivānandamīnān bhuñjāno haṃsa ucyate / hakāreṇa bahiryāti sakāreṇa viśan punaḥ //

[2,5.41]

prānavṛttyā 'naya cāpi prāṇyātmā haṃsa ucyate / śarīrāgarihṛddyāmaguhāyāṃ buddhibhāryayā //

[2,5.42]

vyajyamānastayā sārdhaṃ svapanniva guhāśayaḥ / triguṇātmakamāyāṃ svāṃ sānnidhyāt pariṇāmayan //

[2,5.43]

māyīti kathyate cātmā tatkṛtānṛtaveṣadhṛk / svānyekādaśa bhūtāni pañcaitāni tu ṣoḍaśa //

[2,5.44]

puṃsaḥ kalāstattvatastu niraṃśatvāt sa niṣkalaḥ / ahaṃśabdaḥ svāmivācī svāmī sākṣī tu cetasaḥ //

[2,5.45]

ato 'hamiti śabdena cinmātraṃ procyate budhaiḥ / sarveśvaraḥ sarvavettā sarvakartā 'dvayaḥ pumān //

[2,5.46]

sāmānyāducyate yadvad rājā sarvanarādhipaḥ / ātmādvaitasya sūtreṇa jātimātreṇa varṇanāt //

[2,5.47]

pralaye hi vijātīyadvaitaśūnyatvamātmanām / asaṅgatvānnityaśuddho nityabuddhaśca cittvataḥ //

[2,5.48]

nityamuktastathā nityanirduḥkhatvāt pumān mataḥ / ityāduguruśāstroktadiśā svānubhavena ca //
vaidharmyādātmano 'nātmavivekaḥ kriyatāṃ budhaiḥ /

[2,5.49]

paricchedacatuṣkeṇa pumprakṛtyoḥ suvistarāt / vaidharmyagaṇa ukto 'yaṃ dhyāyināmāśu muktidaḥ //

<iti śrīvijñānabhikṣuviracite sāṅkhyasāre ātmavaidharmyagaṇaparicchedaḥ>

{2,6}

[2,6.1]

vivekameva sadyuktyā matvā tadanubhūyate / rājayogaṃ yathā kuryāt samāsena taducyate //

[2,6.2]

aśakto rājayogasya haṭhayoge 'dhikāravān / vāsiṣṭhe ca vasiṣṭhāya bhusuṇḍenaivamīritam //

[2,6.3]

jñānāvṛttī rājayoge prāṇāyamāsane haṭhe / mukhye te 'ṅgatayā 'nyonyaṃ sevye śaktyanusārataḥ //

[2,6.4]

viṣaye 'nantadoṣā ye śrutismṛtisamīritāḥ / ta ādau paridraṣṭavyāścittasthairyāya yogibhiḥ //

[2,6.5]

kāmabījānyanantāni samprarohanti yaddhṛdi / tatrāṭavīnibhe jñānapuṇyasasyaṃ na vardhate //

[2,6.6]

doṣadṛṣṭyagnisandagdhe kāmabīje tu cetasi / guruśāstrahalaiḥ kṛṣṭe sukṣetre tadvivardhate //

[2,6.7]

satyeṣvasattāṃ pracurāṃ tathā ramyeṣvaramyatām / sukheṣu pracuraṃ duḥkhaṃ paśyan dhīro virajyate //

[2,6.8]

brahmaloko 'pi narako vināśāmedhyapūritaḥ / yuktaśca svādhikairanyaistraiguṇyādapi duḥkhayuk //

[2,6.9]

tatratyairapi muktyarthaṃ yatyate janmabhīrubhiḥ / ato jñeyaḥ samāsena lokaḥ sarvo 'pi duḥkhayukt //

[2,6.10]

idaṃ me syādidaṃ mā syāditīcchāvyathitaṃ manaḥ / svabhāvāt tena vijñeyaṃ duḥkhaṃ cittena saṅgatiḥ //

[2,6.11]

sukhaṃ suṣuptiḥ paramā duḥkhaṃ viṣayavedanam / sukhaduḥkhasamāso 'yaṃ kimanyairbahubhāṣitaiḥ //

[2,6.12]

tasmādanarthānarthābhān parīkṣya viṣayān sudhīḥ / utsṛjet paramārthārthī bālaramyānahīniva //

[2,6.13]

ityādikānantadoṣadṛṣṭyā rāgasya tānave / māyāvivekataḥ śuddhamātmānaṃ cintayet sadā //

[2,6.14]

idaṃ taditi nirdeṣṭuṃ guruṇā 'pi na śakyate / udāsīnasyātmatattvaṃ svayameva prakāśate //

[2,6.15]

buddhibodhātmako buddhisākṣī buddheḥ paro vibhuḥ / kūṭastho 'haṃ cidāditya ityekāgro 'nucintayet //

[2,6.16]

vṛttibodho ghaṭacchidramiva nāśyalpa īkṣyate / vastuto vṛttibodho 'haṃ pūrṇo vyomavadakṣayaḥ //

[2,6.17]

antaryad dṛśyate sarvaṃ tadbuddhervṛttirucyate / tebhyo duḥkhātmakebhyo 'haṃ sākṣāt tadvīkṣitā pṛthak //

[2,6.18]

karmakartṛvirodho hi vṛttyā vṛttiprakāśane / vṛttidhārākalpane ca gauravāditi niścitam //

[2,6.19]

harṣaśokabhayakrodhalobhamohamadaistathā / dveṣābhimānakārpaṇyanidrālasyasmarādibhiḥ //

[2,6.20]

dharmādharmaiśca sampūrṇā buddhirduḥkhamayī tu me / ātmānaṃ darśayatyeva bhāskarāyeva rogiṇaḥ //

[2,6.21]

ahaṃ sarvagataṃ śāntaṃ paramātmaghanaṃ śuci / acintyacinmātranabho viśvadarpaṇamakṣayam //

[2,6.22]

nirañjanaṃ nirādhāraṃ nirguṇaṃ nirupadravam / nirviśeṣaṃ sajātīyāt samastārthāvabhāsakam //

[2,6.23]

brahmaviṣṇumaheśādyāḥ sthāvarāntāśca cetanāḥ / avaidharmyātmakābhedādahamityanucintayet //

[2,6.24]

ahamanye ca puruṣāḥ samacidvyomarūpiṇaḥ / ata ātmaika evā 'hamiti śrutiṣu gīyate //

[2,6.25]

iti paśyan svabhogaiśca yogī viśvaṃ prapūjayet / ātmayogo 'pyayaṃ proktaḥ śrutyuktaḥ sāṅkhyayoginām //

[2,6.26]

sarvabhūtasthamātmānaṃ sarvabhūtāni cātmani / samaṃ paśyannātmayājī svārājyamadhigacchati //

[2,6.27]

ityevaṃ manunā 'pyātmayāgo jñānāṅgamīritaḥ / tasmādabhayadānena svabhogādyarcanena ca //

[2,6.28]

sammānayan bhūtajātamātmānamanucintayet / brahmaviṣṇuśivādīnāṃ bhoge rāgaśca hīyate //

[2,6.29]

teṣāṃ svasāmyadṛṣṭyā 'taḥ sāmyaṃ yogī vicintayet / utpattau pralaye caiva sarvāvasthāsu sarvadā //

[2,6.30]

sarveṣāmekarūpatvaṃ draṣṭū rāgādikaṃ kutaḥ / viṣṇvādayo mahaiśvaryaṃ bhuñja nā api nādhikā //

[2,6.31]

matto 'to 'laṃ tadaiśvaryairavivekijanapriyaiḥ / guṇakarmādibhiḥ kiñcinnirīkṣyādhikamātmanaḥ //

[2,6.32]

tadarthaṃ yatate loko nāhaṃ paśyāmi me 'dhikam / tathā nyūnaṃ na paśyāmi yadatikramaśaṅkayā //

[2,6.33]

devā daityajayāyeva yatiṣye tajjayāśayā / ahaṃ yathā tathaivānye ābrahmā nārakā janāḥ //

[2,6.34]

dṛśyante svātmavat premṇā pitṛbhrātṛsutādivat / ka īśa īśitavyo vā kaḥ śreṣṭhaḥ ko 'dhamo 'pi vā //

[2,6.35]

abhinne bhedadṛṣṭyā syānmṛtyorbhayamiti śrutiḥ / cidvyomasvekarūpeṣu īśānīśādirūpakaḥ //

[2,6.36]

rūpabhedo hyasan sarvaḥ sphaṭike rūpabhedavat / dhiyāṃ rūpaiḥ pumāneko bahurūpa iveyate //

[2,6.37]

vṛkacarmādirūpādyairmāyīva bahurūpadhṛk / māmāliṅgya nirākāraṃ vividhākāradhāriṇī //

[2,6.38]

māyaivaikā hi nṛtyantī mohayatyakhilā dhiyaḥ / puṃsāṃ bhedo buddhibhedādambubhedādyathā raveḥ //

[2,6.39]

vyomnaśca chidrarūpeṇa bhedaḥ kumbhādibhedataḥ / ataḥ śuddho buddhamuktaḥ sarvadā sarvago 'vyayaḥ //

[2,6.40]

ahamanye ca tatrā 'ho śatrumitrādidhīrmṛṣā / brahmaṇīśe harāvindre sarvabhūtagaṇe tathā //

[2,6.41]

uttamādhamamadhyatvavibhāgo māyayā mṛṣā / triguṇātmakamāyāyāstraividhyādātmano 'pi hi //

[2,6.42]

uttamādhamamadhyatvatraividhyaṃ naiva hi svataḥ / yathā dehe tathā 'nyatra citprakāśo 'yamavyayaḥ //

[2,6.43]

vyaktatāvyaktatāmātrabhedo hyantarabāhyayoḥ / evamanye 'pi puruṣā baddhamuktāviśeṣataḥ //

[2,6.44]

īśānīśāviśeṣācca puruṣārtho na me 'styataḥ / mahānidraiva me sādhvī duḥkhabhogaharā priyā //

[2,6.45]

apriyā mūḍhacittānāmasādhvī dhīhatātmanām / cidādarśe mayi dhiyo yadyapi pratibimbanam //

[2,6.46]

tattvato naiva doṣāya tathā 'pi tyājyameva tat / svabhāvādasya heyatvaṃ svānubhūtyā hi sidhyati //

[2,6.47]

yathā ko 'pi parasyāpi vairūpyaṃ na didṛkṣati / svāminyāropyātmadoṣān sādhvīyamanutapyate //

[2,6.48]

nirdoṣaṃ svāminaṃ dṛṣṭvā nirdoṣā syāt pativratā / evamasyā rūpabhede 'pyekarūpo 'smi sarvadā //

[2,6.49]

bhuñjāno vā 'pyabhuñjānastāṃ madarthāmananyagām / yathaikarūpatopādhiyogāyogadaśāsvaho //

[2,6.50]

ādarśasyāmalasyaiva cinnabhodarpaṇasya me / dṛśyabuddhigatā doṣāḥ sākṣāttaddraṣṭari prabhau //

[2,6.51]

na santi mayi mohādyā bhāskare bhāsyadoṣavat / duḥkhairbaddhā svamātmānaṃ tyaktvā madbhāvamāgatā //

[2,6.52]

mucyate duḥkhabandhāddhīrna me mokṣo na bandhanam / kūṭasthāsaṅgacidvyomni dhīduḥkhapratibimbanam //

[2,6.53]

yo 'nyo bandho bhogarūpaḥ so 'pi ciddarpaṇe mṛṣā / jāgradāditrayāvasthāsākṣī tābhirvivarjitaḥ //

[2,6.54]

ahaṃ pūrṇaścidāditya udayāstavivarjitaḥ / darpaṇe mukhavadviśvaṃ mayi bodhe na tāttvikam //

[2,6.55]

vibhutve ca bāhyāntaḥ suṣuptyādāvadarśanāt / mayi vā 'nyatra vā puṃsi kevalānubhave vibhau //

[2,6.56]

bhāti yattadvivartto dhīpratibimbātmakatvataḥ / śuktau rajatavad viśvamato mayi na doṣakṛt //

[2,6.57]

marīcau toyavat tadvadvyomādau nagarādivat / kālatraye 'pi nāstyeva mayi viśvaṃ sanātane //

[2,6.58]

anyatrāstvathavā mā 'stu buddhyādau mama tena kim / mayi sarvaṃ yathā vyomni sarvatrāhaṃ yathā nabhaḥ //

[2,6.59]

na sarvaṃ mayi sarvatra nāhaṃ cālepataḥ khavat / ata evāvibhāgākhyābhedena kṣīranīravat //

[2,6.60]

jñānātmakamidaṃ viśvaṃ gāyanti paramarṣayaḥ / jaganmama madarthatvānmaccharīrasukhādivat //

[2,6.61]

yatha mama tathā 'nyeṣāṃ mamaiveti dhiyo bhramaḥ / vastutastu na kasyāpi kimapi vyabhicārataḥ //

[2,6.62]

svāmitvasyādhruvatvena pānthasyāvāsagehavat / ekaṃ cinmātramastīha śuddhaṃ śūnyaṃ nirañjanam //

[2,6.63]

sūkṣmāt sūkṣmataraṃ tatra na jaganna jagatkriyā / dṛśyate sarvadṛśyāḍhyā svasvabuddhiparamparā //

[2,6.64]

cinmaṇḍalamahādarśe pratibimbamupāgatā / kvacidvyaktaṃ kvacit sūkṣmaṃ nabhaḥ sarvatra tiṣṭhati //

[2,6.65]

yathā tathā cidākāśaṃ dhīdeśe 'nyatra ca sthitam / cidākāśamayaṃ viśvaṃ yato 'to dhīritastataḥ //

[2,6.66]

bhramantī tatra tatraiva bhāsate 'rke ghaṭādivat / dharmādharmau janmamṛtyū sukhaduḥkhādi cākhilam //

[2,6.67]

jāgratyapi mṛṣā svapna iva janmādikaṃ mama / dṛśyayogaviyogābhyāṃ cito janmavināśadhīḥ //

[2,6.68]

abhivyaktyanabhivyaktidoṣābhyāṃ śaśino yathā / mahāsuṣuptau bhavajanmamṛtyuduḥsvapnadhārāḥ kṣaṇabhaṅgurā dhiyaḥ / paśyāmyahaṃ tābhiraliptarūpo ghanairūrtairvigatai raveḥ kim //

[2,6.69]

ityevaṃ satataṃ dhyāyannekāgramanasā sudhīḥ / sākṣātkarotyātmatattvaṃ vāgagocararūpataḥ //

[2,6.70]

svarūpaṃ nirmalaṃ śāntaṃ manastyajati cet kṣaṇam / tadaiva dṛśyasaṃskāraśeṣāt saṅkṣubhyatīndriyam //

[2,6.71]

utthitanutthitāṃstatra indriyārīn punaḥ punaḥ / vivekenaiva vajreṇa hanyādindro girīniva //

<iti śrīvijñānabhikṣuviracite sāṅkhyasāre rājayogaprakāraparicchedaḥ>

{2,7}

[2,7.1]

evamātmānubhavino jīvanmuktasya lakṣaṇam / spaṣṭaṃ vakṣye bhavedyena jñānājñānaparīkṣaṇam //

[2,7.2]

śravaṇān mananādvā 'pi anyathā '; 'tmajñatābhramāt / kuryādgurumavidvāṃsaṃ syāccājño jñābhimānyapi //

[2,7.3]

naiśvaryānāgatajñatvādikaṃ jñānasya lakṣaṇam / tadṛte 'pi hi kaivalyaṃ yogabhāṣyakṛteritam //

[2,7.4]

śrautasmārtāni vākyāni jñānino mokṣabhāginaḥ / lakṣakāṇyeva likhyante viśvāsātiśayāya vai //

[2,7.5]

yatra sarvāṇi bhūtāni ātmaivābhūd vijānataḥ / tatra ko mohaḥ kaḥ śoka ekatvamanupaśyataḥ //

[2,7.6]

yaḥ sarvatrānabhisnehastat tat prāpya śubhāśubham / nābhinandanti na dveṣṭi tasya prajñā pratiṣṭhitā //

[2,7.7]

na vismarati sarvatra yathā satatago gatim / na vismarati niścetyaṃ cinmātraṃ prājñadhīstathā //

[2,7.8]

nodeti nāstamāyāti sukhe duḥkhe mukhaprabhā / yathāpūrvasthitiryasya sa jīvanmukta ucyate //

[2,7.9]

yo jāgartti suṣuptastho yasya jāgranna vidyate / yasya nirvāsano bodhaḥ sa jīvanmukta ucyate //

[2,7.10]

rāgadveṣabhayādīnāmanurūpaṃ carannapi / yo 'ntarvyomavadatyacchaḥ sa jīvanmukta ucyate //

[2,7.11]

yasya nāhaṅkṛto bhāvo buddhiryasya na lipyate / kurvato 'kurvato vā 'pi sa jīvanmukta ucyate //

[2,7.12]

api śītarucāvarke atyuṣṇe 'pīndumaṇḍale / apyadhaḥprasavatyagnau jīvanmuto na cānyadhīḥ //

[2,7.13]

cidātmana imā nityamprasphurantīha śaktayaḥ / ityasyāścaryajāleṣu nābhyudeti kutūhalam //

[2,7.14]

paravyasaninī nārī vyagrā 'pi gṛhakarmaṇi / tadevāsvādayatyantarnarasaṅgarasāyanam //

[2,7.15]

evaṃ tattve pare śuddhe dhīro viśrāntimāgataḥ / tadevāsvādayatyantarbahirvyavaharannapi //

[2,7.16]

yo nityamadhyātmamayo nityamantarmukhaḥ sukhī / gambhīraśca prasannaśca girāviva mahāhṛdaḥ //

[2,7.17]

parānandarasākṣubdho ramate svātmanā '; 'tmani / sarvakarmaparityāgī nityahṛṣṭo nirāmayaḥ //

[2,7.18]

na puṇyena na pāpena netareṇāpi lipyate / yena kena cidācchanno yena kena cidāśitaḥ //

[2,7.19]

yatra kvacana śāyī ca sa samrāḍiva rājate / varṇadharmāśramācāraśāstramantranayepsitaḥ //

[2,7.20]

nirgacchati jagajjālāt pañjarādiva kesarī / vācāmatītaviṣamo viṣayāśādṛśekṣitaḥ //

[2,7.21]

kāmapyupagataḥ śobhāṃ śaradīva nabhastalam / niḥstotro nirnamaskāraḥ pūjyapūjāvivarjitaḥ //

[2,7.22]

saṃyukto vā viyukto vā sadācāranayakramaiḥ / etāvadeva khalu liṅgamaliṅgamūrtteḥ saṃśāntasaṃsṛticirabhramanirvṛttasya / tadyasya yanmadanakopaviṣādalobhamohāpadāmanudinaṃ nipuṇaṃ tanutvam //

[2,7.23]

turyaviśrāntiyuktasya pratitīpasya bhavārṇavāt / na kṛtenākṛtenārtho na śrutismṛtivibhramaiḥ //

[2,7.24]

tanuṃ tayajatu vā tīrthe śvapacasya gṛhe 'thavā / jñānasamprāptisamaye mukta evāmalāśayaḥ //

[2,7.25]

na mokṣo nabhasaḥ pṛṣṭhe na pātāle na bhūtale / sarvāśāsaṅkṣaye cetaḥkṣayo mokṣa iti śruteḥ //

[2,7.26]

jīvanmuktapadaṃ tyaktā svadehe kālasātkṛte / viśatyadehamuktatvaṃ pavano 'spandatāmiva //

[2,7.27]

anāptākhilaśailādipratibimbe hi yādṛśī / syāddarpaṇe darpaṇatā kevalātmasvarūpiṇī //

[2,7.28]

ahaṃ tvaṃ jagadityādau praśānte dṛśyasambhrame / syāt tādṛśī kevalatā sthite draṣṭaryavīkṣaṇe //

[2,7.29]

cinmātraṃ cetyarahitamanantamajaraṃ śivam / anādimadhyanilayaṃ yadanādhi nirāmayam //

[2,7.30]

na śūnyaṃ nāpi cākāraṃ na dṛśyaṃ na ca darśanam / anākhyamanabhivyaktaṃ tat kiñcidavaśiṣyate //

<iti śrīvijñānabhikṣuviracite sāṅkhyasāre jīvanmuktiparamamuktyoḥ paricchedaḥ>

<iti sāṅkhyasārasyottarabhāgaḥ>

<sāṅkhyasārākhyaṃ prakaraṇaṃ samāptam>