<pramāṇavārttikabhāṣyam>

<1>

<2. pramāṇasiddhiparicchedaḥ>

<1.1>

<1. paricchedaḥ>

<1.1.1>

<vidhibhāvanādi vārttikaṃ prathamam>

<1.1.1.1>

<1. pramāṇalakṣaṇam>

{1.1.1.1.1}

<(1) avisaṃvādi jñānaṃ pramāṇaṃ>

[1.1.1.1.1,1]

namobuddhāya |

[1.1.1.1.1,2]

pramāṇabhūtāya jagaddhitaiṣiṇe praṇamya śāstre sugatāya tāyine | kutarkasambhrāntajanānukampayā pramāṇasiddhirvidhivad vidhīyate || 1 ||

[1.1.1.1.1,3]

prāyaḥ prastutavastuvistarabhṛto nekṣyanta evoccakairvvaktāraḥ paramārthasaṃgrahadhiyā vyādhūtaphalgukramāḥ | tenāsmin viralakramavyapagamādatyantaśuddhāndhiyaṃ dhanyānāṃ vidadhātumuddhatadhiyāṃ dhīḥ samvide dhīyate || 2 ||

[1.1.1.1.1,4]

atra bhagavato hetuphalasampattyā pramāṇabhūtatvena stotrābhidhānaṃ śāstrādau śāstrārthatvāt | bhagavāneva hi pramāṇabhūto'smin prasādhyate |

[1.1.1.1.1,5]

tatra heturāśayaprayogasampat sāṃvyavahārikapramāṇāpekṣayā | āśayo jagaddhitaiṣitā | prayogo jagacchāsanāt śāstṛtvaṃ | phalaṃ svaparārthasampat | svārthasampat sugatatvena trividhamarthamupādāya | praśastatvaṃ svarūpavat | apunarāvṛttyarthaṃ sunaṣṭajvaravat | niḥśeṣārthaṃ supūrṇaghaṭavat | parārthasampat jagattāraṇāt tāyitvaṃ | santānārthañcāparinirvvāṇadharmmatvāt | evambhūtaṃ bhagavantaṃ praṇamya "pramāṇasiddhirvidhīyate" | pramāṇādhīno hi prameyādhigamo bhagavāneva ca pramāṇaṃ | pramāṇalakṣaṇasadbhāvāt | pramīyate'neneti pramāṇam |

[1.1.1.1.1,6]

tatra sāmānyena pramāṇalakṣaṇaṃ nirdiśati |

[1.1.1.1.1,7]

pramāṇamavisaṃvādi jñānaṃ;

[1.1.1.1.1,8]

jñānaṃ pramāṇantatra sati pramitisiddheḥ | avisamvādi | visamvāde sati viparyayāt indriyārthasaṃyogādayo hi visamvādaviviktajñānopalakṣitā eva tattvaṃ pratilabhante | avisamvādārthī hi sarvvaḥ pramāṇānveṣaṇaprayuktaḥ |

[1.1.1.1.1,9]

nanu avisamvāditvaṃ tasya sādhanajñānasya svarūpameva | tasmiṃsśca svarūpeṇa jñāyamāne jñātameva taditi kiṃ parīkṣyate | atha na svarūpasamvedanaṃ | tadā pramāṇameva nāstītyāpatitaṃ | na cāyaṃ pakṣaḥ kṣamo bhavatāmiti |

[1.1.1.1.1,10]

tadasat | na svarūpameva jñānasya prāmāṇyaṃ samvāditvamvā | api tu |

[1.1.1.1.1,11]

arthakriyāsthitiḥ | avisamvādanaṃ;

[1.1.1.1.1,12]

na khalu jñānasvarūpamātrāvagatāvidaṃ pramāṇamiti bhavati | kintarhi | arthasya dāhapākādeḥ kriyāniṣpattistasyāḥ sthitiravicalanavisamvādanaṃ vyavasthā vā | sā cārthakriyā bhāvinī na tatkāle | tatastatsambandho na svarūpasamvedanamātrāvadhṛtaḥ |

[1.1.1.1.1,13]

nanu tatsambandhitā svarūpameva nāsti | tat kathaṃ na svarūpasamvedanamātrāvadhāraṇaṃ |

[1.1.1.1.1,14]

naitadasti |

[1.1.1.1.1,15]

dviṣṭhasambandhasamvittirnaikarūpapravedanāt | dvayasvarūpagrahaṇe sati sambandhavedanam || 3 ||

[1.1.1.1.1,16]

kathaṃ tarhi pravarttanākāle tajjñānaṃ | etaduttaratra vakṣyāmaḥ | yadyarthakriyādhigame pūrvakaṃ pramāṇaṃ | sopyarthakriyādhigamaḥ pramāṇamapramāṇamvā | apramāṇenārthakriyādhigamābhāvāt pramāṇantat | tatastatopyarthakriyādhigamaḥ parānveṣaṇīya ityanavasthā |

[1.1.1.1.1,17]

nedaṃ sādhīyaḥ |

[1.1.1.1.1,18]

uttarārthakriyābhāvāt pūrvasya yadi mānatā | tadaivārthākriyābhāvāduttarasya kathanna sā || 4 ||

[1.1.1.1.1,19]

yatrārthakriyāsthitiraparopakalpitā tad yāvat pramāṇaṃ | yatra tu svatastadaivārthakriyānubhavaḥ | tat sutarāmeva pramāṇaṃ | arthakriyāsthitiravisamvādanamiti sāmānyenābhidhānāt |

[1.1.1.1.1,20]

nanu dāhapākādyarthakriyeyaṃ svapneppi sambhavati pītaśaṅkhādijñāne ca | śabdaviṣaye tu jñāne na dāhapākādyarthakriyā svataḥ parataścārthakriyābhāvāt | tasmādabādhito bodhaḥ pramāṇamiti yuktaṃ |

[1.1.1.1.1,21]

tadapyayuktaṃ yataḥ |

[1.1.1.1.1,22]

śābdepyabhiprāyanivedanād (|1) avisamvādanaṃ;

[1.1.1.1.1,23]

śabdaviṣayaṃ jñānaṃ śābdaṃ | apiśabdādanyatrāpi | ayamarthaḥ |

[1.1.1.1.1,24]

svarūpabodhamātreṇa sarvaṃ jñānaṃ bhavet pramā | athāvādhitabodhatvāt svapnādāvapi kinna tat || 5 ||

[1.1.1.1.1,25]

bodhamātrasaṃgamo hi svapnetarapratyayasambhavī samāna eva sarvvatra | sa hi na puruṣārthasya sādhakaḥ | athābādhitabodhatvaṃ tadapi samānameva | jāgratpratyayena bādhamānatā cet | koyaṃ bādho nāma |

[1.1.1.1.1,26]

pareṇa viṣayābhāvajñāpanaṃ sa yadi hīṣyate | svārthe pravṛttimajñānamabhāvaṃ jñāpayet kathaṃ || 6 ||

[1.1.1.1.1,27]

na tāvajjñānāntareṇābhāvaḥ svapnajñānasyānyasya vā kenacit kriyate | tatkāle tasya svayameva nāśāt | na cākṣinimīlanānnaṣṭe jñāne bādhyatā pratīyate | anyena nahi jñānena tasya viṣayāpahāro'sattājñāpanalakṣaṇo bādhaḥ | na ca svaviṣaye pravṛttamanyaviṣayapahāraṃ racayitumalaṃ | svaviṣaya jñānasvaviṣayasya rūpasādhanaṃ hi jñānānāṃ dharmmaḥ | paraviṣayāpaharaṇantu narādhipadharmmaḥ |

[1.1.1.1.1,29]

kathantarhi bādhyabādhakabhāvaḥ | na kathañcit | ata evābādhitatvaṃ pramāṇatvaṃ | tasmād yatrārthakriyā nāsti tadapramāṇaṃ |

[1.1.1.1.1,30]

svayamanyena vā yatra jñāyate na kriyodayaḥ | tadapramāṇaṃ na svapnāsvapnabhedosti tattvataḥ || 7 ||

[1.1.1.1.1,31]

vyavahāramātramevedaṃ svapnāsvapnabhedo nāma | tathā pramāṇāpramāṇabheda iti hi vakṣyate | na cāsāvarthakriyāsthitiravicalitatvābhāvāt | bhāvanāmātrāvasāyatārthakriyā svapne | na tatra paritoṣaḥ | abādhitatve tvanavasthaiva | prathamamabādhanaṃ sarvatraiva | taduttarakālamabādhane | tatrāpyuttarakālamabādhanamiti kutaḥ |

[1.1.1.1.1,32]

bādhakasya purobhāvaḥ sarvavijñānasambhavī | parantu bādhakābhāva statrāpyāśaṃkyatena kiṃ || 8 ||

[1.1.1.1.1,33]

pītaśaṃkhādivijñānantu na pramāṇameva | tathārthakriyāvāpterabhāvāt | saṃsthānamātrārthakriyāprasiddhāvanyadeva jñānaṃ pramāṇamanumānaṃ | tathā hi |

[1.1.1.1.1,34]

pratibhāsa evambhūto yaḥ sa na saṃsthānavarjitaḥ | evamanyatra dṛṣṭatvādanumānaṃ tathā ca tat ||

[1.1.1.1.1,35]

yena na kadācid vyabhicāra upalabdhaḥ sa yathābhiprete visamvādād visamvādyata eva | yastu vyabhicārasamvedī sa vicārya pravarttate | saṃsthānamātrantāvat prāpyate | paratra sandeho viparyayo vā | tato'numānaṃ saṃsthāne | saṃśayaḥ paratreti pratyayadvayametat pramāṇamapramāṇaṃ ca |

[1.1.1.1.1,36]

anena maṇiprabhāyāṃ maṇijñānaṃ vyākhyātaṃ | tathā ca vakṣyāmaḥ |

[1.1.1.1.1,37]

atha kena dvayametaditi pratīyate | etadapi vakṣyāmaḥ | śabdaviṣayantu jñānamabhiprāyanivedanāt pramāṇaṃ | abhipretārthakriyāsvarūpanivedanameva samvādanaṃ |

[1.1.1.1.1,38]

jñeyasvarūpasaṃsiddhireva tatra kriyā matā | citrepi dṛṣṭimātreṇa phalaṃ parisamāptimat || 9 ||

[1.1.1.1.1,39]

na khalu svarūpasamvedanādaparamatrārthakriyājñānaṃ kvacidupalabhyate | rūpādayo hi svasvarūpasamvedanaparā eva | na tadviṣayaḥ pratyayaḥ paratra pramāṇaṃ | tatsvarūpaḥ samvedanamātrakañca sarvvatra jñāne samānamiti na sāṃvyavahārikapramāṇāvatāraḥ |

[1.1.1.1.1,40]

tato bhāvyarthaviṣayamviṣayāntaragocaraṃ | pramāṇamadhyāropeṇa vyavahārāvabodhakṛt || 10 ||

[1.1.1.1.1,41]

bhāvyarthaviṣayāntaraprāptyarthā hi pramāṇāpramāṇānveṣaṇāparaḥ | yathā ca bhinno viṣayasparśādikaḥ na rūpādisvarūpagrahaṇe'ntaryāti tathā bhāvisvarūpamapi paramārthaṃtaḥ | adhyāropeṇa tu tadekatā viṣayāntarasyāpi | tatastaddvāreṇa samvādanamuktaṃ jñāne | yatra tu tadevārthakriyā tatrāvivāda eva | tatra bhāvisvarūpe tatkāraṇatvenaikatāropaḥ | paratra tu sparśādau tadekasāma gryadhīnatveneti na viśeṣaḥ | yatra tu abhimatārthakriyā yathā jalagrāhivijñānāt marīcikārthakriyāvāptistadapramāṇameva | ata evāha | "śābdepyabhiprāyanivedanād" |

[1.1.1.1.1,42]

anyatrāpi citrādau | tathā ca ghaṭajñāne paṭaprāptau śuktikāyāñca rajatajñānaparamparāyāmapi na pramāṇatā | abhiprāyāvisamvādābhāvāt |

[1.1.1.1.1,43]

abhiprāyāvisamvādāt pramāṇaṃ sarvvamucyate | na sajātivijātīyavijñānotpattimātrataḥ || 11 ||

[1.1.1.1.1,44]

bādhakapratyasyāpi sthiterevaṃprakāratā | | tattvatastu vijātīyavijñānotpattimātrakaṃ || 12 ||

[1.1.1.1.1,45]

vijātīyavidutpattiryādi bādhakamucyate | ghaṭajñāne paṭajñānaṃ bādhakaṃ kinna yuktimat || 13 ||

[1.1.1.1.1,46]

neti pratyayabuddhyā cet bādhakaṃ kiṃcidiṣyate | sa eva pratyayoneti pramāṇāda bheda āgataḥ || 14 ||

[1.1.1.1.1,47]

abhāvalakṣaṇaṃ mānaṃ tataścettannirūpyate | kimanyarūpasamvittiḥ kimabhāvasya tasya vit || 15 ||

[1.1.1.1.1,48]

anyarūpasya vittiścedaviśeṣāt prasajyate | tadabhāvasya vittau syāt tasyeti na samanvayaḥ || 16 ||

[1.1.1.1.1,49]

abhāvo hi svarūpeṇa pratīyate | svarūpañcābhāvasya na ghaṭādisambandhitayā pratīyate | pratīyamāne hi ghaṭe na tatsambandhitā'bhāvasya | tadā'bhāvābhāvāt | nahi jīvata eva devadattasya maraṇaṃ | apratīyamāneṃ na tu ghaṭena sambindhitā'bhāvasya na śakyā grahītuṃ |

[1.1.1.1.1,50]

atha kāryakāraṇabhāvavat pratītiḥ | kāraṇe sati paścāt kāryaṃ bhavati | tadanantaraṃ tasyopalabdhikrameṇa svarūpapratipattau kāryakāraṇasambandhaparigrahaḥ evaṃ bhāve satyabhāvo 'bhāve ca sati bhāva iti bhavati sambandhapratipattiḥ |

[1.1.1.1.1,51]

tadapyasat | yataḥ |

[1.1.1.1.1,52]

atyantābhāvasambandhaḥ kasyacinna prasidhyati | na bhāve satyabhāvo'sau na ca tatra viparyayaḥ || 17 ||

[1.1.1.1.1,53]

kiñca |

[1.1.1.1.1,54]

kāryakāraṇayo rūpaṃ vinā tena pratīyate | abhāvastu vinā bhāvaṃ bhavato na pratīyate || 18 ||

[1.1.1.1.1,55]

deśasya śūnyatā yā tu tasyāḥ sarvatra tulyatā | prāgabhāvādibhedasya tatrātyantamasambhavaḥ || 19 ||

[1.1.1.1.1,56]

yathā ca vastuno bhedaḥ pratyakṣeṇa pratīyate | prāgabhāvādibhedopi pratīyate tathā'kṣataḥ || 20 ||

[1.1.1.1.1,57]

abhāveṇa pramāṇena pratītistasya cenmatā | kasyābhāvaḥpramāṇasya pramāṇābhāvāddhivedane || 21 ||

[1.1.1.1.1,58]

kinna bhāvasya sarvvasya kinna suptasya sarvvathā | abhāvagrāhikā vittirabhāvo yadi sammataḥ || 22 ||

[1.1.1.1.1,59]

bhāvavittiṃ vinaivāsau kasyacit kinna lakṣyate | eṣaiva tatra sāmagrī yadi nābhāvaniścayaḥ || 23 ||

[1.1.1.1.1,60]

vastuto vyatiriktasya nābhāvasyāsti vedanaṃ | idannāstīti vijñānaṃ vetti tadvyatirekitā || 24 ||

[1.1.1.1.1,61]

kuta utpadyatāmetannendriyāt smaraṇamvinā | indriyasmṛtisaṃyogādabhāvajñānasambhave || 25 ||

[1.1.1.1.1,62]

prāptaṃ pratyakṣamevedamakṣabhāvānusārataḥ | anyatra vṛttamakṣañcennānyavijñānakāraṇaṃ || 26 ||

[1.1.1.1.1,63]

mānasaṃ nāstitājñānaṃ kathamasya pramāṇatā | pramāṇamavisamvādādaparaṃ mānameva tat || 27 ||

[1.1.1.1.1,64]

vyatirikte hi nābhāve visamvādosti kasya cit | kevalatve visamvādastatpratyakṣeṇa gṛhyate || 28 ||

[1.1.1.1.1,65]

vinā bhāvamatiṃ tacca kevalagrahaṇaṃ sadā | parānanupraveśena pratītiḥ kevalagrahaḥ || 29 ||

[1.1.1.1.1,66]

kevalagrahaṇedhyakṣe visamvādasya sambhavaḥ | tataḥ pratyakṣamevedamanyathānupalambhanaṃ || 30 ||

[1.1.1.1.1,67]

nanu kevalasamvittiṃrabhāvāvittitaḥ kutaḥ | sāpi kevalasamvittiṃ vinā neti samānatā || 31 ||

[1.1.1.1.1,68]

yathā vā kevalo'bhāvo vinā bhāvena mīyate | tathā bhāvopi naivañcedanavasthāpra sajyate || 32 ||

[1.1.1.1.1,69]

abhāvapratītiṃ vinā na kevalapratītirita cet | kevalapratītimvinā nābhāvapratītiriti samānaṃ | abhāvo vā kevalaḥ kathamabhāvāntaramvinā | tatrāpyabhāvakalpane'navasthā | sa eva smaryamāṇapadārthāpekṣo'nupalambho'bhāvasādhanaḥ pratyakṣaḥ pratyayaḥ | abhāvavyahārastu vāsanānurodhāt kvacideva bhavati nānyatreti vibhāgaḥ |

[1.1.1.1.1,70]

tasmād yathā jāgratpratyayaḥ svapnapratyasya bādhakastathā viparyayo'pi kevalagrahaṇāditi nyāya eṣaḥ | tasmācchābde'pyabhiprāyanivedanāt prāmāṇyamiti nirākṛtametat |

[1.1.1.1.1,71]

śrotradhīścāpramāṇaṃ syāditarānabhisaṅgateḥ |

[1.1.1.1.1,72]

nanu pramāṇabhūtena bhagavatā ko'rthaḥ vyāvahārikapramāṇādeva sarvvapuruṣārthasiddheḥ |

[1.1.1.1.1,73]

naitadasti |

[1.1.1.1.1,74]

svarūpagrahaṇe dhyakṣamanumānyatra pravarttate | vakṣyatedaḥ punaḥ pāścādaparasyāpramāṇatā || 33 ||

[1.1.1.1.1,75]

na tāvat pratyakṣaṃ paralokādau pravarttate | tasya svarūpamātragrahaṇāditi pratipādayiṣyate | anumānantu sambandhagrahaṇamantareṇa nāsti | na ca sambandho vyāpyasarvavidā grahītuṃ śakyaḥ | svarūpasamvedananiṣṭhena hi pratyakṣātmanā na sambandhagrahaṇam | anumānenaiva sambandhagrahaṇe itaretarāśrayaṇadoṣaḥ | saṃvyavahāramātreṇa tu pratyakṣānumāne pramāṇaṃ sarvvajñasādhanānuguṇatvenaiva nānyatheti | paścādetat pratipādayiṣyate | (1)

[1.1.1.1.1,76]

nanu yadi nāma pramāṇaṃ paralokādau pratyakṣānumānalakṣaṇaṃ na pravarttate | tasya svarūpaviṣayatvādanmānasya ca sambandhagrahaṇasāpekṣatvāt | śāstrantu naivamiti tata eva samīhitasaddhiḥ | kimbhagavān pramāṇabhūtaḥ prasādhyate |

[1.1.1.1.1,77]

atrocyate |

[1.1.1.1.1,78]

vaktṛvyāpāraviṣayo yo'rthau buddhau prakāśate | prāmāṇyantatra śabdasya nārthatattvanibandhanaṃ || 2 ||

[1.1.1.1.1,79]

śabdasya hi nāpauruṣeyateti paścāt pratipādayiṣyate | pauruṣeyatā tu syāt | tatra ca vakturvyāpāro vivakṣā | vaktā vivakṣitā | vivakṣāyā viṣayo yorthaḥ śrotṛbuddhau prakaśate | pramāṇyantatraiva śabdasya tatraiva ca vyāpāraḥ śabdasya | anyathānyathā vivakṣitamanyathā pratipādayatītyaprekṣāpūrvakārī syāt | tathā ca sutarāmevāprāmāṇyaṃ | sa ca vivakṣitā na sarvvaḥ sarvavedī | anyathā parasparaviruddhatā śāstrāṇāṃ na syāt | na ca parasparaviruddhorthonuṣṭhātuṃ śakyaḥ | yathānuṣṭhānamātrārthasiddhau vyarthatayā pramāṇamalaṃ śāstrasya | svamanīṣikānuṣṭhānepi phalasiddhiprasaṅgāt |

[1.1.1.1.1,80]

tathā ca nirvivādaṃ syād yatheṣṭaṃ saṃpravarttatāṃ | nahi kiciṃdanuṣṭhānaṃ niṣphalaṃ kasyacit kvacit || 34 ||

[1.1.1.1.1,81]

tasmād vaktṛvyāpāraviṣaye śabdasya prāmāṇyaṃ nārthatattvanibandhanaṃ | yadi vaktā na sarvajñaḥ | apauruṣeyepi yortho buddhau prakāśate yadā svayamevārthaṃ pratipadyate | yadā tu vyākhyātustadā vaktṛvyāpāraviṣayo vyākhyātaiva vaktā | yaśca buddhāvarthaḥ pratibhāti na sa evārthaḥ | anyathā sakalasamīhitārthasiddhernna kaścidanuṣṭhānārthī bhavet | anuṣṭheyatayaiva tasyārthasya pratipādanānnaivamiti cet | sa tarhi tadā svarūpeṇa nāsti iti na tasya pratipattiḥ | anyapratipattau sambandhābhāvāt sandeha eva | tataśca yorthaḥ pratīyate sa siddha eva na tadarthī pravarttate | yadarthī ca na sa pratipanna iti nārthatattvanibandhanaṃ prāmāṇyaṃ |

{1.1.1.1.2}

<(2) niyogapratyākhyānam>

[1.1.1.1.2,1]

nanu niyogo na vākyārthaḥ | niyuktohamiti pratīteḥ | tato niyogādeva nāsituṃ samarthaḥ |

[1.1.1.1.2,2]

koyanniyogo nāma | niśabdo niḥśeṣārtho yogārtho yuktiḥ | niravaśeṣo yogo niyogaḥ | niravaśeṣatvaṃ ayogasya manāgapyabhāvāt | avaśyakarttavyatā hi niyogaḥ | niyogaprāmāṇikā hi niyogapratipattimātrataḥ pravarttante |

[1.1.1.1.2,3]

atrāha | "vaktṛvyāpāra" ityādi | ayamarthaḥ |

[1.1.1.1.2,4]

niyogo bhāvanā dhātorartho vidhiritīritāḥ | yantrārūḍhādayo na syuḥ svabhāvādarthasādhanāḥ || 35 ||

[1.1.1.1.2,5]

tasmād yo yasya pratibhāsate yathāpratibhaṃ sa vākyasyārtho na cedamarthatattvaṃ | yaśca yathā vyācaṣṭe tathā sa śabdo viguṇo na bhavati na ca tathārthatattvasthitiḥ |

[1.1.1.1.2,6]

kiñca |

[1.1.1.1.2,7]

niyuktena nivṛttiścet sarvvasyātaḥprasajyate | tatsvabhāvatayākāśamanākāśaṃ na kasyacit || 36 ||

[1.1.1.1.2,8]

svabhāvo'pi viparyāsādanyathā yadi gamyate | viparyyāsāviparyāsavyavasthā kaḥ kariṣyati || 37 ||

[1.1.1.1.2,9]

yadi viparyāsānniyogaparādapi vacanānna pravarttate | tathā sati viparyyāsakalpanā pravarttamānepi na vyāhanyate | yathaiva hi dveṣādayaṃ na pravarttate viparyastastathā tatpakṣapātādaparopi pravarttata iti samānametat |

[1.1.1.1.2,10]

na ca niyuktohamityetat pravarttate | niṣphalaniyoge pravṛtterabhāvāt | pracaṇḍaprabhuniyoge niṣphalepyapāyabhayāt pravarttate | pramāṇāntarācca pratipanno'pāyaḥ | atra tu na pramāṇāntaraṃ | vyarthako niyogastathā cet | bhavatu ko doṣaḥ | na hi dṛṣṭe'nupapannaṃ nāma | prekṣāpūrvakārī niṣphalaniyoge hi prekṣāvattā na syādityupālabhyate | apauruṣeye tu kasyopālambhaḥ | apauruṣeye vyarthateyaiva na yukteti cet | nātra kiñcit pramāṇamanyatrāpauruṣeye tathā'dṛṣṭeḥ ||

[1.1.1.1.2,12]

yadi ca niyogamātrāt pravarttate'pauruṣeyāt svargakāma iti niṣphalaṃ | juhyāditi niyogamātrādeva niyogapratipatteḥ | atha phalābhilāṣiṇaḥ phalopadarśanaṃ | phalameva tarhi tasyopadarśanīyaṃ kinniyogena | svayameva phalābhilāṣāt pravartiṣyate |

[1.1.1.1.2,14]

apauruṣeyatvādasambaddhatāyāmapi na codyametaditi cet | niṣphalacodanāyāmapi na codyamiti vyarthako vedo nāyuktaḥ | kiñca |

[1.1.1.1.2,15]

niyujyamānaviṣayaniyoktṛṇāṃ yadīṣyate | dharmme niyogaḥ sarvvatra na śabdārtho'vatiṣṭhate || 38 ||

[1.1.1.1.2,16]

niyogo nāmāyaṃ hi kasya dharma iti cintyatāṃ | na khalu niyogaḥ paṭādipadārthavadaparatantratayā pratīyate | tatrānena niyame niyojyādīnāmanyatamasya dharmmeṇa bhavitavyamaparaprakārāsamvedanāt |

[1.1.1.1.2,17]

niyojyadharmibhāvo hi tasyānuṣṭheyatā kutaḥ | siddho'pi yadyanuṣṭheyo nānuṣṭhāviratirbhavet || 39 ||

[1.1.1.1.2,18]

na khalu pariniṣpannamanuṣṭhātuṃ śakyam | anuṣṭhānaṃ hi tatra kriyāviśeṣaḥ | svarūpajananamvā | kriyāviśeṣastāvadanarthaka eva | pariniṣpannasya kriyā kimarthakāriṇī | svarūpaniṣpādanantu pariniṣpannasyeti vyāhataṃ | na ca pariniṣpannasyāparamapariniṣpannamāste | apariniṣpannasya pariniṣpannapadārthasvabhāvatvāyogāt |
yo hi yadrūpatayopalabhyate sa tatsvabhāvaḥ | na cāniṣpannamupalabdhuṃ śakyaṃ | paścādupalabhyata iti cet | tadayuktaṃ yataḥ |

[1.1.1.1.2,19]

tatsvabhāvatayā paścādupalabdhuṃ na śakyate | vartamānasvarūpasya grahaṇedhyakṣavṛttitaḥ || 40 ||

[1.1.1.1.2,20]

na khalu varttamānarūpopagrahapravṛttamadhyakṣaṃ pūrvāpararūpamīkṣituṃ kṣamate | tasmāt—

[1.1.1.1.2,21]

na pūrvamekatāvṛttirna paścādakṣajanmanaḥ | jñānasyākṣānusaraṇādadhyakṣamiti mīyate || 41 ||

[1.1.1.1.2,22]

tasmānniyojyapuruṣadharme niyoge na śabdārthatā |

[1.1.1.1.2,23]

viṣayadharmatāyāmapi viṣayasyāpariniṣpatteḥ svarūpābhāvāt kathaṃ śabdādasau pratyetuṃ śakyaḥ | na hyavidyamānaṃ śaśaviṣāṇādikaṃ tathā dṛśyate'nuṣṭhānaviṣayatvena | kenacid rūpeṇa vidyamānaṃ kenacid rūpeṇa neti cet | tadasat |

[1.1.1.1.2,24]

yenāsau vidyate bhāvastenānuṣṭhīyate na saḥ | vidyate yena naivāsau na tenāpi pratīyate || 42 ||

[1.1.1.1.2,25]

pratīyamānatā tasya siddhānuṣṭheyatā na cet | tadeva tasya svaṃ rūpaṃ na niyogo'nyathā bhavet || 43 ||

[1.1.1.1.2,26]

pratīyamānatāmātraṃ sāmānyaṃ sarvvavastunaḥ | anuṣṭheyatayaivāsya niyogatvamananyathā || 44 ||

[1.1.1.1.2,27]

yadyanuṣṭheyatā tatra pratibhāti na cāparā | anuṣṭhānaṃ bhavet tatra na tu sāmānyavedane || 45 ||

[1.1.1.1.2,28]

sāmānyavedane tatra nānuṣṭheyārthavedanaṃ | vākyasya na bhavedartho niyogastatpravādināṃ || 46 ||

[1.1.1.1.2,29]

nanu yāgādiviṣaye niyuktohamiti pratīyate | iyameva ca niyogasya pratītiḥ śābdād yā niyuktohamatrāneneti pratītiḥ | tatra niyoktā śabde puruṣaḥ vede pramāṇābhāvāt | niyojyaḥ puruṣo yāgo viṣayaḥ sakalamidaṃ pratīyate | tatra pratītirbhāva eva kathaṃ pratīyata iti koyaṃ paryyanuyogaḥ |

[1.1.1.1.2,30]

tadasat |

[1.1.1.1.2,31]

pratīyamānena vinā kasya tatra svarūpavit | vedyate yatsvarūpeṇa tasya tadvedanaṃ mataṃ || 47 ||

[1.1.1.1.2,32]

na ca svarūpasyābhāve svarūpasyāsti vedanaṃ | upalambho yataḥ sattā sāsti nāsti nu sā kathaṃ || 48 ||

[1.1.1.1.2,33]

na ca pratītimātreṇa vastvastīti pratīyate | parasparaviruddhārthā nāgameṣu bhavedasau || 49 ||

[1.1.1.1.2,34]

vedādeva pratītiśceddhetudoṣāmalīmasāt | na lokānanusāreṇa vedād buddherasambhavāt || 50 ||

[1.1.1.1.2,35]

yāgāderupalabdhatvālloke śabdārthasambhavāt | pṛrvvadṛṣṭānusāreṇa pratītirnārthasādhikā || 51 ||

[1.1.1.1.2,36]

"kāmaśokabhayonmādadoṣopaplutacetasāṃ | buddhiḥ pūrvvānusāreṇa na dṛṣṭeṣṭasya sādhikā" || 52 ||

[1.1.1.1.2,37]

loke ca dṛśyate vākyapadārthopaplavaḥ kvacit | vede tadanusāreṇopaplavaḥ kimasambhavī || 53 ||

[1.1.1.1.2,38]

na tatrāśayadoṣosti kasyacinmūḍhatādikaḥ | tatrāpyapratipattiḥ kinna doṣaḥ kasyacinmataḥ || 54 ||

[1.1.1.1.2,39]

lokekṣāśayadoṣeṇa vastusambandhahānitaḥ | na pramāṇatvameṣā ca na na vedepi kiṃ pramā || 55 ||

[1.1.1.1.2,40]

loke vākyapadārthānāṃ viplavasyopalabdhitaḥ | vede ta eva cecchabdāḥ kinna viplavasambhavaḥ || 56 ||

[1.1.1.1.2,41]

nanu yadi vedaḥ sattyārtho na bhavati svatastadā loke yāgādipadārthasya svayamapravṛtteḥ | kathaṃ yāgādikriyā vṛttyanupalambhaḥ | na hi svayaṃ vyutpādayitumidaṃ śakyaṃ | tato'visamvādabhāgyarthapratipādanāt pramāṇaṃ vedaḥ | etat sarvvāgameṣu samānaṃ | na hi pratiniyatāgamārthāvāntaravibhāgāḥ sarvvāgameṣvapi samupalabdhāḥ svayamutprepekṣya vidhātuṃ śakyāḥ puruṣamātreṇa | athavā sā kimaśabdaliṅgaṃ svayaṃ kathañcidanusmarato na bhavati buddhiryathā tathā kriyā parikalpyate ||

[1.1.1.1.2,42]

sarvvāgamasamānatvād yāgādyarthakriyātmanaḥ | na sarvvaiḥ karaṇantasya tulyaṃ vede pi kinna tat || 57 ||

[1.1.1.1.2,43]

na cedādṛtatā śiṣṭairiṃtyanyonyasamāśrayaḥ | vedārthācaraṇācchiṣṭāstadācārācca sa pramā || 58 ||

[1.1.1.1.2,44]

kiñca |

[1.1.1.1.2,45]

dvijātayopi jāyante āgamāntarasaṅgitaḥ | na bhavatyeva cet teṣāṃ na pāpe ramate matiḥ || 59 ||

[1.1.1.1.2,46]

pāpeṃtaravyavastheyamāyātā mānataḥ kutaḥ | pāpātmatā'dvijatvena pāpatvādadvijātmatā || 60 ||

[1.1.1.1.2,47]

kiṃca dvijātitā nāma jātigotrakriyāditaḥ | śakyā jñātuṃ vivekānna dvijānāṃ śiṣṭatā kutaḥ || 61 ||

[1.1.1.1.2,48]

na khalu dvijādibhāvaḥ pramāṇagocaracārī | sa hi jātiyogalakṣaṇo gotralakṣaṇaḥ kriyāsāmarthyātiśayayogo vā bhavet | na tāvad gotvādijātimiva tajjātimākāraviśeṣādeva kecidavadhārayitumīśate | ākṛtisaṅkarasya darśanāt | śūdrādyabhimatānāmapi saivākṛtirupalabhyate | na khalu vāhuleyādyākṛtaya iva kauṇḍinyādīnāmapi vijātīyābhimatavyaktivilakṣaṇā vyaktaya upalabhyante | ataeva vyaktisaṅkareṇa sandehaviṣayatvādupadeśasahitaṃ pratyakṣaṃ pramāṇaṃ |

[1.1.1.1.2,49]

paropadeśaprāmāṇyaṃ pratyakṣārthe na yuktimat | upadeśo hi lokānāmanyathāpi pravarttate || 62 ||

[1.1.1.1.2,50]

yadi khalu bāhmaṇatvādijātiḥ pratyakṣeṇekṣyate | paropadeśasya vyarthatā | nahi pratyakṣārthe paropadeśo garīyān | tathā cenna paropadeśataḥ sandehaḥ syāt | ataeva pratyakṣaṃ sahāyamapekṣate |

[1.1.1.1.2,51]

upadeśaṃ vinādhyakṣaṃ yadyarthasya prasādhakaṃ | tadopadeśasattyatvaṃ vidhātuṃ nānyathā kṣamaṃ || 63 ||

[1.1.1.1.2,52]

yadā tu punaḥ pratyakṣaṃ kevalamasamarthamupadeśaśca tadā dvayamasamarthaṃ puthak sahitamapi tādṛśameveti | na jātigrahaṇe sāmarthyaṃmāsādayet | sāmagryāḥ sāmarthyamiti cet | nāstyetat |

[1.1.1.1.2,53]

kāryadarśanataḥ sarvā sāmagrīyaṃ pratīyate | aṃkurādivadatrāpi na kāryaṃ kiñcidīkṣyate || 64 ||

[1.1.1.1.2,54]

na hi ghaṭapaṭasāmagrī śālyaṅkare'nyatra vā bhavati | anvayavyatirekābhyāṃ hi jalādīnāmeva tattvopalabdheḥ | na cātra tathā kāryaṃ jātiniścayalakṣaṇamupalabhyate | kāñcanādyupadeśasya hi yadā sattyatāśaṅkā tadā pratyakṣadarśanādasau nivarttate | naivaṃ jātyupadeśasyāsattyatā śaṅkā tadā pratyakṣadarśanādasau nivartate | naivaṃ jātyupadeśasyāsattyatā śaṅkāyāṃ pratyakṣāt sattyatā jātisvarūpagrahaṇākārāt | suvarṇṇādau hi rūpaviśeṣasadbhāvādevaṃ bhūtameva suvarṇṇa bhavatīti vyavahārasya parisamāpterdṛṣṭasya na kācit kṣatiḥ | atra tu punarevaṃvidhameva brāhmaṇyamiti na pādaprasāraṇamātraṃ trāṇaṃ | pāramārthikaparalokavyavahārasya vāñchitatvāt | eka vākyatayā hi suvarṇṇaṃ sattyaṃ bhavati na tu brāhmaṇyaṃ | kiñca | tacchaṅkāyāṃ gotropadeśāntarādinirūpaṇameva kriyate | nānya upāyaḥ |

[1.1.1.1.2,55]

athādhyayanādinā kriyāviśeṣaṇaṃ jñāyate nopadeśamātrāt | tadapyasat |

[1.1.1.1.2,56]

dvijātitve kriyā sādhyā na kriyāto dvijātitā |

[1.1.1.1.2,57]

saṃskārā api naiva syurjātiniścayavarjitā || 65 ||

[1.1.1.1.2,58]

jātivarjitasya hi na svādhyāyādhyayanasaṃskārādayo dvijātitvādikamādadhati | sarvvasya tathā dvijatvaprasaṅgāt | api ca |

[1.1.1.1.2,59]

yadi pratyakṣato jātirna pratīyate kevalāt | vacanādapi naivāsyāḥ pratītiraviraudhinī || 66 ||

[1.1.1.1.2,60]

prathamaṃ hi pravarttamānamadhyakṣaṃ na tāvad dvijatvādivivekamupakalpayitumalaṃ tataḥ paramupadeśo'pekṣyate | yadi pratyakṣato na pratīyād vacanādapi naiva pratyeṣyati | tadapi hi vacanamupalambhameva khyāpayati | na khalu puruṣavacanaparijñānapravarttitaṃ niścayamupajanayati | puruṣo paryanuyuktaḥ kathambhavatedamajñāyīti gotrasaṃskārādikameva parijñānaviṣayatayopadiśati | na jātyupalambhaṃ kathayati | saiva jātiriti ceduktamatrottaraṃ | dvijātitve kriyā na tu tadeva dvijātitvaṃ |

[1.1.1.1.2,61]

atha gotralakṣaṇā jātiḥ | tathā ca | brahmaṇo'pattyaṃ brāhmaṇa iti hi vyapadiśanti |

[1.1.1.1.2,62]

brahmaṇo'pattyatāmātrāt brāhmaṇyati prasajyate | na kaścidabrāhmatanorutpannaḥ kvacidiṣyate || 67 ||

[1.1.1.1.2,63]

antarā jātibhadaścennirnimittaḥ kathambhavet | antarāle kriyābhedād gotreṇārtho na kasyacit || 68 ||

[1.1.1.1.2,64]

atha dvijādigotrāṇāmanādirbheda iṣyate | jñāyatāṃ sa kathannāma pramāṇasyāpravṛttitaḥ || 69 ||

[1.1.1.1.2,65]

kriyā tadaparijñānādakriyaiva prasajyate | avicchedaśca gotrasya pratyeṃtuṃ śakyate na ca || 70 ||

[1.1.1.1.2,66]

avicchedo na niyataḥ kasyacid gotrabhāvinaḥ | sūtamāgadhacaṇḍālāḥ kathaṃ sambhavinonyathā || 71 ||

[1.1.1.1.2,67]

jñāyanta eva te tajjñairiti cenniyamo na hi | anādigotrapaddhatyāmasyānna skhalanaṃ striyā || 72 ||

[1.1.1.1.2,68]

iti jñātaṃ kathaṃ nāma kāmārttā hi sadā striyaḥ | brāhmaṇatve sthite pūrvaṃ tadgotratvasya sambhavaḥ || 73 ||

[1.1.1.1.2,69]

tadāsthiteḥ kathaṅgotraṃ seyamandhaparamparā | atha śaktiviśeṣeṇa yoge brāhmaṇyamiṣyate || 74 ||

[1.1.1.1.2,70]

idānīndṛśyate naiva śakteratiśayaḥ kvacit | śrūyate pūrvakālaścet sarvatreti vṛthā vacaḥ || 75 ||

[1.1.1.1.2,71]

sarvāgamaprasiddhānāṃ śakteratiśayo mahān | yogināṃ gīyate pūrvvasiddhānāmavigānataḥ || 76 ||

[1.1.1.1.2,72]

tasmānna śaktiviśeṣayogo dvijātitvaṃ yuktaṃ |

[1.1.1.1.2,73]

na ca vedavacaḥ kiñcid dvijātitvādi prasādhakaṃ |

[1.1.1.1.2,74]

vyakteḥsāmānyavacanamanuktasamamevatat || 77 ||

[1.1.1.1.2,75]

nahi vedo devadattādīnāṃ brāhmaṇatvamupadiśati | sarvvadā'vidyamānatvāt | vedasya ca sarvadā bhāvāt | arthasyābhāvakāle vedopadeśaḥ kathaṃ sārthakaḥ | yadā bhaviṣyati tadā tathaiti cet |

[1.1.1.1.2,76]

anarthakaḥ kathaṃ vedaḥ paścādarthena saṅgataḥ | udāsīnasvarūpasya tatra vyāpṛtatā kathaṃ || 78 ||

[1.1.1.1.2,77]

na khalu svabhāvābhāvayo rvvedasya viśeṣa upalabhyate | tatsvabhāvatve ca sarvvadā kathamayaṃ vibhāgaṃ pratīyāt |

[1.1.1.1.2,78]

tasmānnedaṃ brāhmaṇatvādikaṃ pratyakṣādupadeśādubhayād vedāda vā pratīyate | tadapratīyamānaṃ kathamupayogīti kintena karttavyaṃ | tataḥ saṃvyavahāramātraprasiddhaṃ brāhmaṇyaṃ | tato brāhmaṇā api bedānnārthakriyākramakṛta iti kathaṃ vyavahārasaṃvādo vedāt | kasyacittu vyavahāro vedaviparyyayādapīti na vedāvedayorviśeṣaḥ | tasmānnāparīkṣitād vedanniyogamātrādeva pravarttanaṃ yuktaṃ | tato'pravarttakatvādaprāmāṇyaṃ |

[1.1.1.1.2,79]

atha niyoktṛdharmatā niyogasya | tadayuktaṃ |

[1.1.1.1.2,80]

niyoktuḥsiddharūpatvānniyogasyāpi siddhatā | sampādyo na niyogaḥ syāt siddhaṃ sampādyatāṃ kathaṃ || 79 ||

[1.1.1.1.2,81]

na khalu siddhamaparanirapekṣaṃ kathañcit sampādayituṃ śakyaṃ | tathā cedanuparatireva sampadanāyā iti vyarthatā pramāṇasya |

[1.1.1.1.2,82]

atha niyojakadharmatvepi niyojyaviṣayāpekṣayā niyogastathātvaṃ pratilabhate | niyojyarahitaḥ kaśicanna niyogaḥ pratīyate | tathā niyogaviṣayamvinā nāsti niyogatā | tathāhi |

[1.1.1.1.2,83]

niyuktohamanenātra viṣaye niyoga iti pratītiḥ |

[1.1.1.1.2,84]

yataḥ |

[1.1.1.1.2,85]

niyogaḥ preraṇārūpo vinā na viṣayaṃ kvacit |

[1.1.1.1.2,86]

niyojyopi niyojyatvamātmanaḥ so'vagacchati || 80 ||

[1.1.1.1.2,87]

sa ca tathābhūto niyogaḥ sādhya eva | na khalu svāvyāpārasādhanaṃ vinā niyogaḥ sādhita iti bhavati | evantarhi dhātvartha niyogabhāvanānāṃ parasparasambandho niyogaḥ | sa ca pratītikāle nāsti | tat kathaṃ niyoge vākyārthe nirālambanatā na bhavet | na ca niyogaḥ parasparasāpekṣadhātvarthādivyatirekeṇāpara upalabhyate | sambandhaśca hetuphalabhāvena vyavasthitānāṃ kramabhāvināṃ na pratibhāsagocaraḥ svarūpapratibhāsasya vidyamānaviṣayatvāt | pararūpapratibhāsasya cātatpratibhāsatvāt | na khalvanyadanyarūpeṇa pratibhāsate | tathā ca nirālambane kānyāpohaviṣayā śrutiḥ | tathā hi | kuru yāgādikamiti | yāgakartṛkatvamātmanaḥ pratītiviṣayaprāptaṃ manyamāca pratītikāle tadasti | na ca śabdāt prāgapratipannaṃ pratyetuṃ śakyaṃ | yena hi prāg yāgādikriyāviṣṭo paraḥ pratipannaḥ sa evātmanaḥ parasya vā tathābhāvamavagacchati nānyaḥ | pūrvvānusāreṇa ceyaṃ pratītiranyāpohaviṣayatāmātmano nātikrāmati | na ca pratyakṣataḥ kartṛtvamapi pūrva pratipannaṃ | paurvvāparyye pratyakṣasyāvṛtteḥ | sāṃvyavahārikapratyakṣāpekṣayā tu pratītirityucyate | sarvvathā pūrvvapratītyanusaraṇādātmanaḥ karttṛtvapratītiḥ |

[1.1.1.1.2,89]

athāpi na karttṛtvenāsau preryate kintvadhikāritvenaiva | na hyakurvvan karttā bhavati | adhikāritvantu yogyatayā | tadapyasat |

[1.1.1.1.2,90]

yogyatāviṣaye kvāpi vinā na viṣayeṃṇa sā | viṣayātyakṣatāyāñca pratītā yogyatā kathaṃ || 81 ||

[1.1.1.1.2,91]

na khalu yogyatāviṣayaṃ svavyāpāramajānānastadviṣayaviśiṣṭāṃ yogyatāṃ svarūpato'vagacchati | tataḥ karttṛtvavadatrāpi doṣa eva |

[1.1.1.1.2,92]

vicāragocarātīto vacāracaritaiḥ kathaṃ | niyoga iṣyate vākyasyārtha ācāryamuṣṭitaḥ || 82 ||

[1.1.1.1.2,93]

na khalu vicāryamāṇo niyogaḥ kaścidasti | yathā kalpanamayogāt |

[1.1.1.1.2,94]

śuddhakāryasya kiṃ rūpaniyogaḥ kīrttitaḥ paraiḥ | kevalā preraṇā kāryasaṅganātha viparyayaḥ || 83 ||

[1.1.1.1.2,95]

prādhānyāt kāryarūpatvaṃ niyogasya kimiṣyate | kiṃ vā prerakatā tasya prādhānyāducyate paraiḥ || 84 ||

[1.1.1.1.2,96]

kāryasya preraṇāyāśca sambandhe kinniyogatā | niyogaḥ samudāyotha yadvā tadubhayāt paraḥ || 85 ||

[1.1.1.1.2,97]

yantrārūḍhastathābhīṣṭo bhogyarūpo thavā sa kiṃ | puruṣo vā niyogaḥsyāditi pakṣāḥ paraiḥ kṛtāḥ || 86 ||

[1.1.1.1.2,98]

(1) śuddhakāryaniyogavādināṃ mataṃ |

[1.1.1.1.2,99]

pratyayārthoṃ niyogaśca yataḥ śuddhaḥ pratīyate | kāryarūpaśca tenātra śudhdaṃ kāryamasau mataḥ || 87 ||

[1.1.1.1.2,100]

viśeṣaṇantu yattasya kiṃcidanyat pratīyate | pratyayārtho na tad yuktaṃ dhātvarthaḥ svarggakāmavat || 88 ||

[1.1.1.1.2,101]

prerakatvantu yat tasya viśeṣaṇamiheṣyate | tasyāpratyayavācyatvāc chabde kāryaniyogatā || 89 ||

[1.1.1.1.2,102]

(2) śuddhapreraṇāniyogavādaḥ |

[1.1.1.1.2,103]

preraṇaiva niyogetra śuddhā sarvvatra gamyate | nāprerito yataḥ kaścinniyuktaṃ svamprabudhyate || 90 ||

[1.1.1.1.2,104]

(3) preraṇāsaṅgatakāryaniyogapakṣaḥ |

[1.1.1.1.2,105]

mamedaṃ kāryamityevaṃ jñātaṃ pūrvaṃ yadā bhavet | svasiddhau prerakantat syādanyathā tanna sidhyati || 91 ||

[1.1.1.1.2,106]

(4) kāryasaṅgatapreraṇāvādinaḥ prāhuḥ |

[1.1.1.1.2,107]

preryate puruṣo naiva kāryeṇeha vinā kvacit | tataśca preraṇā proktā niyogaḥ kāryasaṅgatā || 92 ||

[1.1.1.1.2,108]

(5) kāryasyaivopacārataḥ pravartakatvavādinaḥ prāhuḥ |

[1.1.1.1.2,109]

preraṇāviṣayaḥ kāryaṃ na tu tat prerakaṃ svataḥ | vyāpārastu pramāṇasya prameya upacaryate || 93 ||

[1.1.1.1.2,110]

(6) sambandha evobhayorniyoga ityapare |

[1.1.1.1.2,111]

preraṇā hi vinā kārya prerikā naiva kasyacit | kāryaṃ vā preraṇā yogo niyogastena sammataḥ || 94 ||

[1.1.1.1.2,112]

(7) samudāyavādepyayamabhiprāyaḥ |

[1.1.1.1.2,113]

parasparāvinābhūtaṃ dvayametat pratīyate | niyogaḥ samudāyo'smāt kāryapreraṇayoryataḥ || 95 ||

[1.1.1.1.2,114]

(8) apare punarāhuḥ | ubhayasvabhāvanirmukto vākyārthaḥ |

[1.1.1.1.2,115]

siddhamekaṃ yato brahmagatamāmnāyataḥ sadā | siddhatvena na tat kāryaṃ prerakaṃ kuta eva tat || 96 ||

[1.1.1.1.2,116]

(9) yantrārūḍhaniyogavādināṃ mataṃ |

[1.1.1.1.2,117]

kāmī yatraiva yaḥ kaścinniyoge sati tatra sa | viṣayārūḍhamātmānaṃ manyamānaḥ pravartate || 97 ||

[1.1.1.1.2,118]

(10) bhogyarūpaniyogavādināṃ pravādaḥ |

[1.1.1.1.2,119]

mamedaṃ bhogyamityevaṃ bhogyarūpaṃ pratīyate | mamatvena ca vijñānaṃ bhoktaryeva vyavasthitaṃ || 98 ||

[1.1.1.1.2,120]

svāmitvenābhimāno hi bhoktaryatra bhavedayaṃ | bhogyantadeva vijñeyaṃ tadeva svaṃ nirūpyate || 99 ||

[1.1.1.1.2,121]

sādhyarūpatayā yena mamedamiti gamyate | tatprasādhyena rūpeṇa bhogyaṃ svaṃ vyapadiśyate || 100 ||

[1.1.1.1.2,122]

siddharūpaṃ hi yad bhogyaṃ na niyogaḥ sa tāvatā | sādhyatveneha bhogyasya prerakatvānniyogatā || 101 ||

[1.1.1.1.2,123]

(11) puruṣaniyogavādiniḥ |

[1.1.1.1.2,124]

mamedaṃ kāryamityevaṃ manyate puruṣaḥ sadā | puṃsaḥ kāryaviśiṣṭatvaṃ niyogosya ca vācyatā || 102 ||

[1.1.1.1.2,125]

kāryaṃsya siddhau jātāyāṃ tadyuktaḥpuruṣastadā | bhavet sādhita ityevaṃ pumān vākyārtha ucyate || 103 ||

[1.1.1.1.2,126]

sarvvatra ca vākyārthe'ṣṭa prakāro bhedaḥ |

[1.1.1.1.2,127]

pramāṇaṃ kinniyogaḥ syāt prameyamathavā punaḥ | ubhayena vihīno vā dvayarūpothavā punaḥ || 104 ||

[1.1.1.1.2,128]

śabdavyāpārarūpo vā vyāpāraḥ puruṣasya vā | dvayavyāpārarūpo vā dvayāvyāpāra eva vā || 105 ||

[1.1.1.1.2,129]

atrocyate | sarvvametadasaṅgataṃ | yataḥ |

[1.1.1.1.2,130]

preraṇārahitaṃ kāryaṃ niyojyeṃna vivarjitaṃ | niyogo naiva kasyāpi niyoga iti kīrtyate || 106 ||

[1.1.1.1.2,131]

vṛttirniyogaśabdasya śuddhe kārye yadā matā | saṃjñā mātrānniyogatvaṃ bhavat kena nivāryate || 107 ||

[1.1.1.1.2,132]

yaktastu puruṣaḥ kārye tatra naiva pratīyate | niyogaḥ sa kathannāma siddhātītādibodhavat || 108 ||

[1.1.1.1.2,133]

niyojakasya dharmmoyaṃ niyogo lokasammataḥ | tadeva kāryamiti cet siddhatvānnāsya sādhyatā || 109 ||

[1.1.1.1.2,134]

sādhyatvena niyogoyamiti ceda vyapadiśyate | viṣaye tasya tattvena upacārāt prakīrttanaṃ || 110 ||

[1.1.1.1.2,135]

asiddhasya ca tasyāstu kathaṃ prerakarūpatā | sādhyatvenāvabodhosya prerakatvaṃ yadīṣyate || 111 ||

[1.1.1.1.2,136]

aprasiddhasya sādhyatvaṃ bodhaḥ siddhātmakasya ca | parasparavirūddhatvamekasya kathamiṣyate || 112 ||

[1.1.1.1.2,137]

sādhyarūpatayātasya pratītiḥ prerikā yadi | niyogatvaṃ pratīteḥ syānna niyogasya tattvataḥ || 113 ||

[1.1.1.1.2,138]

tathā |

[1.1.1.1.2,139]

niyogo yadi vākyārthaḥ pramāṇaṃ kiṃ bhaviṣyati | mānarūpo niyogaścet prameyaṃ kiṃ punarbhavete || 114 ||

[1.1.1.1.2,140]

niyogaḥ puruṣasyeṣṭo vyāpārastattvato yadi | vyāpāraḥ puruṣasyāsau bhāvanaivānyavā icakā || 115 ||

[1.1.1.1.2,141]

vākyavyāpārapakṣe tu bhavet sā śabdabhāvana | śabdātmabhāvanāmāhuranyāmeva liṅādayaḥ || 116 ||

[1.1.1.1.2,142]

śabdādeva tvasau jātāḥ puruṣaḥ kiṃ pravartate | śabdena preritono cet svavyāpāre pravarttate || 117 ||

[1.1.1.1.2,143]

śabdenācoditatve'sya kathamastu pravarttanaṃ | śabdena codane tasya nirālambanatā dhiyaḥ || 118 ||

[1.1.1.1.2,144]

evaṃ yantrāruḍhādayopi vākyārthā vācyadoṣāḥ | yataḥ |

[1.1.1.1.2,145]

yantrārūḍhatayā bhogyabhoktroḥ sambandha ucyate |

[1.1.1.1.2,146]

na sambandho'sti bhogyatmārūḍhaśca na narastadā || 119 ||

[1.1.1.1.2,147]

pratītikāle sarvvasya sādhyatvenāsvarūpatā | tadeva tasya rūpañcenna sādhyatvasya hānitaḥ || 120 ||

[1.1.1.1.2,148]

evaṃ niyogaḥ pratyākhyātaḥ |

{1.1.1.1.3}

<(3) bhāvanāpratyakhyānam>

[1.1.1.1.3,1]

bhāvanedānīṃ vicāryate | bhāvanā hi dvidhā | śabdabhāvanā arthabhāvanā ca | yadāha |

[1.1.1.1.3,2]

"śabdātmabhāvanā"
māhuranyāmeva liṅādayaḥ | ityantvanyaiva sarvvārthā sarvvākhyā teṣu vidyate || 121 ||

[1.1.1.1.3,3]

śabdabhāvanā śabdavyāpāraḥ | śabdena hi puruṣavyāpāro bhāvyate | puruṣavyāpāreṇa dhātvartho dhātvarthena ca phalaṃ |

[1.1.1.1.3,4]

idaṃ cāyuktaṃ | śabdavyāpāro hi na śabdavācyaḥ | taṃ prati kārakaḥ śabdo na vācakaḥ | apratipādakaḥ | tathā hi |

[1.1.1.1.3,5]

śabdāduccaritādātmā niyukto gamyate naraiḥ | bhāvanātaḥ paraḥ ko vā niyogaḥ parikalpyatāṃ || 122 ||

[1.1.1.1.3,6]

śabdabhāvanaiva khalu niyoga iti śabdāntareṇocyate |

[1.1.1.1.3,7]

tadasat | yadi śabdavyāpāraḥ kathamagṛhītasaṅketo nāvagacchati | svabhāvato hi niyojakatve na saṃketagrahaṇamupayogi | saiva sāmagrī cet | nanu sāmagrī yadi preraṇe bhāvanāyāṃ vā vyāpriyate | ayuktametat | yāvatā |

[1.1.1.1.3,8]

saṅketagrahasāmagrī vyāpṛtā'rthasya vedane | arthapratītau puruṣaḥ svayameva pravarttate || 123 ||

[1.1.1.1.3,9]

idaṃ kurvviti preraṇādhyeṣaṇayoreva pratītiḥ | tadapratipattau na niyuktatvapratipattiḥ | niyuktatvañca nāma kārye vyāpāritatvaṃ | kāryavyāpṛtāmavasthāṃ pratipadya niyojako niryukte | sā ca tasya bhāvinyavasthā na svarūpeṇa sākṣātkartuṃ śakyā | svarūpasākṣātkaraṇe hi sarvvaṃ tadaiva siddhamiti na niyogaḥ syāt saphalaḥ |

[1.1.1.1.3,10]

yathā prayojakastatra bādhyamānapratītikaḥ | prayaujyopi tathaiva syācchabdo buddhyarthavācakaḥ || 124 ||

[1.1.1.1.3,11]

yathaiva hi prayojakasya prayojyena svavyāpāraśūnyamātmānaṃ pratiyatā prayojakapratītirbādhyamānā nirālambanā tathā prayojyapratītirapi tenaiva svavyāpārāviṣṭamātmānapratiyatā bādhyate | śabdāt tasya sā pratītiriti cet | nāstyetat | so'pi śabdo buddhyarthameva khyāpayati | evaṃ mayā pratipāditamevaṃ mayā pratipannamiti dvayorapyadhyavasāyāt | athavā evaṃ tāvat pratipannaṃ mayāsya tvabhiprāyo bhavatu mā vā bhūt | tathā bhavatvevamartho mā vā bhūt mayā tāvadevaṃ pratipannaṃ | ata evāha |

[1.1.1.1.3,12]

vaktṛvyāpāraviṣayo yartho buddhau prakāśate | prāmāṇyantatra śabdasya nārthatattvanibandhanaṃ || 3 ||

[1.1.1.1.3,13]

"vaktṛvyāpāraviṣaya" iti yatra vaktāsti | "buddhau prakāśate" iti yatra sa nāsti | athavā taduktereva tatra vaktāstīti gamyatāṃ | yajjātīyo yata iti nyāyāt | athavā tadaviśeṣāt sarvvamevāpauruṣeyaṃ | puruṣakṛtervvādhanānnaivaṃ ced | atrāpyatīndriyatvāt puruṣakṛteḥ sā na bādhiketi kuta etat |

[1.1.1.1.3,14]

athavā apauruṣeyameva tadvacanaṃ puruṣasya tu mayā kṛtametaditi bhrāntiḥ | tathāhi |

[1.1.1.1.3,15]

atyantanaṣṭo yo granthaḥ pratibhātyeva kasyacit | mayā kṛta iti prāptābhimānasya kṣatasmṛteḥ || 125 ||

[1.1.1.1.3,16]

kavayopi janmāntarānubhūtameva granthaṃ kavitvenotprekṣyanta iti | kuta etat | tathā ca sarvvamapauruṣeyaṃ | vyarthakatvamapi tathā bhavatīti vyarthamapauruṣeyatvaṃ tatra |

[1.1.1.1.3,17]

samānatatra vedepi tatrāpi vyarthateṣyate | anyārthakalpanāyāñca samānamubhayaṃ bhavet || 126 ||

[1.1.1.1.3,18]

vedāvedayorvyarthatā'pauruṣeyatākalpanā ca samānaiva | anyārthakalpanāyāṃ na vyarthateti cet |

[1.1.1.1.3,19]

sattyārthakalpanā tatra pauruṣeyyeva kalpyatāṃ | asatyārthāvabhāsastu prathamo yaḥ sa vedataḥ || 127 ||

[1.1.1.1.3,20]

ata āha | "vaktṛvyāpāra" viṣaya ityādi | vedārthaṃ prāthamikaṃ parityajya yortho buddhivyāpāraviṣayastatra prāmāṇyaṃ puruṣabuddhereva nārthatattvanibandhanaṃ na śabdasyeti vyastapadasambandhaḥ |

[1.1.1.1.3,21]

tathā hi taṃ parityajya vedārthaṃ prathamaṃ naraḥ | pramāṇaśuddhamanyārthaṃ kalpayet tanmatiḥ pramā || 128 ||

[1.1.1.1.3,22]

sopi vedārtha eveti na pramāṇamihāsti vaḥ | vedādhipatyato jāteriti cet prathamo na kiṃ || 129 ||

[1.1.1.1.3,23]

tasyāpi ca tadarthatve vyartho vedaḥ kathanna saḥ | tathā ca sati sandehe'pauruṣeye na mānatā || 130 ||

[1.1.1.1.3,24]

vederthatattvasya prāthamikasyābhāvāt "citrayā yajeta paśukāma" iti vyarthakatvāt | karmavaiguṇyavat tatreti cet | na | pramāṇābhāvāt | anyārthakalpanā tu puruṣaprayatnād bhavantī puruṣakṛtaiva | tathā coktaṃ | "sā kimaśabdaliṅgā svayaṃ kathañcidanusmarato na bhavati |"
sarva eva ca vedādātmānaṃ niyuktaṃ manyate pūrvvānusāreṇa | niyogaśca śabdabhāvanārūpaḥ | yadi sa vākyārthaḥ | tathā sati devadattaḥ pacediti kartturanabhidhānāt "karttṛkaraṇayostṛtīye" ti tṛtīyā prāpnoti | kartrabhidhāne tu "anabhihitādhikārāt"
tiṅgaivoktatvānna bhavati | kiṃca | pacatīti karttāpi pratīyate | vyāpārasāmarthyāt karttṛrākṣepādevaṃ pratītiriti cet | na |

[1.1.1.1.3,25]

kramapratītirevaṃ syāt prathamaṃ bhāvanāgatiḥ |

[1.1.1.1.3,26]

tatsāmarthyāt punastasmād yataḥ karttā pratīyate || 131 ||

[1.1.1.1.3,27]

na ca kramapratītirupalabhyate | dvivacanabahuvacane ca na prāpnutaḥ ekatvād vyāpārasya |

[1.1.1.1.3,28]

atha kārakabhedād vyāparabhedo bhaviṣyatīti cet | kriyate kaṭo devadattayajñadattābhyāmiti mahadasamaṃjasatvaṃ syāt | tathā hi |

[1.1.1.1.3,29]

ekatvāt karmmaṇaḥ prāptaṃ kriyaikatvaṃ tathā bhidaḥ | kartturbheda itītthañca kiṅkarttavyaṃ vicakṣaṇaiḥ || 132 ||

[1.1.1.1.3,30]

nanu dhātvarthasyābhedādekavacanaṃ devadattayajñadattābhyāmāsyate | sa ca dhātvartho na niyogaḥ | niyogasya pratyayārthatvāt | sa ca dhātvarthātiriktaḥ | karttṛsādhyastasya karttṛbhedād bheda iti tataḥ kaṭaṃ kuruta iti bhavati | dhātvarthastu śuddho na kārakabhedād bhedī | tadasat |

[1.1.1.1.3,31]

sambandhād yadi tadbhedo dhātvarthasyāpyasau bhavet |

[1.1.1.1.3,32]

sopi nirvarttya evatiḥ tadbhedenaiva bhidyatāṃ || 133 ||

[1.1.1.1.3,33]

asmākantu |

[1.1.1.1.3,34]

vivakṣāparatantratvād bhedābhedavyavasthiteḥ | lābhidhānāt kārakasya sarvametat samañjasaṃ || 134 ||

[1.1.1.1.3,35]

kriyā hi karttuḥ karmaṇaśca bhedena vivakṣyate | sā yadi lakāreṇābhidhīyate na kartrā tadā karttari tṛtīyā bhavati | yadābhidhīyate tadā prathamārthatvāt prathamā bhavati | "kriyate mahātmanā" "karoti mahātme" ti |

[1.1.1.1.3,36]

yadā bhedavivakṣāsya bhāvanārthasya jñāyate | lakāreṇābhidhānañca tṛtīyā karttṛrīpsyatāṃ || 135 ||

[1.1.1.1.3,37]

yadā bhedavivakṣāsya karttā lenābhidhīyate | tenaivoktestṛtīyāsti na katturiti gamyatāṃ || 136 ||

[1.1.1.1.3,38]

yadā tu karttṛvyāpārastipā pratipādyate tadā sa eva ca bhāvanā | tathā cāha |
"bhāvārthā karmmaśabdāḥ | bhāvanaṃ bhāvo ṇyantasya pratyayaḥ |"
tathā ca sati bhāvanaivāsau | bhāvanā ca karttṛvyāpāraḥ | sa coditaḥ kartrā svavyāpāre pravarttate | niyogasya ca taccheṣatvādapradhānatvādavākyārthatvaṃ | niyogaviśiṣṭatvācca bhāvanāyāstathā pratipādane niyamena pravarttate | kathañcāsau svavyāpāraṃ pratipannotrana pravarttate | anyathā svavyāpāra eva tasya na codito bhavet | tadetada sat |

[1.1.1.1.3,39]

vyāpāra eṣa mama kimavaśyāmiti manyate | phalamvinaiva naidaṃ cet sāphalye dhigamaḥ kutaḥ || 137 ||

[1.1.1.1.3,40]

yadyavaśyameṣa mama vyāpāra iti matistadayuktaṃ | na hi phalamapaśyanmamedaṃ karttavyamiti kaścit pratyeti | saphalatve pravarttate | saphalatvaṃ nāvagamyata iti pratipāditaṃ | kiṃca |

[1.1.1.1.3,41]

yajate pacatītyatra bhāvanā na pratīyate | yajyarthādatirekeṇa tasyā vākyārthatā kutaḥ || 138 ||

[1.1.1.1.3,42]

pākaṃ karoti yāgañca yadi bhedaḥ pratīyate | evaṃ satyanavasthā syādasamañcasatākarī || 139 ||

[1.1.1.1.3,43]

karoti yāgaṃ svavyāpāraṃ niṣpādayati yāganiṣpattiṃ nirvvarttayati | vyapadeśā ete yathākathaṃcid bhedapurassarāḥ | naitebhyosti padārthatattvavyavasthā | śilāputrakasya śarīramiti na bhedavyavahārā bhedamantareṇāpi dṛśyante |

[1.1.1.1.3,44]

yathā dvijasya vyāpāro yāga ityapi gīyate | tataḥ parā punardṛṣṭā karotīti nahi kriyā || 140 ||

[1.1.1.1.3,45]

yaji kriyāpi dravyasya viśeṣādaparā na hi | sāmānādhikaraṇyena devadattatayā gatiḥ || 141 ||

[1.1.1.1.3,46]

nanu ca kiṃ karoti devadattaḥ pacati yajatīti praśnottaradarśanāt | karotīti niścite sati yajyādiṣu sandehādanyattvaṃ prasiddhameva | tathā cāha | na ca śarīrameva buddhistatsiddhāvapi buddhivikalpe saṃśayāt | tadetadayuktaṃ |

[1.1.1.1.3,47]

karotyarthayajatyarthau vibhinnau yadi tattvataḥ | anyat saṃdigdhamanyasya kathane durghaṭaḥ kramaḥ || 142 ||

[1.1.1.1.3,48]

yadi hi karoti kriyā anyā yajyādikāyāḥ | tadā karotīti niścite kathamanyatra saṃdehe praśnaḥ | aniścita eva praśnasya yuktatvāt | sāmānyarūpotha karotyartho viśeṣarūpo yajyādiriti cet |

[1.1.1.1.3,49]

sāmānyena viśeṣeṇa vinā kiṃcit pratīyate | sāmānyākṣipyamāṇasya nahi nāmāpratītatā || 143 ||

[1.1.1.1.3,50]

kevalasāmānyapratītau hi viśeṣāṃśe saṃdeha ityuktaṃ |

[1.1.1.1.3,51]

atha sāmānyena viśeṣa ākṣipyate | tathā sati sopi pratīta eva kathaṃ saṃśayaḥ | nahi pratītatvādapara ākṣepaḥ |

[1.1.1.1.3,52]

atha pratīta evāsau tathāpi pratītatā viśeṣarūpeṇa nāsti sāmānyenākṣepāt |

[1.1.1.1.3,53]

nanu tadeva sāmānyamākṣepakaṃ tadevākṣepyamiti kathametat | na ca sāmānyādaparaṃ sāmānyatākṣepyaṃ | tathā sati tatopyaparaṃ tatopyaparamityanavasthā |

[1.1.1.1.3,54]

nanu sāmānyapratyakṣād viśeṣāpratyakṣāt viśeṣasmṛteśca saṃśayo yukta eva | na | anupalambhādabhāva eva yuktaḥ sāmānyenānupalambhapramāṇavādinaḥ | anyathopalabdhilakṣaṇaprāptānupalambhādabhāvo nānupalabbhimātrāt | tathāpyanupalabdhereva saṃśayo vyarthametat sāmānyapratyakṣāditi |

[1.1.1.1.3,55]

yadi sāmānyapratyakṣatāyāmapi upalabbhilakṣaṇaprāptānupalabdhirna sāmānyasaṃśayaḥ | ātmopalambhalakṣaṇaprāptānupalabdhireva na sambhavati sāmānyapratyakṣatāyām | evantarhi saivānupalabdhilakṣaṇaprāptasyānupalabdhiḥ saṃśayaheturiti prāptaṃ | viśeṣasmṛtiriti ca vyarthaṃ | nahi viśeṣasmṛtivyatirekeṇāparaḥ saṃśayaḥ | ubhayāṃśāvalamvi smṛtirūpatvādasya | dṛśyate kānyakubjādiṣu sāmānyapratyakṣatāmantareṇāpi prathamatarameva smaraṇāt saṃśayaḥ | tadeva yajyādikamaniyamena pratīyamānaṃ sāmānyato dṛṣṭādanumānāt sāmānyaṃ | āha cātra |

[1.1.1.1.3,56]

atadrūpaparāvṛttavastumātra prasādhanāt | sāmānyaviṣayaproktaṃ liṅgaṃ bhedā pratiṣṭhiteḥ || 144 ||

[1.1.1.1.3,57]

bhedānavadhāraṇamātrameva sāmānyaparicchedaḥ | kvacid buddhireva tadākāraviviktā bhāvābhāvasādhāraṇatvāt saṃśayahetuḥ | tathā tathābhūtānupalabdhireva saṃśayahetuḥ | buddhirūpā upalabhyamānapadārtharūpā vā |

[1.1.1.1.3,58]

nanu samānākārānubhavābhāve dṛśyate saṃśayaḥ sthāṇurvā puruṣo veti | ūrdhvatāsāmānyamupalabhyate |
yadyasti tadā dvayākārā buddhi rupalabhyate |

[1.1.1.1.3,59]

na bhedād bhinnamastyatra sāmānyaṃ buddhibhedataḥ | buddhayākārasya bhadena padārthasya vibhinnatā || 145 ||

[1.1.1.1.3,60]

athopalabhyata eva puruṣasthāṇusvarūpaparihāreṇa dūradeśamūrdhvatāmātramanyathā sthāṇupuruṣākārāntarggatānubhave na tatra sandeha utpadyeta | tasmāt tatparihāreṇāvabhāsanameva tadvyatireka etāvanmātralakṣaṇatvād vyatirekasya | |

[1.1.1.1.3,61]

tanna yuktaṃ |

[1.1.1.1.3,62]

tanmātravyatirekaścet kinnādūrevabhāsanaṃ | dūrevabhāsamānasya sannidhānetibhāsanaṃ || 146 ||

[1.1.1.1.3,63]

yat khalu dūradeśaniveśidaśāyāmavabhāsate | tatsannidhānavidhānādhīnaṃ sutarāmavabhāsavat | padārthāntaratve ca sāmānyasya tadeva pratibhāsane | kathamanyatra trāspaṣṭapratibhāsavyavahāraḥ | na khalu nīlapadārthapratibhāsane'spaṣṭaśuklapratibhāsavyavahāraḥ |

[1.1.1.1.3,64]

nanu bhavatpakṣepi keyamaspaṣṭatā nāma | aspaṣṭapratibhāsatā nāma | aspaṣṭapratibhāsatā hi kadācidapratibhāsatā kadācidanyapratibhāsatā | kadācittu tatpratibhāsateti |

[1.1.1.1.3,65]

tasyaiva pratibhāsaścedaspaṣṭapratibhāsatā | aspaṣṭatā kathaṃ nāma svarūpeṇāvabhāsane || 147 ||

[1.1.1.1.3,66]

anyasya pratibhāsopi tasyaivāspaṣṭatā kutaḥ |

[1.1.1.1.3,67]

apratibhāsaṃ vinā bhāvaḥ kathaṃ syāt pratibhāsane || 148 ||

[1.1.1.1.3,68]

buddhireva tathā bhūtā yadyaspaṣṭāvabhāsitā | buddhisvarūpanirbhāsenārthasyāspaṣṭabhāsitā || 149 ||

[1.1.1.1.3,69]

tadetadasat |

[1.1.1.1.3,70]

buddhirevātadākārā tata upadyate yadā | tadā'spaṣṭapratībhāsavyavahāro jaganmataḥ || 150 ||

[1.1.1.1.3,71]

atha tadeva sāmānyantathā sati varṇṇasaṃsthānapratibhāsanaṃ na syāt | na khalu sāmānyaṃ varṇṇasaṃsthānavad dravyāśritatvāt tayoḥ | atha dravyagataṃ varṇṇasaṃsthānaṃ tathā sati tatotpanna sāmānyamanavabhāsanāt | varṇṇasaṃsthānayoreva pratibhāsanaṃ, tayośca sādhāraṇatvāt sthāṇupuruṣayoḥ sandeha iti yuktaṃ |

[1.1.1.1.3,72]

tadapyasat | yataḥ |

[1.1.1.1.3,73]

sa varṇṇonyena rūpeṇa saṃsthānaṃ kathamanyathā | tatpratīyata itthañca bhrāntā buddhiḥ pratīyate || 151 ||

[1.1.1.1.3,74]

yadi varṇṇasaṃsthānamanyathā pratibhāti bhrāntireva sā | kathaṃ sāmānyapratyakṣatā | athāvayavī tatra pratibhāti na sāmānyaṃ nāpi varṇṇasaṃsthānamiti cet |

[1.1.1.1.3,75]

saṃsthānavarṇṇarūpābhyāṃ vyatirekāvabhāsanaṃ | kuto dravyasya kintasmādaparaṃ pratibhāsate || 152 ||

[1.1.1.1.3,76]

śyāmatādi rūpaṃ hi varṇṇādikamavabhāsate | na ca tatrānyadeva dravyamavabhāsate | tadvyatirekeṇāparasya dravyasyāpratibhāsanāt | tadeva dravyamiti cet | na | guṇatvāt saṃsthānavarṇṇayoḥ |

[1.1.1.1.3,77]

atha varṇṇasaṃsthānavad dravyam | na | tadvyatirakeṇānyathā pratibhāsanābhāvāt | na khalu spaṣṭāspaṣṭavaṇṇasaṃsthānavyatirekeṇāparaṃ dravyamupalabhyate | aspaṣṭavarṇasaṃsthānasya ca tadaparasāmagrīprabhavajñānena bādhyamānatvāt | nedamevambhūtamiti spaṣṭākārapratyayodaye sati bhavatīti | tadanupalabdhireva ca tadviparyayopalabdhirūpā bādhakaṃ | nedamiti kalpanā pratyayasyānutpatternnaivamiti cet | na | utpadyata eva sopi nedamiti pratyayaḥ | tathā hi | tadvarṇṇaṃmetatsaṃsthānaṃ na bhavatīti tadvyatiriktasaṃsthānabādhakamupajñāyata eva jñānaṃ | vyatiriktasya na bādhakamiti cet | yata evāvyatiriktasaṃsthānabādhakamata eva vyatireki saṃsthānaṃ bhaviṣyati |

[1.1.1.1.3,78]

tadasat |

[1.1.1.1.3,79]

yādṛśasya pratītiḥ prāg bādhanaṃ tādṛśasya cet | anyathā na pratītiśca kimanyadavaśiṣyate || 153 ||

[1.1.1.1.3,80]

yādṛśaṃ saṃsthānaṃ dravyaṃ vā varṇṇāvyatiriktaṃ pratipannaṃ | yadi tādṛśasya bādhā kimaparamavaśiṣyate | na khalu yogavibhāgo vidyate | yena tatraikasya bādhanamaparasya neti vyavasthāvibhāgaḥ |

[1.1.1.1.3,81]

athāpi syāt |

[1.1.1.1.3,82]

tasya varṇṇasya na prāptiḥ saṃsthānadravyayostadā |

[1.1.1.1.3,83]

tataḥ prāpteḥ paraṃ dravyantacca prāgiti vittimat || 154 ||

[1.1.1.1.3,84]

yacca pūrvottarabhāvena vedyate yacca na tathā | tayorviruddhadharmmādhyāsayogo na yuktaḥ | prabhedo hi sakala evameva sādhanīyo parasya bhedasādhanasyābhāvāt |

[1.1.1.1.3,85]

tadasat |

[1.1.1.1.3,86]

tadanyad yadi tattvena pratyakṣe kinna bhāsate | pūrvve pare vā ubhayordṛśyate sambhavaḥ kadā || 155 ||

[1.1.1.1.3,87]

yadi tat paramārthato bhinnaṃ varṇṇasaṃsthānaṃ dravyāt saṃsthānaṃ vā varṇṇāt kathaṃ pūrvvatra paratra vā pratyakṣe na pratibhāti | pratyekamapratibhāsane samudāyasya tadvyatiriktasyābhāvāt tatra pratibhāsanamiti mahanmohasāmarthyaṃ | na ca dvayoḥ samavadhānamiti kutaḥ samudāyaḥ | anusandhānaśca na pratyakṣāditi | tadabhāvādanumānamapi nāstīti kuto vyatirekapratītiḥ |

[1.1.1.1.3,88]

tasmānna sādhāraṇaṃ nāma kiñcit | sarvasya svātmani vyavasthitatvāt viśeṣataiva | tasmānna kriyā karotīti sādhāraṇarūpā yajanādikriyā viśeṣāṇāṃ sāmānyam | tato na bhāvanā kattavyāpārarūpā tadvyatirekeṇāvibhāvanāt | na ca dhātvartho pi dravyavyatirekeṇāsti | dravyameva pūrvāparībhūtamanvayavyatirekeṇa kalpitavyatirekisvabhāvamabhedepi bhedavadupacarya kriyāto bhinnaṃ kriyā ca tato bhinneti vyavahāramātrametat | neyaṃ vastutattvavyavasthitiḥ | svavyāpāradhātvarthau ca niyogakāle bhāvinau pratīyete | tataḥ kathantadālambanā pratītiḥ pūrvvavāsanābalādupajāyamānā na nirālambanetyuktaṃ |

[1.1.1.1.3,89]

athāpi syāt | pratyakṣasya hi varttamānaviṣayatvād bhāvibhūtaviṣaye nālambanatvaṃ śabdasya tu tadviṣayatvepi na tattvaṃ | tadāha "codane"tyādi |

[1.1.1.1.3,90]

tadasat |

[1.1.1.1.3,91]

adṛśyamānaḥ sopyāstītyetad vyavasitaṃ kathaṃ | anumāne tu sambandha iti tatra tathā sthitiḥ || 156 ||

[1.1.1.1.3,92]

sarvvā hi parokṣaviṣayā pratītirarthasambandhādevāvisamvādinī yathā anumānapratītiḥ | na hi yo yenāsambaddhastadbhāve tasya bhāvaniyamaḥ | nirālambanā tu tatsvarūpābhāvādeva | na hyavidyamānasya svarūpagrahaṇamityuktaṃ | na ca bhāvinā saha sambandhaniyamaḥ | anumāne tu kāraṇāt kārya pratīyate | tathā parama darśanāt | na ca phalakāraṇatāgnihotrāderupalabdhā | nāpi tadakaraṇe pratyavā yaniścayaḥ |

[1.1.1.1.3,94]

athātmanaḥ sāmarthyamavagacchan yāgakaraṇatāmātmanaḥ pratipadyamāno yāge pravarttiṣyate |

[1.1.1.1.3,95]

kāraṇatvaṃ yadā svarge tasya na pratipadyate | yāgasya deśitopyeṣa kasmāt tatra pravarttate || 157 ||

[1.1.1.1.3,96]

ata eva "bhāvanāniyogadhātvarthānāṃ parasparasambandhaḥ phalābhisambandho vā vidhirvākyārtha" iti na yuktaṃ | sarvvasya bhāvitvena jñānenāgrahaṇānnirālambanataiva buddheḥ | ato dṛśyavikalpyārthaikīkaraṇāt pravarttate | sa eva cānyāpoha iti | na kaścit prekṣāpūrvaka rī vedāt pravarttata ityalamatiprasaṅgena |

[1.1.1.1.3,97]

tasmād | "vaktṛvyāpāraviṣayo yo'rtho buddhau prakāśate'dhyāropitaḥ | prāmāṇyantatra śabdasya nārthatattvanibandhanaṃ |" (2|2)

[1.1.1.1.3,98]

na khalvadhyāropeṇa sattyārthaviṣayeṇa bhavitavyaṃ pratibandhamantareṇeti vyavasthitametat |

[1.1.1.1.3,99]

prathamavārttikālaṅkāre vidhibhāvanādi vārttikaṃ prathamaṃ || 2 ||

<1.1.2>

<2. pramāṇasiddhivārttikaṃ dvitīyam>

{1.1.2.1}

<1. vyavahārikatvena pramāṇatā>

[1.1.2.1,1]

yadi tarhi arthakriyāsthitiravisambādanaṃ | atha pratyabhijñādipratyayādapi "sa evāyami"tyādi jñātvā pravarttamāno'visamvādabhāgiti pramāṇaṃ syāt |

[1.1.2.1,2]

tatrāpūrvvārthavijñānaṃ niścitaṃ bādhavarjitaṃ | aduṣṭakāraṇārabdhaṃ pramāṇaṃ lokasammataṃ || 158 ||

[1.1.2.1,3]

avayavyādiviṣayatvaṃ samvādakatvāt pramāṇamiti | athālocanājñānasāmarthyādasau vikalpa utpadyamāno na pramāṇaṃ | avayavini cāvayavavijñānasāmarthyāt | tathā sati tadapyālocanājñānaṃ cakṣuḥsannikarṣādisāmarthyāditi na syāt pramāṇaṃ | tatra yadi kāraṇaparamparānviṣyate cakṣurādīnāṃ prasaṅgaḥ | athānantaraṃ vikalpasyaiva prāmāṇyaprasaṅgaḥ ||

[1.1.2.1,4]

atrocyate |

[1.1.2.1,5]

gṛhītagrahaṇānneṣṭaṃ sāṃvṛtaṃ dhīpramāṇatā | pravṛttestatpradhānatvāddheyopādeyavastuni || 3 ||

[1.1.2.1,6]

sa evāyamiti pratyaya utpadyamāno naikatve pramāṇaṃ | apūrvasya ekatvasyāgrahaṇāt | dṛṣṭasyaiva tasya pratipatteḥ | ekatvaṃ hi pūrveṇa saha gṛhyamāṇamekatāṃ vivādaviṣayatāṃ svīkaroti | varttamānatāmātrasyaikatve siddhasādhanameva | tacca pūrvvaṃ pūrvvapratyena gṛhītatvānnāparaṃ | pūrvapratyayena cāsau truṭyadavastha evāpūrvvatayā ca gṛhyate | tataḥ punaranusandhīyamānaṃ yathābhūtaṃ gṛhītaṃ tathā bhatameva vānusandhātavyaṃ | gṛhītatvena ca grahaṇe smaraṇametaditi gṛhītagrāhitvādapramāṇamaparasmaraṇavat | saṃvādastvarthakriyākaraṇāt | na caikatvasādhyārthakriyā | vastu sāmarthyamātrādutpatteḥ |

[1.1.2.1,8]

tasmāt sa evāyamiti pratyadvayamevaitat | athaikatā pratīyate pūrvveṇa saha aparasya tadayuktaṃ |

[1.1.2.1,9]

pūrvvamadhyakṣato'vittau tenaikatvesti na pramā | ekatvamapratītena pratītamiti sāhasaṃ || 159 ||

[1.1.2.1,10]

tena sāṃvṛtamekatvaṃ pūrvvapūrvvavikalpataḥ | prāmāṇyaṃ pratyayasyāsya sāṃvṛtasya na vidyate || 160 ||

[1.1.2.1,11]

ghaṭādiviṣayo yopi pratyayaḥ sarasādike | tatpratyayairgṛhīterthe samudāyavikalpanāt || 161 ||

[1.1.2.1,12]

samudāyāt parastveko naiva kenacidīkṣyate | anādivāsanādārḍhyāt parasyāgrahavaiśasaṃ || 162 ||

[1.1.2.1,13]

kathantarhi dhiyaḥ prāmāṇyaṃ yadi pūrvvāparādikasya naikā pratipattiḥ |

[1.1.2.1,14]

atrocyate | heyopādeyaviṣaye pravarttakaṃ hi pramāṇamucyate | tatra ca pravarttane dhīreva pradhānaṃ | yadyapi nāma bhāvyartho na pratipannastathāpi tatra pravarttanāt pramāṇaṃ | yathānumānasyāgrahaṇepi prāmāṇyam | na hyanumānena vastusvarūpasvīkāra iti pratipādayiṣyate | na ca cakṣurādikāt pravarttate jñānamantareṇa vikalpamantareṇāpi buddhyābhyāsāt pravarttate | tato heyopādeyaviṣaye dhīreva pūrvvikā pravarttanāt pramāṇaṃ na vikalpādayaḥ | yatra tu nābhyāsastatrānumānameva pratyabhijñānādayo'to nātiprasaṅgaḥ |

[1.1.2.1,15]

evāntāvat phalārthitāṃ vyavahārikatvena pramāṇatvaṃ pratipāditaṃ |

{1.1.2.2}

<2—adhigamaphalaviṣayavibhāgakāritayā pramāṇatā>

[1.1.2.2,1]

idānīmadhigamaphalaviṣayavibhāgakāritayā pratipādyate |

[1.1.2.2,2]

viṣayākārabhedācca dhiyodhigama bhedataḥ |

[1.1.2.2,3]

api ca | dhiya eva prāmāṇyaṃ nānyasya | yataḥ | viṣayākārabhedādadhigamasya pramāṇaphalasya bhedaḥ |
na pravarttanāt pramāṇaṃ api tu pratipattikaraṇāt | pratipattau hi jñātāyāṃ pravarttatāṃ vā na vā | tathāpyarthatathābhāvavyasthānāt pramāṇaṃ | vyavasthāpiterthe yadi na pravarttate | nāyaṃ pramāṇasya doṣaḥ | prāpakatvāt pramāṇamiti cet | na | prāpaṇayogyatvāt pramāṇasya | tadeva prāptāvasatyāṃ kathaṃ jñāyate | rūpaviśeṣadarśanāt | avyabhicāriṇo rūpasya kathaṃ paricchittiḥ |

[1.1.2.2,4]

samāptastarhi vāhyārthavyavahāraḥ | avyabhicāritvājjñāne hi svarūpasamvedanamātrameva parisphuṭaṃ | tathā ca kuto vāhyārthaparasantānādipratītiḥ | etaccottaratra vakṣyamaḥ | viṣayākāra ivākāro'sya viṣayākāraṃ jñānaṃ | tasya bhedo viṣayākārabhedaḥ | viṣaye vā ākārabhedo biṣayākārabhedaḥ | ākaraṇamākāraḥ | ullekha ityarthaḥ | viṣayasadṛśatā viṣayonmukhatā ca | tadbhedād dhiyo'dhigamabhedaḥ nīlasya saṃvittistadākārasya ceti | arthādhigamaśca pramāṇaphalaṃ svarūpādhigamo vā | tathā cāha | "pramāṇādhīno hi prameyādhigamaḥ |" sa ca viṣayākāra ātmabhūto jñānasya | tato jñānameva pramāṇaṃ |

[1.1.2.2,6]

nanu yathākāro jñānātmabhūtastathādhigamopi | tato jñānameva phalamiti prāptaṃ |

[1.1.2.2,7]

sattyametat |

[1.1.2.2,8]

pramāṇataḥ phalannānyat pramāṇaṃ na phalāt paraṃ | evaṃ prakārā sarvvā ca kriyākārakayoḥ sthitiḥ || 163 ||

[1.1.2.2,9]

etaccottaratra pratipādayaṣyate |

[1.1.2.2,10]

yathā cakṣurādayo na bhavanti pramāṇantathā''kāropi mā bhūt | yathā kārakā api saṃvedanasya cakṣurādayo na pramāṇantathākāropīti | āha |

[1.1.2.2,11]

bhāvādevāsya tadbhāve, tadbhāve ākārabhāve | asyādhigamasya phalasya bhāvādeva | na khalu cakṣurādibhāvesya phalasya bhāva eva | ākārasya tu bhāve bhāva evāvyatirekāditi sādhakatamatvaṃ |
"sādhakatamañca karaṇaṃ" | avyavadhāne ca sādhakatamatvamiti pratipādayiṣyate |

[1.1.2.2,13]

kathantarhi cakṣuṣā paśyati rūpamiti | kāraṇe kāryyopacārādevamucyate | "cauraigrāmo dagdha" iti yathā | tasmāt jñānameva pramāṇaṃ |

[1.1.2.2,14]

nanu prāpakametajjñānamiti kathaṃ jñātavyaṃ | na tāvat pratyakṣataḥ | na khalu svasaṃvedanapratyakṣaṃ pramāṇāpramāṇavibhāgamupadarśayati | sarvvajñāneṣu svasaṃvedanasya bhāvāt | na ca tadutpattikāla eva saṃvādītarajñānavibhāgasaṃvedane pravarttamānaḥ kaścid vipralabhyate | nāpi sandehavān syāt |

[1.1.2.2,15]

athābādhitatvalakṣaṇaṃ prāmāṇyaṃ svata eva prasidhyati | tadarthāpattyā prasādhyamānaṃ parokṣajñānavādināṃ kathaṃ svataḥ siddhyati | yathārthāpattyā jñānasatttā siddhyati | tasyārthāpattyā jñānasya nāpareṇa prāmāṇyaṃ jñāyate | svata eva tu pramāṇatā | aprāmāṇyantu bādhakajñānāt | bādhakajñānasya ca svata eva prāmāṇyaṃ |

[1.1.2.2,16]

kiñca | kāraṇādutpadyate vijñānaṃ, prāmāṇyantu tasya svata eva | tadapyapavādena bādhakajñānenābādhitatvalakṣaṇamapodyate |

[1.1.2.2,17]

atrocyate |

[1.1.2.2,18]

yadi svataḥ pramāṇatvaṃ nijakāraṇabhāvataḥ | tathotpannasya tasyānyairbbādhakairnānyathā kriyā || 164 ||

[1.1.2.2,19]

athātmā jñānarūpatvāt pramāṇaṃ svata ucyate | bādhakānāṃ sahasrepitasyāpyasti na vikriyā || 165 ||

[1.1.2.2,20]

duṣṭakāraṇasadbhāvādaprāmāṇyaṃ bhaved yadi | guṇavatkāraṇāsaṅgāt prāmāṇyaṃ na kimipyate || 166 ||

[1.1.2.2,21]

doṣābhāvata evāsya prāmāṇyaṃ yadi sammataṃ | aprāmāṇyaṃ guṇābhāvāt kasmādasya na gamyate || 167 ||

[1.1.2.2,22]

na ca pramāṇetarataḥ kaścidātmekṣyate paraḥ | pramāṇatvāpramāṇatvaṃ yena tasyānyato bhavet || 168 ||

[1.1.2.2,23]

bodhātmakaḥ sa cediṣṭaḥ svāpāvasthāgamādiṣu | svasaṃvedanabhāvosya kadācinnāpagacchati || 169 ||

[1.1.2.2,24]

na vedyate tadā kiñcidātmāstīti kathammataḥ | bodhetaravyavasthā tu dūrād dūrataraṃ gatā || 170 ||

[1.1.2.2,25]

tasmādutpadyate jñānaṃ pramāṇamitarat tathā | kāraṇādeva tadbhūtaṃ na svatastasya mānatā || 171 ||

[1.1.2.2,26]

samānākārasadbhāvānna tu tattvena niścayaḥ | abādhitatvaṃ sarvvasya prathamantena na pramā || 172 ||

[1.1.2.2,27]

paścād bādhastu sandigdho niścayastasya sonyataḥ | pratyakṣato'numānādvā pramāṇamaparaṃ na hi || 173 ||

[1.1.2.2,28]

saṃvādapratyayaḥ sonyaviṣaye yadi varttate | tena pūrvasya mānatvamatītasyekṣyate kathaṃ || 174 ||

[1.1.2.2,29]

sādhanapratyayasyāpi sandehaviṣayatvataḥ | sādhanatvaṃ kathantasya pramāṇatvāpratīti taḥ || 175 ||

[1.1.2.2,30]

bodhātmakatvānmānaṃ cet prasaktā sarvvamānatā | abādhitārthabodhopi prathamanna prasidhyati || 176 ||

[1.1.2.2,31]

athārthakāritāṃ jñātvā tadarthasya pramātvavit | pramāṇaṃ prāgasiddhaṃ yat tasya vittiḥ kathantataḥ || 177 ||

[1.1.2.2,32]

yadi pramāṇaṃ prāksiddhaṃ kriyā syāt tasya yogavit |

[1.1.2.2,33]

arthakriyātastajjñānaṃpramāṇamitigṛhyate || 178 ||

[1.1.2.2,34]

yatraivārthakriyā tatra pramāṇamatha tanmataṃ | arthakriyādayo dṛṣṭāste 'pramāṇād matādapi || 179 ||

[1.1.2.2,35]

tato nārthakriyā sā cedanyatopi kathammatā | tataḥ kadācidaprāpteḥ sānyatrāpi samīkṣyate || 180 ||

[1.1.2.2,36]

yato na prāptisaṃdehaḥ tat pramāṇammataṃ yadi | sandehasya nivṛttirhi samānākārataḥ kutaḥ || 181 ||

[1.1.2.2,37]

abhyāsāllakṣyate paścādākāraḥ savilakṣaṇaḥ | tataḥ prāptyavinābhāva eṣa sonyonyasaṃśrayaḥ || 182 ||

[1.1.2.2,38]

taddṛṣṭāveva dṛṣṭeṣu saṃvitsāmarthyabhāvinaḥ | smaraṇād vyavahāraścedanumānāt tathā sati || 183 ||

[1.1.2.2,39]

taccānumānamadhyakṣādadhyakṣamanumānataḥ | itaretarāśrayādevanāstyanyatarasaṃsthitiḥ || 184 ||

[1.1.2.2,40]

svabhāvālambanākāraparicchedi hi pratyakṣaṃ tṛṇasyāpi na kuvjīkaraṇe samarthaṃ |

[1.1.2.2,41]

na pūrvvāparayostena sambandhaḥ parigṛhyate | deśakālāntaravyāptyā saṅgatiryoga ucyate || 185 ||

[1.1.2.2,42]

deśakālāntaravyāpteradhyakṣaṃ grahaṇe kṣamaṃ | yadi sarvvasya sarvvārthaṃ darśitaiva prasajyate || 186 ||

[1.1.2.2,43]

sahabhāvastayorvyāptyā na tasmādanumodayaḥ | kādācitkatayā tasya sarvvatrāstvanumāthavā || 187 ||

[1.1.2.2,44]

idānīmevamākārametadastīti vedyatāṃ | apyakṣato na deśādyantarasthagrahaṇantataḥ || 188 ||

[1.1.2.2,45]

agṛhīte ca deśādau tadvyāptirgṛhyate kathaṃ | tasyāgrahe nānumānaṃ caitadatyantasāhasaṃ || 189 ||

[1.1.2.2,46]

anumānāntarākṣepādanavasthāvatārataḥ | prakṛtā'pratipattiḥsyāt tasya tasyetyapekṣaṇāt || 190 ||

[1.1.2.2,47]

tasmāt svataḥ pramāṇatvamutsarggeṇa vyavasthitaṃ | bādhakāraṇaduṣṭatvajñānābhyāntadapodyate || 191 ||

[1.1.2.2,48]

pramāṇamavisaṃvādād bādhakaṃ cenna vidyate | pramāṇameva tad vyaktaṃ taddhi bādhakatonyathā || 192 ||

[1.1.2.2,49]

atrocyate |

[1.1.2.2,50]

bādhakābhāvamātreṇa na pramāṇatvaniścayaḥ | prāptikāle ca yo bādhaḥ tasyābhāvaḥ puraḥ kutaḥ || 193 ||

[1.1.2.2,51]

pramāṇājjñāyatāṃ prāpteḥ prāptā sā'rthakriyāsthitiḥ |

[1.1.2.2,52]

sā ca svarūpasaṃvedyajñānāt paścād vibhāvyate || 194 ||

[1.1.2.2,53]

prāk tu tatrānumānasya pravṛttirbhāvavastuni | tatonavasthā saiva syāt pramāṇatvagatiḥ kutaḥ || 195 ||

[1.1.2.2,54]

na pratyakṣānumānābhyāmaparaṃ mānamiṣyate || 196 ||

[1.1.2.2,55]

atrocyate |

[1.1.2.2,56]

svarūpasya svato gatiḥ || (4)prāmāṇyaṃ vyavahāreṇa;

[1.1.2.2,57]

svato hi svarūpasyaiva gatirnna pararūpasya | sākṣād gatirhi pratyakṣaṃ sākṣātkaraṇaṃ ca svarūpasya na pararūpasya prāptikālaviśeṣaṇasya | pramāṇatā ca prāpyapadārthāvyabhicāritā | na ca prāpyapadārthāgrahaṇe tatsambandhagrahaṇaṃ | na ca tathānavasīyamānaṃ pramāṇamityavasitaṃ bhavati | purovarttirūpāsaṅgitā nu sarvvajñānānāmaviśiṣṭā | na ca yo bhāvirūpasambandhaparigrahaḥ | nāpi bhāvinārthakriyājñānena pūrvvarūpasambandhaparigrahaḥ | tataḥ svarūpasaṃvedanātmatvānna pratyekaṃ sambandhaparigrahaḥ nāpi samudāyasambhavaḥ | krameṇa sādhanārthakriyāgrahaṇayorbhāvāt | taduttarakālabhāvi tu smaraṇaṃ yathānubhavaṃ pravarttamānamasaṃbaddhameva dvayaṃ vikalpayati | yathānubhavaparityāgāttu tadupaplutameveti na tataḥ sambandhapratipattiḥ | tatastatsambandhāgrahaṇāt paścādapi dṛṣṭasādharmyāt kathaṃ pratipattiranumānāditi na prāmāṇyapratipattyupāya iti "svarūpasyaiva svato gatirna" prāmāṇyasya |

[1.1.2.2,58]

atha pramāṇyaṃ svarūpameva bhāvapratyayavācyasya tato'vyatirekāt | tadayuktaṃ |

[1.1.2.2,59]

jñānasvarūpaṃ prāmāṇyaṃ prāpyarūpasamanvayi | svarūpamātragrahaṇe tadagrāhyamitīritaṃ || 197 ||

[1.1.2.2,60]

nahi jñānasvarūpameva prāmāṇyaṃ prāpyarūpasambandhena tattvavyavasthāpanāt | tasya cāgrahaṇamiti pratipāditameva | tato'pravṛttinivṛttikaṃ svasvarūpasaṃvedanamātrameva na bhadevādāvatāraḥ | tasmānna prekṣāvadbhiḥ kvacit pravarttitavyaṃ naṃ nivarttitavyaṃ vā kutaścit |

[1.1.2.2,61]

kathantarhi prāmāṇyamapramāṇato nivṛttaṃ vyavasthāpyate | "prāmāṇyaṃ vyavahāreṇa |" sāṃvyavahārikametaditi pratipāditaṃ | saṃvyavahāraśca vicāryaṃmāṇo viśīryata eva |
tatra yadyetāvatā paritoṣaḥ tadā na kiṃcit karttavyamiti muktireva saṃsārāt tasyātyantamabhāvāt | atha vyavahāraprasiddhaḥ saṃsāraḥ | tathā sati pramāṇetaravibhāgopyastyeveti na pramāṇatvapratipādanāya yatna āstheyaḥ |

[1.1.2.2,62]

kiñca | sāṃvyavahārikaṃ prāmāṇyaṃ pratipādayatā paramārthata ekameva svasaṃvedanaṃ pratyakṣamityuktaṃ bhavati |

[1.1.2.2,63]

tathā hi yadi mānatvamadhyakṣādanumānataḥ | siddhimṛcchati sandehaṃ vyavahārapadaṃ vṛthā || 198 ||

[1.1.2.2,64]

yadi pratkṣato'numānato vā parisphuṭā pramāṇatvasiddhiḥ kimarthamucyate vyavahāreṇeti | tasmād vyavahāramātraprasiddhānumānāśrayeṇa prasiddhaṃ sambandhamāśritya tadetadarthakriyāsādhanamiti darśanena spṛśyādisādhanasya pratipattau pravarttate | paścādabhyāsānumānamantareṇāpi pratibhāsamātrādeva vṛttiriti pratyakṣamapi pravarttakatvāt pramāṇam | ata ucyate "prāmāṇyaṃ vyavahāreṇe"ti |

[1.1.2.2,65]

nanu darśanena rūpamevopalabhyate na spṛśyaṃ | tathā varttamānameva na bhāvi prāpyaṃ | tathā svadṛśyatyameva na paradṛśyatvamapi tat kathamanyadarśanenyaprāptyā pramāṇaṃ | uktamatra "svarūpasya svato gatiri"ti |

[1.1.2.2,66]

kiñca |

[1.1.2.2,67]

vyavahārata ekatvāt pramāṇatvavyavasthitiḥ | deśādyabhedādekatvaṃ dravyasya vyapadiśyate || 199 ||

[1.1.2.2,68]

uktametat | "prāmāṇyaṃ vyavahāreṇe"ti | tato vyavahāraprasiddhamavayavina ekatvaṃ samāśritya yadeva dṛṣṭaṃ tadeva prāptamiti vyavasāyāt pramāṇatāvyavahāraḥ | sa caikatvādhyavasāyo deśakālādyabhedāt | tadabhedopi tatsāmarthyasya sāmagrījananāt | evaṃ bhāvibhūtayorapi tadekasantānapatitatvena samānārthakriyātaścaikatvābhimānaḥ |

[1.1.2.2,69]

nanvarthakriyāprāpakatvāt pramāṇaṃ | prāmāṇyañca kimarthakriyājñāpakamatha kārakaṃ | na tāvat kārakāt pramāṇaṃ karaṇaṃ hi tadā syāt |

[1.1.2.2,70]

atha jñāpakatvāt pramāṇamucyate | tadapyayuktaṃ |

[1.1.2.2,71]

jñāpakaṃ na tadarthasya kriyāsaṃdehabhāvataḥ | kādācitkārthakriyeti tasyā jñāpakatā kutaḥ || 200 ||

[1.1.2.2,72]

sādhanajñānamantareṇāpi arthakriyopalabdhā | tat kathaṃ tatkāraṇamarthakriyāyāḥ | tadantareṇāpi bhāvinā tatkāraṇaṃ syāt kāryasya | nāpi jñāpakaṃ dṛṣṭepyartho kadācidarthaṃkriyā'bhāvāt | na ca tajjñānamapramāṇamarthāśūnyatvāt | ataḥ kārakatvajñāpakatvābhāve kathaṃ pramāṇaṃ prāpakamarthakriyāyāḥ |

[1.1.2.2,73]

atrocyate |

[1.1.2.2,74]

upeye nāma sandehastāvatā na pramā na sā | niścitatvādupāyasya pramāsau kinna tāvatā || 201 ||

[1.1.2.2,75]

na khalūpeyasandehaparijihīrṣā | sarvvatropāyaniścayamātreṇa vṛtteḥ | tata upāyaniścaye sati kṛṣīvalādivat prāmāṇikāḥ pravarttantāṃ |

[1.1.2.2,76]

tadasat | yataḥ |

[1.1.2.2,77]

upeyārthitayā sarvvaḥ pravarttananivarttane | karoti puruṣastasya sandehaścet kathaṃ pramā || 202 ||

[1.1.2.2,78]

yadarthamiṣyate pramāṇantatropeye sandehāt pramāṇamiti kaiṣā vācoyuktiḥ |

[1.1.2.2,79]

nanu pramāṇenārtho jñāpayitavyo natvarthakriyā karttavyā | arthakriyā hi kutaścit sāmagrīviśeṣāt paścād bhavantī kathaṃ jñāpayituṃ śakyā |

[1.1.2.2,80]

tadapyasat |

[1.1.2.2,81]

yadartha eṣa prārambhastadaniṣpattireva cet | asiddhaḥsādhyasambandhaḥ kathaṃ sādhaka ucyatāṃ || 203 ||

[1.1.2.2,82]

amutaḥ pramāṇādabhimatārthasiddhimāsādayeyamiti pramāṇatānveṣaṇaparaḥ prekṣāvān nānyathā | vyasanameva tvanyathā bhavet | arthaśca prakāśito yadi nārthakriyākārī kutastasyānarthāt taimirikopalabdhakeśāderviśeṣaḥ |

[1.1.2.2,83]

atha kadācit tatrārthakriyā bhavati na taimirikādau | evantarhi tadarthī kathaṃ pravarttate | na khalu sandehāt pravarttamānaḥ pramāṇāt pravṛtto bhavati | pramāṇaṃ hi niścāyakaṃ na sandehakṛt | arthakriyākāriṇi niścayaścet | arthakriyāniścaye kathaṃ tathā niścayaḥ | atha tena pramāṇenārthasādhanavastu darśitaṃ | arthakriyā tu yadi kutaścita vaikalyānna bhavati | na pramāṇasyāsau doṣaḥ |

[1.1.2.2,84]

tadapyayuktaṃ |

[1.1.2.2,85]

ajñāpakatvaṃ mānasya na doṣo yadi dṛśyate | na tasyāstyaparo doṣa iti sarvvaṃ pramā bhavet || 204 ||

[1.1.2.2,86]

pramīyate yena paricchidyate samīhitorthastat pramāṇaṃ | na cājñāpakasya paricchedaśaktirityapramāṇaṃ | tasmādanyathā pratipadyate |

[1.1.2.2,87]

arthakriyāsvarūpasya niścitasyāvabodhanāt | jñānaṃ pramāṇaṃ tadātmye tadutpattiprabhāvataḥ || 205 ||

[1.1.2.2,88]

yat khalvarthakriyājñānaṃ tadarthakriyātmatvādarthakriyāṅgamayati | tadarthakriyāyāntadeva sādhanajñānaṃ | pūrvvakantu sādhanajñānaṃ yadi sthiratayā'sāvavadhṛtorthastadā | pūrvvako hi svabhāvo bhāvinaṃ prāptikāle'vaśyaṃ bhāvayatīti tatprāptiḥ | tata uttaraḥ svabhāvaḥ pūrvvakasya svabhāva eva vastutaḥ | tatastatrāpi tādātmyameva |

[1.1.2.2,89]

athavā tadavaśyambhāvi kārya kāraṇameva tena vyāptatvāt kāraṇasya | yacca vyatiriktaṃ vyāpakaṃ tat kāraṇameva tena vinā tadabhāvāt | anutpannaṃ kathaṃ kāraṇaṃ | utpannamapi kathamiti samāno doṣaḥ |

[1.1.2.2,90]

nanvasmin satīdaṃ bhavati | asyotpādādidamutpadyate | etadatra vyāpriyate | etadanena kriyata iti kāryakāraṇabhāvamavagacchanti laukikāḥ | na ca bhāvinaḥ sattā nāpyutpādo na ca vyāpāro nāpi kāraṇaṃ tenāvidyamānatvāt tadānīṃ |

[1.1.2.2,91]

atrocyate |

[1.1.2.2,92]

sattotpādādayo bhāvasvabhāvatvānna parātmakāḥ |

[1.1.2.2,93]

asmin satīti naivāsmādaparārthasya sambhavaḥ || 206 ||

[1.1.2.2,94]

utpādo hi na sattāsvabhāvādaparaḥ | kāraṇāntarabhāvinī cet sattotpādaḥ kimanantarabhāvinyeva sattotpādaḥ | evaṃ cet suptasya ciramutthitasya ye vikalpāsteṣāṃ pūrvvābhyāsādutpādo na syāt | anantarabhāvitvābhāvāt | śarīrādi ca kāraṇaṃ neti pratipādayiṣyāmaḥ | na ca vyāpāraḥ paraḥ svabhāvāt svarūpamiti prāptaṃ | na ca kāryakāle svarūpaṃ kālasya pūrvvakasyāvinābhāvitāmātrantu bhāvinyapi vidyate'vaśyambhāvikāryaṃsya | kāraṇasyāpi | tato bhāvyapi kāraṇaṃ |

[1.1.2.2,96]

atha dṛṣṭaṃ yat tatra vyāpakaṃ satkāraṇantathā pūrvvabhāvi tadeva kāraṇaṃ na bhāvīti ceta | na |

[1.1.2.2,97]

na. dṛṣṭasya svarūpeṇa vyāpakatvaṃ pratīyate | āropitena rūpeṇa bhāvinopi bhavedidaṃ || 207 ||

[1.1.2.2,98]

dṛśyamānaṃ hi na tāvatā vyāpakaṃ vyāpyasya tadānīmapratīteḥ | yadā ca vyāpyapratītistadā tadbhāvibhūtarūpeṇa vyāpakamanyathā bhāvirūpāgrahaṇe vyāpitā na syāt |

[1.1.2.2,99]

atha yena rūpeṇa pūrvabhāvitvena tad dṛṣṭaṃ tenaiva tasya rūpeṇa vyāpakatā pratīyate na bhāvirūpeṇa |

[1.1.2.2,100]

tadasat |

[1.1.2.2,101]

bhāvirūpāpratītau na vyāpakatvaṃ pratīyate |

[1.1.2.2,102]

prādeśikī nahi vyāptiḥ syāt vyāptiḥ sā tathā bhavet || 208 ||

[1.1.2.2,103]

tathā vyāpitābhāvāt |
bhūtabhaviṣyatkālavyāpitvena hi pratīyamānaṃ kāraṇaṃ nānyathā | sā ca vyāptiḥ pūrvaṃ dṛṣṭasya drakṣyamāṇasyāpi samānā | drakṣyamāṇasya kathaṃ kāraṇatvaṃ dṛṣṭasyāpi tadānīmasattvāt kathamiti na praśnāvatāraḥ | sattvāccet drakṣyamāṇasyāpi sā | tadā netyetat samānamubhayatrāpi | pūrvvatā cet | kaḥ pūrvvāparayoḥ svabhāve viśeṣaḥ | dvayamapyāropitākāreṇa gṛhyate nāpareṇeti na bhedaḥ |

[1.1.2.2,104]

athaikaṃ pūrvvarūpatayā dṛṣṭamāropyate | aparantu drakṣyamāṇatayā pararūpatayā ca | tena nāsti dvayorapi kāraṇateti |

[1.1.2.2,105]

anyonyamavinābhāvo dvayorapi tayoḥ samaḥ | avāntaraviśeṣastu tatra na kvopayogavān || 209 ||

[1.1.2.2,106]

yena vinā yanna bhavati tat tasya kāraṇaṃ vyatiriktatve sati | yathā ca kāraṇasya pūrvvaṃ bhāvaṃ vinā na bhavati kāryantathāvaśyaṃbhāvi kāryaṃ kāraṇaṃ kāryasya parabhāvaṃ vinā neti samānaṃ kāryakāraṇabhāvanibandhanamiti dvayorapi parasparaṃ kāryakāraṇabhāvaḥ |

[1.1.2.2,107]

samānatvānnimittasya kāryakāraṇatā dvayoḥ | vyāpitvavyatirekasya paralokānumāpyataḥ || 210 ||

[1.1.2.2,108]

na khalu vyāpitāṃ vyatirekasya vyudasyāparamatra jagati nibandhamupalamāmahe | tena dvayorapi kāryāvaśyambhāvikāryakāraṇayoḥ parasparaṃ kāryakāraṇabhāva iti yuktaṃ paśyāmaḥ | tasmāt |

[1.1.2.2,109]

kāraṇaṃ yadi tajjñānaṃ svabhāvo vārthajanmanaḥ | kāryaṃ vā sarvaṃthā tena jñāpyate'rthakriyodayaḥ || 211 ||

[1.1.2.2,110]

yadi sādhanajñānamarthakriyāyāḥ kāraṇaṃ yadi svabhāvo yadi kāryaṃ sarvvathā tena sambandhasambhavāj jñāpyate | etacca vyāpitādātmyaṃ kāryakāraṇabhāvaśca vyavahāraprasiddha iti vyavahāreṇa prāmāṇyaṃ jñāyata iti |

[1.1.2.2,111]

nanu yāvat pratyakṣaṃ na bhavati sambandhasādhakaṃ na tāvadanumānaṃ | pratyakṣeṇa hi sambandhagrahaṇe'numānaṃ prāmāṇyaṃ sādhayati | pramāṇaṃ sat pratyakṣaṃ sambandhagrahaṇe samarthamitī taretarāśrayadoṣaḥ na |

[1.1.2.2,113]

atha nānumānena prāmāṇyaṃ sādhyate'pi tvarthakriyānubhavena | sa ca svasaṃvedanapratyakṣa prasiddhaḥ | tatra nārthakriyājñānaṃ pratyakṣaṃ sat pramāṇatāṃ pūrvvasya gṛhṇāti | nāpi liṅgabhūtaṃ sadanumāpayati | pratyakṣeṇa prāmāṇyasya grahaṇābhāvād atītatvācca tadvyakteḥ | nahi vyaktiṃ vinā sāmānyaṃ mānatvaṃ pratyetuṃ śakyamabhāvāt sāmānyasya | tasmāt pramāṇatāyāṃ saṃdehamātraṃ sa cārthakriyāsambandhaḥ sandigdhaḥ | arthakriyānirbhāsāt tatra saṃdeho vyāvarttata eva |

[1.1.2.2,114]

tadapyasat yataḥ |

[1.1.2.2,115]

saṃdehamātravyāvṛttyā na hi kaścit pravarttate | pratyakṣāniścayād vāpi dṛśyate vṛttirarthināṃ || 212 ||

[1.1.2.2,116]

sa evārthakriyābhāsaḥ pratyakṣamiti cenmataṃ | pratyakṣādeva mānatvapratipattiritīṣyatām || 213 ||

[1.1.2.2,117]

pratyakṣādanumānādvā saṃdehopi nivarttate | viruddhasyopalabdherna vinānyasya nivarttanaṃ || 214 ||

[1.1.2.2,118]

yadi pratyakṣabhāvāt sā tadā nāma nivarttayet | saṃdehaṃ tadabhāvostu tadaiva kathamanyadā || 215 ||

[1.1.2.2,119]

tatsaṃdehanivṛtyā ca nāstyevātra prayojanaṃ | pravarttanārthaṃ seṣyeta pravṛttiḥ sā ca sādhitā || 216 ||

[1.1.2.2,120]

sarvvaṃsya cārthasambandho na jñānasyākṣavīkṣitaḥ | sāmānyena ca sambandhamanumānaṃ vyavasyati || 217 ||

[1.1.2.2,121]

na cāparā pramāstīti kutaḥ saṃdehavicchidaḥ | tata uktaṃ "prāmāṇyaṃ vyavahāreṇe" ti || 218 ||

[1.1.2.2,122]

yadi tarhi vyavahāreṇa prāmāṇyaṃ pramāṇalakṣaṇaśāstraṃ tarhi kimarthaṃ | śāstraṃ hi nirdṛṣṭamapi na vacanamātrāt tathā bhavati | api tu vyavahārāvisaṃvādena | sa cedasti vyarthakaṃ śāstramityāha |

[1.1.2.2,123]

śāstraṃ mohanivarttanaṃ |

[1.1.2.2,124]

yadi vyavahārataḥ pramāṇasvarūpamavagamyate | kasmāt parasparavirodhīni lakṣaṇaśāstrāṇi | tato vyavahārepi vimatireva vyavahāriṇāṃ | tathāhi |

[1.1.2.2,125]

na sarvvo vyavahāreṇa prāmāṇyamavagacchati | pramāṇalakṣantena parasparavirodhavat || 219 ||

[1.1.2.2,126]

pratyakṣādipramāṇena paraloko na gamyate | āgamādaparaḥ prāhetyato na vyavahārataḥ || 220 ||

[1.1.2.2,127]

tasmād |

[1.1.2.2,128]

vyavahāraparāmarśācchāstraṃ mohanivarttanaṃ | pūrvvāparasyāsmaraṇaṃ śāstreṇānena vāryate || 221 ||

[1.1.2.2,129]

ataeva śāstreṇaiva sarvvajñoktena moho nivarttate nānyenetyanena prakāreṇa sarvvajñavacanameva pramāṇamiti paramārthataḥ sarvvajñajñānameva pramāṇaṃ nāparamiti paramārthaḥ |

[1.1.2.2,130]

anyasya na pramāṇatvaṃ prameyāvyāptisambhavāt | avyāpitā na kāryādisambandhasya parigrahaḥ || 222 ||

[1.1.2.2,131]

kāryakāraṇabhāvo hyatītānāgatavarttamānakāladeśavyāpisāhacaryarūpo na khalu sarvvajñajñānasya viṣayaḥ | vartamānasannihitadeśamātragrahaṇāt pratyakṣasyānumānasya tatra cānavatārāt | sarvvaṃjñatvaṃ kathaṃ jñāyate śāstrakārasya caitaduttaratra vakṣayāmaḥ |

{1.1.2.3}

<(2) ajñātārthaprakāśakaṃ pramāṇaṃ>

[1.1.2.3,1]

ajñātārthaprakāśo vā;

[1.1.2.3,2]

athavedaṃ pramāṇalakṣaṇaṃ | prakāśyate'neneti prakāśaḥ | ajñātasyārthasya prakāśakaṃ jñānaṃ pramāṇaṃ | sāṃvṛtantu jñānamajñātasyārthasya naprakāśakaḥ | nahi tena kaścidajñātorthaḥ prakāśyate | grahītānāmeva rūpādīnāmanena pṛthagvikalpanāt | pratītya parāmarśāt tu tadaikamiti vyavahriyate |

[1.1.2.3,3]

nanu yadyavisaṃvādanamantareṇājñātaprakāśanaṃ pramāṇaṃ | dvicandrādyākārasyapi pramāṇatāprasaṅagaḥ | na | arthagrahaṇādasau hi nārthaḥ | nanvarthatvamavisaṃvāde na ca jñāyate | tataścāvisaṃvādi jñānamiti tadeva lakṣaṇamiti kathaṃ lakṣaṇāntaraṃ | na | sāmarthyākṣiptasyālakṣaṇatvāt |

[1.1.2.3,4]

uktasāmarthyato yasya pratītistanna lakṣaṇaṃ | tathānyasyāpi vastutvaprabhṛte rlakṣaṇārthatā || 223 ||

[1.1.2.3,5]

lakṣaṇaṃ hi yadupāttaṃ sākṣāt tadeva | yena tu tallakṣaṇaṃ sādhyate | tadapi sambhavitvamātreṇa na lakṣaṇam | anyathā vastutvādikamapi bhavet |

[1.1.2.3,6]

athāpi syāt | na vastutvaṃ tatropayogi sākṣādanyathā vā | avisaṃvādastūpayogyarthatvajñāpane |

[1.1.2.3,7]

sattyametat | tathāpi ajñānārthagrahaṇena gṛhītagrāhi pratyayaḥ śakyaḥ pariharttuṃ nāvisaṃvādigrahaṇena | tatrāpyavisaṃvādagrahaṇāt | na cāvisaṃvādenārthatvagatiḥ | avisaṃvādepi saṃvṛtisatāmarthatvasyāsiddheḥ | kathantarhyarthatvagatiḥ | parāmarśāditi mantavyaṃ |

[1.1.2.3,8]

athavārthaśabdenātra paramārtha ucyate | ajñātārthaprakāśa iti paramārthaprakāśa ityarthaḥ | paramārthaścādvaitarūpatā | tatprakāśanameva pramāṇaṃ | tathā ca pratyayādisvarūpasya svato gatiriti | uktañca | "prāmāṇyaṃ vyavahāreṇe" ti |

[1.1.2.3,9]

tatra pāramārthikapramāṇalakṣaṇametat | pūrvaṃ tu sāṃvyavahārikasya | yadyajñātārthaprakāśakaṃ pramāṇaṃ sāmānyārthopyajñāta eva prathamabhāvinā svalakṣaṇajñānena taduttarālabhāvinā prakāśyate | tathā sambandhādirapīti tasyāpi prāmāṇyaṃ prasajyate | na ca gṛhītagrāhitvāt smṛtirevaiṣā | agṛhīte smaraṇābhāvāt |

[1.1.2.3,10]

na svalakṣaṇavijñānaṃ sāmānyaṃ gṛhṇadīṣyate | grahaṇādagṛhītasya prāptā sāmānyavitpramā || 224 ||

[1.1.2.3,11]

tadevāha |

[1.1.2.3,12]

svarūpādhigateḥ paraṃ || 5 || prāptaṃ sāmānyavijñānaṃ;

[1.1.2.3,13]

pramāṇamiti sambandhārthaḥ | svasaṃvedanena ca sāmānyaṃ jñānātmabhūtaṃ pratīyata ityatrāvivāda eva | tato yadi parabhūtaṃ jñānāt sāmānyamarthābhūtaṃ | sarvvathā tajjñānaṃ prāptaṃ | na | atrocyate |

[1.1.2.3,15]

avijñāte svalakṣaṇe | yajjñānamityabhiprāyāt svalakṣaṇavicārataḥ || 6 ||

[1.1.2.3,16]

satyapyagṛhītagrahaṇe sāmānyajñānasya na pramāṇatā | kiṅa kāraṇam | "avijñāte svalakṣaṇe" | yajjñānaṃ tadeva pramāṇamabhipretaṃ na sāmānyepi | ajñātasāmānyajñānaṃ na pramāṇam | api tvajñātasvalakṣaṇajñānaṃ | kuta etat | svalakṣaṇavicārataḥ | asti nāstīti vā vyavasthāpanārthaṃ pramāṇaṃ prekṣāvatāpekṣyate | sa cāstināstīti vā vicāraḥ svalakṣaṇasyaiva na sāmānyasya tatra puruṣāṇāmanādarāt | yatra ca vicāraṇā tatra taduttarakālaṃ tatsvabhāvaṃ vā prapadyate pramāṇamiti na sāmānye vṛttiḥ pramāṇasyeti na tatra pramāṇaṃ |

[1.1.2.3,17]

atha sāmānyānavabodhe kathaṃ tadevedamiti jñātvā pravartate | na | sāmānyānavabodhepyatyantābhyāsāt pravarttanāt | atha tatrāpi sāmānyameva pravarttakaṃ | ajñātasya pravarttakatvājñānāt | jñānepi tasya yadi svalakṣaṇaṃ na jñāyate na pravarttate | svalakṣaṇajñāne tu sāmānyāparicchedepyabhyāsāt | tatastatrāpravarttakatvāt dunmukhatvābhāvācca na sāmānye jñānaṃ pramāṇaṃ |

[1.1.2.3,18]

bhavatu vā pravarttakatvaṃ | tathāpi tadunmukhatvābhāvānna tatra pramāṇaṃ | svasaṃvedanena tu grahaṇe svalakṣaṇameva taditi svalakṣaṇaviṣayameva pramāṇaṃ | yadā tu punaradvaitaṃ tadā na sāmānyaṃ | tatra ca svalakṣapratipatterūrdhvaṃ anyadveti vyapadeśaḥ |

[1.1.2.3,19]

"avit" | na vidyate vidasyeti avit | kva | jñāte svalakṣaṇe tajjñānamiti | na khalu pūrvottarabhāve pramāṇaṃ yena svalakṣaṇajñānāduttarakālametaditi vilakṣaṇatā vā pratīyate |

[1.1.2.3,20]

svalakṣaṇamevātra sarvvatra jñāne pratīyate | na ca bheda iti |

[1.1.2.3,21]

kimarthantarhi pratyakṣānumānabhedo bāhyavijñānabhedaśca bhagavatā nirddiṣṭaḥ | saṃkleśavyavadāne cetyāha | "abhiprāyāt" avisaṃvādācca | vineyajñānābhiprāyāt tamapekṣya svasaṃvedanamevaikaṃ pratyakṣaṃ pramāṇaṃ nāparaṃ | prapañcavineyānurodhāt | yathā yathā vineyānāṃ tattvamārgānupraveśaḥ sambhavī tathā tathā bhagavato deśaneti na virodhaḥ | kuta etat "svalakṣaṇavicārataḥ" | vicāryamāṇaṃ hi sakalameva viśīryate | nādvaitādaparantattvamasti | tadeva krameṇa bhagavatā vicāryate | akrameṇa vicārayitumaśakyatvāt |

{1.1.2.4}

<(3) bhagavataḥ pramāṇyam>

[1.1.2.4,1]

atha bahirviparivartamānasya kathaṃ svasaṃvedanatā naitadasti |

[1.1.2.4,2]

bahirantariti jñānaṃ deśakālādyapekṣaṇāt | svarūpavyatirekeṇa deśakālavasaṅgatau || 225 ||

[1.1.2.4,3]

etacca paścād darśayiṣyate |

[1.1.2.4,4]

bhagavatastarhi kathaṃ prāmāṇyaṃ | pratyakṣānumayorhi vyavahāramātreṇa prāmāṇyaṃ | na bhagavataḥ | taddhi paraṃ pramāṇaṃ |

[1.1.2.4,5]

atrocyate |

[1.1.2.4,6]

tadvat pramāṇaṃ bhagavān;

[1.1.2.4,7]

tathāgato hi bhagavān | tadvāniti kṛtvā pratyakṣarūpa eva bhagavān pramāṇaṃ paścāt pratipādayiṣyate |

[1.1.2.4,8]

kuta etat pratīyate | tadāha |

[1.1.2.4,9]

abhūtavinivṛttaye | bhūtoktiḥ sādhanāpekṣā tato yuktā pramāṇatā || 7 ||

[1.1.2.4,10]

bhrāntinivṛttyarthaṃ | yatastasya bhagavato "bhūtokti"stataḥ sa eva sarvvajño nāparastathā ca pramāṇaṃ | āha ca | "sādhanāpekṣā tato yuktā pramāṇatā" | bhagavata eva na vedasya | vedasya hi na kiñcidarthasambandhe pramāṇaṃ | asya tu bhūtoktireva pramāṇaṃ pramāṇaviṣaye | anyatra tu vakṣyāmaḥ |

[1.1.2.4,11]

athavā paramārthatastadvadadvaitāvabodhādeva pramāṇaṃ bhagavānapi na sarvvārthaparijñānataḥ | sarvvārthaparijñānantu lokavyavahāreṇa sāṃvṛtameva | tathā coktaṃ "advayaṃ yānamuttamaṃ" |

<1.1.3>

<3. īśvaraniṣedhavārttikaṃ tṛtīyam>

<1.1.3.1>

<1 īśvarāderapramāṇyam>

{1.1.3.1.1}

<(1) nityānityayorapramāṇatā>

[1.1.3.1.1,1]

nanu yadi pratyakṣānumānayorapramāṇatvāt sarvvajña eva pramāṇaṃ tadā nitya eveśvarādiko jñātā pramāṇaṃ | vedo vā nityaḥ pramāṇaṃ | tataḥ kimanyānveṣaṇenetyāha |

[1.1.3.1.1,2]

nittyaṃ pramāṇannaivāsti prāmāṇyād vastusaṅgateḥ | jñeyānittyatayā tasyā adhrauvyāt kramajanmanaḥ || 8 ||

[1.1.3.1.1,3]

nittyādutpattiviśleṣādapekṣāyā ayogaḥ | na khalu sadā sthāyi nityaṃ pramāṇamasti pramāṇābhāvāt | kiñca | vastusato gatiḥ pramāṇaṃ na yasya kasya cit | na ca vastu sarvvadā vidyate | yena gateḥ sarvvadā bhāvaḥ | tato jñeyānityatayā tasyā api adhrauvyaṃ |

[1.1.3.1.1,4]

nanu jñeyānittyatayā jñānamanittyamiti kutaḥ | jñeyarūpe vyāpāro vā pramāṇatvaṃ jñeyarūpādutpattistatsvabhāvatā veti na pakṣāntarasambhavaḥ | atra vyāpṛtasyāvyāpṛtasya vā yadi na viśeṣaḥ kathaṃ vyāpāretaravivekaḥ |

[1.1.3.1.1,5]

atha darppaṇasthānīyaṃ tad yo ya evārthaḥ sannihitaḥ sa eva pratibhātīti cet | arthaṃ eva tarhi svasāmagrītastathā bhavati na jñāturvyāpāraḥ |

[1.1.3.1.1,6]

atha niścalonmiṣitalocanopi samāpatatorthān krameṇa paśyati | na kadācidaparāparavilakṣaṇavyāpārarūpatā paropalakṣyate, tathā tasyāpi |

[1.1.3.1.1,7]

atrocyate |

[1.1.3.1.1,8]

vyāpāraścakṣuṣastatrāpyanvayavyatirekataḥ | nānvayavyatirekitvaṃ sthāṇornityasya vidyate || 226 ||

[1.1.3.1.1,9]

tasmādartha evāyambhūto nāsya grahaṇe vyāpāraḥ kasyaciditi kathaṃ pramāṇaṃ |

[1.1.3.1.1,10]

atha so'rtho bhavatu pramāṇaṃ sa tu tatsambandhīti tena jñāta ucyate | naitadupapannaṃ yataḥ |

[1.1.3.1.1,11]

sambandhonvayapūrvveṇa vyatirekeṇa sidhyati | nittyasyāvyatirekasya kutaḥ sambandhasambhavaḥ || 227 ||

[1.1.3.1.1,12]

na khalu nittyamavyatirekaṃ kvacidupayogīti śakyaṃ vijñātuṃ |

[1.1.3.1.1,13]

atha tena darśanādupayogaḥ | natu tadevedaṃ paricoditaṃ kathanteneti | tasmin sati tathābhūtamiti tenetyucyate ākāśādiṣvapi taditi kathaṃ sa eva draṣṭā | ākāśasya tadarthanirdeśābhāvāt sa eva draṣṭā nākāśādiḥ |

[1.1.3.1.1,14]

nirdeśo vacanaṃ tasmādetadeva kuto mataṃ | sarvvathā'vyatireke ca kāraṇatvaṃ na budhyate || 228 ||

[1.1.3.1.1,15]

atītānāgato yorthaḥ sa kathaṃ pratibhāsate | atītatvena vijñānamityatītaṃ kathambhavet || 229 ||

[1.1.3.1.1,16]

na ca darpaṇasaṃkrāntiratītādeḥ kathanna ca | pratibhāsastathābhūto darppaṇe sati sambhavī || 230 ||

[1.1.3.1.1,17]

pratibhāso na nityasya kāryāmityuditaṃ puraḥ | ākāśāderapi prāptaṃ tadarthagrahaṇanna kiṃ || 231 ||

[1.1.3.1.1,18]

sarvvārthadarśane tasya vacaso'rthaḥ ka ucyate | tadanantarabhāvitvaṃ niyataṃ cenna gamyate || 232 ||

[1.1.3.1.1,19]

sarvvārthadarśanāyātaḥ śabdaḥ sarvvasya vācakaḥ | vivakṣāniyamo nāma na nittyasyopapattimān || 233 ||

[1.1.3.1.1,20]

vivakṣāstāḥ pṛthagbhūtā darśanāni tathā pṛthak | kanaikatā bhavad draṣṭuḥ pramāṇaṃ sa ca vaḥ kathaṃ || 234 ||

[1.1.3.1.1,21]

vivakṣitasya dṛśyasya sa eva grāhako yadi | vivakṣitatadanyasya kathamekata udgrahaḥ || 235 ||

[1.1.3.1.1,22]

pratyakṣānumayorevamekatā kena nocyate | paramārthata ekatvaṃ tayorapi mataṃ yadi || 236 ||

[1.1.3.1.1,23]

krameṇa yugapad vāpi na bhedosti tayorapi | krameṇaivekarūpatvaṃ pramāṇena pratīyate || 237 ||

[1.1.3.1.1,24]

tenānyena ca yad vastu jñātraikatve na mīyate | tadekamiti kiṃ sattyamasattyatve vṛthā vacaḥ || 238 ||

[1.1.3.1.1,25]

athāpi sa svayaṃ jñātrā sarvvathātmāvagamyate | kenaiṣa gamyatāmevamiti vāṅmātrameva saḥ || 239 ||

[1.1.3.1.1,26]

na svasaṃvedanādanyaditi pūrvvaṃ prasādhitaṃ | tato na paramārthosāvīśvaro nāpi saṃvṛtiḥ || 240 ||

[1.1.3.1.1,27]

athāpi syād | yadyapi jñānaṃ jñeyānittyatayā va nittyaṃ yastu jñātā sa nittyaḥ | na cānyasyānittyatvenyasyāpi taditi yuktamucyate | kramajanmano jñānasya jñeyānityatvena |

[1.1.3.1.1,28]

nityādutpattiviśleṣāt;

[1.1.3.1.1,29]

nittyādutpatterayogāt | nittyaṃ vyāpi cākāśakalpaṃ na kasyacit kāraṇamiti pratipāditaṃ | tenaiva ca svarūpeṇa yadi janayati sarvvadā janayed viśeṣābhāvāt | viśeṣe cānittyatvaṃ |

[1.1.3.1.1,30]

athāviśeṣepi sahakāribhāvābhyāṃ kāryasya krama iti cet | na | apekṣāyā upayogāt | yadi sahakāriṇāmevānvayavyatirekitvaṃ teṣāmeva kāraṇatvanna tu tasya | tasyāpi tadapekṣayā kāraṇatvamiti na yuktaṃ | apekṣamāṇasya taditarāvasthayorvviśeṣābhāvāt | apekṣakatvaṃ na pratīyate svayamapareṇa veti vacanamātrād yadi parametat pratyeyaṃ | ata evāha |

[1.1.3.1.1,31]

apekṣāyā ayogataḥ |

[1.1.3.1.1,32]

nittyaṃ hi sadaikarūpamapekṣyamāṇenopakarttuṃ na śakyaṃ | na hi tatrānupakāriṇastenāpekṣyatāṃ | evantarhi anittyaṃ bhaviṣyati pramāṇaṃ na tu dānādisādhanāpekṣaṃ | vairāgyaiśvaryayogasya pūrvvapūrvvasajātikāraṇādutpatterna tat kadācidanyathābhūtaṃ sadanyathotpattimat |

[1.1.3.1.1,33]

atrocyate |

[1.1.3.1.1,34]

kathañcinnopakāryatvādanittyevyapramāṇatā || (9)

[1.1.3.1.1,35]

anittyepīśvare nāsti pramāṇatā | na tat pramāṇaṃ | kuta etat | "kathañcinnopakāryatvāt" | yo hi kathañcit kenacidupakriyate upahanyate vā | tasya rāgādyanubhave rāgādipratipakṣāvabodhādisambhave taddeśanā | sattvasnehena karuṇayā ca deśanāsambhavāt pramāṇantad bhavati lokasya | na svarūpasattāmātrāt | na ca tasyeyaṃ vyutpattiḥ | na hyakhaṇḍitaḥ paṇḍito bhavati |

[1.1.3.1.1,36]

atha svabhāvāsiddhintasya sakalaparijñānaṃ | ayuktametat | rāgādīnāmananubhave kathaṃ saṃsāraprapaṃcasvalakṣaṇāvabodhaḥ | anubhave saṃsāryevāsāviti kathaṃ pramāṇatā | na rāgādyavabodhādeva rāgādiprapaṃcapratipakṣadeśanā rāgādiyoga eva sarvvajñatā avināśitā'tulaśaktiyogaśceti sa eva pramāṇaṃ |

[1.1.3.1.1,37]

tadapyayuktaṃ |

[1.1.3.1.1,38]

rāgādipratipakṣasya deśānāvyarthatā bhavet | rāgādiyogepi yadi bhavedaiśvarthamacyutaṃ || 241 ||

[1.1.3.1.1,39]

atha vastuvṛttametanna rāgādiyogitāmaiśvaryasambhavastatastatpratipakṣadeśaneti |

[1.1.3.1.1,40]

yadyevaṃ bhāvanābhāvād vairāgyāderasambhavaḥ | ākasmikantasya kutastadaiśvaryādi sidhyatu || 242 ||

[1.1.3.1.1,41]

na hi yadvairāgyādipratipakṣabhāvanāto bhavatīti jñāyate tadanyathāpi bhavatīti jñāyate |

[1.1.3.1.1,42]

kiṃca |

[1.1.3.1.1,43]

varapradānaśaktiḥ sā vidyate tasya nedṛśī | yenānuṣṭhānarahito dadātyaiśvaryamarthini || 243 ||

[1.1.3.1.1,44]

atha nāstyeva sā śaktistasyānyāpi kathambhavet | anugrahītuṃ śakteti prāptā tatrāpramāṇatā || 244 ||

[1.1.3.1.1,45]

ayamapyarthaḥ | anityepyapramāṇatā na vidyate pramāṇamasminnityapramāṇantasya bhāvo'pramāṇatā | na tatra pramāṇamastīti yāvat |

[1.1.3.1.1,46]

athārādhanakrameṇa rāgādyupaśamaprakāreṇānugrahakāryasau dharmmopadeśenānugrahasyānyathā karttumaśakyatvāt |

[1.1.3.1.1,47]

tadasat yataḥ |

[1.1.3.1.1,48]

taduktānuṣṭhitau lokānugrahaḥ kena gamyate | taduktāgamamātrāccedevamanyonyasaṃśrayaḥ || 245 ||

[1.1.3.1.1,49]

āgamosau taduktatvādāgamācca taduktatā | anyonyāśrayatastatra kathamekatarasthitiḥ || 246 ||

[1.1.3.1.1,50]

kiṃca |

[1.1.3.1.1,51]

īdṛśī tasya sā śaktiḥ kāraṇāt kuta āgatā |

[1.1.3.1.1,52]

svabhāva eṣa tasyeti kuta etat pratīyatāṃ || 247 ||

[1.1.3.1.1,53]

nanvīdṛśī tasya śaktiḥ sarvadarśanānugrāhakarūpā kutaḥ kāraṇādāgatā | atra vastusvabhāvairuttaraṃ vācyaṃ yata evaṃ bhavantīti cet | tathā hi |

[1.1.3.1.1,54]

idamevaṃ na cetyetat kasya paryanuyojyatāṃ | agnirdahati nākāśaṃ kotra paryanuyojyatāṃ || 248 ||

[1.1.3.1.1,55]

tadetadasadatyantaṃ |

[1.1.3.1.1,56]

svabhāvedhyakṣataḥ siddhe paraiḥ paryanuyujyate | tatrottaramidaṃ vācyaṃ na dṛṣṭenupapannatā || 249 ||

[1.1.3.1.1,57]

na tvadṛśye | tathā hi | atra vastu svabhāvairuttaraṃ vācyamiti ko'rthaḥ pratyakṣādipramāṇasiddhametat | kathametaditi na paryanuyogasya viṣayaḥ | yathā pratyakṣeṇopalabdho vahnirdāhyaṃ dahana na paryanuyojyate kathandahatīti | yadi bhūtatvena vyomāpi dahet | atha svabhāvāt pratiniyatāt tadeśvaropi sakalaguṇahetuvikalo guṇavāniti samānaṃ | na samānaṃ | dṛṣṭatvādagneraparasya ca viparyayāditi nedamuttaraṃ | anyathā yatkikiṃcadātmābhimatavidhāvanyaniruttarastatra kṛtaḥ taduttaraṃ vastusvabhāvairiha vācyam | itthaṃ tathottaraṃ syād vijayī samastaḥ | tasmādanittyepi | apiśabdānnittyepyapramāṇateti sūktaṃ |

{1.1.3.1.2}

<(2) īśvaradūṣaṇam>

[1.1.3.1.2,1]

nanvasti pramāṇaṃ |

[1.1.3.1.2,2]

sthitvā pravṛttiṃ saṃsthānaviśeṣārthakriyādayaḥ | kāryātmānaḥ kathaṃ kāryāt kāraṇasyāprasiddhatā || 250 ||

[1.1.3.1.2,3]

anyathānyasyāpi karaṇasyānumānaṃ na syāta | tathā hi | yad vastu sthitvā sthitvā pravarttate'bhimatasādhanāya tad buddhimatkāraṇādhiṣṭhānād | yathā vāsyādi dvaidhīkaraṇādau | na khalu vāsyādayaḥ svayameva pravarttante | pravarttane vā sadā pravarttanaṃ bhavet | sthitvā ca pravarttanamabhimataṃ prekṣāvatā kenacit pravarttakena bhavitavyaṃ | yathāyatnaṃ saṃsthānaviśeṣapārimāṇḍatyādiyogi taccetanāvadutpāditaṃ tad yathā ghaṭādikaṃ | tathā yadarthakriyākāri taccetanāvatpadārthapreritaṃ, tad yathā ghaṭādayaḥ | atrāha |

[1.1.3.1.2,4]

sthitvā pravṛttisaṃsthānaviśeṣārthakriyādiṣu | iṣṭasiddhirasiddhirvvā dṛṣṭānte saṃśayothavā || (10)

[1.1.3.1.2,5]

ya ete kāryahetutvenābhimatāḥ sthitvā pravṛttyādayo naite samyagghetavaḥ | yata eṣu satsvapīṣṭasyaiva siddhiḥ siddhasādhanaṃ | na ca siddhaḥ pakṣo bhavatīti | asiddhasya pakṣatvāt yatra hi vivādastatsādhanāya sādhanopanyāso yuktaḥ | karmmalakṣaṇacetanādhiṣṭhitaṃ ca sakalamiṣyate | yataḥ |

[1.1.3.1.2,6]

"karmmajaṃ lokavaicitryaṃ cetanā mānasaṃ ca tat |"

[1.1.3.1.2,7]

nanu karmmajameveti na sādhyate | karmmavyatirikteśvaracetanādhiṣṭhitatvasya sādhanāt | tathā cāha | "tacceśvaracodanābhivyaktād dharmmādeva" |
na ceśvaracodanādhiṣṭhita karmmapūrvakatvasādhane siddhasādhanaṃ |

[1.1.3.1.2,8]

naitadasti | karmmaṃ ceccetanārūpamasti tadā paracetanāsādhanaṃ vyarthaṃ | tat kilācetanaṃ tat pravarttitumaśaktaṃ | idantaditi nirūpya pravṛttidarśanāt | tataḥ svayaṃ vā nirūpya pravartitavyaṃ nirūpakapreraṇayā gatyantarābhāvāt | tatrācetanānāṃ svayaṃ nirūpaṇābhāvāt | paranirūpaṇamapi yadi na syādapravarttanameva prasaktaṃ | tasmāt prerakena cetanāvatānyena bhavitavyamityabhiprāyaḥ | tatra |

[1.1.3.1.2,9]

cetanā karmmarūpaiva pravṛtteryadi kāraṇaṃ | nirūpaṇepi na paraṃ tannirūpaṇamiṣyate || 251 ||

[1.1.3.1.2,10]

tathā cāsiddho dṛṣṭāntaḥ |

[1.1.3.1.2,11]

cetanāvatkṛtatvepi neśvareṇa ghaṭādayaḥ | kṛtāḥ prayojanābhāvādanyatheśopi seśvaraḥ || 252 ||

[1.1.3.1.2,12]

svasyāmarthaṃkriyāyāmityanavasthā pravarttate |

[1.1.3.1.2,13]

atha pravarttate sopi kulālādiḥ pravarttitaḥ | ajñānādīśvarastajjño na sonyena pravarttitaḥ || 253 ||

[1.1.3.1.2,14]

ajño janturanīśoyamātmanaḥ sukhaduḥkhayoḥ | īśvaraprerito gacchet svarggaṃ vā śvabhrameva vā || 254 ||

[1.1.3.1.2,15]

ajño hi cetanāvānapi nirūpaṇāsamarthaḥ | sa ghaṭādivadapareṇa nirūpaṇāsamarthatvādapareṇa preryate neśvarastasya nirūpaṇāsamarthatvāditi nānavasthā |

[1.1.3.1.2,16]

tadapyasat |

[1.1.3.1.2,17]

karttṛtvasiddhau sarvvajñatvasiddhiḥ punastataḥ | karttṛtvamityavasthāyāmatrānyonyāśrayo mahān || 255 ||

[1.1.3.1.2,18]

yadi hi sarvvasya karttāsāviti prasidhyati parameśvarastadāsya syāt sarvvajñatā nānyathā | sarvvajñatāyāñca prerakatvamanyathā tasyāpyaparaḥ preraka iti saivānavasthā |

[1.1.3.1.2,19]

kiñca | yadyasau sarvvajñaḥ kimajñaṃ janamasadvyavahāre pravarttayati | vivekavanto hi sadupadeśadāyino dṛṣṭāḥ | sa tu viparyayapravṛttamapi janaṃ janayati | tat kathaṃ pramāṇaṃ |

[1.1.3.1.2,20]

athopadeśamasau santameva karoti tena pramāṇam | adharmmakāriṇantu phalamasadanubhāvayati | tata ucitaphaladāyī vivekavāneva |

[1.1.3.1.2,21]

tadapyasat | yasmāt |

[1.1.3.1.2,22]

adharmmakaraṇepyeṣa varttayatyeva janminaḥ | ayuktaṃ kārayitvāsau kathaṃ yukte pravarttayet || 256 ||

[1.1.3.1.2,23]

prathamantāvat pāpa eva pravarttayati | tatastadvyāvarttanāya dharmma iti keyaṃ prekṣāpūrvaṃ kāriteśvarasya | tadidamāyātaṃ prakṣālyaparityakṣyāmīti |

[1.1.3.1.2,24]

atha pāpe pravarttayati tatkarmmādhiṣṭhita evāsau tathā sati prekṣākriyāhāniḥ | tadapi karmma kasmāt kārayatīti samānaḥ prasaṃgaḥ |

[1.1.3.1.2,25]

athādharmmamasau na kārayati | adharmmakāriṇantu tatphalamanubhāvayati | tadamyeśvaravat |

[1.1.3.1.2,26]

tadapyasāraṃ |

[1.1.3.1.2,27]

aśaktyānyeśvarāḥ pāpapratiṣedhaṃ na kurvvate | sa tvatyantamaśaktebhyo vyāvṛttamatiriṣyate || 257 ||

[1.1.3.1.2,28]

athāśakta evāsau tathā sati |

[1.1.3.1.2,29]

neśvareṇa kṛtaṃ sarvvamiti vaktavyamuccakaiḥ | pāpavat svārthakāritvāddharmmādirapi kintataḥ || 258 ||

[1.1.3.1.2,30]

kiñca |

[1.1.3.1.2,31]

adharmmasya phalaṃ bhuṃkte lokaḥ kiṃ neśvarād vinā |

[1.1.3.1.2,32]

vināpi yadi kastasya kāraṇatvaṃ prakalpayet || 259 ||

[1.1.3.1.2,33]

atha tasmād vinā'dharmmaṃphalaṃ bhuṃkte na kaścana | prekṣāvān kathametasmin pravartteta nirarthake || 260 ||

[1.1.3.1.2,34]

kriḍārthā tasya vṛttiścet prekṣāpūrvakriyā kutaḥ | ekasya kṣaṇikā tṛptiranyaḥ prāṇaurviyujyate || 261 ||

[1.1.3.1.2,35]

kiñca |

[1.1.3.1.2,36]

śāstrāntarāṇi sarvvāṇi yadīśvaravikalpataḥ | sattyāsattyopadeśasya pramāṇaṃ dānataḥ kathaṃ || 262 ||

[1.1.3.1.2,37]

sakalaśāstralakṣaṇaparasparavirodhabādhitasattyāsattyopadeśādasau pramāṇamiti mahadadbhūtaṃ prāmāṇikatvañca |

[1.1.3.1.2,38]

atha na sakalaśāstrārthakriyā tadā śāstrāntaravadeva neśvareṇa sarvvaṃ vyadhāyi |

[1.1.3.1.2,39]

atha dharmādharmmapreritosau sakalameva karoti nānyathā padārthasambhavaḥ | tathā sati sarvva evātmā prākṛtajanānāṃ dharmmādharmmādi preraṇādeva kariṣyatīti vyarthamīśvarakalpanaṃ |

[1.1.3.1.2,40]

sarvvasya karttā nātmā cet sarvvasyeti yadīṣyate |

[1.1.3.1.2,41]

tasya sarvvasya karttṛtvaṃ kvopayogaṃ prayāsyati || 263 ||

[1.1.3.1.2,42]

sarvvairevātmabhiḥ sarvvakaraṇe kiṃ prahīyate | tathā bahubhirekasya bahūnāṃ caikataḥ kriyā || 264 ||

[1.1.3.1.2,43]

athaika eva sarvvasya kārakaḥ kaścidiṣyate | sarvvajñatānyathā na syāditi nānyasya karttṛtā || 265 ||

[1.1.3.1.2,44]

pradhānabhūtaḥ karttāsauvaraprāptiḥ tatorthināṃ | na hi sarvvajñatāmātrādaśaktaḥ sevyate paraiḥ || 266 ||

[1.1.3.1.2,45]

tadapyasat |

[1.1.3.1.2,46]

arthānarthakriyāśakto guḍagorasakārakaḥ | sarvvajñopi na sevyatvaṃ prayātyanupakārataḥ || 267 ||

[1.1.3.1.2,47]

sarvvajñatve prasiddhe ca śaktatve sarvakārakaḥ | sarvvakārakatāyāśca tasya sarvvaṃjñatā punaḥ || 268 ||

[1.1.3.1.2,48]

asarvvajñasya karttṛtve darśane sarvvavit kathaṃ | tasmād dṛṣṭāntataḥ sidhyet tathā cet prekṣatākṣatiḥ || 269 ||

[1.1.3.1.2,49]

na cājñatā kulālādeḥ svakāryyesti vṛtheśvaraḥ | karmmaṃsāmarthyasiddhau ca nopayogaḥ kathaṃ kriyā || 270 ||

[1.1.3.1.2,50]

jānānopi kulālādiḥ preryamāṇo yadi kṣamaḥ | īśvaropi tathānyena preryaḥ syādaviśeṣataḥ || 271 ||

[1.1.3.1.2,51]

atha sarvvajñatāsiddhimātmanobhilaṣannasau | sarvvasya prerako jātastadetat kena gamyatāṃ || 272 ||

[1.1.3.1.2,52]

kiñca |

[1.1.3.1.2,53]

svayaṃ nirūpya yaḥ karttā tatrākāraka īśvaraḥ | īśvarādeva sarvvasya buddhirityapramāṇakaṃ || 273 ||

[1.1.3.1.2,54]

hetutvamupadeśāderupadeṣṭustadanyataḥ | upadeśa ityanāditvāt samāptaṃ sarvvamīhitaṃ || 274 ||

[1.1.3.1.2,55]

tasmāt sthitvā pravṛttānāmīśvarapreraṇaṃ kutaḥ | pradhānapuruṣādīnānnātaḥ karttṛtvaniścayaḥ || 275 ||

[1.1.3.1.2,56]

saṃsthānasaṅgatatvāditi cāyamapyahetuḥ | na hi saṃsthānaṃ sakalameva puruṣapūrvvakaṃ dṛṣṭaṃ | bījādikāraṇaviśeṣamātreṇāpi tasya dṛṣṭeḥ | vṛkṣādisaṃsthānavat | tatra yathā |

[1.1.3.1.2,57]

vṛkṣādīnāṃ hi saṃsthānamaciddhetusamanvayi | tathā ghaṭādi tadvat syāt pradhānādyapravarttitaṃ || 276 ||

[1.1.3.1.2,58]

yathā hi bījamutpannaṃ vṛkṣato vṛkṣakāraṇaṃ | tathā ghaṭopi mṛtpiṇḍād ghaṭāderapravarttitāt || 277 ||

[1.1.3.1.2,59]

kulālādiḥ punastasya sākṣī satatamiṣyate | śarīravarṇṇasaṃsthānamanyatastādṛgudbhavāt || 278 ||

[1.1.3.1.2,60]

na kulālādistasya saṃsthānāderjanakaḥ | na khalu bījavijātīyaṃ saṃsthānamutpādayituṃ vṛkṣasya suśikṣitopi cetanāvān samarthaḥ |

[1.1.3.1.2,61]

nanu na mṛtpiṇḍasya saṃsthānaṃ kulāla utpādayannupalabhyate | na | mṛtpiṇḍasyāpi tādṛśatvāt | tādṛgvarṇṇasaṃsthānarūpa eva mṛtpiṇḍaḥ | yathā vaṭabījaṃ vaṭavṛkṣavarṇṇasaṃsthānavat | tadapi kathamiti cet | atrocyate |

[1.1.3.1.2,62]

varṇṇasaṃsthānarūpatvaṃ bīje yadi na śaktitaḥ | kārye kutastadāyātaṃ bījahetorabhāvataḥ || 279 ||

[1.1.3.1.2,63]

īśvarastasya karttā ced bījāt kinna tadanyataḥ | iti pūrvvaṃ pratikṣiptaṃ hetustasyeśvaraḥ kathaṃ || 280 ||

[1.1.3.1.2,64]

bījakāraṇaṃ hi vṛkṣastadānīṃ bījakālakārye nāsti | tato na tasya saṃsthākāraṇatvaṃ | nāpīśvarasya | vijātīyavṛkṣakāraṇavījādasaṃbhāvādīśvarasya tatkāraṇatve kimiti na vijātīyabījādapi tad vṛkṣasaṃsthānaṃ | tasmācchaktirūpeṇa vidyamānameva vṛkṣabīje vṛkṣasaṃsthānamāvirbhavati | yathāndhakāravyavasthito bāladārakaḥ pradīpāt | tathā mṛtpiṇḍādapi saṃsthānamāvirbhaṃvati kulālāt | kulālasyāpi ghaṭādividhāne saṃsthānaṃ śaktirūpeṇa saṃsthitaṃ saṃsthānādeva | tataḥ kulālādiḥ puruṣaḥ sākṣibhūta evopabhoktā | na tasya vyāpāraḥ kaścit | tadapubhogecchayā tathā tathā śaktirūpasya pradhānasya pravṛtteḥ | tathā cāha |

[1.1.3.1.2,65]

puruṣopabhogasidhyarthaṃ pradhānasya pravarttanaṃ | sāmājikārthasiddhyarthaṃ naṭaraṅgakriyā yathā || 281 ||

[1.1.3.1.2,66]

tataśca buddhimatkāraṇaviparyayasya prasiddhiḥ | atha pratipuruṣamātmanāṃ bhedādapareṇa rāgādirahitenātmanā sarvveṣāmīśvareṇa bhavitavyaṃ | anyathā pratiniyatavarṇṇaṃsaṃsthānādayaḥ saṃsāripuruṣāṇāṃ kenopadarśitāḥ | yatropabhogecchyā pradhānasya pravṛttiḥ | uktamatra |

[1.1.3.1.2,67]

yathā sāmājikānāmanādyupadeśadarśanād didṛkṣā vinivṛtyarthaṃ naṭasya nāṭakaprayogaḥ tathā saṃsāripuruṣāṇamapi |

[1.1.3.1.2,68]

kṣīrasya kathamajñātvā vatsavṛddhyai pravarttanaṃ | tathedamapi kiṃ neṣṭaṃ pradhānasya pravarttanaṃ || 282 ||

[1.1.3.1.2,69]

tasmāt paryaṃvasāne sukhādyarthitarūpatādarśanāt sukhādirūpeṇa sakalasya kāraṇena bhavitavyaṃ | tāvatā parisamāptamiti neśvarasiddhiḥ | ayuktañcaiṃtat |

[1.1.3.1.2,70]

aprekṣāpūrvakatvasya padārtheṣūpalabdhitaḥ | acetanatvantaddheṃtoriti yuktividāṃ nayaḥ || 283 ||

[1.1.3.1.2,71]

aprekṣāvatpadārthānāṃ kāraṇaṃ na na yuktimat | chāgādīnāṃ purīṣādervarttulīkaraṇena kiṃ || 284 ||

{1.1.3.2}

<2—pradhānakāraṇatānirāsaḥ>

[1.1.3.2,1]

pradhānameva tarhi kāraṇaṃ bhaviṣyatīti sāṃkhyāḥ |

[1.1.3.2,2]

atredamucyate |

[1.1.3.2,3]

anvayaścet sukhādīnāṃ vastutvāccetanatvataḥ | puruṣāṇāṃ tatastattvaṃ kāraṇaṃ na kimiṣyate || 285 ||

[1.1.3.2,4]

natu varṇṇādi saṃsthānaṃ pradhānasyāsti bhāvikaṃ | varṇṇādi kāryakaraṇaṃ pradhānasya mataṃ kathaṃ || 286 ||

[1.1.3.2,5]

athāpi śaktirūpeṇa sarvvamatropagamyate | sarvvaśaktyātmakaṃ vastu pradhānamiti kathyate || 287 ||

[1.1.3.2,6]

tasyādṛṣṭasya tādṛk ca kāraṇatvānumānavat | kārya hi kāryāntarataḥ kāryatvādanyakāryavat || 288 ||

[1.1.3.2,7]

na khalu kāraṇamakāraṇamupalabhyate | tata upalabdharūpānusaraṇenaiva kāraṇakalpanā |

[1.1.3.2,8]

atha bhedānāmanvayādanvayinā kenacit tadrūpeṇa kāraṇena bhavitavyaṃ | kāraṇasya tu na kenacidanvaya iti kathamanvayasyāparaṃ kāraṇaṃ | ghaṭaśarāvādīnāṃ hi bhede mṛdrūpānvayādekamṛtpiṇḍapūrvvaṃkatā | na tu mṛtpiṇḍasyāparamṛtpiṇḍapūrvvakataikatvānmṛtpiṇḍasya | mṛtpiṇḍadaṇḍādīnāmapyaparamekaṃ yāvadekamevāntenvayi |

[1.1.3.2,9]

tadapyasat | uktaṃ sattvādīnāṃ puruṣāṇāñcāparaṃ kāraṇaṃ prāptaṃ | bhavatu tarhyekameva kimapi kāraṇaṃ |

[1.1.3.2,10]

tadapyasat |

[1.1.3.2,11]

triguṇādirūpatā tasya pradhānasya na sidhyati | vastutvenānvayād vastu kāraṇaṃ kimapīkṣyatāṃ || 289 ||

[1.1.3.2,12]

vastu vastvityanvayāt kāryāṇāṃ vasturūpatā kāraṇasya | na ca mṛdādirūpādaparā vasturūpatā | tatomṛdādirūpataiva kāraṇasya prāptā | tathā sati sarvvātmakaṃ pradhānamiti prāptaṃ |

[1.1.3.2,13]

naitadasti |

[1.1.3.2,14]

kāraṇānugataṃ kāryaṃ svarūpeṇa na sarvvathā | anyathābhūtavahnayāderdhūmādirdṛśyatenyathā || 290 ||

[1.1.3.2,15]

kāraṇaṃ hi tat tasya yadyadanvayavyatirekāvanuvarttate na tu tadrūpaṃ | tathā ca vahnerdhūmo meghādibhyo jalamiti | tatra nāsti sarūpateti na kāryakāraṇabhāvaḥ syāt |

[1.1.3.2,16]

atha tatrāpyasti sarūpaṃ kimapi kāraṇaṃ tathābhūtakāryatvādevānumīyatāṃ | anumīyatāṃ yadi sārūpyeṇa kāryakāraṇabhāvasya pratibandhosti | na cāsti vyāpterabhāvāt | yena vyabhicārastasyāpi pakṣīkaraṇamiti cet | evantarhi na kiñicadanaikāntikaṃ nāma syāt | yena yena vyabhicārastameva pakṣīkuryāditi | tasmādanavasthāprasaṅgādasadetat |

{1.1.3.3}

<3. na karmakāraṇatā>

[1.1.3.3,1]

athāpyucyate |

[1.1.3.3,2]

karmmaṇāṃ pariṇāmoyamiti siddhamidaṃ kutaḥ | anvayavyatirekitvaṃ karmmaṃṇopi na vidyate || 291 ||

[1.1.3.3,3]

na khalu karmmāpi śubhāśubhādikamasya jagato vaicitryasya kāraṇamiti jñāyate | āstāntāvadetadityanyaducyate | yaduktaṃ rāgādimānapi sakalaśaktiyukto bhaviṣyati | tataḥ krīḍādyarthaṃ jagadvaicitryakaraṇaṃ |

[1.1.3.3,4]

tatrocyate |

[1.1.3.3,5]

ajñānāṃ rāgiṇāṃ krīḍārasaḥ śuddhātmanāṃ nahi | kiciṃnmātraviśuddhyāpi nāryaḥ krīḍāsu varttate || 292 ||

[1.1.3.3,6]

narakādibhayādanyo nāryaḥ krīḍāsu varttate | tasya tvetad bhayaṃ nāsti kasmāt tābhyo nivarttate || 293 ||

[1.1.3.3,7]

rāgādibhyo yadā duḥkhaṃ narakādiṣu varttate | tasya tannāsti kenedaṃ bhavataḥ suhṛdocyate || 294 ||

[1.1.3.3,8]

bhāvanātaḥ samudbhūtā vāsīcandanakalpanā | narakādibhayaṃ duḥkhanna bādhata iti sthitiḥ || 295 ||

[1.1.3.3,9]

evameva tadudbhūtamiti yuktamidanna ca | svābhāvikatve tattasya jagat svābhāvikaṃ bhavet || 296 ||

[1.1.3.3,10]

tasyaivaikasya tadidaṃ vyaktamīśvara ceṣṭitaṃ |

[1.1.3.3,11]

kiṃca |

[1.1.3.3,12]

īśvarādīśvaratvasya prāptistasyāpi sānyataḥ | tadanyasyāpi sānyasmānna svābhāvika īśvaraḥ || 297 ||

[1.1.3.3,13]

utkarṣosti guṇānāṃ cet śakrabrahmatvasambhave | īśvaratvamapi prāptaṃ nāsti nittyeśvarasthitiḥ || 298 ||

[1.1.3.3,14]

athaitadapi nāstyeva saṃsārī neśvarastataḥ | atra yasya pratikṣepastasyānyatrāpi kā kṣamā || 299 ||

[1.1.3.3,15]

yo hi grāmameva muṣṇāti sādhujanasamavāye tasyāraṇye trāṇāsambhavini kā kṣamā | tathā yastāratamyasambhavinyāmavasthāyāṃ tadanugamane prakarṣasambhavaṃ pratyācakṣīta | tasya niranugame vastuni na pratikṣepa iti ka evaṃ pratyeti | tasmāt |

[1.1.3.3,16]

saṃsthānasaṅgamād bhāvāḥ kṛtā kartreti sidhyati | ahetuguṇayuktasya kuta eva tu siddhatā || 300 ||

{1.1.3.4}

<4. na paramāṇvādikāraṇatā>

[1.1.3.4,1]

guṇatāratamyadarśaṃnādabhiyogaviśeṣāt sāmarthyasambhavaḥ prāgasamarthānāmapi pakṣāditi yuktametat | atyantavilakṣaṇasya tu svabhāvasiddhasāmarthyātmanonugamarahitasya sādhanāsambhava eva |

[1.1.3.4,2]

kiṃca |

[1.1.3.4,3]

saṃsthānaṃ hi nāmedaṃ vastuvṛttena siddhimat | bhrāntimātrasya sadbhāvāt paramāṇava eva te || 301 ||

[1.1.3.4,4]

na khalu paramāṇubhyo vyatiricyamānaśarīraṃ dravyāśritamasti | paramāṇava eva kevalāstato vaidharmyeṇa paramāṇava iti kathamucyate |

[1.1.3.4,5]

atha lokapratītimātravyavasthāpitaṃ tadupādīyate | tadapyayuktaṃ | kalpanāracitamātrasyāsādhanatvāt | atha paramāṇava eva tena rūpeṇocyante | tathā sati paramāṇavopi kāryā eva | tataḥ kāryaṃtvādevetyayameva heturupanyāsārhaḥ | atha tatrābhūta bhrāntijanakāḥ paramāṇava eva tathocyante | evantarhi |

[1.1.3.4,6]

paramāṇavaḥ svarūpeṇāvabhāsante yadi bhāvataḥ | īśvarasya kathaṃ buddhiḥ saṃsthānakaraṇaṃ mama || 302 ||

[1.1.3.4,7]

nirūpya karaṇantasya yadi nāstīti bhaṇyate | sarvvajñatā kathantasya nirūpya karaṇe sati || 303 ||

[1.1.3.4,8]

paropagamanenātha saṃsthānasya nirūpaṇaṃ | svayamapratipannasya paropagamanaṃ kutaḥ || 304 ||

[1.1.3.4,9]

athāvayavisadbhāvādidamuttaramucyate | nirūpayiṣyate paścādetadatyantadurghaṭaṃ || 305 ||

[1.1.3.4,10]

athavā dṛṣṭānte saṃśayaḥ | tenaiveśvareṇa saṃśayo'naikāntikatā saṃsthānasyāsiddhatvāt | svarūpamevārthakriyākārihetutvenopādīyate | tacca tathā svarūpamīśvarasyāpīti tenaivānaikāntaḥ | na hi sa īśvaraḥ sthitvā sthitvā pravarttate arthakriyākārī vānyena preryamāṇaḥ | athāsau svayameva śaktastataḥ pareṇa na preryate | kulālādayopi yatra śaktāḥ pareṇa preryanta ityayuktameva | te'samarthā eveti cet | dṛṣṭasya samarthatvena kathamasāmarthyaṃ | tasyāpi tarhi dṛṣṭasyānumānena samarthatāsti | anumānenāparānumāne na kulālasya sāmarthyaṃ kevalasyeti cedīśvarasya apareśvarānumānamityanavasthā |

[1.1.3.4,11]

kiṃca |

[1.1.3.4,12]

saṃsthānaṃ paramāṇūnāṃ nāstītyetat kuto mataṃ | tattvādeveti cedetat kutastattvaṃ pratīyatāṃ || 306 ||

[1.1.3.4,13]

nahi paramāṇūnāṃ paramāṇutvamevaṃvidhamavagataṃ yena saṃsthānābhāvaḥ |

[1.1.3.4,14]

athaivamucyate | yat sthūlaṃ tadavayavopacayapūrvvakaṃ yathānekavindusamāhārarūpo jalasaṃghātaḥ | dvyaṇukaparyantaṃ ca sthūlantatonekasaṃghātarūpamiti paramāṇusiddhiḥ |

[1.1.3.4,15]

tadapyasat |

[1.1.3.4,16]

aṣṭāṇukāt paraṃ rūpamastīti kuto gatiḥ |
etadaṣṭāṇukaṃ rūpamanyathā veti kā pramā || 307 ||

[1.1.3.4,17]

dṛṣṭatve paramāṇūnāṃ tatsaṃkhyā syād viniścitā | atha sthūlaṃ tadatyantaṃ tena tad dvyaṇukaṃna hi || 308 ||

[1.1.3.4,18]

dvyaṇukādi yadā'dṛṣṭaṃ kimapekṣyāsya pīnatā | anumīyamānāpekṣā cedanavasthā prasajyate || 309 ||

[1.1.3.4,19]

anumīyamānasāpekṣā sarvvasya sthūlatā bhavet | athāpi dṛśyaṃ yad rūpaṃ paryanteṇurasau mataḥ || 310 ||

[1.1.3.4,20]

varttulatvādisaṃsthānaṃ tasya kiṃ nopalabhyate | paramāṇurna siddhaścat kutovayavisambhavaḥ || 311 ||

[1.1.3.4,21]

siddhiśced paramāṇūnāṃ kutovayavisambhavaḥ | ekadeśena saṃsarggaḥ paramāṇurasau kathaṃ || 312 ||

[1.1.3.4,22]

ekadeśena saṃsargge sarvvasyaivopalabhyate | tataḥ saṃsaggasadbhāvāt nāṇuḥ sthūlapadārthavat || 313 ||

[1.1.3.4,23]

athāpi syāt | dvayoḥparamāṇvoḥ saṃyoga upajāyate padārthāntaraṃ na tu saṃsparśaḥ sarvvātmanaikadeśena vā |

[1.1.3.4,24]

tadapyasat |

[1.1.3.4,25]

asaṃsarggepi saṃyogo yadi kutaḥ sa eva saḥ | kathamekaghanākārāḥ paramāṇuṣu saṃvidaḥ || 314 ||

[1.1.3.4,26]

athānyovayavī tatra tatraikākāratā dhiyāṃ | nittyatvāt paramāṇūnāṃ sāntarāṇāṃ dṛśirbhavet || 315 ||

[1.1.3.4,27]

yadi nāmāsmadādīnāmadṛśyāḥ paramāṇavaḥ | īśvarasyākṣadṛśyatvanteṣāṃ naiva hi sambhavi || 316 ||

[1.1.3.4,28]

athadvayamasau paśyet samavāyaḥ kathambhavet | bhrāntataiva janasya syāt tathā satyanyathekṣaṇāt || 317 ||

[1.1.3.4,29]

avayavasaṃyogapūrvvakañca sthūlamiti kuta etat | yadi nāma mṛtpiṇḍādāvupalabdhamaṅakurādau tu nopalabhyata eva | tathā hi |

[1.1.3.4,30]

vaṭasya bījamatyalpaṃ tatkāryaṃmatipīvaraṃ | tatrāvayavasaṃyogaḥ prāgabhāve kathaṃ bhavet || 318 ||

[1.1.3.4,31]

vidyamānānāmevāvayavānāṃ saṃyoga iti samayaḥ | na ca sthūlarūpakāṇḍādeḥ prāk tadavayavānāmupalambhastataḥ kathaṃ saṃyogaḥ | kutaścāvayavīti sakalamandhakāranarttanaṃ |

[1.1.3.4,32]

athākāśadeśavyāpitaḥ paramāṇavo dṛṣṭasahāyāḥ sañcīyante |

[1.1.3.4,33]

tadayuktaṃ |

[1.1.3.4,34]

sañcīyante sthitāḥ santaḥ kimapūrvvodayastataḥ | kāraṇāditi sarvveṣāmatra saṃdeha eva naḥ || 319 ||

[1.1.3.4,35]

athādṛṣṭopi dṛṣṭāntādastītyeva pratīyate | pradīpadṛṣṭāntabalāt sāṃkhyadarśanamāgataṃ || 320 ||

[1.1.3.4,36]

tata eveśvaraḥ karttetyetad dūrataraṃ gataṃ | vyañjakaśca pradīpādiracetanatayā gataḥ || 321 ||

[1.1.3.4,37]

acetanād vyaktiriti kathamīśvarasādhanaṃ | cetanādhiṣṭhitaḥ sopītyatra prākkṛtamuttaraṃ || 322 ||

[1.1.3.4,38]

tasmād yato yato yad yat tattadastu tatastataḥ | kiñciccetanataḥkiñcidanyataśceti niścayaḥ || 323 ||

[1.1.3.4,39]

pītamapyanyathā śuklaṃ vastutvādanyaśuklavat | pratyakṣabādhato neti sotra neti kuto matiḥ || 324 ||

[1.1.3.4,40]

mama nāstīti naivāsau tavādṛṣṭirnahi pramā | tavādṛṣṭiḥ pramāṇañcedīśvaro neti gamyatāṃ || 325 ||

[1.1.3.4,41]

tavāpramā sā dṛṣṭiścedīśvaro neti gamyatāṃ |

[1.1.3.4,42]

api ca | na kāryamityeva saṃsthānamityeva vastvityevābhimatakāraṇamanumāpayati | na khalu puruṣecchayā hetavaḥ sādhyasādhanāya pravarttante | anyatheśvaraviparyayopi syāt tasyāpi siddhiprasaṅagāt | tataḥ na kiñcit kasyacinna sidhyeta | api tu yādṛśād yathā yadupalabhyate tādṛśamevānumāpayatītyāha |

[1.1.3.4,43]

siddhaṃ yādṛgadhiṣṭhātṛbhāvābhāvānuvṛttimat | sanniveśādi tad yuktaṃ tasmād yadanumīyate || 11 ||

[1.1.3.4,44]

yādṛgadhiṣṭhāturbhāvābhāvādanuvṛttikāri dṛṣṭaṃ | yādṛśo vādhiṣṭhāturbhāvābhāvānuvarttamānaṃ yadupalabdhaṃ tādṛśāttu tadevānumīyata iti yuktaṃ | sanniveśādi | sanniveśo vastutvaṃ sthitvā pravṛttirvvā | yādṛśī yādṛśādupalabdhā tādṛśyāstādṛgadhiṣṭhātranumānamupapannaṃ nānyathetyāha |

[1.1.3.4,45]

vastubhede prasiddhasya śabdasāmyādabhedinaḥ | na yuktānumitiḥ pāṇḍudravyādivaddhutāśane || 12 ||

[1.1.3.4,46]

yadi hi saṃsthānabhedaṃ parityajya saṃsthānaśabdamātravācyaṃ karttṛviśeṣānugamaṃ nirasya heturupādīyate vastutvamātraṃ vā tadā yuktānumitiḥ | syātpāṇḍudravyādiva vahnau | tatra hi pāṇḍuviśeṣovadhāraṇīyo yo dhūmagataḥ | dhūmādeva tadanumānaṃ tarhi kiṃ pāṇḍutayā |

[1.1.3.4,48]

atrocyate |

[1.1.3.4,49]

viśiṣṭameva pāṇḍutvaṃ dhūma ityabhidhīyate | vyatiriktanna dhūmatve pāṇḍutvasya viśeṣaṇaṃ || 326 ||

[1.1.3.4,50]

dhūmagatapāṇḍutvāditi kothaṃ | agnyanvayavyatirekānu vidhānameva kathamavagantavyam | atrāpi dhūmatvamagnyavinābhāvīti kāryakāraṇabhāvasya grahaṇenānumā bhavet | tathā ca sutarāmīśo na siddhimadhigacchatīti lābhamicchato mūlasyāpi nāśaḥ | tasmād vastubhede dṛṣṭānte yo dṛṣṭo vastubhedaḥ saṃsthānaviśeṣe ghaṭādau puruṣādhiṣṭhānaviśeṣastasya śabdasāmyādabhedavato na yuktānumitiḥ | tatheśvarasyāpītyekānta eṣaḥ |

[1.1.3.4,51]

athāpi syād | yadi pāṇḍutvād viśeṣarahitādanumānaṃ pravarttayemahi tataḥ pratyakṣabādhā syāt na sarvvasya tu pāṇḍutāyāmagnisaṃsarggaḥ pratyakṣato viparyayasya darśanāt | īśvarānumāne tu bādheta tadanumānaṃ |

[1.1.3.4,52]

naitadasti |

[1.1.3.4,53]

na na bādhyata ityevamanumānaṃ pravarttate | sambandhadarśanāt tasya pravarttanamitīritaṃ || 327 ||

[1.1.3.4,54]

anyathā kumbhakāreṇa mṛdvikārasya kasyacit | ghaṭādeḥ karaṇāt sidhyed valmīkasyāpi tatkṛtiḥ || 13 ||

[1.1.3.4,55]

na khalu valmīkasya kumbhakārakaraṇenumāne bādhakamasti | na na darśanameva bādhakaṃ | yadi kumbhakāraḥ karttā bhavedupalabhyeta | īśvarepi kimanupalambhaḥ | nanvevamadṛṣṭaṃ karmmāpi na kalpanīyaṃ | tatkimidānīṃ śuṣiramityeva jānupraveśaḥ | atha karmmāpi parikalpyāpara īśaḥ parikalpyate | tatastato'nyopītyevamanavasthā | kiñca —

[1.1.3.4,56]

kumbhakāropi tatkārye kimadṛṣṭo na kalpyate | kaṣṭakalpanametat kimīśvarepi na sambhavi || 328 ||

[1.1.3.4,57]

atha daṇḍamṛtpiṇḍacakrakaraprakramānugamo na valmīka upalabhyate | yadi tarhi mahatīyaṃ bhavataḥ sūkṣmekṣikā | tadā parvvatādiṣvapyaniyatasaṃsthāneṣu na prekṣāvadvṛttirupalabhyate ityeṣāmapi kriyā na kimarddhajaratīyamālambate |

[1.1.3.4,58]

atha pṛthivīdhāraṇamātrakaraṇe parvvatāderupayogaḥ | kintatra parvvatādiṣu ghaṭitasaṃsthāneneti | ebaṃ taddhi |

[1.1.3.4,59]

upayogaṃ vinā bhūbhṛt saṃsthānaṃ kriyate'nyathā | kiṃ vā na puruṣastatra hetustena virūpatā || 329 ||

[1.1.3.4,60]

kimupayogābhāvāt puruṣakarttṛtvepi saṃsthānamatiśobhanaṃ na jāyate puruṣo vā na kartteti saṃdeha eva |

[1.1.3.4,61]

nanveṣa doṣaḥ kāryasamaḥ | tathā hi | "prayatnakāryānekatvāt kāryasamaḥ |" prayatnānāntarīyakatvāt kāryaḥ śabda iti | prayatnāntaraṃ vyaktirapi dṛṣṭā iti na kāryaḥ śabda iti | tathātrāpi saṃsthānamatyakāryamapi dṛṣṭamiti |

[1.1.3.4,62]

tadapyasat |

[1.1.3.4,63]

sādhyenānugamāt kārye sāmānyenāpi sādhane | sambandhibhedād bhedoktidoṣaḥ kāryasamo mataḥ || 14 ||

[1.1.3.4,64]

sādhyena hi kāryatvādinā sāmānyenāpi sādhane sādhanaviṣaye ukto yo doṣaḥ sa kāryasamo mataḥ | kāryasamajātirūpaḥ | kīdṛśo doṣaḥ | bhedoktidoṣaḥ | bhedasyoktirupakṣepaḥ | kāryatvannāma kimabhivyaktigatamupādīyate kiṃ votpattigatamiti | sambandhibhedād yo bhedoktidoṣaḥ sa kāryasamaḥ | tatrāpi yadyanaikāntikamudbhāvayati | prayatnādāvaraṇavigamādityevamapi na virodhīti | na jātyuttaraṃ | kintu sāmānyenāpi sādhanaṃ bhavati | yatobhivyaktirapi nittyasya viruddhaiva | tato jātyuttaramanyathā naikāntikodbhāvanaṃ sattyameva bhavet |

[1.1.3.4,65]

athātrottaraṃ | kāryānyatve prayatnāhetutvamanupalabdhikāraṇopapatteḥ |
prayatnakāryānyatvopapatteḥ syādetat sattvaṃśabde syāt | anupalabdhikāraṇasya vyavadhānāderupapatteḥ na ca śabdasya vyavadhānādikāraṇopapattiḥ | tena nāsya prayatnānantaramabhivyaktiḥ | yatra prayatnānantaramabhivyaktistatrānupalabdhikāraṇamupayujyate vyavadhānaṃ | vyavadhānāpohāccārthasyopalabdhirūpatadvilakṣaṇābhi vyaktirbhavati |

[1.1.3.4,66]

atrocyate |

[1.1.3.4,67]

śabdasyāpi na setyetat kathaṃ kasmāt pratīyate |

[1.1.3.4,68]

yadyabhivyaktisambandho nittyasyāpyupapattibhāk || 330 ||

[1.1.3.4,69]

athāpi syāt |

[1.1.3.4,70]

śabdasyānupalabdhatve vyavadhānādikāraṇaṃ | ghaṭādīnāmiva vyaktaṃ nekṣyate'taḥ prayatnajāḥ || 331 ||

[1.1.3.4,71]

tadapyasat |

[1.1.3.4,72]

vyavadhānādayaḥ santi śabdasyeṃtyapi kalpyatāṃ | pratyabhijñāyamānatvācchabdasya na vināśitā || 332 ||

[1.1.3.4,73]

ghaṭādayopi prāgupalabdhā vyavadhānāvasthāyāṃ na vinaṣṭā iti vyavadhānāpagame pratyabhijñānādeva pratīyaṃte | śabdopi pratyabhijñānāt tathaiva yuktaḥ | athānyenopalambhādevaṃ pratītirna pratyabhijñānāt svayaṃ sākṣāditi mahatī tattvadṛṣṭiḥ |

[1.1.3.4,74]

kiṃca |

[1.1.3.4,75]

pareṇāpi pratītaṃ tat pratyabhijñānatonyataḥ | na gamyate kathantasya parasmādapi nittyatā || 333 ||

[1.1.3.4,76]

tasmādatra prāgukta eva parihāraḥ | "sāmānyenāpi sādhane sambandhī"tyādi |

[1.1.3.4,77]

athavā |

[1.1.3.4,78]

"kāryatvānyatvaleśena yatsādhyāsiddhidarśanaṃ | tat kāryasamametat tu tridhā vaktrabhisandhitaḥ" || 334 ||

[1.1.3.4,79]

iti ācāryapraṇītaṃ kāryasamalakṣaṇamāśrityedamuktaṃ | akṣapādalakṣaṇantvayuktamegheti pratipāditaṃ vikalpasamaṃ tu "sādharmyepi viśeṣoktirvvikalpasamaṃ" | tadyathā pūrvvavad ghaṭasādharmyeṇānityatve kṛte satyāha | satyetasmin sādharmye kāryatvacākṣuṣatvādinā ghaṭa evānityo nānyaḥ |

[1.1.3.4,80]

nanu atrāpi kāryatvasaṃsthānatvādisāmānyena sādhanaṃ bhavati | viśeṣasambandhidvāraparikalpane kāryasamavacanataiva ghaṭaparvvatādisaṃsthānaparikalpanāt |

[1.1.3.4,81]

tadasattyaṃ |

[1.1.3.4,82]

saṃsthānāderna sāmānyaṃ buddhipūrvvakriyodbhavaḥ | anyatrāpyasya dṛṣṭatvād vṛkṣādāviti varṇṇataṃ || 335 ||

[1.1.3.4,83]

pratibaddhaviśeṣasya tyāgād yat sādhanaṃ kvacit | tadatyantamasambaddhamanittye kākakārṣ ṇyavat || 336 ||

[1.1.3.4,84]

atrāha paraḥ | yadi nāma buddhipūrvvakriyānvayo na dṛṣṭaḥ | sa eva sādhanaṃ saṃsthānāvirmābhūt | śabdavācyatānvayastu saṃsthānaṃ saṃsthānamityādirbhaviṣyati | tatastadabhinnalakṣaṇatvādekakāryatvasiddhiḥ |

[1.1.3.4,85]

asadetad | yataḥ |

[1.1.3.4,86]

kalpanāmātraracitādarthāsattivivarjitāt | dharmmāt tatsambhavinyarthe yatra tatra samīhitāt || 337 ||

[1.1.3.4,87]

jātyantare prasiddhasya śabdasāmānyadarśanāt | na yuktaṃ sādhanaṃ gotvācchaśādīnāṃ viṣāṇavat || (15)

[1.1.3.4,88]

śaśādivilakṣaṇo hi jātyantare prasiddho viṣāṇasambandhaḥ | sa kiṃ gauriti vajanābhedamātrādanumīyate |

[1.1.3.4,89]

arthābhedepi pāṇḍutvānnānumānamitīritaṃ | kiṃ punaryatra nārthopi śabdamātraṃ paraṃ samaṃ || 338 ||

[1.1.3.4,90]

arthasya tāvat sambhavati samīhitasādhyapratibaddhatā | tasyāpi sūkṣmekṣikāvadbhirasādhakatocyate | kiṃ punaḥ śabdasamānatāyā yasyāḥ sādhyasambandhagandhopi vidūrīkṛtaḥ | yataḥ |

[1.1.3.4,91]

vivakṣāparatantratvānna śabdāḥ santi kutra vā | tadbhāvādarthasiddhau tu sarvvaṃ sarvvasya sidhyati || (16)

[1.1.3.4,92]

kutra caite śabdā na santi vivakṣāyāḥ sarvvatrāpratighātāt | tataścedarthaḥ sādhyaḥ sidhyati | na kaścidarthasiddhivaidhuryamāsādayet | tasmādasatparogataṃ |

[1.1.3.4,93]

etena kāpilādīnāmacetanyādi cintitaṃ | anittyādeśca caitanyaṃ maraṇāt tvagapohataḥ || (17)

[1.1.3.4,94]

kāpilādīnāmapyacaitanyamitarad vā yataḥ siddhisaudhaśekharībhavati | tadarthatvābhāvācchavdamātrasāmyaracitameva | tathā hi |

[1.1.3.4,95]

anityatvaṃ na sāṃkhyasya prasiddhaṃ vastuvṛttitaḥ | tasyāvyaktiḥ padārthānāṃ na niranvayanāśitā || 339 ||

[1.1.3.4,96]

na khalu sata evānabhivyaktiranityatā bauddhasya prasiddhā | kā tarhi | niranvayanāśitā |

[1.1.3.4,97]

nanu na tirobhāvo vinaṣṭānabhivyakyostulya eva | koyaṃ tirobhāvaḥ | adṛśyātmatā |
nanu śaśaviṣāṇādīnāñca pradhānānāmanityaprāptiḥ | vidyamānasyāpyanittyateti cet | dṛśyātmanāyāṃ pradhānādīnāmapi syāt | dṛśyasyādṛśyātmatāprāptāvanityateti cet | keyaṃ dṛśyatā nāma | yadyarthasvarūpaṃ kathaṃ dṛśyasyādṛśyatā | tatparityāge vasturūpameva nāsti | atha vastunonyad dṛśyātmatvaṃ tathā tarhi tasyābhāvaḥ kathaṃ na niranvayavināśaḥ | na cānyasyābhāve'nyasya tirodhānaṃ | tasya vā sarvvadā pradhānatulyatvānnānityatvaṃ | tasmācchabdaparikalpanāmātrameva sādhanātkenopādīyate | tathā maraṇatvāt tvagapohataḥ | sarvvatvagapaharaṇe maraṇāditi maraṇaśabdapravṛttimātrakameva |

[1.1.3.4,98]

vijñānādinirodho hi maraṇaṃ bauddhabodhataḥ | asiddhaṃ yasya taruṣu vijñānaṃ tanmatistathā || 340 ||

[1.1.3.4,99]

yasya bauddhasya taruṣu vijānasandehastadādinirodharūpamaraṇamasaṃdigdhamiti kaḥ pratyeti | vijñānasya nirodho vijñānābhāve nāsti tathāyuṣaḥ |

[1.1.3.4,100]

"āyurjīvitamādhāra ūṣmavijñānayorhi yaḥ"
iti vacanāt | kathaṃ hi maraṇamamyupapannacaitanyamabhyupeyāt | tasmācchoṣamayaṃ maraṇamāha | tacca naikāntasādhanaṃ vijñānasya karddamādiṣvapi darśanāt | maraṇaśabdavṛttestadapi siddhameveti cet | uktamatra | "vivakṣāparatantratvādi"ti | athārthadarśanāyātātra vivakṣā tatoyamadoṣaḥ |

[1.1.3.4,101]

maraṇasiddhau tacchabdaḥ pratibaddhaḥ prasidhyati | pratibandhe ca śabdasya tato maraṇasiddhatā || 341 ||

[1.1.3.4,102]

śabdād vijñānādinirodhalakṣaṇamaraṇasiddhiḥ tathābhūtamaraṇadarśanāyātatve | tayā bhūtamaraṇadarśanāyātatvañca maraṇasiddhāvitītaretarāśrayadoṣaḥ |

[1.1.3.4,103]

atha nittyaḥ śabdārthasambandhaḥ | tathā sati vāgādīnāmapi viṣāṇitā | athānya eva vāgādiṣu gośabdaḥ sa na pratibaddha eva viṣāṇaviṣāṇitve maraṇaśabdo hi tarhi nāpara iti kimatra bhavataḥ pramāṇaṃ | tannānityatvādisādhanasya sādhanaṃ | tathā sthitvā pravṛttāderiti na sādhyasiddhiḥ |

[1.1.3.4,104]

yadi tarhi viśeṣaparikalpanena sādhanasyāsādhanatā | saṃsthānādera nityādeśca | anyasyāpi kṛtakatvāderasādhanameva paravādyapekṣayā sarvvamevāprasiddhaṃ vikalpanena ca | tathāhi |

[1.1.3.4,105]

ākāśaguṇaḥ śabdadharmmo'siddhaḥ paraṃprati | sādhyadṛṣṭāntadharmmasya parasparamasiddhatā || 342 ||

[1.1.3.4,106]

tadapyasat |

[1.1.3.4,107]

āgamād vyomadharmmatvaṃ vācakaṃ naiva kasyacit | viśeṣakalpanāyāntu hetureva vihīyate || 343 ||

[1.1.3.4,108]

tasmād |

[1.1.3.4,109]

vastusvarūpe'siddheyaṃ nyāyaḥ siddhe viśeṣaṇaṃ | abādhakamasiddhāvapyākāśāśrayavad dhvaneḥ || 18 ||

[1.1.3.4,110]

āgamaprasiddho hi śabdasyākāśaguṇatve'siddhopi śabdaḥ svarūpeṇa dharmmitayā prasiddha eva iti dharmmāsiddheḥ | tathā viśeṣaparikalpanāyāmapi na heturasiddhadharmmisambandho naikāntikovā'sādhāraṇatayā | dharmmī hi pramāṇasiddha iti na viśeṣaṇāprasiddhāvasiddhaḥ | nāpi viśeṣaparikalpanā kvāpyupayoginīti | na hi tatrāvaśyaṃ viśeṣaparigrahaḥ | tathā hi |

[1.1.3.4,111]

anityatākāryatayoḥ sāmānyamupayogavata | viśeṣasya prasiddhistu na kenacidapīṣyate || 344 ||

[1.1.3.4,112]

hetvanantarabhāvitvaṃ tadantaranāśitā | na śabdaghaṭayorasti viśeṣaṇasamanvitā || 345 ||

[1.1.3.4,113]

na khalu pūrvvāparasvarūpaviviktāyāḥ kvāpyasti viśeṣaḥ | na caiva deśastaṃ viśeṣī karoti | tadekaparāmarśaviṣayatvāt | tadasat vikalpanaṃ | saṃsthānādi tu tatpratibaddhamasiddhameva | śeṣaḥ prāgevoktaḥ | saṃsthānaśabdamātrakantvasādhakameva | yataḥ |

[1.1.3.4,114]

asiddhāvapi śabdasya siddhe vastuni sidhyati | aulūkyasya yathā bauddhenoktaṃ maurttyādi sādhanaṃ || 16 ||

[1.1.3.4,115]

mūrttatvādanityāḥ paramāṇava iti vaiśeṣikaṃ prati bauddhena sādhanamuktaṃ | na cātra śabdaḥ parasparābhimate viṣaye prasiddhaḥ | asarvvagatadravyaparimāṇasya mūrttiśabdavācyatcāt | sparśayogaśca mūrttiriti saugatāḥ | tadayameva śabdaḥ parasparābhimate viṣaye yadi nāma na siddhastāpi tadabhimatasyārthasyobhayorapi siddhatvādasiddhāvapi śabdasya siddhe vastuni bauddhasyābhimate dvayorapi sidhyatyabhimataḥ sādhyorthaḥ |

[1.1.3.4,116]

nanu yathā vastuno 'vyabhicāritve siddhatve vā sidhyati sādhyaṃ | tathā śabdepyevameva konayorvviśeṣaḥ | na |

[1.1.3.4,117]

tasyaiva vyabhicārādau śabdepyavyabhicāriṇī | doṣavat sādhanaṃ jñeyaṃ vastuno vastusiddhitaḥ || 20 ||

[1.1.3.4,118]

na hi yathā śabdāsiddhāvapi vastubalāt sādhyasiddhiḥ | tathā vastvasiddhāvapi śabdabalāt sādhyasiddhiḥ | api tu tasyaiva vastuno vyabhicāro'siddhau virodhe ca doṣavat sādhanaṃ jñeyamavyabhicāriṇyapi śabde | na tāvad vastuno vyabhicārādau śabdasyāvyabhicāritā sambhavati |

[1.1.3.4,119]

abhyupagamyāpi tūcyate | bhavatvavyābhicārī śabdastathāpi doṣavat sādhanaṃ | kuto vastuno vastu sidhyati na śabdāt |

[1.1.3.4,120]

nanu yadi na sādhyāvyabhicārī śabdastathā sati śabdāt sādhyasiddhiḥ | atha tataḥ sādhyasiddhiḥ kathamavyabhicārī śabdaḥ | etadanena darśayati | vastupratipādanadvāreṇa śabdaḥ sādhyasiddhāvupayogī na tu sākṣāt | tataḥ śabdasyāvyabhicāravāñchāyāmapi nārthaparityāgāt sādhyasādhane sāmarthyaṃ | tasmādarthagataiva cintopayogavatī | vastuvyabhicāretaranirūpaṇantu paścād bhaviṣyati |
tasmānnārtharūpo heturasti yata īśvarasiddhirato'nityatvepyapramāṇatetisiddhaṃ |

[1.1.3.4,121]

tathā nittyepi |

[1.1.3.4,122]

na cākāśādīnāmīśvarasya ca nityatayā kāraṇatvākāraṇatvavibhāgaḥ | tathā hi |

[1.1.3.4,123]

yathā tat kāraṇaṃ vastu tathaiva tadakāraṇaṃ | yadā tat kāraṇaṃ kena mataṃ neṣṭamakāraṇaṃ || 22 ||

[1.1.3.4,124]

vyāpi tvaikatvādayo dharmmā yatheśvarasya tathākāśādīnāmapi | tataḥ samānatvepīśvaraḥ kāraṇamakāraṇamākāśādikamiti kuto vibhāgaḥ | atha tasya jñānena cikīrṣālakṣaṇena sambandhādevamucyate | tadapyasat | tatrāpi samānatvāt | kiṃca |

[1.1.3.4,125]

cikīrṣāmātrakeṇaiva na kāraṇamitīkṣyate | kākatālīyametat kimathavā kāraṇantathā || 346 ||

[1.1.3.4,126]

yadi karmmādini...karaṇaṃ kāraṇambhavet | anyathā kāraṇaṃ sarvvaṃ sarvvasya na kimiṣtate || 347 ||

[1.1.3.4,127]

athavā yadā sargāt prāk tadakāraṇaṃ | tathā sarggāvasthāyāmaviśeṣābhāvādakāraṇameva | sakalarāgādi nirmuktasyaudāsīnyameva yuktaṃ | lokakarmmādhipatyādaudāsīnyaṃ na labhata eveti cet | na |

[1.1.3.4,128]

anyakarmmaparatantratayā'sāvīśvaraḥ kathamīśvara eva |

[1.1.3.4,129]

tatkṛpākramato'tha viśeṣo nārakādiracanādakṛpaḥ kiṃ || 348 ||

[1.1.3.4,130]

karmmaiva lokasya tatheti tatkṛd aśaktirasminniti nāryatāsya |

[1.1.3.4,131]

āryasya karttuṃ yadi sādhvaśaktirasādhukṛtyaṃ kimasau vidhātā || 349 ||

[1.1.3.4,132]

upekṣaiva sādhūnāṃ yuktā'sādhau kriyākrame | na kṣatakṣāranikṣepaḥ sādhūnāṃ sādhu ceṣṭitaṃ || 350 ||

[1.1.3.4,133]

athaivambhūta evāyaṃ kramastamevāsau prakāśayati ceṣṭate ca tatkaraṇāya | evambhūta eva mama svabhāvaḥ | na nivārayituṃ mayā śakyaḥ | tatra lokairyathāyogaṃ viharttavyaṃ |

[1.1.3.4,134]

ātmanyapi vaśī nāsāviti sa sphuṭamīśvaraḥ |

[1.1.3.4,135]

svakarmmocitaceṣṭasya na lokasya kimīśatā || 351 ||

[1.1.3.4,136]

īśvaratveritaḥ sopi yadyanyonyasaṃśrayaḥ | ekasyāpi na sadbhāvastathā satyupapattimān || 352 ||

[1.1.3.4,137]

īśvarasya yadi nāsti na śaktiḥ sādhu karmmavidhireva janaḥ syāt |

[1.1.3.4,138]

sa svatantracarito yadi lokaḥ karmmavāda iha śasta udagraḥ || 353 ||

[1.1.3.4,139]

athāpi syād | īśvarasyāpi kadācid kāraṇatvambhaviṣyati yadyapi nāmāsmadādibhirattvadarśibhirna jñāyate | evantarhi |

[1.1.3.4,140]

tattvadarśyeva tadvittyai jñāvavyastasyacāparaḥ | jñātā syādanavasthānādanekeśvarasambhavaḥ || 354 ||

[1.1.3.4,141]

asmadādibhistu |

[1.1.3.4,142]

śastrauṣadhābhisambandhāccaitrasya vraṇarohaṇe | asambaddhasya kiṃ sthāṇoḥ kāraṇatvaṃ na kalpyate || (23)

[1.1.3.4,143]

atha sthāṇornāsti vyāpāra ityakāraṇatvamasambandhāt | sthāṇorapi kadācidasti vyāpāraḥ | sa tvasmābhirnopalakṣyate'tatvadarśanaiḥ |

[1.1.3.4,144]

anupalakṣaṇādeva tarhi nāsti sthāṇorvyāpāraḥ | evantarhi |

[1.1.3.4,145]

svabhāvabhedena vinā vyāpāropi na yujyate | nittyasyāvyatirekitvāt sāmarthyañca duranvayaṃ || (24)

[1.1.3.4,146]

nityasya prabandhanityatavānyathā vā svabhāvabhedena vinā kāryasyeśvarasya vyāpāropyupalakṣitaḥ kathaṃ yuktaḥ | īśvarasyāpītyapi śabdo bhinnakramaḥ | yathā kulālādikṛto viśeṣaḥ |

[1.1.3.4,147]

tatheśvarakṛtopi syāt sāmarthyaparikalpanā | nityasya cāvyatirekitvāt sāmarthyaṃ duranvayaṃ || 355 ||

[1.1.3.4,148]

sadā sthānavyāpakatvena vyatirekābhāvataḥ |

[1.1.3.4,149]

yeṣu satsu bhavatyeva yat tebhyo'nyasya kalpane | taddhetutvena hetūnāṃ sarvveṣāmanavasthitiḥ || (25)

[1.1.3.4,150]

dṛṣṭakulālādiṣu karmmaṇi ca sati bhavatyeva samīhitaṃ | tathāpyanyasya tatra kalpana sarvveṣāmekakāryāṇāṃ hetūnāmanavasthitiḥ paryavasānaṃ na syāt |

[1.1.3.4,151]

na khalu niranugamakalpanāvatārānugatau tadaparo vyāghātaḥ | athavā anavasthitasya cirantanasya tasyaiva sthitirhetūnāmevamapi sa eva heturiti vyarthakamaparaṃ karmeti syāt |

[1.1.3.4,152]

yathā tarhi pṛthivī kāraṇamaṅakurādeḥ sadā sthāyinī tatheśvaropīti | na ca pṛthivyādīnāmādirupalabhyate |

[1.1.3.4,153]

atra parihāraḥ |

[1.1.3.4,154]

svabhāvapariṇāmena heturaṃkurajanmani | bhūmyādistasya saṃskāre tadviśeṣasya darśanāt || (26)

[1.1.3.4,155]

sīravyāpārādiviśeṣavikṛtisamanvayānugamo hi dṛśyate yavādiprasavānāmiti pṛthivyādikāraṇatvaparikalpanā |

[1.1.3.4,156]

punarapi codyaparihārau |

[1.1.3.4,157]

yathā viśeṣeṇa vinā viṣayendriyasaṃhatiḥ | buddherhetustathedaṃ cenna tatrāpi viśeṣataḥ || 27 ||

[1.1.3.4,158]

pṛthakpṛthagaśaktānāṃ santānātiśaye'sati | saṃhatāvapyasāmarthyaṃ syāt siddhotiśayastataḥ || 28 ||

[1.1.3.4,159]

cakṣurādau hi kāraṇatvaṃ kāryarūpaviśeṣādavasīyate | kāryaṃ hi vijñānaṃ rūpagrahaṇapratiniyataṃ rūpākāraṃ bodharūpantadeṣāṃ parasparaparihāreṇopayogād bhedasya sambhavāt kāryasya vijñānasya kāraṇaṃ cakṣurādayaḥ | yata ete pṛthak pṛthagaśaktā vijñānākārasamudāye na cakṣuṣo bodharūpatā | na rūpād rūpagrahaṇapratiniyamo na manaskāraditarat | ekaikasmādevamadarśanāt |

[1.1.3.4,160]

atha syād | yathā cakṣuṣi unmiṣite parāpararūpopaḍhaukane parāpararūpadarśanaṃ na ca tadā cakṣuṣo viśeṣaḥ | tathā rūpe sthita evāparāparacakṣurvijñānabhāvaḥ tatheśvarepi sadā samānatayā vyavasthite parāparabhāvotpattiriti nākāraṇabhāvaḥ | uktamatra | ākāśādīnāmapi kāraṇabhāva ityatiprasaṅgaḥ |

[1.1.3.4,161]

viśeṣāccakṣuṣo rūpaviśeṣādapi vidyate | vijñānasya viśiṣṭatvaṃ rūpāderhetutā tataḥ || 356 ||

[1.1.3.4,162]

rūpaviśeṣād viparisphuratākārādilakṣaṇāt | saumanasyādiyogi vijñānamupajāyate || 357 ||

{1.1.3.5}

<5. hetusaṃhatau kāraṇatā>

[1.1.3.5,1]

tasmāt pṛthagaśakteṣu yeṣu sambhāvyate guṇaḥ | saṃhatau hetutā teṣāṃ neśvarāderabhedataḥ || 29 ||

[1.1.3.5,2]

tathā cakṣuṣordhvanimīlanādiviśeṣādaspaṣṭatādiviśeṣaḥ | sa tatpratibaddhastasya kāryatāṃ kāraṇasyopakalpayati | naivamīśvarakāraṇatvakalpane heturiti | tataḥ | "pṛthakpṛthagaśaktānāṃ santānātiśaye'sati" santānātiśayābhāve | "saṃhatāvapyasāmarthya" sa eva svabhāvaḥ kāraṇa viparītaḥ kāraṇaṃ bhavet kathamiti kimatrottaraṃ | rūpādīnāntu kāraṇatvopakalpane nimittamuktamiti na doṣaḥ |

<1.1.4>

<4. bhagavatprāmāṇyavārttikaṃ caturtham>

{1.1.4.1}

<1. jñānavattvāt bhagavān pramāṇam>

[1.1.4.1,1]

yadi tarhīśvarasya parijñānādiheturnāsti jñāpakaḥ kārako vā nāparatrāpi sa syāt | yataḥ |

[1.1.4.1,2]

prāmāṇyaṃ ca parokṣārthajñānaṃ tatsādhanasya ca | abhāvān, nāstyanuṣṭhānamiti kecit pracakṣate || 30 ||

[1.1.4.1,3]

yastāvadasarvvajña eva sarvvajño bhavati | tasya parokṣārthaparijñāne ko hetuḥ | na khalvīdṛśaṃ kimapi kāraṇamupalakṣitaṃ yatonuṣṭhānāt sarvvavedanaṃ bhavati | mantratantrādayastu prāyaśaḥ sakalasamayasambhavinaḥ | nāpi tanniścaye heturasti | ekadeśasaṃvādaḥ sakalavacanānāmeva | na ca parokṣāṇāṃ sākṣātkaraṇasambhavaḥ sakalārthānāmindriyajñānasya sannihitāviṣayasya darśanāt |

[1.1.4.1,4]

indriyārthāviśeṣepi yadi sarvvavidudbhavaḥ | sarvvajña eva sarvvaḥ syādindriyārthāviśaṣataḥ || 358 ||

[1.1.4.1,5]

aśucyādirasaṃvādasaṅgamaścānivāritaḥ | prāpyakārīndriyatve ca sarvvavit kathamucyate || 359 ||

[1.1.4.1,6]

manovijñānamapyasya nendriyānanusārataḥ | svatantrantu manojñānaṃ naiva kenacidīkṣyate || 360 ||

[1.1.4.1,7]

abhyāsāt spaṣṭatā tasya na sarvvaviṣayā bhavet |

[1.1.4.1,8]

agāmayāśritatvepyabhrāntatāpi prasajyate || 361 ||

[1.1.4.1,9]

anumānaprasiddhe tu vastu sarvvaṃ na labhyate | tato na sarvvaviṣayā bhāvanā sarvvavit kathaṃ || 362 ||

[1.1.4.1,10]

śāstrādyabhyāsataḥ śāstraprabhṛtyevāvagacchatu | sākalyavedanantasya kuta evāgamiṣyati || 363 ||

[1.1.4.1,11]

sarvvaṃ vettīti vijñānaṃ tajjñeyāvedane kutaḥ | tajjñeyavedanepi syāt sa eva khalu sarvvavit || 364 ||

[1.1.4.1,12]

rāgādirahito yaśca vikalparahitastathā | deśanā tatkṛtetyetat tu yācitakamaṇḍanaṃ || 365 ||

[1.1.4.1,13]

bhūtaṃ bhavadbhaviṣyaccānādyantaṃ kaḥ pṛthak kramāt | pratyekaṃ śaknuyād boddhuṃ vastu kalpāntarairapi || 366 ||

[1.1.4.1,14]

ekadeśaparijñānaṃ kasya nāma na vidyate | na hyekaṃ nāsti sattyārthaṃ puruṣe bahukalpake || 367 ||

[1.1.4.1,15]

yaścātiśayavān dṛṣṭaḥ sa tāvanmātrasaṃsthiteḥ |

[1.1.4.1,16]

kiṃcinmātrāntarajñaḥ syānnātīvātīndriyārthavit || 368 ||

[1.1.4.1,17]

na caikadeśatattvajñaḥ sarvvajña upapattimān | kākatālīyametat syādaparabhramakārakaṃ || 369 ||

[1.1.4.1,18]

yugapat sarvvavijñāne 'nādisaṃsāratā kathaṃ | yasmin parisamāptijñaḥ sa evātrādirucyate || 370 ||

[1.1.4.1,19]

atrocyate | na paraḥpramāṇaṃ sarvvaṃ vettītīṣyate | api tu vipralambhanakārī na bhavati astu samīhitasampādanasamarthaḥ | kiṅkāraṇaṃ |

[1.1.4.1,20]

jñānavān mṛgyate kaścit taduktapratipattaye | ajñopadeśakaraṇe vipralambhanaśaṃkibhiḥ || (31)

[1.1.4.1,21]

na khalvanyadanuṣṭhātumīhitamanyatra jñānamupadeṣṭuranviṣyate | tadviniścayepi samīhitavipralambhanasambhavāt | atha tatrāpi tasya jñānamastyeveti niścayaḥ | na sarvvatra jñānaṃ jñānāsambhavāt | tasmāt tadeva tena jñātavyantaccejjñātamiti jñāyate | ato'jñairajñopadeśakāraṇe vipralambhanaśaṅkibhistadviṣayajñānajñāne pramāṇamevāsau | anyatrāpi tasya jñānaṃ sambhāvanoyaṃ | yo hi pradhānapuruṣārthajñaḥ pramāṇapariśuddhasakalatattvajñaśca sa eva pramāṇaṃ | tāvataivāsāvupāsyaḥ | pariśiṣṭantu sakalameva samānaṃ sarvvopāsyānāṃ | tacca kasya sambhāvyate | yenopadiṣṭaṃ | ye tu pramāṇadṛṣṭaṃ pradhānapuruṣārthañca na vadavidanti | ayameva vidantina te pramāṇaṃ | tatrāpyaparijñānasambhavāt | kathamupadeśa iti cet | anādiparamparāto nāstikyopapadeśavat |

{1.1.4.2}

<2. heyopādeyavedakatvāt bhagavān pramāṇam>

[1.1.4.2,1]

atha sarvvāparijñāne sarvvatra śaṅkotpatteraparijñānamaparasyāpīti sambhāvyate | tataśca sarvvajñānamasambhāvayan kathamatrāpi sambhāvayet parijñānaṃ | upadeśastu pāraṃparyopadeśāditi |

[1.1.4.2,2]

tadasat |

[1.1.4.2,3]

apramāṇe sphuṭā vastunyupadeśaparamparā | prāmāṇike tvasambhāvyā sopadeśaparamparā || 371 ||

[1.1.4.2,4]

nityatvādau hi pramāṇāsambhavini nopadeśaparamparātonyā gatiḥ | pramāṇena ced vastu paricchinnaṃ katha tatrājñānāśaṅkā | bhavatu vā tathāpi tatra pravarttanamavaśyambhāvi pramāṇena niścayāt | atha pramāṇadṛṣṭepyaniścayaḥ sākṣātkaraṇe |

[1.1.4.2,5]

tadetadāyātaṃ |

[1.1.4.2,6]

sūkṣmekṣikedṛśī jātā pramāṇād dṛṣṭadarśyapi | śaṃkyate yena tīrthyeṣu kathā kaiva bhaviṣyati || 372 ||

[1.1.4.2,7]

pramāṇadṛṣṭasya kathanamasti tathāgatasya bhagavataḥ | tatrāpi yasya śaṅkā tasya tīrtheṣu kā gaṇanā yeṣu parijñānānanugama eva | tasmāt prāmāṇikārthakathanāt pramāṇameva bhagavān |

[1.1.4.2,8]

svarggāpavargga mārgasya pramāṇaṃ vedako naraḥ | anyasyāpyaparijñāne saṃbhavedapi tasya tat || 373 ||

[1.1.4.2,9]

tasmādanuṣṭheyagataṃ jñānamasya vicāryatāṃ | kīṭasaṃkhyāparijñānaṃ tasya naḥ kvopayujyate || (32)

[1.1.4.2,10]

yataḥ |

[1.1.4.2,11]

dharmmajñatvaniṣedhastu kevalotra niṣidhyate | sarvvamanyanniṣedhaṃstu paraḥ kena nivāryaṃte || 374 ||

[1.1.4.2,12]

nanu yadyekadeśaparijñānasaṃvādāttathāgataḥ sarvvavedīti sambhāvyate | "āgnirhimasye"
tyādi saṃvādādaparopītyanavasthaiva syāt | na caivam | anuṣṭhānasya parasparavirodhenāsambhavāt |

[1.1.4.2,13]

tadapyasattyaṃ |

[1.1.4.2,14]

heyopādeyatattvasya hānyupāyasya vedakaḥ | yaḥ pramāṇamasāviṣṭo na tu sarvvasya vedakaḥ || 33 ||

[1.1.4.2,15]

yasmānna sarvvasyaiva deśasyāpuruṣārthalakṣaṇasya vedaka iti tāvatā sarvaḥ sarvvavedyasau bhavati puruṣārthalavavedanaṃ hi na kasyacidasambhavi | tatra heyopādeyatatvaṃ duḥkhanirodhasatye | abhyupāyatattvaṃ tayoreva duḥkhanirodhasattyayoḥ kāraṇaṃ samudayamārgasattye | tataścaturāryasattyalakṣaṇasya heyopādeyatattvasya vedako yaḥ pramāṇasiddhasya vedayitā sa pramāṇamiti yāvat | svarggamārggasya ca pramāṇaparicchedasambhavinaḥ | anyat tu strīśūdravismāpanaṃ sugatavacasi nāsambhavi | tasmāt pradhānapuruṣārthavedaka eva pramāṇamanyasyāyogāt |

[1.1.4.2,16]

tasmād |

[1.1.4.2,17]

dūraṃ paśyatu vā mā vā tattvamiṣṭaṃ tu paśyatu | pramāṇaṃ dūradarśī cedeta gṛdhrānupāsmahe || 34 ||

[1.1.4.2,18]

na hi dūradarśanamastītyeva sarvvavedanaṃ sambhāvyate | yadi tvevaṃ bhaved gṛdhrādīnāmapi tadityeta gṛdhrān dūraśrutīṃśca varāhādīnupāsanayā svīkurmma iti sakalanyāyamārggaparityāga eva jātaḥ |

<1.1.4.3>

<3. kāruṇikatvād bhagavān pramāṇam>

<1.1.4.3.1>

<(1) janmāntarasiddhiḥ>

{1.1.4.3.1.0}

[1.1.4.3.1.0,1]

atha kiṃ sakalārthajñānamasambhavi nirarthakaṃścaikāntena yena pradhānapuruṣārthajñānemavāsya mṛgyate |

[1.1.4.3.1.0,2]

naitadasti |

[1.1.4.3.1.0,3]

sarvvaṃ jānātu sarvvasya vedako na niṣidhyate | nāsmābhiḥ śakyate jñātumiti santoṣa iṣyate || 375 ||

[1.1.4.3.1.0,4]

na khalu sarvvajñaḥ sarvvajñaṃ jānātyupāyābhāvāt | tathā hi |

[1.1.4.3.1.0,5]

jānāti sarvvamityeṣā tajjñeyajñānato matiḥ | tadekadeśavijñānaṃ tajjñasyaivopajāyate || 376 ||

[1.1.4.3.1.0,6]

vṛkṣādayopi strīśūdrajñānasādhāraṇāḥ pareṇa jñāyante na veti tajjñānādeva matiḥ | svayamavijñāte tu jñātamaneneti nopāyaḥ samasti | ye tu mahānto dūradarśanagatayasteṣāmekadeśaparijñānapūrvvikā sakalajñatāsambhāvanā teṣāmapi tadapareṇa tattvasambhāvanā ||

[1.1.4.3.1.0,7]

nanūbhayalakṣaṇasyāpi pramāṇasya kutaḥ sādhanaṃ ko vā heturityāha |

[1.1.4.3.1.0,8]

sādhanaṃ karuṇābhyāsāt sā buddherdehasaṃśrayāt |

[1.1.4.3.1.0,9]

tasya prāmāṇyasya sādhanaṃ kuto bhavati | "karuṇābhyāsāt" | "sā" ca karuṇā "burddherdehasaṃśrayāt" | buddheryo dehastadāśrayāt sā karuṇā'bhyāsaparikarā parāṃ prakarṣagatimāsādayati |

[1.1.4.3.1.0,10]

yadi nāma karuṇā tathāpi tataḥ prāmāṇyamiti kutosya sambhavaḥ | asti sambhavo yataḥ |

[1.1.4.3.1.0,11]

duḥkhahetostathā duḥkhād viyogecchā parasya yā | sā kṛpā tadvatastena tadupāyārjane matiḥ || 377 ||

[1.1.4.3.1.0,12]

avaśyaṃ hi paraduḥkhaviyogecchāvatastadupāyaparyeṣaṇamiti paścāt pratipādayiṣyate |

[1.1.4.3.1.0,13]

athavā sādhanaṃ karuṇā | karuṇāvān hi paropakāravirahito na bhavati | tataḥ parārthadeśanayā pramāṇaṃ | karuṇāvānupāye pravarttate | tadupāyaśca svaprāmāṇyasādhanaṃ |

[1.1.4.3.1.0,14]

saiva karuṇā sarvvatrāṇecchālakṣaṇā kuto bhavatītyāha | "karuṇā'bhyāsāt" | karuṇā hi duḥkhābhyāsādudāsīnaśatrupakṣayorapi pravarttate | tataḥ sakalatrāṇamasarvvajñatve na sambhavatīti tadupāyābhyāsaḥ samāsādyate |

[1.1.4.3.1.0,15]

nanu svabuddhirdehāśritā buddhimatāṃ karuṇāpi buddhireva | tataḥ sāpi śarīrāśritaiva | tataḥ śarīrasya bhasmībhāvādāvasiddhobhyāsaḥ | yadi hi janmāntarasambhavastadānekajanmābhyāsopacayāt samīhitasamāpattiḥ | tathā hi |

[1.1.4.3.1.0,16]

dehātmikā dehakāryā dehasya ca guṇo matiḥ | matatrayamihāśritya nāstyabhyāsasya sambhavaḥ || 378 ||

[1.1.4.3.1.0,17]

tadāha | "buddherdehasaṃśrayād" |

[1.1.4.3.1.0,18]

asiddhobhyāsa iti cennāśrayapratiṣedhataḥ || (35)

[1.1.4.3.1.0,19]

pūrvvānvayabuddhirahitasya kevalasya dehasyāśrayaṇasya pratiṣedhāt | na khalu kāryatve guṇatve'nyathā vā bhavatyāśrayabhāvo dehasya kevalasya |

[1.1.4.3.1.0,20]

na dehādyāśritā buddhiḥ |

[1.1.4.3.1.0,21]

nanu dehāśritā buddhirupalabhyate dehakāryā mātāpitṛdehāśrayaṇadarśanāt | tathā hi | tadrūpācāracetaḥpāṭavādayo mātāpitranvayino janyaśarīramahābhūtāśrayā taccitrādaya iva | citrakararūpavijñānādyanvayinaḥ kuḍayāśritāścitrakarakāryarūpāḥ | tato na citraṃ kuḍayavirahitamavatiṣṭhate kuḍyāntaraṃ vā saṃkrāmatyāgataṃ vā kuṃḍyāntarāt | āmraphalādipākajarūpavad vā | kāryaṃ vā dhūmo na dhūmadhvajāntarādāgacchati | nāpi dhūmadhvajāntaraṃ prayāti | madaśaktistu madyāśritā kaṣāyādirasasaṃparkādapūrvvā prādurbhavati | vilīyamānā na madyāntaramavalambate | tathendriyacetanāviśeṣāḥ | tathā cāha | "pṛthivyāpastejovāyuriti tattvāni" | pṛthivyādīnyeva tattvāni tattvānyeva pṛthivyādīni | nākāśādīni na kṣaṇikatvādīni | tathā tattvānyeva na vijñānamātraṃ nāpi sakalameva śūnyaṃ | sarvvatra pramāṇābhāvāt | tatsamudāye viṣayendriyaśarīrasaṃjñā | mahābhūtānāmevāparimitaḥ pariṇativiśeṣasaṃbhūtasamudāyaḥ śarādivyapadeśaviṣayaḥ | tebhyaḥ śarīrendriyaviṣayebhyaścaitanyaṃ | yathā kiṇvādibhyo madaśaktiḥ | tasmānmadaśaktivad vijñānaṃ | na paralokādāgacchat pratisandhimat | madaśaktivaditi copalakṣaṇaṃ citravad dhūmavaditi ca | na khalvete sañcāriṇo dṛṣṭāḥ |

[1.1.4.3.1.0,22]

tadasat |

[1.1.4.3.1.0,23]

rūpādivyatirekeṇa kuto bhūtopalambhanaṃ | tāni pañca tataḥ saṃkhyāvadhāraṇamayuktimat || 379 ||

[1.1.4.3.1.0,24]

rūpaśabdagandharasasparśāḥ pañcamahābhūtāni | tatsamudāye pṛthivyādisaṃjñā | pṛthivyādīnāmanyathopalambhanābhāvāt |

[1.1.4.3.1.0,25]

atha rasasya spṛśyataiveti catuḥparimāṇatā | tathāpi pṛthivyādīnīti na yuktaṃ rūpādīnyabhidheyaṃ syāt | kṣaṇikatvādayaḥ paścād bhaviṣyanti sādhyā iti na tatpratikṣepaḥ |

[1.1.4.3.1.0,26]

kiñca |

[1.1.4.3.1.0,27]

dṛśyaṃ dṛśyamiti hyevaṃ sarvvamekaṃ prasajyate | prakārabhede tu punaranantatvaṃ prasajyate || 380 ||

[1.1.4.3.1.0,28]

tasmāt paṃcāśrayagrāhyaṃ pañcadhā vyapadiśyatāṃ | tasyāvāntarabhedastu pañcatvānuparodhakṛt || 381 ||

[1.1.4.3.1.0,29]

yaccoktaṃ sarvvaśūnyatve pramāṇaṃ cenna śūnyatā | śūnyatā cet pramā nāsti tadidaṃ vyāhataṃ dvayaṃ || 382 ||

[1.1.4.3.1.0,30]

pratipādayiṣyate paścād yādṛśī sarvaśūnyatā | tatra yādṛk pramāṇaṃ ca tvarātra kvopayoginī || 383 ||

{1.1.4.3.1.1}

<(ka) bhūtacaitanyamatanirāsaḥ>

[1.1.4.3.1.1,1]

nanu mātāpitṛśarīrādyanvaya vyatirekānuvidhāyīnīndriyādīni śarīramahābhūtasvabhāvatvāt tadāśritānyeva nānyathopalabhyante paralokādāgatatvena | tat kathaṃ paralokāstitvavādaḥ sādhīyān |

[1.1.4.3.1.1,2]

tadapyasattyaṃ | yataḥ |

[1.1.4.3.1.1,3]

prāṇāpānendriyadhiyāṃ dehādeva na kevalāt | svajātinirapekṣāṇāṃ janma janmaparigrahe || (36)

[1.1.4.3.1.1,4]

atiprasaṅgāt;

[1.1.4.3.1.1,5]

prāṇādayo hi svabhāvaviśeṣāccapalatādikṛtāt svajātinirapekṣā na yuktāḥ | capalatādayaścātmābhyāsānvayino na mātāpitrabhyāsānvayinaḥ | anyathā mātāpitṛsvabhāvo na syādasatsaṃparkkādinā | tasmāt svajātinirapekṣānmātāpitṛdehamātrādeva na bhāvaḥ | yadi tu mātāpitṛsvabhāve'bhilāṣādayaḥ prāgāsan | tadā mātāpitrādiśarīramapi kāraṇamiti yuktaṃ |

[1.1.4.3.1.1,6]

athābhyupagamyate janmaparigrahaḥ paralokanirapekṣa eva | tadā janmaparigrahe'bhyupagamyamāne'tiprasaṅgaḥ | sarvva eva kāryakāraṇabhāvo viśīryeta | sa cānumānaparicchedādavadhāryaḥ |

[1.1.4.3.1.1,7]

abhyāsapūrvvakāḥ sarvve prāṇāpānādayo yadi | svābhyāsarahitāśca syuḥ kathannāma nirāśrayāḥ || 384 ||

[1.1.4.3.1.1,8]

eṣa hi kāryasya dharmmo yat kāraṇamapahāyānyathā na bhavanaṃ | anyathā sa tasya na janyaḥ | anvayavyatirekābhyāṃ janyajanakabhāvaḥ | tasmāt samānajātīyābhyāsambhavicakṣurādipūrvvakā eva cakṣurādayaḥ |

[1.1.4.3.1.1,9]

nanu |

[1.1.4.3.1.1,10]

dhūmo dhūmāntarotpanno na dhūmādeva sarvvathā | śālkādapi śālūkaḥ kathambhavati gomayāt || 385 ||

[1.1.4.3.1.1,11]

tathā |

[1.1.4.3.1.1,12]

citraṃ citrakarājjātaṃ patatriṣvapi kintathā |

[1.1.4.3.1.1,13]

bhyāsād hi viśeṣo yaḥ sonyayāpi bhaviṣyati || 386 ||

[1.1.4.3.1.1,14]

tadapyasat |

[1.1.4.3.1.1,15]

dhūmo dhūmād yathābhūtaḥ sonyatopi na jñāyate |

[1.1.4.3.1.1,16]

abhyāsāttu viśeṣo yaḥ sa janmādau tathā sthitiḥ || 387 ||

[1.1.4.3.1.1,17]

ya eva viśeṣaḥ śrutābhyāsādijanmakaḥ sa eva tathābhūta iha janmābhyāsavyatirekepi dṛśyate | na ca tasyābhyāsasaṅgamo bādhyate | atītābhyasasyānyatrāpi tadānīmupalabdhumaśakyatvāt | grāmāntarādāgatābhyāsavat | tata eva nāpāralaukikābhyāsapūrvvakatvamapi sādhayatīti kāraṇena saha kāryasya pratibandhāt | adṛṣṭakāraṇasyāpi tatkāryatvāt | deśāntarābhyāsapūrvvakatvamapi sādhayatīti | kāraṇena saha kāryasya pratibandhāt | adṛṣṭakāraṇasyāpi tatkāryatvāt | deśāntarābhyāsapūrvvakaparijñānavat | tadatra tautopākhyānamāyātaṃ |

[1.1.4.3.1.1,18]

kaścit tautaḥ kilānyena pṛṣṭaḥ kathaya sambhavaṃ |

[1.1.4.3.1.1,19]

māturdīrghaviṣāṇasya vṛṣabhasya kathaṃ sthitiḥ || 388 ||

[1.1.4.3.1.1,20]

sa prāha kukṣerjāyante na māturmahiṣā amī | haṭṭāgatānāmeṣāntu mūlyena krayamātrakaṃ || 389 ||

[1.1.4.3.1.1,21]

tathābhūtamevedaṃ lokāyatamataṃ |

[1.1.4.3.1.1,22]

athavā | atiprasaṅgāditi yadi janmāntarādāgatimantareṇa tebhya eva mahābhūtebhyaścaitanyaṃ kāryamudbhavati kinna sakalaprāṇimayambhavati | pariṇativiśeṣasadbhāvāditi cet | sa eva pariṇativiśeṣaḥ kasmānneti samānaḥ paryanuyogaḥ |

[1.1.4.3.1.1,23]

athānādiḥ pariṇatiḥ paramparāviśeṣo vānupalakṣyamāṇaḥ kaścidasti yataḥ kecit prāṇino nānye | tadapyayuktaṃ |

[1.1.4.3.1.1,24]

yadi pariṇaterviśeṣassa dṛśyate neti kalpanā kaiṣā |

[1.1.4.3.1.1,25]

darśanayogyamadṛśyaṃ sadvyavahārasya no viṣayaḥ || 390 ||

[1.1.4.3.1.1,26]

yadi sa pariṇativiśeṣo bhavedupalabhyeta | atha kāryadarśanādeva kalpyate tathā sati dṛṣṭa evābhyāsaḥ kalpanīyaḥ adṛṣṭakalpanāgauravāt | tataḥ sādhūktaṃ | samānajātīyabhāvapūrvvakāḥ prāṇādayaḥ |

[1.1.4.3.1.1,27]

bhavatu kāryāt kāraṇānāṃ siddhiḥ pūrvvajanmabhāvināṃ parajanmināntu kathamanumānaṃ | tadāha |

[1.1.4.3.1.1,28]

yad dṛṣṭaṃ pratisandhānaśaktimat | kimāsīt tasya yannāsti paścād yena na sandhimat || (37)

[1.1.4.3.1.1,29]

pūrghvaṃpūrvvasya hi pratisandhānaṃ niścitaṃ anu'mānānumitānumādibhiḥ |

[1.1.4.3.1.1,30]

nanu cāpalādikamacāpalatvāt tadabhyāsato bhavati aspandamandatādilakṣaṇāt | sā tu mahābhūmamātrakādeva | tatastatopi bhāve dhūmamaddhūmāntarabhāvepi na sarvvadā prabandha eva | tata ucchedopi dhūmavadeveti nānantatāpi prāṇināṃ apūrvvasattvaprādurbhāvaśca doṣāḥ | tadapi nāsti |

[1.1.4.3.1.1,31]

mandapravṛttyabhyāsena mandatāpyasti janmināṃ | tatastapūrvikā sāpātyanādibhavacakrakaṃ || 391 ||

[1.1.4.3.1.1,32]

na khalu prāṇināṃ svabhāvata eva mandatādayaḥ prakārāḥ | api tu samānajātīyābhyāsāt | yathaiva capalādayastadabhyāsatastathā mandatādyapi kausīdyābhyāsāditi siddhamanāditvaṃ saṃsārasya | svāpādyabhyāsato hi mantharatā cakṣurādīnāṃ tataścapalacakṣurādikaḥ suptapravuddhaścapalacakṣurādinā yujyate'nyonyeneti | tato janmādāvapi suptaprabodhavadevābhimukhī bhūtavāsanāprabodhasya cakṣurādiyogaḥ | kathamanyaśarīragataṃ cakṣuranyaśarīre pratisandhīyate | kathaṃ dravyāntaragatā śaktiranyatra sañcāriṇī |

[1.1.4.3.1.1,33]

mantratantrādisāmarthyād guḍādau viṣaśaktayaḥ | tathaiva karmmasāmarthyādanyadehekṣaśaktayaḥ || 392 ||

[1.1.4.3.1.1,34]

yathā svapnāntikaḥ kāyastrāsalaṃghanadhāvanaiḥ | jāgraddehavikārāya tathā janmāntareṣvapi || 393 ||

[1.1.4.3.1.1,35]

athāsau sattyatāhīnaḥ sutarāmeva śobhanaṃ | asattyopi vikarāya yatra sattye tu kā kathā || 394 ||

[1.1.4.3.1.1,36]

vyavahāramātrakamidaṃ sattyatāsattyateti ca | svarūpasākṣātkaraṇe sattyatādīti durghaṭaṃ || 395 ||

[1.1.4.3.1.1,37]

tasmād yat pratisanghānaśaktimat pūrvvaṃpūrvvamupalabdhaṃ tasya kimāsīdadhikaṃ yat paścānnāsti tadabhāvāt paścādasandhimat | kāraṇavaikalye hi kāryasyābhāvaḥ sakale tu kalāvati kāraṇe kāryamanutpattimaditi vyāhataṃ |

[1.1.4.3.1.1,38]

nanu ka ivātra vyāghātaḥ | nanvayameva yaḥ kāryakāraṇabhāvābhāvaḥ |

[1.1.4.3.1.1,39]

sarvvāvasthāsamānepi kāraṇe yadyakāryatā | svataṃtraṃ kāryamevaṃ syānna kāryantattathā sati || 396 ||

[1.1.4.3.1.1,40]

kāraṇaparatantraṃ hi kāryaṃ tatsamarthaṃ kāraṇaṃ haṭhādeva janayati | tathāpyabhāve na kāryambhavet |

[1.1.4.3.1.1,41]

atha tadabhāve na bhavatīti kāryaṃ tadabhāve na bhavatīti kutaḥ | nanu tadbhāve'vaśyaṃ bhavatītyetadapi kutaḥ | tathāttvena paricchedāt tadabhāve na bhavatītyetadapi paricchidyata eva | sarvvadeti kuta iti samānamubhayatra | tasmād yathā dṛśyate tathābhyupagantavyaṃ | ubhayañca dṛśyate |

[1.1.4.3.1.1,42]

tadbhāvevaśyaṃ bhavatyasākalyena bhavatyeveti tadubhayamaṅgīkarttavyaṃ | evamadṛṣṭo na kāryaṃkāraṇabhāva iti cet |

[1.1.4.3.1.1,43]

vyāptyā na vyatirekasya nānvayasyāsti darśanaṃ | kāryakāraṇabhāvasya kathamasyāsti darśanaṃ || 397 ||

[1.1.4.3.1.1,44]

yadi vyāptyā na darśanamiti na kāryaṃkāraṇabhāvasiddhiḥ | evantarhi na kasyacidanvayavyatiriktasya darśanamityuktametat | "svarūpasya svato gatiri"ti |

[1.1.4.3.1.1,45]

"na paraloko nehaloko na paralokabādhanaṃ na saṃdeho na mahābhūtapariṇatirityādi"
vijñāptimātrakameva | athāpi vyavahārādetat | evaṃ paralokopīti |

[1.1.4.3.1.1,46]

yadyadvaitena toṣosti mukta evāsi sarvvathā | vartate vyavahāraścet paralokopi cintyatāṃ || 398 ||

[1.1.4.3.1.1,47]

satyupalpave varamevamupalpavaḥ praśamasya svargādyanukūlatvāt | rāgādyupalpavo hi sakalasamīhita sajjanatvādibhāvahānimeva vidhatte | tathā hi | cakṣurādirāgādibhedāḥ sakalā evānādivāsanābalāvalambino vijñaptimātrato na bhidyante | tataścakṣurādivikalasyāpi janmāntare punaravikalacakṣurāditā | tato janmaparamparāsvayameva prakāro nāditā ca saṃsārasya | yāvacca nopalpavapraśamastāvatī tasyānantatāpi | satyatāyāmapi cakṣurādīnāṃ bāhyarthaṃtvevā nādirasau svabhāva iti saṃsārānādyanantata ||

[1.1.4.3.1.1,48]

na mahābhūtodbhavā buddhiḥ |

[1.1.4.3.1.1,49]

nanu mahābhūtaviśeṣaḥ kaṭhinatvādaya upalabhyanta eva | tatastadviśeṣānmahābhūtodbhavatvepi nātiprasaṅga iti | tataḥ kaṭhinatvādiviśeṣa eva bījātmakastata eva prāṇisambhava iti | uktamatra "kāryakāraṇabhāva eva na syādi" ti |

[1.1.4.3.1.1,50]

api ca |

[1.1.4.3.1.1,51]

na sa kaścit pṛthivyāderaṃśo yatra na jantavaḥ | saṃsvedajādyā jāyante sarvvabījātmakaṃ tataḥ || (38)

[1.1.4.3.1.1,52]

na khalu kaṭhinatvādiviśeṣavibhāgena prāṇivibhāgotpattiḥ sarvvatra prāṇidarśanāt | saṃsvedajādayopi hi prāṇino na khalu vibhāgena na dṛśyante | tataḥ kaṭhinatvādikṛto na vibhāgaḥ | karmaiva cetanālakṣaṇaṃ yadi paramavaśiṣyate | athakāṣṭhā dyanvayinī prāṇijātirupalabhyata iti vadet | tadā samānajātīyaṃ sarvvaṃ tadrūpaprāṇimayaṃ bhaved | yatparimnā vyavasthāpitāmambho bhavati | tat sakalaṃ tadrūpaprāṇimayaṃ bhavet | kuto varṇṇasaṃsthānavailakṣyaṇyaṃ prāṇināṃ |

[1.1.4.3.1.1,53]

tathā hi raktaśirasaḥ pītakāyādayaḥ pare |

[1.1.4.3.1.1,54]

jalādipāṇino dṛṣṭāḥ sa ākāraḥ kuto bhavet || 399 ||

[1.1.4.3.1.1,55]

tadrūpa bījāt kamalādibhedaḥ kiṃdṛṣṭa dṛṣṭo 'niyataḥ kadācit |

[1.1.4.3.1.1,56]

na prāṇibhedo niyatosti bījāt santyatra karmāṇi niyāmakāni || 400 ||

[1.1.4.3.1.1,57]

tatsvajātyanapekṣāṇāmakṣādīnāṃ samudbhave | pariṇāmo yathaikasya syāt sarvvasyāviśeṣataḥ || 39 ||

[1.1.4.3.1.1,58]

api ca | manovijñānāśritānīndriyāṇi svakāryakārīṇi na tu manovijñānameva tadāśritaṃ | tato manovijñānādevendriyāṇāṃ sambhavo na bhūjalādibhya iti darśayati |
"pratyekami"tyādi |

[1.1.4.3.1.1,59]

athavā manovijñānaṃ na tāvanna tatsamudāyarūpaśarīrādutpattimat | prāṇāpānādayastu mahābhūtapariṇatisvabhāvā eva mātāpitṛbījamātrakāt | manovijñānañca saṃsāri nendriyādayaḥ | yataḥ |

[1.1.4.3.1.1,60]

chedasandhānavairāgyahānicyutyupapattayaḥ | manovijñāna aivaṣṭā upekṣāyāṃ cyutodbhavau || 401 ||

[1.1.4.3.1.1,61]

ityuktam |
tato manasaḥ saṃsāritvaṃ na bhūtāśritatvaṃ | yataḥ |

[1.1.4.3.1.1,62]

pratyekamupaghātepi nendriyāṇāṃ mano mateḥ | upaghātosti bhaṅgesyāḥ teṣāṃ bhaṅgaśca dṛśyate || (40)

[1.1.4.3.1.1,63]

manomaterhi bhaṅge bhayaśokaharṣakrodhādinā cakṣurādivikāradarśanāccakṣurādīni manovijñānāśritāni | tato janmādāvapi tadāśritānyeveti bhavāntaraprasiddhiḥ | na caivaṃ manovijñānaṃ śarīrāśritaṃ | manovijñānavikāryapaṃcendriyasamudāyakāryāśritatvāt |

[1.1.4.3.1.1,64]

nanu yadi nāma cakṣurādīni manovijñānavikāryāṇi | tata eva tūtpattiriti kutaḥ | na hyagnervikāramāsādayad ghaṭādi vastu vahnerevotpadyate |

[1.1.4.3.1.1,65]

atrocyate |

[1.1.4.3.1.1,66]

ghaṭādiranyathā dṛṣṭastato na tata eva saḥ | nānyathā tu punardṛṣṭamindriyantadvikārataḥ || 402 ||

[1.1.4.3.1.1,67]

prāsādādilakṣaṇalakṣitaṃ hi sakalamevendriyamupalabhyate | na tu ghaṭādikamagnikṛtavikārameva | tato na ghaṭādirdṛṣṭāntaḥ |

[1.1.4.3.1.1,68]

atha yadyapi nāmedānīṃ manovijñānamāśrayo dṛṣṭonyadāpi tathaiveti kutaḥ | tadetadasat |

[1.1.4.3.1.1,69]

vahneryadyapi dhūmo dṛśyate tata eva saḥ | anyadāpīti nādhyakṣaṃ pramāṇamiha kasya cit || 403 ||

[1.1.4.3.1.1,70]

tasmād |

[1.1.4.3.1.1,71]

yathā dhūmegnipūrvvatvagatistatpratyabhijñayā | tathā manovikāryatvagatirjanmādibhāvinī || 404 ||

[1.1.4.3.1.1,72]

janmādau cakṣurādīni cāpalādiyogimanonurūpavikāryatayā pratyabhijñāyamānāni tathaiva tānītyavagamo yuktaḥ | yathā sakṛdagnipūrvvakaḥ kvāpi tatprasavo dṛṣṭaḥ pradeśāntare tatpūrvvakatayaiva pratyabhijñāyamānosti |

[1.1.4.3.1.1,73]

putrādīndriyavaikalyepyasti mānasavikriyā | tadāśritaṃ manaḥ prāptaṃ niyamo nobhayorapi || 405 ||

[1.1.4.3.1.1,74]

yadi sarvvatra putrādicakṣurādivikāre na vikriyeti niyamābhāvāt putrādicakṣurādīnīti nāśrayaḥ | sa eva niyamābhāvo dṛṣṭa ubhayorapi | nātmacakṣurādivikārepi vikāro manasaḥ |

[1.1.4.3.1.1,75]

kasyaciditi na tānyapi nāśraya itīndriyāṇāṃ nāśrayatvaṃ | evantarhi manovijñānamindriyāṇāmāśraya indriyāṇi tu na manasa ityanāśritaṃ manaḥ prasaktaṃ | ṣaṇṇāmapi cakṣurādivijñānānāmāśrayeṇa kenacid bhavitavyaṃ |

[1.1.4.3.1.1,76]

indriyaṃ manasojñānāt tasmāccasti manomatiḥ |

[1.1.4.3.1.1,77]

tatastatrā'pi syāccetyanādyananta bhavasthitiḥ || 406 ||

[1.1.4.3.1.1,78]

yadi manomatirapīndriyavikārato na vikāryā evam |

[1.1.4.3.1.1,79]

netrādināśe'nekatra mano dainyādi dṛśyate | tatrāśritaṃ kutastena nehāśobhanamūhyate || 407 ||

[1.1.4.3.1.1,80]

naitadasti | nāvaśyamāśrayaḥ sarvvasya kaściditi niyamosti |

[1.1.4.3.1.1,81]

atha nirbandhastadapyucyate |

[1.1.4.3.1.1,82]

tasmāt sthityāśrayo buddherbuddhimeva samāśritaḥ | kaścinnimittamakṣāṇāntasmādakṣāṇi buddhitaḥ || (41)

[1.1.4.3.1.1,83]

tasmād buddheḥ sthityāśrayo yaḥ sa nimittamakṣāṇāṃ cetanālakṣaṇakarmmasañjñitaḥ | sa eva tarhi cakṣurādīndriyaṃ samāśrita iti tadāha | sa ca buddhimeva samāśrito nendriyāṇi | na hīndriyāṇi tasyāśrayaḥ | cetanā karma cetayitvā vākkarmmeti vacanāt | cetanā cedaṃ cedaṃ cetyevamātmikā | sā ca pūrvvānusandhānarūpā buddhimevāśritya bhavati na kāyāśritā | sā ca kācidevendriyāṇāṃ svāśrayo na sarvvā ārūpyadhātāvindriyāṇāmabhāvāt | śarīrasatṛṣṇena hi karmmaṇā śarīrendriyāṇāṃ jananaṃ | tatrābhiratiyogāt | tuṣṇāviṣaye hi labdhebhiratirutpadyata iti | tasmādakṣāṇi buddhito na tvakṣebhyo buddhirityupasaṃhāraḥ | tasmānmanasa eva kāraṇatvamiti manasā pūrvvapūrvvajanmākṣepaḥ |

[1.1.4.3.1.1,84]

yadi tarhi manomaterahamityevamātmakalpanārūpāyā idānīntanaṃ janma paratra tarhi janmani kaḥ saṃpratyayahetuḥ kathaṃ vā kāyāśritaṃ mana uktamityāha |

[1.1.4.3.1.1,85]

yādṛśyākṣepikā sāsāt paścādapyastu tādṛśo | tajjñānairupakāryatvāduktaṃ kāyāśritaṃ manaḥ || (42)

[1.1.4.3.1.1,86]

yādṛśyātmagrahastāsāṃ manobuddhiranādijanmaprabandhasyākṣepikā saṃsāriṇāmāsīt | tādṛśī paścādapyākṣepikā bhavatu | nānyathā tayā bhāvyamiti | sa eva paścādapi janmaparigrahaḥ | yo hi yatkaraṇasvabhāvāviśiṣṭasvabhāvaḥ sa karotyeva tat | tad yathā dhūmajananasvabhāvā viśiṣṭa evāparaḥ sārndrendhanādisaṅgataḥ kṛśānuḥ | anyathā na kāryakāraṇabhāvo na vyavahāra ityanīhaṃ jagat syāt |

<1.1.4.3.1.2>

<(kha) vijñānasiddhiḥ>

{1.1.4.3.1.2.0}

[1.1.4.3.1.2.0,1]

atha manasopi kāyāśritatvaṃ pratipāditaṃ bhagavatā anyonyānuvidhāyitvaṃ kāyacitta yorapi vadatā | atra parihāraḥ | kāyavijñānairupakriyamāṇatvāduktaṃ kāyāśritatvaṃ manaso bhagavatā | na tu sākṣāt kāyastasyāśrayaḥ cakṣurādivijñānānāmiva cakṣurādīni | tasmādahaṅakāralakṣaṇaṃ mano na cakṣurādīndriyāśritaṃ na dehāśritaṃ | samānajātīyamanaḥsamāśritatvamevāsya yuktaṃ | ārūpyadhātāvapi tasya bhāvāt tasya ca sambhavapratipādanāt |

[1.1.4.3.1.2.0,2]

mā bhūd vākṣairvvinā buddhistathāpi na paralokābhāvaḥ anyonyāśrayasya bhāvāt | tadāha |

[1.1.4.3.1.2.0,3]

yadyapyakṣairvbinā buddhirna tānyapi tayā vinā | tathāpyanyonyahetutvaṃ tatopyanyonyahetuke || (43)

[1.1.4.3.1.2.0,4]

yathaiva hi bhavatobhyupagamaḥ śarīramantareṇa na buddhirindriyātmakaṃ tathā darśanāditi | tathā tānyapīndriyāṇi na manobuddhiṃ vinā ityabhyupagamyatām | abhyupagamanibandhanasya tathā darśanasya samānatvāt | tathā satyanyonyahetukatvaṃ prasaktamubhayasantānasya parasparamupakārāt | anyonyahetukayośca sāmagrī sāmagryantarādutpattimatī | tatopi sāmagrītaḥ pūrvvake pare ca kāyamanasī anyonyahetuke madhyāvasthāvaditi jñātavyaṃ |

[1.1.4.3.1.2.0,5]

yadi ca kāya evāśrayo manobuddhirnaṃ sā kāyasya | tataḥ kāyād buddhirbhaṃvantī kramavato'kramād vā bhavet prakārāntarābhāvāt |

[1.1.4.3.1.2.0,6]

tatra na tāvadakramād yataḥ |

[1.1.4.3.1.2.0,7]

nākramāt kramiṇo bhāvo nāpyapekṣā'viśeṣiṇaḥ | kramādbhavantī dhīḥ kāyāt kramantasyāpi śaṃsati || (44)

[1.1.4.3.1.2.0,8]

iyaṃ hi manobuddhiḥ kramavatī | anyathāhamiti svākārasya grahaṇetītavarttamānānāgatasakalasvasvabhāvagrahaṇamiti sakalajanmagrahaṇaprasaṅgaḥ |

[1.1.4.3.1.2.0,9]

athāvasthānāmagrahaṇe na pūrvāparavyāptipratītiḥ |

[1.1.4.3.1.2.0,10]

avasthā 'grahaṇe'vasthātṛpratītiḥ kathaṃ bhavet |

[1.1.4.3.1.2.0,11]

vyāpyāpratītāvanyasya vyāpakatvāpratītitaḥ || 408 ||

[1.1.4.3.1.2.0,12]

yadi hi vyāpinyavasthā na pratīyate | vyāpyāpratīteḥ kathamasau vyāpakastathā pratipanno bhavati | na hi tena rūpeṇāpratīyamānopi tathā bhavati | pratītireva hi tattvamanyattvaṃ vā vyavasthāpayati | vyāpakatvañcedasya na pratīyate | tadā tadanyena rūpeṇa pratīyata ityāpannaṃ | tataḥ kālāntarasthāyitāsya nāstīti na kālāntaratā pratītyantarasya | tataḥ kramavatī pratītiḥ | tato nākramāt kramiṇo bhāvaḥ |

[1.1.4.3.1.2.0,13]

nanu yadi nāmākramaṃ kāraṇaṃ tathā bhūtenaiva kāryeṇāpi bhavitavyamiti kutaḥ | na hi kāraṇādabhinnameva kāryaṃ | vilakṣaṇasyāpi darśanāt |

[1.1.4.3.1.2.0,14]

atrocyate |

[1.1.4.3.1.2.0,15]

akramād yadi kāryaṃ syāt tadaiva sakalaṃ bhavet |

[1.1.4.3.1.2.0,16]

anyadā tu sa nāstyeva tadā parisamāptitaḥ || 409 ||

[1.1.4.3.1.2.0,17]

evaṃ hi tatkāryaṃkāri yadi kāryakāle gṛhyeta | na hyapratīyamānaṃ tadā tasya kāraṇaṃ | pratītiścet tadā ekatvād vināśāvadhi pratītiriti tadaiva vinaṣṭaḥ syāt | evaṃ hi tasyākamatā | tato vinaṣṭādaparaṃ kāryaṃnna bhavedeva | bhavad vā na tat kāryaṃ | atha krameṇa pratīyamānaṃ kramavataḥ kāraṇaṃ | tathā sati nākramaṃ | na hi nīlatayā pratīyamānamanīlaṃ | athavā |

[1.1.4.3.1.2.0,18]

nocyate kāraṇāt kāryantadrūpa mupajāyate | anvayavyatirekābhyāṃ kāryakāraṇateti tu || 410 ||

[1.1.4.3.1.2.0,19]

kāraṇavilakṣaṇamapi kāryaṃ kāryameva | anvayavyatirekānuvidhānalakṣaṇatvāt kāryakāraṇalakṣaṇatāyāḥ | yatra tvanvayavyatirekau na bhavataḥ tanna kāryaṃ kāraṇañca | yacca tathābhūta eva kāraṇe na bhavati na tasya kāraṇānuvidhāyitā |

[1.1.4.3.1.2.0,20]

nanu natu tadbhāvenotpadyate ityeva tadbhāve tu bhavatyavaśyamiti kvopayogosya |

[1.1.4.3.1.2.0,21]

tadbhāvepi na bhāvaścedabhāve 'bhāvitā kutaḥ |

[1.1.4.3.1.2.0,22]

tadabhāvaprayuktosya so'bhāva iti tatkutaḥ || 411 ||

[1.1.4.3.1.2.0,23]

yadyasau samarthopi kāraṇe na bhavati | kāraṇameva tasya tanna syāt | kuto vaitadavagamyate tadabhāvaprayukto'syābhāva iti | yathaiva tadavastha eva kāraṇe sati svayameva na bhavati | tathā tadabhāvepi svayameva na bhaviṣyati svātantryāt | tasyāparatantratve kāraṇasya sati sāmarthye'vaśyameva bhavediti |

[1.1.4.3.1.2.0,24]

abhāvo hi padārthānāṃ svayameva bhavedapi | bhāvastu paratantratvāt kathaṃ hetorbhavenna saḥ || 412 ||

[1.1.4.3.1.2.0,25]

abhāvo hi nirhetukatvāt svayameva bhavatīti yuktaṃ | bhāvastu hetuparatantratvāt samartha hetau na bhavatīti na yuktametat |

[1.1.4.3.1.2.0,26]

nanu kāryābhāvaḥ svatantratvāt kāraṇe satyaṃpi na bhavatīti yuktamevaitat | evaṃ tarhi tadabhāve'bhāva iti na kāraṇābhāvaprayukto'bhāva iti kathaṃ bhavet kāryamasya | tataḥ svayameva na bhavet | yaśca svayameva na bhavati nāsa niyamyate tena | tato yathā svayaṃ na bhavati tathā bhavadapi | tatā na kāya | yadā tu kāraṇe sati bhavedeva tadā svarasanirodhepi aparāparakṣagātpattastadabhāva eva santānācchada iti kāraṇapratibaddhatva | tasmānnākramāt kramiṇā bhāvaḥ |

[1.1.4.3.1.2.0,27]

athākramādapi sahakāriṇaṃ kramiṇamapekṣamāṇāt kramavat kāryamiti | tadapi nāsti | nāstyapekṣā'viśeṣiṇo'nādheyaviśeṣasya kvacid diśeṣalābhāya nāpekṣā | na tasya viśeṣostīti | viśeṣe vā'nityatāvyatiriktaviśeṣābhyupagame ca tadviśeṣāpekṣaṃ kāryantata eva bhavanna tato nityāt | tasyāsau viśeṣa iti cet | na | viśeṣa iti viśeṣakaratvaṃ |

[1.1.4.3.1.2.0,28]

viśeṣapratyayakaratvaṃ vā | na viśeṣakaratvaṃ tasyāviśeṣāt | viśeṣād viśeṣa iti tadevānityatvaṃ vyatireke pūrvvakaḥ prasaṅga iti |

[1.1.4.3.1.2.0,29]

atha viśeṣapratyayahetutvaṃ | tadapyayuktaṃ |

[1.1.4.3.1.2.0,30]

naivābhāve viśeṣasya viśeṣapratyayodayaḥ | tathā ced bhrāntireveyamiti vyarthaḥ pariśramaḥ || 413 ||

[1.1.4.3.1.2.0,31]

aviśeṣapratītau hi sa nitya iti gamyate |

[1.1.4.3.1.2.0,32]

viśeṣe 'bhrāntatāyāñca nityatāyāṃ pramā kutaḥ || 414 ||

[1.1.4.3.1.2.0,33]

aviśeṣapratītiścedapekṣyatve kathaṃ bhavet | audāsīnyaṃ yatastasya viśeṣopi na vidyate || 415 ||

[1.1.4.3.1.2.0,34]

viśeṣasambhave tasya tatrāpekṣeti yuktimat | etadarthamapaikṣeti vyavahārosti laukikaḥ || 416 ||

[1.1.4.3.1.2.0,35]

tasmānnāstyapekṣā'viśeṣiṇa iti yuktaṃ |

[1.1.4.3.1.2.0,36]

kāyāt kramād bhavantī dhīḥ kramaṃ kāyasya bodhayet |

[1.1.4.3.1.2.0,37]

anyathā yatkṛtastasyāḥ kramo heturasau sphuṭaḥ || 417 ||

[1.1.4.3.1.2.0,38]

pūrvvapūrvvānubhavataḥ sā manodhīḥ pravarttate |

[1.1.4.3.1.2.0,39]

sopi pūrvvata eveti so pītya syānavasthitiḥ || 418 ||

[1.1.4.3.1.2.0,40]

atha pūrvvapūrvvabuddhisāpekṣaḥ kāyaḥ krameṇa buddhiṃ janayati | tathā sati kāyasya viśeṣeṇa bhavitavyaṃ | tataḥ kāyasya buddhisahitasya pūrvvaḥ pūrvvastathābhūta eva kāyo heturiti prāptaḥ |

[1.1.4.3.1.2.0,41]

tathā sati |

[1.1.4.3.1.2.0,42]

pratikṣaṇamapūrvasya pūrvvaḥ pūrvvaḥ kṣaṇo bhavet | tasya heturato heturdṛṣṭa evāstu sarvvadā || (45)

[1.1.4.3.1.2.0,43]

ya eva khalu buddhisahakārī dehaḥ parasya pūrvvaḥ pūrvva upalabdho hetuḥ sa eva sarvvadā madhyāvasthāvajjanmamaraṇayorapi heturiti siddhaṃ | anyathā vyāpterapratipatterhetureva kaścit kasyacinna bhavedupāyāntarābhāvāt |

[1.1.4.3.1.2.0,44]

tasmāt sakṛt tato dṛṣṭastata evānyadāpi saḥ | kāryaṃkāraṇabhāvoyamevameva prasidhyati || 419 ||

[1.1.4.3.1.2.0,45]

na ca kāryakāraṇabhāvo nābhyupagamyate vyavahāribhiriti pratipāditametat purastāditi viramyate |

[1.1.4.3.1.2.0,46]

nanu yathā madhyāvasthāyāṃ savijñānakakāyapūrvvakatvena kāyasyopalavdheḥ pūrvvaṃkopi janmādikāyo vijñānasahitakāyapūrvvaka iti janmāntaravijñānādeva vijñānamaihikādapi bhāvijanmavijñānamiti paralokaprasiddhiḥ | tathā hetvantarād viparyayopīti parapakṣaprasiddhiḥ | tathā hi |

[1.1.4.3.1.2.0,47]

yad yanmaraṇavijñānaṃ na tajjanmāntarānugaṃ | taccittatvād yathā vītadoṣasya mṛtivedanaṃ || 420 ||

[1.1.4.3.1.2.0,48]

yanmaraṇavijñānaṃ taccittāntaraṃ na pratisandhatte yathā vītarāgamaraṇacittaṃ | maraṇacittaṃ ca jamāntarapratisandhānakāritayeṣṭaṃ pṛthagjanacittamiti na pratisandhirasti |

[1.1.4.3.1.2.0,49]

athāyaṃ hetureva na bhavati viparyayeṇa pratibandhāt | viparyayopi tarhi na heturanena pratibandhāditi samānaṃ | na samānaṃ | yato yo yena viruddhaḥ sa tadabhāvaṃ sādhayet | yo yena sambaddhaḥ sa tadbhāvaṃ | na ca maraṇacittasya pratisandhānavirodhaḥ |

[1.1.4.3.1.2.0,50]

yataḥ |

[1.1.4.3.1.2.0,51]

cittāntarasya sandhāne ko virodhontyacetasaḥ | tadvadapyarhataścittamasandhānaṃ kuto mataṃ || (46)

[1.1.4.3.1.2.0,52]

antyacetaso hi cittāntarapratisandhāne'sattvena sādhye ko virodhaḥ tena saha tadviṣaye na vā yena tasyābhāvaḥ sādhyate | ko virodhaḥ | na kaścit |
na sahānavasthānalakṣaṇaḥ parasparaparihāralakṣaṇo vā | maraṇacittatvāgame pratisandhānaviparyayasyādṛṣṭeḥ | ata eva tatparihāreṇāvasthānasyādṛṣṭiḥ | adṛśyatvājjanmāntarapratisandhānasya | tato maraṇacittatvaṃ na pratisandhānaviruddhamubhayarūpasyāpi virodhasyādṛṣṭeḥ | tataḥ pratisandhānābhāvaṃ na sādhayati | kāryatvantu pratisandhānābhāvaviruddhaṃ | tatastadabhāvasādhanāya samarthamiti viparyayāt pratisandhānaprasiddhiḥ | na ca parasparaviruddhārthāvyabhicāriṇāvaikatra sta iti pratipādayiṣyate |

[1.1.4.3.1.2.0,53]

nanvatra parasparaparihārasthitilakṣaṇo virodhostyeva kathaṃ virodhābhāvaḥ | yataḥ |

[1.1.4.3.1.2.0,54]

arhanmaraṇacittasya pratisāndhirna vidyate | pradīpasyeva nirvāṇaṃ vimokṣastasya cetasaḥ || 421 ||

[1.1.4.3.1.2.0,55]

pradīpasyeva hi nirvvāṇamarhatsammatapuruṣamaraṇacittasya | tatastatparihāreṇa vyavasthitaṃ maraṇacittamiti pratītervirodhaprasiddhiriti virodhābhāvo na prasiddhaḥ |

[1.1.4.3.1.2.0,56]

tadapyasambaddhaṃ | tadapi nāmārhataścittaṃ kutaḥ pramāṇādasandhānaṃ mataṃ bhavatāṃ | nātra bhavatāṃ pramāṇamasti tadvādhanāyaiva bhavatāmudyamāt | yadyarhannahyabhyupagamyate | tatastasya kleśavisaṃyogakṛtamasandhānaṃ nānyathā | sa ca kleśavisaṃyogaḥ pṛthagjanānāṃ nāstīti kuto 'pratisandhānamaraṇacittatvepi | na hi maraṇacittatvaṃ pratisandhānavirodhi kleśavisaṃyogasya pratisandhānena virodhābhyupagamāt | sa ca nābhyupagataḥ |

[1.1.4.3.1.2.0,57]

nanu ca siddhāntādeva gamyate virodhaḥ | na | siddhāntasyārhanmaraṇacitta eva virodhapratipādanāya vṛtteḥ |

[1.1.4.3.1.2.0,58]

siddhānto hi na sarvvasya virodhasya vidhāyakaḥ |

[1.1.4.3.1.2.0,59]

mṛte cittasya sandhānaṃ kva cittenopapāditaṃ || 422 ||

[1.1.4.3.1.2.0,60]

atha pramāṇataḥ siddhiḥ pratisandherna vidyate | tena tatrāpramāṇatvād virodhasyāsti sambhavaḥ || 423 ||

[1.1.4.3.1.2.0,61]

tadrapyasat | yadi siddhāntaḥ pramāṇabādhitastadā'pramāṇameva | kutastataḥ samīhitasiddhiḥ |

[1.1.4.3.1.2.0,62]

asiddhārthaḥ pramāṇena kiṃ siddhāntonugamyate | hetorvekalyatastaccet kintadevātra noditam || (47)

[1.1.4.3.1.2.0,63]

yadi na pramāṇameva siddhāntastadā tato na virodhasiddhiḥ pratisandhānena maraṇacittasya | kimasāvanugamyatenuvartyate vā | na khalu apramāṇamanuvarttyamānamapi pramāṇaṃ bhavati | pramāṇaṃ cet sarvvatra pramāṇamiti viparyyayāsiddhiḥ | kvacit pramāṇaṃ kvacidapramāṇamiti cet | na | icchāyā ubhayorapi vādiprativādinoḥ samānatvāt | athāheturvaikalyāditi heturvvirodhasya sādhako na siddhāntaḥ | hetorvaikalyatastadasandhānaṃ yadi | tadeva hetuvaikalyaṃ kasmānnoditaṃ noktaṃ hetutvena | kiṃ maraṇacittatvādanaikāntiko heturuyanyastaḥ | "athavā hetorvaikalyatastaccet |" hetoḥ śarīrādilakṣaṇasya maraṇāvasthāyāṃ vaikalyaṃ yadi hetutve tu kimatrādhikamuktaṃ | ayamapi hetvābhāsa eva | pūrvvako'naikāntikaḥ | ayaṃ punarasiddhaḥ | yatastadevātra hetuvaikalyaṃ na rvidyate | athavā kiṃ tadevātra noditaṃ | no iti prabodhe | "amānonāḥ pratiṣedhavācakā" iti | kiṃ noditaṃ na ditaṃ | ditaṃ khaṇḍitaṃ khaṇḍitamevetyarthaḥ | vaikalyamevāsiddhamavikalasya pūrvvakasya manaso hetutvāt | yathā caitat tathā pratipāditaṃ |

[1.1.4.3.1.2.0,64]

athāpi syāt | nāyamasiddho heturhetulyavaikalyalakṣaṇaḥ | tathā hi | sendriyaḥ kāyo'nindriyo vā keśanakhāgrādilakṣaṇo manovijñānasyāśrayaḥ | tathā hi kāyādevotpadyate hṛdayalakṣaṇāt anyato vā |

[1.1.4.3.1.2.0,65]

tadayuktaṃ | kāyasya dvayī gatiḥ sendriyo'nindriyo vā pratyekaṃ heturanyathā vā | na tāvatsendriyaḥ |

[1.1.4.3.1.2.0,66]

taddhīvad grahaṇaprāpte manojñānaṃ na sendriyāt | jñānotpādanasāmarthyabhedānna sakalādapi || (48)

[1.1.4.3.1.2.0,67]

acetanatvānnānyasmāddhetvabhedāt sahasthitiḥ | akṣavad rūparasavadarthadvāreṇa vikriyā || (49)

[1.1.4.3.1.2.0,68]

na tāvat pratyekaṃ sendriyaḥ kāya āśrayaḥ | sahendriyaśaktibhirvvarttata iti sendriyaḥ | indriyarūpa eva śaktiśaktimatorabhedāt | tataśca pratyekamindriyebhya eva, manovijñānamutpadyata iti pakṣaḥ | tadāha | "manojñānaṃ na sendriyānnendriyebhyaḥ pratyekaṃ bhavati" | taddhīvadindriyabuddhivat prativiṣayaṃ grahaṇasya prāpteḥ | cakṣurindriyānusāri hi mano niyamenāparendriyānusāri manaḥ svabhāvamanyathā taddhetoratatsvabhāvatve sa kutaḥ svabhāvastasyetyahetukaḥ syāt |

[1.1.4.3.1.2.0,69]

nanvekamapi kāraṇaṃ tadatatsvabhāvakāryajananasvabhāvamupalabhyate | yathā vanhirdhūmajananasvabhāvaḥ | sāmagrībhedaśca vidyate rūpasāmagrīsamavadhāne cakṣuśca cakṣurvijñānaṃ janayati | rūpavirahe manovijñānamiti | evaṃ śrotrādiṣu vācyaṃ |

[1.1.4.3.1.2.0,70]

tadasat |

[1.1.4.3.1.2.0,71]

akṣavyāpāramāśritya bhavadakṣajamiṣyate | tadvayāpārī na tatreti kathamakṣabhavaṃ bhavet || 424 ||

[1.1.4.3.1.2.0,72]

taddhīvad grahaṇaprāpteriti | asyāyamarthaḥ | akṣabuddhirhi tadvayāpāramanusarantī prāhikā'thasyeti tathā vyapadiśyate | yadi manobuddherapi tattvaṃ | sāpi taddhīvad grāhiṇī syāt tadvayāpārānusaraṇena | anyathā kathaṃ tathā vyapadiśyate | tadvyāpārānusāraṇañca nopalabhyate tajjatvena ca pratipattiriti vyāhataṃ | indriyāccāsannihitepyarthe puro vyavasthitārthanirūpaṇākāracakṣurvijñānavijñānaṃ timiropahatakeśakalāpālocanākāravat | manovijñānantu nimīlitalocanasyāpyupajāyate kathaṃ tatrendriyavyāpāraḥ | yadvikāre ca na vikāraḥ kathantadindriyajaṃ | tatra taddhīvadgrahaṇaprāpteriti tadvikāreṇa vikārivijñānaprāpterityarthaḥ | grahaṇaṃ vijñānameva | atha tadvikāreṇa na vikāraḥ tadā na tajjatā | samudāyādapi notpadyata ityayameva parihāraḥ |

[1.1.4.3.1.2.0,73]

parihārāntaramāha | jñānotpādanasāmarthyabhedāt | jñānotpādanaṃ prati bhinnameva sāmarthyaṃ pṛthagbhūtamanyānapekṣyameva dṛśyate | na | parasparāpekṣyam | anyathā samudāyasyakābhāvepyabhāvādaṅkura iva kṣityādivaikalye na syāt | bhavati ca cakṣurādivikalānāmapi manovijñānantanna samudāyapratibaddhaṃ manaḥ | apiśabdena pūrvvako hetuḥ samuccitaḥ |

[1.1.4.3.1.2.0,74]

"acetanatvādanyasmādapi" notpadyate'nindriyāt | nanvacetanatvāditi ko'rthaḥ | yadīndriyavijñānavirahāditi | tadiṣyata eva | kathamayaṃ heturyadi nāmendriyajñānaṃ tato na bhavati | manovijñānantu kasmānna bhavati | atha manovijñānābhāvādacetanatvaṃ tadeva vicāryamāṇamiti pratijñārthaikadeśo hetuḥ |

[1.1.4.3.1.2.0,75]

atrocyate |

[1.1.4.3.1.2.0,76]

cetayanto na dṛśyante yadā keśanakhādayaḥ | tadā tebhyo manojñānaṃ bhavatīti kathaṃ sthitiḥ || 425 ||

[1.1.4.3.1.2.0,77]

yathā hi cetanataḥ sparśādaya upalabhyante tadvijñānairna tathā manovijñānena keśanakhādayaḥ | tatparibaddhatve tadabhāve manovijñānaṃ na yasyāt tadupaghāte copahataṃ bhavet | yadi na kāya āśrayastadā sahasthitiḥ kathaṃ | tadāha | "hetoḥ karmmasaṃjñitasya sahasthitiniyamakāriṇo'bhedāt sāmarthyasya tathā vyavasthitatvāt" | "akṣavadrūparasavat" | yakṣākṣāṇāṃ rūparasayośca parasparamanāśritvepi kañcit kālaṃ sahasthitiniyamaḥ | na hi sahasthitāvāśrayāśrayibhāva eva kāraṇaṃ |

[1.1.4.3.1.2.0,78]

nanu "tadvikāravikāritvādāśrayāścakṣurādaya" ścakṣurvijñānādīnāṃ | tathā śarīravikārāt viśleṣādi nāma na stimitādilakṣaṇo vikāra ityāśrayāśrayibhāvaḥ |

[1.1.4.3.1.2.0,79]

tadapyasad | arthasya grāhyasya dvāreṇa vikriyā | pīḍāmasahamānasya tadbhāvanayā tanmanasikāreṇa vikriyā | ālambamānā hi śastraprahārādayo manasā manasaḥ pīḍākāriṇo nāśrayabhūtāḥ | ālambanañca bāhyamapi vikārakāri | na ca tasyāśrayabhāvaḥ | tadabhāvepyāropamātrāt pīḍotpatteḥ |

[1.1.4.3.1.2.0,80]

tasmādāropitākāramantarvvāhyañca vedyate | manasā tadvikāreṇa vikriyā mānasasya sā || 426 ||

[1.1.4.3.1.2.0,81]

na cāśrayālambanayorekatā | tatastadāśrayo na kāya iti | na kliṣṭaṃ manaḥ kāyāśritaṃ tataḥ | yaśca tasyāśrayaḥ sa paścādāvedayiṣyate | pūrvvāparasamāropamātramālambanaṃ paraṃ manaso nānyadastīti nirālambanāśrayaḥ |

[1.1.4.3.1.2.0,82]

api ca |

[1.1.4.3.1.2.0,83]

nopakāraka ityeva hetustasya nivarttakaḥ | viśiṣṭameva hetutvaṃ kāryasya vinivarttakaṃ || 427 ||

[1.1.4.3.1.2.0,84]

ko'sau viśiṣṭo heturyasya nivarttakatvaṃ | tadāha |

[1.1.4.3.1.2.0,85]

sattopakāriṇī yasya nityantadanubandhataḥ | sa hetuḥ saptamī tasmādutpādāditi cocyate || (50)

[1.1.4.3.1.2.0,86]

sa hi heturnirvarttako yasya sattopakāriṇī | "nittyaṃ tadanubandhataḥ |" tadanubandheneti | anubandhonuvarttanaṃ | sadānuvarttanādupakāriṇī yasya sattā | yasya tu kadācidupakārasāmarthyantadabhāvepi kadācidupakāro'nyatopi bhavati viśeṣalakṣaṇaḥ | sa nityamanuvarttako na bhavatīti na tannivṛtyāpi tannivṛttiḥ | dehasya ca sattā na sarvvadopakāriṇī pūrvvacittamātravikārepi kadācid vikāradṛṣṭeḥ | tato dehābhāvepi kadāciccittavikāravihitavikāratvāt tadupastambhādāsta eva cittasantatiriti saṃbhāvyate | na ca dehaḥ sadopakāritayā kāraṇamiti prasiddhaḥ | tathā hi |

[1.1.4.3.1.2.0,87]

svayaṃ pareṇa vā deho heturggamyeta kenacit | utpannenānyathā vāpi vedaneneti kalpanāḥ || 428 ||

[1.1.4.3.1.2.0,88]

na tāvadanutpannaṃ vedanaṃ jānātyahamato bhaviṣyāmi bhavāmi abhūvaṃ veti | utpannasya tu vedanasyāhamiti | svarūpamālambamānasyānyad vā tadadhigatireva | kutaḥ punaranyasyāvagatiridamamuta utpannamiti | na khalvanyadālambamānamanyadavagacchati | cakṣurādivijñānānāmapi tarhi saiva kalpaneti kutaścakṣurādikāraṇatvamatiḥ | na | teṣāmanvayavyatirekagatisambhavāt | tathā hi |

[1.1.4.3.1.2.0,89]

cakṣurunmīlayanneva naraḥ pratyavagacchati | rūpadarśanamutpannaṃ gamyate tadanantaraṃ || 429 ||

[1.1.4.3.1.2.0,90]

janmādi dehobhimukho hetutvena na gamyate | jñānasya prāgabhāve hi jñātṛtvasya vivodhakaḥ || 430 ||

[1.1.4.3.1.2.0,91]

pareṇāsya pratītiścet prāgabhāvagatiḥ kutaḥ | adṛśyānupalambho hi nābhāvasya prasādhakaḥ || 431 ||

[1.1.4.3.1.2.0,92]

suptasyāpi prabodhosti prāgjñānānupalambhane | na tatra svapnavijñānaprāgabhāvagatiḥ satī || 432 ||

[1.1.4.3.1.2.0,93]

athāsya syāt svasaṃvirttiryadi prāg vidyate matiḥ |

[1.1.4.3.1.2.0,94]

prasuptāvasthāyāṃ nāstyeva smṛterabhāvāt |

[1.1.4.3.1.2.0,95]

prabuddhasya yato dṛṣṭā svapnasaṃvedane smṛtiḥ |

[1.1.4.3.1.2.0,96]

tadasat |

[1.1.4.3.1.2.0,97]

abhāvaḥ pratipatteḥ kiṃ kiṃvā sadapi vismṛtaṃ | jāgratā hi kṛtaṃ svapne smaryate naiva kenacit || 433 ||

[1.1.4.3.1.2.0,98]

na khalu svapnasaṃvedanaṃ jāgradvijñānāntaramiti kenacit pratīyate | tathāpi tat tata eva |

[1.1.4.3.1.2.0,99]

atha prabodhe sati tasya pratītiḥ | tasyāpi prabodhe na pratīyate iti kuta etat | tasmādapratītireva dehasya sadopakāritvena tatosya nivarttane vijñānaṃ nivarttata iti na gatiḥ |

{1.1.4.3.1.2.1}

<(i) bhūtātmavādanirāsaḥ>

[1.1.4.3.1.2.1,1]

atha gomayādutpadyate śālūkaḥ | na ca tasya sattopakāriṇī nityaṃ tadanubandhena | tathāpi gomayābhāve prathamabhāva eva śālūkasya |

[1.1.4.3.1.2.1,2]

tadapi yatkiñcit | yataḥ |

[1.1.4.3.1.2.1,3]

gomayāt prathamotpattiryādṛśī tādṛśī punaḥ | tadabhāve na dṛṣṭaiva jñānasya tu viparyayaḥ || 434 ||

[1.1.4.3.1.2.1,4]

yādṛśo hi gomayādutpadyamāno dṛṣṭaḥ śālūkaḥ sa kiṃ tādṛśa evānyadāpyupalabhyate | manovijñānantu tathā bhūtamevādau paścācceti na tenaikāntikatā |

{1.1.4.3.1.2.2}

<(ii) asmin satīdamityasya vyākhyā>

[1.1.4.3.1.2.2,1]

nanu "asmin satīdaṃ bhavatyasyotpādādidamutpadyate" ityetadeva hetulakṣaṇaṃ bhagavatoktaṃ | na tu sadānuvarttakamaparaṃ vicāritaṃ | bhagavāneva ca paramārthataḥ kāryakāraṇabhāve pāramārthikaṃ pramāṇaṃ vyāpyanvayavyatirekagrahaṇāditi pratipāditaṃ | na ca sambhavyupakāravānartho nocyate bhagavatā | tat kathametat |

[1.1.4.3.1.2.2,2]

naiṣa doṣaḥ | tasmādevāsmābhiruktāt sadopakāritvena saptamī | tasmādeva pañcamī utpādāditi cocyate | asmin satīdaṃ bhavati iti sadānuvarttanamāha | satīti nimittasaptamī | anyathā tadabhāvepi bhavane na tannimittakosya bhāvaḥ | pañcamyapādāne'pādānatā ca janikarttuḥ prabhava iti | prabhavaśca nimittameva |

[1.1.4.3.1.2.2,3]

athavānyathā vyākhyāyatesmābhiḥ | yadi vijñānapūrvvakaṃ vijñānantathāpi janmādivijñānāt pūrvvakajanmavijñānamiti pratīyatāṃ | tasya tatkāryatvāt | bhāvijanmavijñānantu kutonumīyate | atha samarthakāraṇadarśanāt kāryānumānaṃ | tat tarhi hetvantaraṃ prasaktaṃ kāraṇalakṣaṇaṃ | atha kārye sandehāt yogyatānumā naṃ na bhāviparalokāniścaye vyarthatā yogyatānumānasya | bhāviparalokānumāne hi dharmmādiṣu pravarttanaprayāsaḥ saphalaḥ |

[1.1.4.3.1.2.2,4]

atrocyate | kāraṇameva bhāvijanmavijñānaṃ kāryamapi tat | yataḥ |

[1.1.4.3.1.2.2,5]

"sattopakāriṇī yasya nityantadanubandhataḥ" |

[1.1.4.3.1.2.2,6]

sa hetuḥ | yasya hi sattopakāriṇī nittyaṃ tadanubandhataḥ | vyāpitvena vyāpakaṃ vyatireke sati kāraṇaṃ | arthāntare gamye kāryameva heturyadarthāntarasya gamakaṃ tad vyāpakasyaiva | anyathā vyabhicāritvādagamakatā syāt | yacca yamantareṇa na bhavati tat tasya kāraṇaṃ | kāraṇaṃ kathaṃ kāryamiti cet | na | tasya kāryatvāt | tathā hi |

[1.1.4.3.1.2.2,7]

vikārāścetanādīnāmudayādeḥ prasādhakāḥ | tadvikāratayekṣyante tacca kāryatvamucyate || 435 ||

[1.1.4.3.1.2.2,8]

ayaṃ vikāra eva na syāt | yadyabhyudayena na bhavitavyaṃ tatkṛtoyaṃ vikāra iti sakalalokavyavahāraḥ | etāvataivānyatrāpi kāryatvaṃ bhāvi kathaṃ kāraṇaṃ | tadavyabhicārādeva |

[1.1.4.3.1.2.2,9]

nanu ya upakārī sa kāraṇaṃ kathaṃ ca bhāvyavidyamānamupakāri | atītaṃ tarhi kāraṇanna prāpnoti |

[1.1.4.3.1.2.2,10]

tadapyasat | nopakārīti na | tadutpattikāle vidyamānatvāt | koyamutpattikālaḥ | yadi kāryāt prāk kathamavidyamānasyopakārakaḥ | ata eva kāraṇamavidyamānakaraṇāt | avidyamānasyaṃ karaṇamiti korthaḥ | tadanantarabhāvinī tasya sattā | tadetadānantaryamubhayāpekṣayāpi samānaṃ | yathaiva bhūtāpekṣayā tathā bhāvyapekṣayāpi | na cānantaryameva tattve nibaṃdhanaṃ | vyavahitasyāpi kāraṇatvāt |

[1.1.4.3.1.2.2,11]

tathāhi |

[1.1.4.3.1.2.2,12]

gāḍhasuptasya vijñānaṃ prabodhe pūrvvavedanāt | jāyate vyavadhānena kāleneti viniścitaṃ || 436 ||

[1.1.4.3.1.2.2,13]

na khalu tatra śarīraṃ kāraṇaṃ pūrvvasaṃskārānuvarttane na tasya dṛṣṭeḥ | tādṛśa eva hi śarīrenyathā cānyathā pūrvvavijñānānurūpyeṇotpatteḥ |

[1.1.4.3.1.2.2,14]

tasmādanvayavyatirekānuvidhāyitvaṃ nibandhanaṃ | kāryakāraṇabhāvasya tadbhāvinyapi vidyate || 437 ||

[1.1.4.3.1.2.2,15]

yadeva yadanvayavyatirekānuvidhāyi tadeva tasya kāraṇamaparastu viśeṣo vyarthaḥ |

[1.1.4.3.1.2.2,16]

athāpi syāta | "asmin satīdaṃ bhavati asyotpādādidamutpadyata" iti kāryakāraṇabhāvalakṣaṇaṃ | na cātrānvayavyatirekamātramanena kathyate | yataḥ |

[1.1.4.3.1.2.2,17]

saptamyā pūrvvabhāvasya paṃcamyā ca nidarśanaṃ | parabhāvaḥ prathamayā tatopi ca nidarśyate || 438 ||

[1.1.4.3.1.2.2,18]

nahi tadanvayavyatirekānuvidhānamātramatropadarśitaṃ | pūrvvāparabhāvopadarśanasya parisphuṭatvāt |

[1.1.4.3.1.2.2,19]

tadapyasattyaṃ | saptamī tasmādādutpādāditi cocyate | na khalu saptamyā pūrvvabhāvasyopadarśanaṃ pañcamyā vā | nimittatvamātratvasyopadarśanāt | etannimittakoyamityarthaḥ | yadabhāve ca na bhavati yaḥ sa eva bhavaṃstannimittakoyamityarthaḥ |

[1.1.4.3.1.2.2,20]

nanu satīti kathaṃ bhāvī vyapadiśyate | tasyāvidyamānatvādevaṃ vyapadeśānupapatteḥ | tathā notpādonutpannasya |

[1.1.4.3.1.2.2,21]

nanvatītasyāpi kathaṃ sattā yenāsau satīti vyapadiśyate | vinaṣṭasya ca kathamutpādaḥ | āsīditi cet | anyasyāpi bhaviṣyati | kaḥ prāgabhāvapradhvaṃsābhāvayorviśaṣaḥ | athavā asmin satīdaṃ bhavatīti yasya ca bhāvena bhāvalakṣaṇamityanena saptamī | tataḥ satītyanena nimittabhāvamātraṃ lakṣyate | na tu tadā sattvaṃ tadabhāvena ca bhāvalakṣaṇaṃ | bhāvena ca bhāvo bhāvināpi lakṣyata eva mṛtyuprayuktamariṣṭamiti | loke vyavahāraḥ | yadi mṛtyurnā bhaviṣyanna bhavedevaṃ bhūtamariṣṭamiti | na cotpādāditi kālavibhāgaḥ | na khalu vibhaktayaḥ kālaviśeṣavidhāyinyaḥ kārakatvamātrapratipādane sāmarthyāt | kārakatvamevāsataḥ kathamiti cet | kathamaṃkuro jāyate | ghaṭaṃ karotīti kartṛkarmmabhāvaḥ | buddhisthatayā kārakatve nātra tasya kākairbhakṣaṇaṃ |

{1.1.4.3.1.2.3}

<(iii) kāraṇavyākhyā>

[1.1.4.3.1.2.3,1]

atha yasyopalambhapūrvvikā yasyopalabdhistat kāraṇaṃ |

[1.1.4.3.1.2.3,2]

tadapyasat |

[1.1.4.3.1.2.3,3]

yasyopalabdhiḥ prathamaṃ tat tasya yadi kāraṇaṃ | na khalāntargataṃ bījaṃ hetuḥ syādaṃkurodaye || 439 ||

[1.1.4.3.1.2.3,4]

atha tajjātīyasya prathamamupalabdhiriti tathocyate | kathamanupalabdhasya kāraṇatvaṃ | na hyanyasyopalabdhāvanyasyopalabhyamānatā | upacaramātrantu syāt | tasmādupalabdhyā sattopalakṣyate | tathā ca sa evārthaḥ | asmin satīti nimittabhāvaḥ sattāyāḥ | sa cāvyabhicāraviṣayatvameva | yasya tu prāgupalabdhiriti tu sarvvasya tu pūrvvabhāvinaḥ kāraṇatvaprasaṅgaḥ | avyabhicāraviṣayatve tadeva kāraṇatvaṃ |

[1.1.4.3.1.2.3,5]

athāvyabhicāraviṣayatve sati pūrvvābhāvastadapi yat kiñcit |

[1.1.4.3.1.2.3,6]

tadbhāvabhāvitāmātrād yadi kāraṇakāryatā | ko virodhastadā pūrvvaparabhāvaḥ kimarthakaḥ || 440 ||

[1.1.4.3.1.2.3,7]

pūrvaparabhāvasya hi kvopayogo na cānupayogavadapekṣyate |

[1.1.4.3.1.2.3,8]

athāpi syāt |

[1.1.4.3.1.2.3,9]

pūrvvatve kāraṇasyeṣṭe upādānaṃ tadarthināṃ | paratvecānumānaṃ yat sāmarthyāt tad bhaviṣyati || 441 ||

[1.1.4.3.1.2.3,10]

pūrvvaṃ hi kāraṇaṃ kāryārthinopyādātuṃ śakyaṃ | tataḥ kāraṇasya pūrvvabhāva iṣyate | tadyathā bhāviparalokasādhanāya tatprāgbhāvivarttamāneha lokopādānaṃ |

[1.1.4.3.1.2.3,11]

tadapi na yuktaṃ kāraṇatvamapi tasyāstyeva na hi prāgbhāvinaḥ kāraṇatvaṃ na vidyate | kāryatvamapi tu tasya bhāvyavyabhicārāpekṣayā bhavatīti bhaṇyate | yacca kāraṇatve satyupādānaṃ tat kāryatve bhaviṣyati | ko hi viśeṣa upādāne'vyabhicāramātreṇopādānamiyatā kinna paryāptaṃ |

[1.1.4.3.1.2.3,12]

yaccoktaṃ | samarthakāraṇādevānumānaṃ kintatra kāryatvena |

[1.1.4.3.1.2.3,13]

tadasat |

[1.1.4.3.1.2.3,14]

ko hi hastagataṃ dravyaṃ pādagāmi kariṣyati | paraśucchedyatāṃ ko vā nakhacchedye sahiṣyate || 442 ||

[1.1.4.3.1.2.3,15]

ko hi hastagataṃ pādagataṃ kuryyāt | nakhacchedye vā kuṭhāracchedyatāṃ pratīkṣeta |

[1.1.4.3.1.2.3,16]

kāryatvenaiva mukhyena gamakatve kramād ṛjoḥ | yatnasādhyakāraṇatve gamakatvamanarthakaṃ || 443 ||

[1.1.4.3.1.2.3,17]

tasmādanāgatasyāpi kāraṇatvamavyabhicārāditi yuktametat |

[1.1.4.3.1.2.3,18]

uktantāvadarthadvāreṇa vikriyā dehānna cakṣurādivadāśrayatvadvārikā | abhyupagamyedānīmucyate |

[1.1.4.3.1.2.3,19]

astūpakārako vāpi kadāciccitasantateḥ | vahnyādivad ghaṭādīnāṃ vinivṛttirna tāvatā || (51)

[1.1.4.3.1.2.3,20]

kadācidāśrayatvenopakārakatvepi dehasya tāvatā na dehanivṛttau vinivṛttiścittasantateḥ | nopakāraka ityeva nivarttako bhavatyupakāryasya na vahnyāderāsāditopakārakaviśeṣasya ghaṭādervahnyādinivṛttau niyamena nivṛttiḥ suvarṇṇādervā dravatā lakṣaṇaviśeṣāsādanepi citrabhānorna tannivṛttau nivṛttiḥ |

[1.1.4.3.1.2.3,21]

yadi nāma sa eva viśeṣo dravatādilakṣaṇo nivarttaṃte suvarṇṇaṃ tu tadavasthameva | yasya cittaṃ kāraṇaṃ cetasastasya dehasya tadavasthasya bhāvepi tadvaiguṇyānnivṛttiḥ |

[1.1.4.3.1.2.3,22]

kevaladehakāraṇatve bādhakamuktaṃ | aparamapyucyate |

[1.1.4.3.1.2.3,23]

anivṛttiprasaṅgaśca dehe tiṣṭhati cetasaḥ | tadbhāvabhāvād vaśyatvāt prāṇāpānau tato na tat || (52)

[1.1.4.3.1.2.3,24]

dehābhāve bhasmāvasthāyāṃ bhavatu nivṛttiḥ kāraṇābhāvāt | dehetu tathā bhūta eva tiṣṭhati na nivṛttiyogaḥ | anyathāpi ca | sarvvāvasthānuyāyitvācca |

[1.1.4.3.1.2.3,25]

atha prāṇāpānakāryatāpi tasya tatastadvaikalyāt nivṛttiriti |

[1.1.4.3.1.2.3,26]

tadapyayuktaṃ | prāṇāpānau cittādeva na tataścittamiti na parihāraḥ | kuta etaditi cet | tadatra bhāvabhāvāt | citte sati tayorbhāva iti na viparyayaḥ | vaśyatvācca prāṇāpānābhyāṃ na tat | yadi cittakāraṇaṃ prāṇapānau tadā tadvaśau na syātāmupalabhyate ca cittavaśyatā tayoḥ | yadi cānyata utpanno tadā tata eva tadutpattiriti cittamakiñcitkarameva syāt | na khalvanyādhīnamanyena vaśayituṃ śakyaṃ | tayoḥ svakāraṇādhīnayościttaṃ paricchedakameva kevalaṃ bhavet | atha cittasahakāri tayoḥ kāraṇaṃ tau janayet | cittamapi tarhi tayoḥ kāraṇamiti na tābhyāmutpadyate | athānyatopi mūlata utpannau prāṇāpānau cittena niyamyete yathā svāminā bhṛtyaḥ | tadasat |

[1.1.4.3.1.2.3,27]

bhṛtyasyānyata utpattirdṛśyate na punastayoḥ | na cittamantareṇāsti tayorutpattiranyataḥ || 444 ||

[1.1.4.3.1.2.3,28]

na hi prāṇāpānau cittamantareṇa dṛśyete bhṛtyavad | ato nānyataḥ kāraṇāditi cittameva kāraṇamiti na tābhyāntat |

[1.1.4.3.1.2.3,29]

athāpi syāt | svāpāvasthāyāṃ prāṇāpānayorbhāvāt na cittakāraṇatvamanayoḥ | na hi tatra tathābhāva eva hi | ananyahetutāmeva darśayati |

[1.1.4.3.1.2.3,30]

preraṇākarṣaṇe vāyoḥ prayatnena vinā kutaḥ | nirhrāsātiśayāpattirnirhrāsātiśayāt tayoḥ || (53)

[1.1.4.3.1.2.3,31]

yadi prāṇāpānakāryaṃ caitanyaṃ tadā preraṇākarṣaṇe vāyoḥ prayatnena vinā syātāṃ | na caivaṃ preraṇākarṣaṇarūpatvāt tayoḥ | atha preraṇākarṣaṇameva tayościttādhīnaṃ na svarūpaṃ na svarūpamanyataḥ kāraṇāditi tataścittaṃ tataḥ preraṇākarṣaṇe |

[1.1.4.3.1.2.3,32]

tadapyasat |

[1.1.4.3.1.2.3,33]

mṛtasyāpi sa vāyuśceccetanā kiṃ nivarttate | sa cedakāraṇantasyāḥ kāyaḥ kāraṇamāgataḥ || 445 ||

[1.1.4.3.1.2.3,34]

yadi sthiro vāyurna kāraṇaṃ cetanāyāḥ | anivṛttireva prasaktā cetasaḥ | athāpi kāraṇaṃ tathāpi mṛtasyāpi sthiratā vāyorastīti | prāṇāpānau ca kāryarūpāviti na tadabhāvānnivṛttiścetasa iti anivṛttiprasaṅgaḥ | prāṇāpānanirhrāsātiśayābhyāñca cetaso nirhrāsātiśayau prāpnutaḥ | tatkāryatvādavaśyaṃ kāraṇe parihīyamāṇe'tibarddhamāne vā kāryasya hānirupacayaśca bhavatyanyathā kāraṇantaditi na syāt |

[1.1.4.3.1.2.3,36]

tulyaḥ prasaṅgopi tayorna tulyaṃ cittakāraṇe | sthityāvedhakamanyacca yataḥ kāraṇamiṣyate || (54)

[1.1.4.3.1.2.3,37]

bhavetāṃ vā prāṇāpānau cetasaḥ kāraṇantathāpi dehe tiṣṭhati cetaso'nivṛttiprasaṅgaḥ | tayorapi prāṇapānayoranivṛtteḥ | tayorapi dehakāryatvādanivṛttireva | tadanivṛtteścetasopyanivṛttiriti |

[1.1.4.3.1.2.3,38]

syādetat | cetaḥ kāraṇepi cetasyayameva prasaṅgaḥ |

[1.1.4.3.1.2.3,39]

anivṛttiprasaṅagaśca citte tiṣṭhati cetasaḥ | cetaso na ca pūrvvasya tatpūrvveṣṭau nivarttanaṃ || 446 ||

[1.1.4.3.1.2.3,40]

atrocyate | "na tulyaṃ cittakāraṇe | sthityāvedhakamanyacca yataḥ kāraṇamiṣyate |"
anyadapi taddehasatṛṣṇakarmmasaṃjñitaṃ kāraṇamiṣyate |

[1.1.4.3.1.2.3,41]

nahi pūrvvacittasattāmātrakādeva cittamutpadyate | tadaparasyāpi saṃskārabījasaṃjñitasyāvidyādirūpasya kāraṇatvāt tasya pūrvvacittaprabodhane tatra cittotpattiranyatra vā citratvād vāsanābhedānāṃ prabodhakānāñca | tadyathā | na siddhasambandhamātrādeva nānāprakārasvapnadarśanaṃ | samānepi hi siddhasamāgame kadācideva kiṃcit svapnadarśanaṃ bhavati vāsanāprabodhacitratvāta | vosanāprabodhacitratvāddhi nivṛttirta tu dehamātrakāraṇatvepyevamave dṛṣṭatvāditi kuta etat |

[1.1.4.3.1.2.3,42]

cittasya vāsanādṛṣṭeranyathonupapattitaḥ | svapnavijñānavat sarvvaṃ vāsanābodhakāraṇaṃ || 447 ||

[1.1.4.3.1.2.3,43]

yadi dehasiddhamātrameva kāraṇaṃ sarvveṣāṃ sarvvadā samānaṃ svapnadarśanaṃ prasaktaṃ | kasyacittu kiṃcidupalabhyata iti vāsanāsaṅgamakṛtameva taditi yuktaṃ | vāsanānāmanekākāratvāt | tataḥ sakalameva cittaṃ tatra dehe'nyatra ca vāsanāprabodhavihitavyatikaraṃ nānyathā saṃbhāvanīyaṃ |

{1.1.4.3.1.2.4}

<(iv) vāsanābalādutpattiḥ>

[1.1.4.3.1.2.4,1]

atha vāsanābalādutpattimāsādayadasatyameva svapnavat | tadapyasattyaṃ |

[1.1.4.3.1.2.4,2]

vāsanāvalabhāvepi prapaścaḥ suratādikaḥ | nāsatyaḥ svārthaniṣpatteḥ satyārthakriyākṛtāṃ || 448 ||

[1.1.4.3.1.2.4,3]

vāsanābalamavalamvyamānā hi suratādivyavahārāḥ samīhitārthakriyākaraṇapravaṇapravarttanāḥ kimasatyatāvyatikaravyastātmānaḥ |

[1.1.4.3.1.2.4,4]

atha vāsanānvayinopi suratādivyavahārāḥ satyastryādisamanvayina iti nāsattyāḥ janmādivyavahārā api tatheti samānaṃ | teṣāmapi tatra sattyaśarīrāntarotsaṅgopādānateti nāsattyatā | tathā hi | śukaśoṇitopajanitaṃ śarīrāntaramupādāya janma pravarttate vāsanābalabhāvepi | kathaṃ śarīrāntarasaṃcaraṇamupalabhyatāmantareṇa | vṛddhādiśarīrāvasthāsaṃcaraṇavat |

[1.1.4.3.1.2.4,5]

ekopādānabhāvena tadekatvavyavasthiteḥ | śarīrāntarasañcāro na bhavatyeva tādṛśaḥ || 449 ||

[1.1.4.3.1.2.4,6]

ekaśukraśoṇitopādānameva śarīraṃ taditi na śarīrāntarasaṃcāraḥ | paśvādiśarīrantu śukraśoṇitāntarādutpannaṃ śarīrāntaraṃ | tathābhūte ca na saṃcāro dṛṣṭastat kathaṃ sambhāvyate |

[1.1.4.3.1.2.4,7]

na śarīrāntaratvasya tathāpi vyatirekitā | vilakṣaṇatvaṃ tattvasya nivarttakamitiṣyate || 450 ||

[1.1.4.3.1.2.4,8]

bālādibhāvena hi kumārādiśarīraṃ na tadekamiti śakyaṃ vaktuṃ | tatra saṃcāro dṛṣṭa eva | tatsahacāritayotpattireva tatra saṃcāraḥ | vāsanāvalācca tathotpattirityavirodhaḥ |

[1.1.4.3.1.2.4,9]

atha vilakṣaṇaśarīrāntarasaṃcāro na dṛṣṭaḥ | tadapi svapnāntikaśarīrasaṃcāradarśanādanaikāntikaṃ | tasyālīkatvādasaṃcāra evāsāviti cet | na | dṛśyamānasyālīkatvāyogāt | yathaiva hi tasyāsattyatvaṃ tathā tatra sañcāropi | kimidamasattyatvaṃ nāma | bādhyamānatvaṃ jāgratpratyayeneti cet | yadā sa pratyayastadā sa na bādhyate | anyadātu vādhyata ityayuktaṃ | tadaiva jāgratānopalabhyata iti cet | tenāpi jāgratpratyayopalabdho nopalabhya iti samāno bādhyabādhakabhāvaḥ | atha prabodhe nopalabhyate | prabodhāprabodhayoḥ kathaṃ vivekaḥ | prabuddhohamiti pratyayotpatteḥ prabuddhohamiti pratyayaḥ svapnepi bhavatīti kathantato vivekaḥ | tasmāt samāne upalambhe nābhāvo'sattyatā vā yuktā |

[1.1.4.3.1.2.4,10]

atha vāsanādaurvalyādacirasthāyitā'sādhāraṇopalambho daurbalyalakṣapo'sattyatvaṃ |

[1.1.4.3.1.2.4,11]

yatra tarhi vāsānādāḍhryaṃ tatra viparyaṃya iti sattyatā saṃcārasya | sādhāraṇopalambhe ca |

[1.1.4.3.1.2.4,12]

tathā hi vāsanādārḍhyānna paro'sattyatodayaḥ | vāsanādārḍhyamātreṇa satyatā jāgrato vidāṃ || 451 ||

[1.1.4.3.1.2.4,13]

yatra vāsanādāḍharyaṃ sa jāgratpratyayaḥ | satyaśca sādhāraṇopalambhaśca | svarūpeṇa tu tadastyeva tataḥ siddhaḥ sañcāraḥ | dārḍhyābhāvāttu jhaṭiti vighaṭanaṃ | yatra ca devatādeśo dvayorapi svapnadarśinoḥ pratibhāsate tatra kathamasattyatā |

[1.1.4.3.1.2.4,14]

atha tadā satyataiva tathā sati na svapnārthasya sakalasyāsatyatā | tathā sati |

[1.1.4.3.1.2.4,15]

sañcārasya prasiddhatvād viśeṣaparikalpanāt | vikalpasamamevaṃ hi jātyuttaramidaṃ sphuṭaṃ || 452 ||

[1.1.4.3.1.2.4,16]

athavā janmādau cittasaṃskāraphalasya pāṭavasyopalambhānmaraṇāntaraṃ saṃcāra iti pratītaṃ |

[1.1.4.3.1.2.4,17]

śarīrāgraharūpasya cetasaḥ sambhavo yadā | janmādau dehināṃ dṛṣṭaḥ kinna dehāntarāgatiḥ || 453 ||

[1.1.4.3.1.2.4,18]

ayantāvajjanmādāvanyadā ca śarīrāgrahādirūpañcetasaḥ svabhāvastāratamyayogī sakalajanmināṃ pūrvvābhyāsatāratamyaphalatayopalabhyamāno na pūrvvakaśarīrāgrahābhyāsasaṃskṛtacittamantareṇa bhavatīti | tatsāmarthyādeva śarīrāntarādiha śarīre saṃcaraṇamiti pratīyatāṃ | nānyathānumāvṛttiḥ |

[1.1.4.3.1.2.4,19]

atha pratyakṣaṃ saṃcāre nāsti tatkathamanumāt pratītiḥ | ayamapyadoṣo yataḥ |

[1.1.4.3.1.2.4,20]

anumeyesti nādhyakṣamiti kaivātra duṣṭatā | adhyakṣasyānumānasya viṣayo viṣayo na hi || 454 ||

[1.1.4.3.1.2.4,21]

parasparaviṣayaparihāreṇa hi pravarttanamadhyakṣānumānayoriṣyata eva | kathaṃ sa eva doṣaḥ |

[1.1.4.3.1.2.4,22]

atha tajjātīye vṛttimantareṇādhyakṣasya kathamanumānaṃ | sa cāpi na doṣaḥ |

[1.1.4.3.1.2.4,23]

āgraharatāvadabhyāsāt pravṛtta upalabhyate | śarīrenyatra vādhyakṣāt tata evānumā na kiṃ || 455 |

[1.1.4.3.1.2.4,24]

tadetaducyate | kathantajjātīye pratyakṣamantareṇānumānamadhyakṣapūrvvakatvādanumānasya | tatrāyaṃ parihāraḥ | yadi nāma na dṛṣṭodhyakṣataḥ saṃcāraḥ saṃcārānurūpantu phalamupalabhyata eva | grāmāntasaṃcāravat | tadyathā grāmantarād deśāntarād vāgataḥ pūrvvābhirativiṣayasajātīya evopakaraṇādau ramamāṇa upalabdhaḥ | yadi nāmāparastathābhūto grāmāntarādāgacchannopalabdhastathāpi tathābhūtadeśādāgatirasyopalabhyata evānumānāt | evamupakaraṇādiviśeṣābhirasādeva |

[1.1.4.3.1.2.4,25]

lokādāgatirapyanumīyatāṃ grāmāntarādāgatau pratyakṣavṛttimātreṇānumānavṛtteḥ | na hi dhūmādanumīyamānegnau viśeṣayogini pratyakṣavṛttiḥ | agnimātrapravṛttiriti cet | ihāpi deśādisaṃcāre vṛttiriti samānametat |

[1.1.4.3.1.2.4,26]

athāpi syād | deśāntarādisaṃcārastenaiva śarīreṇa dṛṣṭaḥ śarīramatyajataḥ | yathā ca svapnaśarīrasaṃcāro'sattyastathehāpi janmādau śarīrāparityāgāsattyate syātāmityasamaṃjasaṃ | tathā hi |

[1.1.4.3.1.2.4,27]

śarīrāntarasañcāratyāgau satyasamāgamau | syātāṃ yadi tataḥ sattyaṃ paralokaprasādhanaṃ || 456 ||

[1.1.4.3.1.2.4,28]

yathā cātyantavicchedaḥ svapne svapnopalambhane |

[1.1.4.3.1.2.4,29]

tathaiva maraṇāta pūrvvaṃ paścāt yadi kiṃ kṛtā || 457 ||

[1.1.4.3.1.2.4,30]

yathaiva khalu deśāntarasaṃcāraḥ śarīramantareṇa tathā janmāntarasaṃcāropi yadi bhaved viparītasādhanamāyātaṃ | tathā svapnasaṃcāro sattyaśarīrānvayī dṛṣṭa iti paralokasaṃcāropi tathā bhavedasattya eva paraḥ pūrvvaśca loka itīṣṭameva nāstikānāṃ |

[1.1.4.3.1.2.4,31]

kiṃca | yathā svāpāvasthāyāmasvapnadarśino viccheda eva vijñānasyāvyaktavijñānatā vā | tathā yadi paralokopi kiṃ tādṛśeneti na vinaṣṭā dṛṣṭirnāstikānāṃ kiṃ kṛtaṃ paralokavādināṃ syāt | atraitaducyate |

[1.1.4.3.1.2.4,32]

tenaiva hi śarīreṇa sañcārodhyakṣabādhitaḥ | parityāgaḥ śarīrasya pūrvvakasyānyadarśanaṃ || 458 ||

[1.1.4.3.1.2.4,33]

svapnasaṃvedenaṃ sarvvaṃ sattyavijñānajanmanaḥ | svapnācca sattyavijñānamiti kaiva virodhitā || 459 ||

[1.1.4.3.1.2.4,34]

prabodhasaṅgataḥ sarvo viccheda upalabhyate | maraṇādapi vicchedaḥ sattyatābodhasaṅgataḥ || 460 ||

[1.1.4.3.1.2.4,35]

uktametad | vijñānaṃ śarīresmin pūrvvaśarīrasaṅagatavijñānābhyāsaphalatvenopalabhyamānaṃ niyamena śarīraparityāgamantareṇa na bhavatīti kathaṃ śarīraparityāgaḥ | dṛṣṭa eva pūrvvaśarīraparityāgaḥ | etaccharīropalambha eva pūrvvaśarīraparityāgopalambha iti pūrvvaśarīrasyāprasiddhau kathaṃ pūrvvaśarīraparityāgaprasiddhiriti cet |

[1.1.4.3.1.2.4,36]

na śarīrādyabhiratiḥ śarīraratipūrvvikā | yadā prasiddhā tatpūrvvaśarīraṃ siddhameva naḥ || 461 ||

[1.1.4.3.1.2.4,37]

viśiṣṭapūrvvābhiratisādhanādeva pūrvvaśarīraprasiddhiḥ | na ca tadevedānīṃ śarīramupalabhyate | na cātītamanupalabhyamānaṃ tadāpi na bhavati | tataḥ pūrvvaśarīrāparityāga ityadhyakṣabādhitametat |

[1.1.4.3.1.2.4,38]

yadapi coktaṃ | yathā svapnādihāgamanamasattyāt tathā paralokādapyasattyādeva | tathā cāto gamanaṃ svapnaśarīre'sattye tathā paralokepītyasattyatā paralokasya |

[1.1.4.3.1.2.4,39]

etadapyasattyaṃ | svapnāsattyatā hi sattyatānvayinī | sattyapratyayasya ca nimittamiti sa tathābhūto'ntarābhava iti vakṣyāmaḥ | athavā |

[1.1.4.3.1.2.4,40]

sakalaḥ pratyayaḥ svapnānna viśeṣatayā sthitaḥ |

[1.1.4.3.1.2.4,41]

yadi paścād vadiṣyāmaḥ prastāvosya sa eva hi || 462 ||

[1.1.4.3.1.2.4,42]

nahi svapnapratyayasyāparasya ca kaścid viśeṣa iti vakṣyate | tataḥ svapnaśarīravadeva paralokaśarīrepi sañcāra iti siddhamatonyata āgatasya yadi nāma vāsanābalaviśeṣataḥ sapratighetaratvādiviśeṣaḥ | santānahānistu na dṛṣṭaiva tatonuparatasantānataiva prāṇināmiti siddhaḥ paralokaḥ | maraṇādayastu sthityāvedhakasya vāsanālakṣaṇasya citratvānnānivṛttiprasaṅgaśicatte tiṣṭhati cetasastādṛśasya cittasyaivābhāvāt |

[1.1.4.3.1.2.4,43]

cārvvākasyāpi tarhi parihārostyeva tādṛśasya dehasyābhāvāt | ata āha |

[1.1.4.3.1.2.4,44]

na doṣairviguṇo deho heturvvartyādivad yadi | mṛte samīkṛte doṣe punarujjīvanaṃ bhavet || (55)

[1.1.4.3.1.2.4,45]

doṣairhi vātapittādibhirvviguṇo dehastādṛśo ta bhavatyeva yādṛśādutpattimaccittaṃ | tatastādṛśasya dehasyābhāvādanivṛttiprasaṅagaḥ |

[1.1.4.3.1.2.4,46]

naitadasti | yadyevaṃ syāt | mṛtasya sataḥ samībhavanti doṣāstata ārogyalābhād dehasya punarujjīvanaṃ bhavet | "teṣāṃ samatvamārogyaṃ kṣayavṛddhī viparyaya" iti vacanāt |

[1.1.4.3.1.2.4,47]

atha samīkaraṇaṃ doṣāṇāṃ kuto jñāyate | jvarādivikāradarśanāt | avikārakāriṇo hi doṣā na maraṇamādadhati | sarvvadā maraṇaprasaṅgāt | anyathā na dehaḥ kāraṇaṃ bhavet tasya cetasastadvikārabhāvābhāvānanuvidhānāt | evaṃ hi dehakāraṇatā vijñāyate yadi punarujjīvanaṃ bhavet |

[1.1.4.3.1.2.4,48]

cittakāraṇatāyāṃ hi cetaso na nivarttanaṃ | cetaso viguṇatve hi gṛhepyapunarāgatiḥ || 463 ||

[1.1.4.3.1.2.4,49]

dehakāraṇatāyāntu vaiguṇye vinivarttate | dehastādṛśa evāsāvahetuścetasaḥ kathaṃ || 464 ||

[1.1.4.3.1.2.4,50]

dehasya hi kāraṇatve deha eva tathābhūto bhavati kāraṇamanyadā neti na yuktaṃ tādṛśa eva vaiguṇye mriyate kaścidaparo neti kathamayaṃ vibhāgaḥ | cittakāraṇatve punaścittavaiguṇyāvaiguṇye maraṇetaratvakāraṇamiti vibhāgo nānupapannaḥ |

[1.1.4.3.1.2.4,51]

doṣasyopaśamepyasti maraṇaṃ kasyacit punaḥ | jīvanaṃ doṣaduṣṭatvepyetanna syād vyavasthitaṃ || 465 ||

[1.1.4.3.1.2.4,52]

na khalvasamañcasavṛtti kāryambhavati | tena na dehakāryaṃ vijñānaṃ dehakāryatve punarujjīvanaprasaṅgāt |

[1.1.4.3.1.2.4,53]

nanu vaiguṇyakāriṇi nivṛttepi na tatkṛtasya vaiguṇyasyāvaśyaṃ nivṛttiḥ | na khalvagninivṛttāvapi kāṣṭhegnikṛto vikāraḥ kvacinnivṛtto dṛṣṭaḥ | ataḥ |

[1.1.4.3.1.2.4,54]

nivṛttepyanale kāṣṭhavikārāvinivṛttivat | tasyānivṛttiriti cet na cikitsāprayogataḥ || (56)

[1.1.4.3.1.2.4,55]

yathā dahananivṛttāvapi na kāṣṭhavikāranivṛttistathā doṣakṛtopi maraṇavikāro na nivarttiṣyate | tato na punarujjīvanaprasaṅgaḥ | tadāha | cikitsāpravartanāt | nivartyavikāratve hi doṣāṇāṃ tannivartanāya cikitsā sāphalyamāsādayet |

[1.1.4.3.1.2.4,56]

nanu doṣakṛto vikāraḥ | svalpopi nivartyate eva maraṇavikārāt prāk maraṇavikārantu na nivarttiṣyate | tato doṣānivartyānivartyavikārā iti nāyaṃ doṣaḥ |

[1.1.4.3.1.2.4,57]

nedamuttaraṃ yataḥ |

[1.1.4.3.1.2.4,58]

apunarbhāvataḥ kiñcidvikārajananaṃ kvacit | kiñcidviparyayādagniryathā kāṣṭhasuvarṇṇayoḥ || 57 ||

[1.1.4.3.1.2.4,59]

ādyasyānyopyasaṃhāryaḥ pratyāneyastu yatkṛtaḥ | vikāraḥ syātpunarbhāvastasya hemni kharatvavat || 58 ||

[1.1.4.3.1.2.4,60]

asyāyamarthaḥ | kvacitkiñcidapunarbhāvavikārārambhakameva yathā vahniḥ kāṣṭhe | kiñcidviparyayādeva yathā sa eva suvarṇṇo na punarekamekatraiva tathā cāvikārakāri | atrānyasya vikārakāriṇo vikāryasya vāyorvikāraḥ | sonyopyasaṃhāryaḥ | śyāmatāmātramapi kāṣṭhe'gnikṛtamasaṃhāryamabhidravatāpi tu suvarṇṇegninivṛttau punaranyathā bhavati | tatolpavikārasya doṣakṛtasya nivṛrtyatvānmahatopi maraṇalakṣaṇasya nivṛttiriti prāptaṃ | tataḥ punarujjīvanaprasaṅgaḥ | tathā hi nidrākṛtopi cetanāviratilakṣaṇo vikāro nidrābhāve nivartate | atha tatra nāstyeva nivṛttirityucyate | tatpratyucyate |

[1.1.4.3.1.2.4,61]

asamvedanarūpaṃ hi na samvedanamiṣyate | tathāpi yadi tadbhāvo mṛtasyāpyastu vedanaṃ || 466 ||

[1.1.4.3.1.2.4,62]

nahi samvedanābhāve viśeṣo mṛtasuptayoḥ | āśvāsādi punaḥ sarvvaṃ yathā tadapi cintitaṃ || 467 ||

[1.1.4.3.1.2.4,63]

samvedanābhāva eva suptamṛtayornāparo viśeṣaḥ | tataḥ suptasya prabodha iva mṛtasyāpi prahārauṣadhaprayogādinojjīvanaṃ prasaktaṃ |

[1.1.4.3.1.2.4,64]

atha prasuptasya samvedanābhāva eva nāsti mṛtasya tu sa iti viśeṣaḥ | na | asamvedanasyobhayatra samānatvād | athāsamvedanepi śaktirūpeṇa tadāsta ityucyate | keyaṃ śaktiriti nirdiśyatāṃ | yadi samvedanameva śaktistathā samvedanamevāsti kathamasamvedanaṃ | taccāsti tacca nāstīti viruddhaṃ | atha samvedanādanyā śaktiḥ sā tarhi śarīrameva tataḥ śarīre tiṣṭhati caitanyajanake śaktisadbhāvādanivṛttireva tasya | atha janakasya śarīrasya vināśaḥ parasya cājanakasyotpattiriti na caitanyaṃ | kimidamajanakatvaṃ | | samvedanarahitvamiti cet | suptasyāpi tadastīti | suptasyāpi samvedanaṃ na bhavet prabodhāvasthāyāṃ | atha tatrāśvāsādayaḥ santi tato nājanakatvaṃ dehasya | tadaiva tarhi suptāvasthāyāmutpattirityasupta eva bhavet |

[1.1.4.3.1.2.4,65]

atha nidrāpariṇatisahāyādāśvāsādeścaitanyamutpadyate | keyaṃ nidrā nāma | samvedanābhāva iti cet | mṛtasyāpi sostīti punaḥ samvedanaṃ syāttatpariṇāme | athāśvāsābhāvātsahakārivaikalyātkevalāddehādanutpattiriti vadet | mūrcchādivikārepi nāśvāsādaya iti na saṃvedanaṃ bhavet | tasmādāśvāsāderna samvedanakāraṇatvaṃ na cāśvāsādīnāṃ kāraṇatvamiti niveditaṃ prāk | kiñca |

[1.1.4.3.1.2.4,66]

nidrāvyapagame pūrvvajñānasaṃskārato dhiyaḥ | tathā vidhāḥ saṃbhavanti tato deho na kāraṇaṃ || 468 ||

[1.1.4.3.1.2.4,67]

samāne hi śarīrasambhave pūrvvasaṃskārānurūpā eva buddhayo dṛśyante | tato na dehaḥ kāraṇamāśvāsādayo vā |

[1.1.4.3.1.2.4,68]

atha saṃskārasahāyāddehādutpattirityucyate tadasat |

[1.1.4.3.1.2.4,69]

saṃskāraḥ sahakārī syāttadā'sanniti durghaṭaṃ || 469 ||

[1.1.4.3.1.2.4,70]

na hyavidyamāno vidyamānasya sahakārī | na ca prabodhāvasthāyāṃ dehasyeva cetasopi pūrvvakasya vidyamānatā | na cāvidyamānaḥ sahakārī sahakaraṇābhāvāt | nahi vidyamānetarayoḥ sahabhāvaḥ | tasmātpūrvvakameva cetastatra kāraṇaṃ na dehaḥ | kathantarhi prahārādayaḥ prabodhakāḥ | nedamuttaraṃ |

[1.1.4.3.1.2.4,71]

nāvaśyaṃ jātabodhatbaṃ prahārādeva jāyatte | prahāramantareṇāpi prabodha upalabhyate || 470 ||

[1.1.4.3.1.2.4,72]

nahi prahārādereva bodhaḥ svayamapi prabodhāt | nanu prabodhānantaraṃ dṛṣṭapadārthasambandhena vikalpa utpadyate | tato darśanapūrvvavijñānayoḥ kathaṃ sahakāritvaṃ | naitadapi sādhu | yataḥ |

[1.1.4.3.1.2.4,73]

nātrāpi niyamo dṛṣṭaḥ pratyāsattiprabodhane | tātparyeṇa yadākṣipya prasuptastatra bodhataḥ || 471 ||

[1.1.4.3.1.2.4,74]

yadeva tātparyeṇākṣipya prasuptastadanurūpa eva vāsanāprabodhosya bhavati | na tu prabodhe sati yadupalabhyate tatsambandhena pratyāsanna eva prabodho dṛśyate | yaśca yathābhyāsavāṃstasya tathābhūta eva prabodho nānyatra | prabodhaścāntarasparśavijñānādikameva | yathā ca yasyābhyāsastadanurūpameva kārya sukhasaṃvedanaṃ | tathāhi |

[1.1.4.3.1.2.4,75]

bhayadhairyādisaṃskārā dravaśastragrahādayaḥ | prabodharūpā jāyante prāṇināṃ sukhasamvidaḥ || 472 ||

[1.1.4.3.1.2.4,76]

bhayabhāvanābhavananiveśināṃ palāyanasukhādisamvedanarūpa eva prabodhonyathā tu duḥkhāsikā | raudrātmanāntu paropadravābhiratīnāṃ parāpakaraṇakāriṇāṃ śastrādi grahaṇarūpasukhādi samvedanarūpaḥ | tato na deha āśvāsādayo vā vijñānakāraṇaṃ | pūrvvakameva vijñānaṃ kāraṇantacca yadi dehādutpannaṃ tadā anivṛttiprasaṅgāttu sa eva doṣaḥ | tathā pūrvvavijñānānvayitā na syādeva | atha doṣaviguṇatvādakāraṇaṃ | vaiguṇyābhāve punaḥ kāraṇambhavet | apunarbhāvivikārārambhakatve svalpopi tatkṛto vikāro na nivṛrtyaḥ syāddaurvbalyādikaḥ | mandavijñānapravarttanalakṣaṇaśca mūrcchādivicchedalakṣaṇo vā | apunarbhāvivikārārambhakasya svalpopyanivartyaḥ | "pratyāneyastu yatkṛteḥ | vikāraḥ sa punarbhāvastasya hemni kharatvavat" | hemno hi kharatvaṃ gatamapi vikārahetvapagame punaḥ pratyāgacchati | tathā mahānapi vijñānavicchedavikāro maraṇalakṣaṇo nivartyaṃta iti punarujjīveta |

[1.1.4.3.1.2.4,77]

nanu cikitsāprayogāt pratyāneyatvavikāramasādhyavyādhimāvāccāpratyāneyavikāratvaṃ cetyubhayathābhāvādadoṣaḥ | parihāramāha |

[1.1.4.3.1.2.4,78]

durlabhatvātsamādhāturasādhyaṃ kiñcidīritaṃ | āyuḥkṣayādvā doṣe tu kevale nāstyasādhyatā || 56 ||

[1.1.4.3.1.2.4,79]

susādhyatā hi doṣakṛtavikāranivartanaṃ samarthasyauṣadhasya vaidyasya cā'bhāvādasādhyaṃ kathitaṃ kiñcinna tu mahābhūtodbhavacaitanyavādimatestīti durlabhatvādeva samādhāturapunarujjīvanaṃ |

[1.1.4.3.1.2.4,80]

durlabhatvaṃ samādhāturvikārasyānivarttane | punarujjīvanāheturnivṛttau vyarthatā punaḥ || 473 ||

[1.1.4.3.1.2.4,81]

tasmādvikāravinivṛttau bhavedeva punarujjīvanaprasaṅgaḥ |

[1.1.4.3.1.2.4,82]

nanu parasyāpyasādhyatvamastyeva | atrottaraṃ | mama tvasādhyaṃ yuktaṃ tadāha | āyuḥ kṣayādasādhyatā byādhestathāhi | tathābhūtenaiva vyādhinā kaścinimrayate'paro neti dṛśyate |

[1.1.4.3.1.2.4,83]

upalakṣaṇamāyuḥ | karmmakṣayādvā | karmmajo hi vyādhiḥ śvitrādirasādhyo bhavati | karmmaṇastādṛśasya bhāvāt | tasmāt karmmādhipatyameva parihāraheturityāha | kevale tu doṣavikārakāriṇi nāsti vyādherasādhyatā | tasmāt |

[1.1.4.3.1.2.4,84]

mṛte viṣādisaṃhārāt taddaṃśacchedatopi vā | vikārahetorvigame sa nocchravasiti kiṃ punaḥ || 60 ||

[1.1.4.3.1.2.4,85]

mṛtasya hi yadā viṣādisaṃhāro mantrādinā | svayameva ca daṃśadeśopasaṃhārāttadaṅgacchedataḥ | vikārahetośca vigamo jvarāderyaṃdā bhavati tadojjīvanaprasaṅga iti sthitametat |

[1.1.4.3.1.2.4,86]

api ca | nānupādānakāraṇanivṛttau nivṛttiḥ | na ca deha upādānakāraṇaṃ | yadi ca syāt tadavikāreṇa na vikriyeta | yataḥ |

[1.1.4.3.1.2.4,87]

upādānāvikāreṇa nopādeyasya vikiyā | karttuṃ śakyā vikāreṇa mṛdaḥ kuṇḍādino yathā || 61 ||

[1.1.4.3.1.2.4,88]

upādānasya hi dehasyāvikāreṇopādeyasya vijñānasya vikriyā na śakyā syāt | mṛdo vikāramantareṇa na kuṇḍādervikāra upalabdhaḥ | eṣa evopādānasya dharmo yastadvikāreṇaiva vikāraḥ | bahuṣvapi kāraṇeṣu kiñcideva kasyacidupādānaṃ na kāraṇamātrakaṃ | dehasya ca kāraṇatvepi na tadvikāreṇaiva vikārastadavikārepi bhayaśokādinā cittasya pūrvvakasya vikāramātreṇa vikārastadvikāre cāvaśyaṃ vikārāt |

[1.1.4.3.1.2.4,89]

nanūdakavikārepi bhavati vikāro'ṅkurasya na ca tadupādānaṃ | na santānakāraṇasyopādānakāraṇatvāt | vījañca santānakāraṇaṃ nodakamudakasyāvasthāviśeṣakāraṇatvāt | nodakātsantānasambhavaḥ | udakasya yavādisādhāraṇatvāt | na codakanivṛttau śāli santānanivṛttiḥ | udakābhāvepi śālisantānasyāvyāvṛtteḥ | aṅkurādyavasthā tu tasyodakāttasyāśca tannivṛttau nivṛttirato'syā upādānakāraṇameva udakaṃ udakādeśca śālibījavikāradvāreṇaivottarottarāṅkurādivikāraḥ | tasmād dehāvikārepi vikriyamāṇatvādvijñānasya nopādānakāraṇamasya dehaḥ | tadevāha |

[1.1.4.3.1.2.4,90]

avikṛtya hi yadvastu yaḥ padārtho vikāryate | upādānaṃ na tattasya yuktaṃ gogavayādivat || 62 ||

[1.1.4.3.1.2.4,91]

avikṛtya ca dehamvikriyate vijñānamiti na deha upādānamasya tato na dehanivṛttāvasya nivṛttiḥ | gogavayādivadeva tadvikāreṇa vikārāt | bhavatu gorgavayaḥ kathañcidavasthāviśeṣasya kāraṇantannivṛttau ca sa evāvasthāviśeṣo mā bhūtpunaḥ santānasya nivṛttiḥ | bhavatu gogavayoranupādānopādeyabhāvenānivartyanivartakatvaṃ kāyacetasoḥ kimāyātaṃ | na hyanyasya guṇadoṣeṇānyaguṇadoṣo'nupādānatve sahāvasthānaṃ ca na syānniyamena śālyādisantānodakavat | atrocyate |

[1.1.4.3.1.2.4,92]

cetaḥ śarīrayoreghaṃ tadbhetoḥ kāryajanmanaḥ | sahakārātsahasthānamagnitāmradravatvavat || 63 ||

[1.1.4.3.1.2.4,93]

na hyanyatātra prasiddhā yataścetaḥśarīrayorapyevamanupādānopādepyabhāvo gogavayayoriva kathañcidupakāritvamātraṃ | nāvaśyaṃ śarīravikāreṇaiva vikāraścetasaḥ | tatonupādānakāraṇatvātkāryasya na nivṛttāvapi cetaso nivṛttiḥ |

[1.1.4.3.1.2.4,94]

avasthākāraṇaṃ vastu naivopādānakāraṇaṃ | avasthākṛnnivṛttau hi saivāvasthā nivartatāṃ || 474 ||

[1.1.4.3.1.2.4,95]

santānakāraṇaṃ yattu tadupādānakāraṇaṃ | tannivṛttau bhavedasya santānasya nivartanaṃ || 475 ||

[1.1.4.3.1.2.4,96]

agnernivṛttau tāmrasya dravataiva nivartate | cetasaḥ saha kāyena tāvatkālamavasthitiḥ || 476 ||

[1.1.4.3.1.2.4,97]

anyonyasahakāritvādagnitāmradravatvavat | tayorhetvorna kāryantu cittantiṣṭhati hemavat || 477 ||

[1.1.4.3.1.2.4,98]

yathaivāgnisahakāriṇaḥ suvarṇṇaṃsya dravatopādānatvantatognitāmradratvayoḥ sahāvasthānaṃ tathā cittamapi śarīraniyataṃ śarīrasahakāricittādupajāyate | śarīrahetorapi kalalādeḥ śarīraṃ cittasahakāriṇa eva bhavati | tataḥ sahasthānaṃ karyajanmanaḥ | etaduktaṃ bhavati |

[1.1.4.3.1.2.4,99]

anyonyasahakāritvādekasāmagrayasambhave | sahakāryadvayasyāpi sthānaṃ nānupapattimat || 478 ||

[1.1.4.3.1.2.4,100]

śarīrahetoḥ kalalādisaṃjñitasya cittasahakāritvāccittasyāpi dehasahakāritvena sahasthānaṃ kāryajanmanaḥ kāyacetolakṣaṇasya vahnitāmradravatvavat | nivṛtte tu śarīre śarīrāntaraviśiṣṭamaśarīramvā cittamiti na tasya nivṛttiḥ | suvarṇṇasantānavat |

[1.1.4.3.1.2.4,101]

athāpi syāt | yathodakādervrīhisantānasya viśeṣaḥ sa nodakanivṛttau nivarttate | agnyāderupahatopādānasya santānasyaiva nivṛttiḥ | tathā cetasa upādānasya kenacidupahatasya na santānakāraṇatvamiti na santānasya nivṛttiḥ syāditi | yathā ca śālūkasya vijātīyād gomayādutpattistathā śarīrādeva prathamamutpattiḥ | atrocyate ||

[1.1.4.3.1.2.4,102]

brīhyādīnāmupādānamagnyāderupaghātavat | upādānantu vijñānaṃ kenacinnopahanyate || 479 ||

[1.1.4.3.1.2.4,103]

śarīrātprathamotpattirna vijñānasya dṛśyate | upādānopaghātena vinā na ca nivartanaṃ || 480 ||

[1.1.4.3.1.2.4,104]

nāgnyāderiva brīhisantānopādānasyopaghato vijñānopādānasya | vijñānameva vijñāsyopādānaṃ | na ca tasya dāhādayaḥ sambhavanti || middhāderupaghāta iti cet | na | middhādestāvatkālikopaghātahetutvāt ||

[1.1.4.3.1.2.4,105]

pūrvvaṃsaṃskārasāpekṣaṃ jñānaṃ vyavahitādapi | vijñānājjāyate tasya na vicchedosti middhataḥ || 481 ||

[1.1.4.3.1.2.4,106]

na khalu middhamupādānaṃ vijñānasyopahantuṃ samarthaṃ |

[1.1.4.3.1.2.4,107]

vicchinnādapi vijñānādutpādasyopalabdhitaḥ | vicchede maraṇe middhe na viśeṣavyavasthitiḥ || 482 ||

[1.1.4.3.1.2.4,108]

atha kadācidviccheda eva bhavettadasat ||

[1.1.4.3.1.2.4,109]

upalabdho na vicchedaḥ prabodhena vinā kutaḥ | svayaṃ pareṇa vā tasya kutaḥ kalpanamīdṛśaṃ || 483 ||

[1.1.4.3.1.2.4,110]

na tāvatsvayamupalabhyate vicchedo jñānasyānasya hi vicchedo jñānenopalabhyate | jñānasya tu vicchedo na kenacit | jñānābhāveneti ceta | jñanābhāvo'siddhaḥ kathamabhāvaṃ sādhayet | siddhaścetsaiva siddhirjñānamiti kathaṃ jñānasya vicchedaḥ ||

[1.1.4.3.1.2.4,111]

sarvadāpi hi vicchedo'jñāyamānaḥ sadā bhavet | abhāvaḥ paralokasya sa eveti duruttaraṃ || 484 ||

[1.1.4.3.1.2.4,112]

tadapyasat |

[1.1.4.3.1.2.4,113]

pūrvvasaṃskārasāpekṣaprabodhasyopalabdhitaḥ | savijñānasya vicchedaḥ kevalo nopalabhyate || 485 ||

[1.1.4.3.1.2.4,114]

janmādau prabodhe ca vijñānaṃ pūrvvaṃsaṃskārānugatamevopalabdhamiti na pūrvvāparayoḥ koṭyorvicchedopalabdhiḥ | pareṇa tu parasya vijñānavicchedo nopalabhyata eva | upalabdhilakṣaṇaprāptyabhāvāt | na ca vītarāgatayā śaithilyasambhave vicchedaḥ |

[1.1.4.3.1.2.4,115]

svārthe nispṛhatā nāma virāgasyeti saṃmataṃ | parārthaniḥspahastvasti nirdoṣopi na saṅagataḥ || 486 ||

[1.1.4.3.1.2.4,116]

na khalu parārthanispṛhatayā nirdoṣatā labhyate | sa eva hi tasya doṣo yadakṛpatvaṃ nāma | athavā vītarāgatāyāṃ viccheda iṣyate eva kaiściditi na doṣaḥ | tasmānna dānopaghātena vijñānasya nivṛttiḥ | śarīrasyānupādānāt | cittasyopahantumaśakyatvāt |

[1.1.4.3.1.2.4,117]

syādetad | yadi nāmopādānanivṛttyā na nivṛttirvijñānasyāśrayanivṛtyā nivṛttiranivāritaiva | dehasya cāśrayatvaṃ pratīyate tataḥ kuḍyādinivṛttāviva cittasya nivṛttiriti na paralokasiddhiḥ |

[1.1.4.3.1.2.4,118]

tadapyasanna sañcāraścitrāderupalabhyate | tata ādhāranāśe syānnāśaścitrādivastunaḥ || 487 ||

[1.1.4.3.1.2.4,119]

citrādayohi paṭādiṣu nādhārāntarādāgatā iti pratīyante | vijñānantu janmādau prabodhāvasthāyāṃ ca janmāntaraśarīrasahacārisaṃskārānugataṃ svapnāntikaśarīrasañcārā nugatañceti na citravat pratiniyatādhāraṃ | pratiniyatādhāratve hi tadādhāravināśe vināśaḥ | api cāśrayatvamapi nāstyeva dehasyānyasya vā kvaciditi kathaṃ tadvināśe vināśaḥ |

[1.1.4.3.1.2.4,120]

citrādayastu kuḍyādyavyatiriktā eva | tataḥ svavināśenaiva vinaśyanti nādhāravināśāt |

[1.1.4.3.1.2.4,121]

mā bhūdavyatireke āśrayāśrayibhāvo vyatireke kāyacetasorbhaviṣyatīti cet | naitadasti |

[1.1.4.3.1.2.4,122]

anāśrayātsadasatornāśrayaḥ sthitikāraṇaṃ | sataścedāśrayo nāsyāḥ sthāturavyatirekataḥ || 64 ||

[1.1.4.3.1.2.4,123]

vyatirekepi taddhettustena bhāvasya kiṃ kṛtaṃ ||

[1.1.4.3.1.2.4,124]

asatastāvadāśrayo nāsti | nahi kharaviṣāṇasya kaścidāśrayaḥ kevalamasatkāraṇādutpattimīhate | tato'sataḥ kāraṇameva sambhavati nāśrayaḥ | tatopi nāśrayaḥ sataḥ sarvvanirāśaṃsattvāt | satopi sthitikāraṇādāśraya ityapi na saṅagataṃ | sthiteḥ sthāturavyatirekāt | sthitikaraṇe sa eva kṛtaḥ syāt | na ca sata utpādanaṃ | utpannasya punarutpādāyogāt |

athotpannasyāpi kiñcidanutpannamasti tatkaraṇādāśrayaḥ | sarvvātmanotpāde kāraṇamucyate | kasyaciddharmmasyotpāde ādhārādiḥ | na ca sthitiravyatiriktā svarūpātpatatopi sthityabhāve svarūpasadbhāvāt | yadi tu punaravyatiriktā sthitiḥ syāt | sthiteravyatiriktaḥ sa syāt | sarvvadā sthitirbhavet | svarūpe sati nivartamānaviruddhadharmmādhyāsād vyatiriktā bhavediti yuktaṃ |

[1.1.4.3.1.2.4,125]

tadasat | vyatireke sati taddheturevāsau sthitiheturevāsau nādhāraḥ | bhāvasyādhāra iti cen na bhāve'kiñcitkaratvāt | bhāvasya sthitikaraṇādādhāra iti cet | kimasau sthitirutpannā satī sthāpyasya bhavatyathānyathā | utpatteḥ prāgna bhāvasyābhāvādeva | tata utpannānyasmād vyatiriktā kathaṃ bhāvasya tādātmyatadutpattisambandhābhāvāt tatsamavetotpadyata iti cet | tatsamaveteti korthaḥ | tatra sthiteriti sthiterapyaparāsthitirityanavasthā | vyatiriktā satī vyatiriktatvena kasmānna pratīyate | samavāyasambandhāditi cet | bhavatu samavāyastathāpi yasya yadrūpantenaiva tatpratīyatāṃ | kathamanyathā pratītiḥ | saṃsarggāccet | koyaṃ saṃsarggo nāma | yadi sarvvātmanā saṃsarggo na vyatirekaḥ | athaikadeśena saṃsarggaḥ saṃyogasamavāyayoḥ ko viśeṣaḥ | yutāyutasiddhitvamiti cet | vṛkṣādyavayavānāmapi samavāyaprasaṅgaḥ | iha buddhinibandhanatve satīti cet | na | saṃyoga eva prasaṅgāt | mastake śṛṅgamiti pratīteḥ | atha svasamavāyyavayavasamavetatvamayutasiddhirviparyayādyutasiddhiḥ | tathāpi bhedapratītyā na samavāyaḥ | na ca niravayavasya vastuno'vayavena saṃsarggaḥ | avayavena saṃsargge bhedapratītiprasaṅgaḥ | anvitānanvitattvena bheda iti na sāmprataṃ | pratyakṣeṇānvayasyāpratīteḥ | pratkṣābhāve ca nānumānamiti nānvayapratītiḥ | tasmātsahakārikāraṇaviśeṣādviśiṣṭaṃ eva padārtha utpadyate | na sthitirnāmeti sthitaṃ | tathā ca kāryakāraṇabhāvaviśeṣa evāśrayāśrayibhāvaḥ | na copādānakāraṇaṃ deha iti tannivṛttau na nivṛttiḥ | yadi cāśrayo dehaḥ sthitikaraṇāttadāśrayasya sthitirasti na tasya vināśa iti |

[1.1.4.3.1.2.4,126]

avināśaprasaṅgaḥ sa nāśahetormmato yadi | tulyaḥ prasaṅgastatrāpi kiṃ punaḥ sthitihetunā || 65 ||

[1.1.4.3.1.2.4,127]

nahi sthāpake sati vināśasambhavaḥ |

[1.1.4.3.1.2.4,128]

ahetukovināśaḥ — athāpi syānna sthāpake sati nāśo yadi nāśaheturna syānnāśahetubhāvādvināśa iti na vināśaprasaṅga ityāha | nāśahetoḥ sa nāśa iti cet | na | tulyastatrāpi prasaṅgaḥ | tatrāpi nāśe tulya eva prasaṅgo na nāśo nāmānya eva kaścidbhāvāt |

[1.1.4.3.1.2.4,129]

vyatireke ca taddhetustena bhāvasya kiṃ kṛtaṃ || 488 ||

[1.1.4.3.1.2.4,130]

nahi vyatiriktanāśakaraṇe sa naṣṭo nāma | tataśca na nāśahetuḥ kiñcitkaroti | tato'nāśāt svayamevāsta iti kiṃ sthitihetunā | nākiñcitkaraḥ sthitihetuḥ | athavā yadi nāśahetornāśaḥ | yāvannāsti nāśahetustāvatsvayamevāsta iti kiṃ sthitihetunā |

[1.1.4.3.1.2.4,131]

anāśakāgamātsthānaṃ tataścedvastudharmatā | nāśasya ; satyabādho sāviti kiṃ sthitihetunā || 66 ||

[1.1.4.3.1.2.4,132]

sthāpakamantareṇa nāśo nāśakamantareṇāpi syāt | sthāpake tu nāśake sati naśyati | na nāśahetumvinā | tataḥ sthitikaraṇān nāśakātprāk sthāpaka iti na vyarthatā | nanvevamahetuko viṃnāśaḥ prasakta iti svahetoreva tathābhūto bhāva iti vastudharmmatā nāśasya | sati vidyamāne padārthe'bādho'sau | na kenacidvastusvabhāvonyathā karttavya iti kiṃ sthitihetunā |

[1.1.4.3.1.2.4,134]

atha sthitihetumantareṇa vinaśyati | sthitihetau ca sati vināśapratibandhaḥ | nanu sopi vināśapratibandhonya eva vināśāt | tataśca na vināśasya kiñciditi vinaśyedeva kathaṃ sthitiḥ | atha pratikṣaṇaṃ vinaśvaraḥ sthāpakādanyathā bhavati | tasyāpi vināśo'hetuka iti sa eva pratikṣaṇavināśaḥ | sa cānyathā sthāpakādutpanna iti kāraṇamevāsāviti na sthāpakaḥ | athavā yadi sthāpakātsthānamānāśakāgamādanāśaḥ | evaṃ satyanāśa utpanna iti | abādhosāviti kiṃ punaḥ sthitihetunā | atha sthāpakasattākāla evānāśastathā sati pratikṣaṇamaparāparo nāśaḥ sthāpakāt | sthāpakasya ca kiṃkṛtaṃ sthānaṃ | svahetukṛtaṃ cet sthāpyasyāpi tathā bhaviṣyatīti kiṃ sthāpakena | atha kasyacitsthāpakātsthānaṃ kasyacitsvayameveti vibhāgaḥ | evantarhi vijñānasyāpi svayameva sthitiriti kinneṣyate |

[1.1.4.3.1.2.4,135]

athāpi syād | dṛśyate jalādhāro bhūpradeśaḥ | na ca dṛṣṭaṃ vikalpanaṃ tenāpi bādhyate | tenānāśrayātsadasatoriti vyarthā vācoyuktirdṛṣṭabādhanāt | atrāpyāha |

[1.1.4.3.1.2.4,136]

yathā jalāderādhāra iti cettulyamatra ca || 67 ||

[1.1.4.3.1.2.4,137]

pratikṣaṇavināśe hi bhāvānāṃ bhāvasantateḥ | tathotpatteḥ sahetutvādāśrayo'yuktamanyathā || 68 ||

[1.1.4.3.1.2.4,138]

syādādhāro jalādīnāṅgamanapratibandhataḥ | agatīnāṃ kimādhārairguṇasāmānyakarmmaṇāṃ || 66 ||

[1.1.4.3.1.2.4,139]

jalāderapyādhārābhāvo bhūtalādīnāṃ sadasattvapakṣayoryukta evetyadṛṣṭo dṛṣṭāntaḥ | nanu dṛṣṭatvādādhārabhāvasya kathamadṛṣṭaḥ | adṛṣṭa eva dṛṣṭābhimāno bhavataḥ | kriyāṃ prati ya ādhāro dhāraṇātkarttṛkarmmaṇoriti nyāyaḥ | dhāraṇādādhāraḥ | dhāraṇañca patataḥ | yaśca patati na tasya dhāraṇaṃ | yasya ca dhāraṇaṃ na tasya patanopalambhaḥ | patanāpatanayoḥ parasparavirodhāt | pūrvvaṃ patanaṃ paścādapatanamiti cet | na tarhi yasya patanaṃ tasya dhāraṇaṃ pratyakṣeṇaikatvāpratipatteḥ | naikovasthātā patanetaravyāpyupalabdhaḥ | avyāpī ca kathamavasthātā'dyāpyavatiṣṭhata iti hi grahaṇe'vasthātā tathā gṛhīto bhavati | krameṇa vyāpī gṛhyata iti cet | kaḥ kramārtha iti cintyaṃ | bhāvābhāvayoreva kramavyapadeśaḥ | sa ca bhinnakālayorbhāvābhāvau ca grāhyasya grāhakasya vā grāhyasya bhāvābhāvasaṅgamenaikatvaṃ | grāhakasya kramavattve grāhyasyāpi taditi na grāhyāvasthāturekatā | tataḥ kiñcid gṛhītātīṃtaṃ kiñcid gṛhyate kiñcidanāgatagrahaṇamiti vikalpagocara eva kramaḥ | kutaḥ pratyakṣatā kramasya | yenopalambhāducyata ādhārādheyabhāva iti | tataśca nāśrayātsadasatorityayamevārthaḥ | na dṛśyata evādhārādheyabhāva iti tataḥ kalpanaiveyamādhārādheyabhāvasyeti kathantarhi taddarśanamantareṇādhārādheyakalpanāpi | na bhavitavyameva | tarhi viparītakalpanayetyāyātaṃ | kiñci | pratikṣaṇavināśināṃ bhāvānāmaparāparadeśotpādavatāmupādānadeśotpattirādhārasamāgamakṛtā | atastathotpatteḥ sa bhūtalā dirāśrayo hetutvāt | hetoreva viśiṣṭāvasthāyā ādhāra ucyate pūrvvāparayorekatvamāropya |

[1.1.4.3.1.2.4,140]

ekatvārope hi sati notpādaṃ pratipadyate | pūrvvasya kāraṇañcāropayatītyanādivāsanāsāmarthye mithyāvikalpo'taeva pūrvapūrvvavāsanāpravṛttattvādanādisantānatayā paralokasya pratiṣṭhitiritīṣṭamāpatitaṃ | tathā hi |

[1.1.4.3.1.2.4,141]

mānasī kalpanā sarvvā pūrvvahetusamudbhavā | nirālambanabhāvena marīcyāntoyakalpavat || 489 ||

[1.1.4.3.1.2.4,142]

pūrvvāparayorekatvakalpanā nālambanabhāvānvayinī | ekatvasyābhāvāt | anekasmādeva vastuno bhaviṣyati | tatkāryatvasyādṛṣṭeḥ | tadasat | nahi marīcyāntoyakalpanā tāvanmātranibandhanā pūrvvajaladarśanasaṃskārādutpatteḥ | na ca pūrvvamapyekatvamupalabdhamato janmāntarepi saikatvakalpanā janmāntaraikatvagrahaṇapūrvvikā sāpi tathetyanādikalpanā parasparetyanādiprāṇisaṃntānasiddhiḥ | evamātmādigrahayoginī buddhiranādisantānā tathā bhavantī paratopi na vicchidyata ityanādyanantaḥ saṃsāraḥ | api ca |

[1.1.4.3.1.2.4,143]

"syādādhāro jalādīnāṃ gamanapratibandhataḥ | agatīnāṃ kimādhārairgguṇasāmānyakarmmaṇāṃ" ||

[1.1.4.3.1.2.4,144]

jalādīnāṃ hi gamanavibandhaheturādhāturādhāra iti yuktamagatīnāntu niṣkriyāṇāṃ guṇasāmānyakarmmaṃṇāṃ kimādhāraiḥ | caitanyañca sāmānyaṃ guṇaḥ karmma vānyathā | sarvvathā niṣkriyamiti nādhāreṇāsya prayojanamato nādheyasya cetaso nādhāravināśena vināśaḥ | sahasthānamātrakameva tasya | yathā ca sahasthānaṃ tathā prāk pratipāditaṃ |

[1.1.4.3.1.2.4,145]

nanu yathā guṇaḥ samaveto gatimattvābhāvepi tathā cetasopi samavetatvaṃ | na ca guṇasya samavetasya samavāyikāraṇamantareṇa sthānaṃ | tadvināśe vināśa eveti cet | na | gamanādipratibandhamantareṇādhārādheyabhāvo nādhārādheyabhāvamantareṇa samavāyo yato yutasiddhānāmādhāryādhārabhūtānāmiha buddhinibandhanaḥ samavāya iti bacanāt | etadevāha |

[1.1.4.3.1.2.4,146]

etena samavāyaśca samavāyi ca kāraṇaṃ | vyavasthitatvaṃ jātyādernnirastamanapāśrayāt || 70 ||

[1.1.4.3.1.2.4,147]

samavetatvepi jāternādhārabhūtavyaktimantareṇābhāvaḥ | nityatvājjāternādhārābhāve'bhāva iti cet | cetasopi kāraṇāntarapratibaddhatvāditi samānaṃ | na cādhārādheyabhāva iti | etenaivādhārādheyabhāvapratikṣepeṇa pratikṣepāt samavāyaḥ pratikṣiptaḥ samavāyi kāraṇañca pratikṣiptaṃ | yadi kāraṇantat nādhārādheyabhāvaḥ | atha na kāraṇantadā samavāyikāraṇatā nāsti | vyavasthitatvañca jātyādeḥ kāraṇatvamantareṇāpi yadyucyate | tadapi pratikṣiptaṃ |

[1.1.4.3.1.2.4,148]

athavā samavetatvepi vyavasthitvaṃ tatraiva vyavasthitatvaṃ pratikṣiptaṃ | nahi jātirvyaktisamāśritatvepi tatraiva vyavasthitā vyaktyantarepyanugatatvāt | evamāśritatvepi caitanyaṃ śarīrābhāvepi śarīrāntarānugataṃ bhaviṣyatīti na paralokāsiddhiḥ | ekaśarīrābhāvepi tathābhūtabuddhyupādāno na virudhyate | vyaktyantarepyanvayi buddhivat | tasmānna kāryakāraṇabhāvamantareṇa kaścidāśrayāśrayibhāvaḥ |

[1.1.4.3.1.2.4,149]

parato bhāvanāśaścet tasya kiṃ sthitihetunā | sa vinaśyedvināpyanyairnna śaktāḥ sthitihetavaḥ || 71 ||

[1.1.4.3.1.2.4,150]

sthitimānsāśrayaḥ sarvyaḥ sarvvotpattau ca sāśrayaḥ | tasmātsarvvasya bhāvasya na vināśaḥ kadācana || 72 ||

[1.1.4.3.1.2.4,151]

svayaṃ vinaśrvarātmā cettasya kaḥ sthāpakaḥ paraḥ | svayaṃ na naśrvarātmā cettasya kaḥ sthāpakaḥ paraḥ || 73 ||

[1.1.4.3.1.2.4,152]

iti saṅgrahaślokāḥ |

[1.1.4.3.1.2.4,153]

nanu dīpaprabhayorādhārādheyatāmantareṇāpi dṛṣṭa āśrayāśrayibhāvaḥ | nahi prabhāyāḥ patanadharmmatā | asti ca dīpasyāśrayabhāvastannivṛttau ca prabhāyā nivṛttiḥ | na cāsau prabhāpradīpāntaraṃ saṃṅkrāmati tadanyadvā | tadyathā | pradīpaprabhā pradīpatrināśe vinaśyati deśāntaragatāpi evaṃ śarīrāśritaṃ vijñānaṃ śarīranivṛttau nivartiṣyate viṣayagatamapi | na ca viṣayagatirapi paramārthatastadākāratāmātrameva tatra manovijñāne dṛśyate |

[1.1.4.3.1.2.4,154]

atrocyate |

[1.1.4.3.1.2.4,155]

tadvikāravikāritvādāśrayāṃśrayibhāvo dīpaprabhayornaivaṃ śarīracetasorapi tu buddhiprajñādīnāṃ |

[1.1.4.3.1.2.4,156]

tathāhi |

[1.1.4.3.1.2.4,157]

vuddhivyāpārabhedena nirhrāsātiśayāvapi | prajñāderbhavato dehanirhrāsātiśayau vinā || 74 ||

[1.1.4.3.1.2.4,158]

idaṃ dīpaprabhādīnāmāśritānāṃ na vidyate | syāttatopi viśeṣosya na cittenupakāriṇi || 75 ||

[1.1.4.3.1.2.4,159]

buddherviśiṣṭasaṃskāravaśādviśiṣyamāṇāḥ prajñādayo bodhaviśeṣā vivarttante | dehasaṃskāraviśeṣamantareṇāpi tato buddhireva pūrvikā buddherāśrayo na dehaḥ | tato na dīpaprabhādṛṣṭāntaḥ |

[1.1.4.3.1.2.4,160]

nanu ca dīpaprabhāpi sarppādibhirvvikṛtā kriyata eva | na pradīpasyaiva sa vikāro mandacchāyālakṣaṇaḥ | tena dūradeśavarttinī dīpaprabhānyathā bhavati | na tu śarīravikāro buddhivyāpārabhedasamaye | nanu dehaviśeṣādapi viśeṣo dṛśyata eva | tato dehasyopādānabhāva āśrayabhāvo vā |

[1.1.4.3.1.2.4,161]

tatrāha | cittopakāradvāreṇaiva tatrāpi dehasya vikāravikāritvaṃ | yatra ca dehapuṣṭau rasāyanādeḥ prajñāderviśeṣaḥ | tatra dehasya sukhasparśarūpasyotpatteravyākule manasi yathābhūtasaṃskāraprabodhātkasyacit kvacitprajñāviśeṣaḥ | anyathā sarvvasya sarvaṃtra prajñāsamānatāprasaṅgaḥ |

[1.1.4.3.1.2.4,162]

yathā kṣudupaghāte na vyādhyā vyākulatodayaḥ | tannivṛttau yathābhyastavyākhyaivāsya pravartate || 490 ||

[1.1.4.3.1.2.4,163]

rasāyanasya sāmyātta tṛpteśca na bhavedapi | yathābhyastānusandhānaṃ sarvvavyākhyādayosatvataḥ || 491 ||

[1.1.4.3.1.2.4,164]

tena janmāntarābhyastaṃ yena śāstraṃ yadeva hi | prajñāprabodhastatraiva śāstre tasyeti nirṇṇayaḥ || 492 ||

[1.1.4.3.1.2.4,165]

sarvvābhyāsastu yasyāsti tasya prajñāviśeṣataḥ | anyathā sarvvavedī syādrasāyanavidhānataḥ || 493 ||

[1.1.4.3.1.2.4,166]

adhyakṣasmaraṇe muktvā na buddhiraparā kvacit | prajñāmedhādibhedopi smṛtereva prabodhataḥ || 494 ||

[1.1.4.3.1.2.4,167]

yathābhūtasmṛtiḥ prajñādau prajñantadviparyayaḥ | medhāpi smṛtirevaiṣa tatra bhedaḥ pradarśyate || 495 ||

[1.1.4.3.1.2.4,168]

atyantavismṛto yorthaḥ pūrvvasaṃskāramātrataḥ | tathaivābhyudyate yena sa prājña iti kīrtyate || 496 ||

[1.1.4.3.1.2.4,169]

smaraṇānugamenaiva yena saṃpratipadyate | sa medhāvīti kathitaḥ prajñānābhyāsavarjanāt || 497 ||

[1.1.4.3.1.2.4,170]

tathā |

[1.1.4.3.1.2.4,171]

pṛthak pṛthag gṛhītānāṃ medhā proktā tathā smṛtiḥ |

[1.1.4.3.1.2.4,172]

anyonyayojane tu syāt prajñā saiva viśeṣataḥ || 498 ||

[1.1.4.3.1.2.4,173]

na cānabhyāsataḥ kācidyojanā nāma dṛśyate | tajjātīyārthatastena prāgabhyāsonumīyate || 499 ||

[1.1.4.3.1.2.4,174]

nanu rāgopi buddhiviśeṣa eva | na buddheranyonyattve prajñāderapyanyattvaprasaṅgaḥ | rāgādayaśca dehasya puṣṭyādejaryānte | tato buddhirapi dehāditi prāptamanyathā tadanuvidhānābhāvaḥ | naitadasti |

[1.1.4.3.1.2.4,175]

rāgādibṛddhiḥ puṣṭyādeḥ kadācitsukhaduḥkhajā | tayostu dhātusāmyāderantararthasya sannidheḥ || 76 ||

[1.1.4.3.1.2.4,176]

rāgādibuddhiryā puṣṭyādeḥ sā na sarvvaṃdāpi tu kadācideva yadābhyāsajo'yoniśomanaskārasammukhībhāvaḥ | yasya tu punaraśubhāvāsanāsamāgamastasya sa eva pratyuta rāgastanūbhavati | yāpi rāgādibṛddhiḥ sukhaduḥkhajā sukhitāyāṃ vedanāyāṃ rāgonuśete duḥkhitāyāṃ dveṣa iti | sukhitasya sa eva pūrvvako'yoniśomanaskāraprabodha iti | duḥkhitāyāntu dveṣaḥ kathamiti cet | duḥkhitasya sakalamevāsahyamatastatparityāgātmako dveṣa eva | na cātra niyamaḥ | duḥkhitepi manasi pratisaṃkhyānavataḥ svaduḥkhānumānāt kṛpaiva | rāgopi bhavatyeva tatpratīkārahetau | tayoreva tarhi sukhaduḥkhayorbuddhisvabhāvayoryathā dehādutpatti rbuddherapi tathaiveti prakṛtavirodhaḥ | naitadasti | antararthasya dhātusāmyalakṣaṇasya sannidherviṣayadvāreṇaiva sukhamutpadyate nāśrayadvāreṇa | nāśrayabhūto dehaḥ sukhaduḥkhe janayati | apitu viṣayabhūtaḥ | viṣayasya ca sukhādihetutvena deha āśrayastayoḥ | viṣayasya bāhyasyāntarasya ca samānatvāt | tato bāhyasyāpyāśrayatvaprasaṅgo na ceṣyate | yathāhi āntaropi dhātusāmyādirarthaṃviśeṣo nālambyate priyadarśanādinā tadā tadāśrayatvameva sukhaduḥkhayoḥ | na ca viṣaya āśrayo na ca tannivṛtyā nivṛttiḥ | yathāntaraviṣaye sukhambhavati | tatparityajya bahirviṣayasañcāravat tathā śarīrāntarepi paralokādau |

[1.1.4.3.1.2.4,177]

etena sannipātādeḥ smṛtibhraṃśādayo gatāḥ | vikārayati dhīrevābhyantararthaviśeṣajā || 77 ||

[1.1.4.3.1.2.4,178]

tatrāpi rasāyanāderantararthasannidhau sukhādibuddhirutpattimitī | tataḥ smṛtibhraṃśādayaḥ | na tu dehavikāro yaḥ sannipātakṛtaḥ | tata āśrayabhūtāt yathā'nālambyamānādapi cakṣurādestadvijñānamupajāyate | tadvikāreṇa ca vikāraḥ | na tathā rasāyanādivikṛtadehādavijñāyamānasya kāraṇatve sarvvakāraṇatvaprasaṅgaḥ | cakṣurādīnāṃ tvanvayavyatirekābhyāṃ tadvikāravikārāccāśrayabhāvaḥ | naivaṃ dehasya | tadabhāvepi bāhyasannidhānepi sukhādibhāvāt | smṛtibhraṅśo hi bāhyarākṣasādirūpadarśanepi bhāvī |

[1.1.4.3.1.2.4,179]

etadeva darśayati |

[1.1.4.3.1.2.4,180]

śārdṛlaśoṇitādīnāṃ santānātiśaye kvacit | mohādayaḥ sambhavanti śravaṇekṣaṇato yathā || 78 ||

[1.1.4.3.1.2.4,181]

śārdūla iti śravaṇādapi kasyacinmohonyo vā bhavati bhāvaḥ | tathā śoṇitadarśanāt | na cāsāvāśrayastannivṛttau vā nivṛttirbuddheḥ | evamāntarasyārthasyālambanasya sannidherutpādātsannipātādyavasthāyāṃ smṛtibhraṃśādibhāva iti na dehāśrayā buddhiḥ | ālambanameva dehaḥ sukhādīnāṃ | tatastepi tannivṛtyā na nivarttaṃnte | ālambanāntare bhāvāt |

[1.1.4.3.1.2.4,182]

tasmāt svasyaiva saṃskāraṃ niyamenānuvartate | tannāntarīyakaṃ cittamataścittasamāśritaṃ || 76 ||

[1.1.4.3.1.2.4,183]

cittasyaiva saṃskāraṃ niyamenānuvartate cittaṃ na śarīrasya | śarīrasyāśrayatvādṛṣṭeḥ | anyacetaskasya tu nānyatra cittamudetīti cittamevāśritaṃ cittaṃ | tathā hi |

[1.1.4.3.1.2.4,184]

saṃskārasya balīyastvād vyākṣepasya nivartanaṃ | vyākṣepasya balīyastve saṃskāraḥ syātparāṅmukhaḥ || 500 ||

[1.1.4.3.1.2.4,185]

yadā balīyānatyantaṃ bhavati saṃskārastadā vyākṣepepi na vyākulatā cetaso yadā tu balīyān bhavati vyākulabhāvastadā vidyamānopi saṃskāro na svakāryamanurūpaṃ samvedanaṃ janayati | tasmātpūrvvavijñānanāntarīyakameva cittamataścittanivṛttāveva cittasya nivṛttiriti yuktaṃ |

[1.1.4.3.1.2.4,186]

nanvindriyādutpattimadvijñānaṃ | tatopi manovijñānaṃ | ataḥ pāraṃparyeṇa manovijñānaṃ dehādeva bhavatīti kathamanāśrayo dehaḥ | nahi pāraṃparyeṇāpi kāraṇaṃ dhūmāntarajanitasya dhūmasyāgniranivartakaḥ | na cāparāparāgnerasau na bhavatyapūrvvaḥ | evaṃ vijñānamapi dehādutpadyamānaṃ dhūmavaducchedadharmmakaṃ syāt | na | indriyajñānamantareṇāpi manovijñānamanādivāsanāta iti pratipādanāt |

[1.1.4.3.1.2.4,187]

dhūmaścāgneryathābhūto na dhūmādapi tadvidhaḥ | abhyāsāttu manoryādṛk tādṛgeṃvādisambhavaṃ || 501 ||

[1.1.4.3.1.2.4,188]

dhūmasya hi vahnijanyasya dhūmajanyasya ca naikalakṣaṇatvaṃ | prajñādīnāntu buddhiviśeṣāṇāmabhyāsānantaraṃ prāk samānameva rūpamātmagrahādīnāṃ ca sarvvavyāpināntato na dhūmādirdṛṣṭa ntaḥ | dhūmasya cāgniviśeṣādeva prabandhaḥ kiñcitkālasthāyī | prajñādayastu prajñādiviśeṣādeva pūrvvakānna dehakṛtā sthitisteṣāṃ | api ca |

[1.1.4.3.1.2.4,189]

vijñānamindriyādeva yadi jāyeta kasyacit | pūrvvavijñānarahitād dhūmadṛṣṭāntasambhavaḥ || 502 ||

[1.1.4.3.1.2.4,190]

indriyādapi vijñānaṃ jāyamānaṃ na pūrvvasaṃskāranirapekṣāt | pūrvvavijñānavyākulatve satyapi viṣayendriyasannidhāne'nutpatteḥ | tataḥ pūrvvavijñānasahakāriṇa eva indriyādutpattirna kevalāt | utpannameva tadindriyavijñānaṃ | tattu niścayābhāvādanutpannamiti vyavahriyate |

[1.1.4.3.1.2.4,191]

tadasat |

[1.1.4.3.1.2.4,192]

utpannamapi vijñānaṃ yadi nāstīti mīyate | niścayābhāvataḥ sarvo'bhāvastasyeti gamyatāṃ || 503 ||

[1.1.4.3.1.2.4,193]

yadi niścayābhāvādabhāvapratyayo na saṃvedanābhāvānna tarhi samvedanābhāvo nāma kvacidasti | tarvvatra niścayābhāvasya hetutvāt | atha tatra samvedanakāraṇamasti | tataḥ samvedanaṃ samarthakāraṇasadbhāvādanumīyate | niścayasyāpi tarhi samvedanaṃ kāraṇamastīti tasyāpi bhāvo'numīyatāṃ | atha vyākulatayā tadupahataṃ | samvedanasyāpi kāraṇaṃ kimevaṃ neṣyate |

[1.1.4.3.1.2.4,194]

athānupahatasyendriyasya viṣayasya cāvyavahitasya kathaṃ na vijñānajanakatvaṃ | pūrvvavijñānasya janakatvasyā bhāvāt | pūrvvavijñānasahitasyaivendriyasya janakatvāt | kuta etaditi cet | sukhādīndriyavijñānato yataḥ | pratipādayiṣyate paścādetaccāvasarāgataṃ | atha sukhaduḥkhatadanubhayavijñānamaindriyakameva pūrvvābhyāsabalādutpattimaditi paścāt pratipādayiṣyate | tenendriyaṃ pūrvvaṃsaṃskārasāpekṣamevotpādayatīndriyavijñānaṃ | tato nādyamapi samvedanamindriyādutpattimat | tasmātsakalaṃ cittaṃ cittanāntarīyakameveti sthitaṃ | kiñca |

[1.1.4.3.1.2.4,195]

bhāvanābalataḥ sarvvamindriyajñānamāgataṃ | indriyajñānarūpatvātsvapnavijñānarūpavat || 504 ||

[1.1.4.3.1.2.4,196]

yadīndriyaṃ kāraṇamindriyābhāve purovarttispaṣṭākāratāvadvijñānaṃ na bhavet | bhavati ca tasmāttadabhāvepi bhāvānna tatkāraṇamiti | atha bhrāntaṃ tadabhrāntaṃ tvindriyādevotpadyate naitadasti |

[1.1.4.3.1.2.4,197]

vinaiva sakalaṃ jñānamindriyādupajāyate | arthasya bhāvābhāvābhyāṃ bhrāntābhrāntavyavasthitiḥ || 505 ||

[1.1.4.3.1.2.4,198]

tadākāraṃ hi sakalamindriyaṃ vijñānamantareṇaiva svapnavijñānavat | atha yadindriyamantareṇa tad bhrāntamanyadanyatheti viśeṣaḥ | tadasat | tadākāratā hi tāvatsvarūpaṃ vijñānasya sācendriyamantaraṇaivopalabhyate | tadā tasyāstatkāraṇanna bhavati | samvādastu punararthasya bhāvādbhavatītyarthakṛta eva sa nendriyakṛtaḥ | na cānyakāryenyasya sāmarthyaṃ |

[1.1.4.3.1.2.4,199]

atha svapnepyastyevendriyaṃ tena purovarttispaṣṭākāratā tatrāpīndriyakṛtaiva tena na vyabhicāraḥ | tadapi na yuktimat | yasmād |

[1.1.4.3.1.2.4,200]

abhyāsādindriyaṃ jāgradindriyatvāttadanyavat | kāryasvabhāvābhedehi kāraṇānāmabhinnatā || 506 ||

[1.1.4.3.1.2.4,201]

kāryāviśeṣeṇa kāraṇāviśeṣonumīyate |

[1.1.4.3.1.2.4,202]

na ca svapnāvathāyāmanyatra cendriyasya viśeṣaḥ | tenendriyameva sajātīyābhyāsamantareṇa na bhavatīti nādyaṃ vijñānamindriyādevotpattimaditi pūrvvakameva vijñānaṃ vijñāna syāśrayaḥ |

[1.1.4.3.1.2.4,203]

athāpi syādbhavatu cittaṃ cittasyāśrayastathāpi neṣṭasiddhiḥ | apāralaukikacittāśrayatve siddhasādhanaṃ mātāpitṛcittā''śrayatvasyeṣṭeḥ | pāralaukikacittāśrayaṇe'naikāntikatā | mātāpitṛsvabhāvasyāpyanuvartanāt |

[1.1.4.3.1.2.4,204]

atrocyate | "tasmādyasyaiva saṃskāra" mityādi | na mātāpitṛsvabhāvānuvartanaṃ niyamena | tadavikārepi vikāradarśanāt | vikārepi cāvikāradṛṣṭeḥ | yadi ca tasya saṃskāro bhavet pāṇḍityādayopi syuḥ | yathā vaṭavṛkṣādisvabhāvādvaṭa vṛkṣasvabhāvatā tatprasavasya | atha yathā piturmāturvvā saṃskārādhāyipāṭhakādi sahakāriṇī tatsvabhāvatā tathāpatyasyāpi syāt | tanna saṃskārepi kadācidabhāvāt | itarathāpi bhāvāt | svasantānavarttipūrvvakavijñānasaṃskārānuvartanasya dṛṣṭatvātsantā nāntarānuvartanasya cādṛṣṭerupādhyāyasaṃskārānuvartanamupalabhyata iti cet | na | svasantānapūrvvavijñānasyaivābhiruciviśeṣāttadabhāvenyatrādṛṣṭerasāvapi svasantānādeva pāraṃparyādutpannaḥ | abhirucisahāyādutpattiriti cet | astu tathāpi svasamvedanaṃ vinā na parasaṃskārānuvartaṃnaṃ tena | |

[1.1.4.3.1.2.4,205]

paralokaṃ vinā na syāt saṃskārānuvartanaṃ | pitṛsvabhāvānugamo'virodhī paralokinaḥ || 507 ||

[1.1.4.3.1.2.4,206]

syādetad |

[1.1.4.3.1.2.4,207]

yadi svasantānavartticittasaṃskānuvartanameva niyamataḥ | kathaṃ pitṛsvabhāvānuvartanaṃ | tatra parihāraḥ | sarvvasya pitṛsvabhāvānuvartanaprasaṅgāt | paralokavādimatepi tarhi sarvvasyānanuvartaṃnaprasaṅgaḥ | na | tatsvabhāvasya tena paralokebhyastatvādupādhyāyasvabhānuvartanavat | atha yathaikasmād vṛkṣādanekavṛkṣasambhavastathaikavijñānādanekavijñānasambhavaḥ | evamekasmādeva pāraṃparyeṇa sakalaṃ jagadutpannamiti prāptaṃ | uktamatra mātrādisvabhāvānuvartanaprasaṅgāt | paralokavādinopi tarhi sakalapūrvvasvabhāvānuvartanaṃ syāt | na | vyākulatvena kasyacid bhraṣṭatvād garbhāvasthānaduḥkhena vā | kasyācittu saṃskārānuvartanamastyeva | jātismaraṇasya ca dṛṣṭeḥ | apūrvvotpannasya tu na duḥkhaṃ saiva tasyāvasthā nānyeti | sa eva cedupādānakāraṇatvena janakaḥ | taccharīra iva śarīrāntarepi putrasambandhini smaraṇaprasaṅgaḥ | duḥkhāccedasmaraṇantadasat |

[1.1.4.3.1.2.4,208]

tadaiva tatrotpannasya na duḥkhaṃ viṣakīṭavat | paralokinastu tad duḥkhamanādyabhyāsasevanāt || 508 ||

[1.1.4.3.1.2.4,209]

kiñca | pitrorduḥkhasamvedanaprasaṅgaḥ | yathā suptasya śarīrāntaragatasya svapnaśarīre duḥkhavedanaṃ | janyavṛkṣadāhe janayitṛvṛkṣāmlānivadasamvedanamiti cet | na | uttaravṛkṣasaṃskārasya pūrvvavṛkṣebhāvāt | iha tu svapnaśrīrasya pūrvvaśarīre dṛṣṭeḥ | tataḥ smaraṇameva pūrvvakṛtasya syāt | saṃsvedaje ca na buddhiḥ syāt | mātrāderabhāvāt | tasmādātmagrahādibuddhirmātrādibuddhyabhāvepi dṛṣṭā samvedajeṣu prāṇiṣu tatastadabhāvepi bhāvānna mātrādibuddhirhetuḥ | tataḥ svasantānabhāvipūrvvabodha janitameva manovijñānamaparañca kāyādīnāṃ cāpalaṃ |

[1.1.4.3.1.2.4,210]

nanu svasantāno mātrādiśarīrameva śarīrānvayasya dṛṣṭatvāt | tadavyatireki ca vijñānaṃ cāpalādayaśca | tatastadanvayasādhane siddhasādhanameva |

[1.1.4.3.1.2.4,211]

atha śarīrasya pitrādisambandhino bhinnatā paralokikāyasyāpi tatheti tadanvayitāpi na syāt | bālādyavasthāyāñca pitrādeḥ sa eva capalatādisvabhāva iti tatsantānatā |

[1.1.4.3.1.2.4,212]

tadapyayuktaṃ | cetasā śarīreṇa ca mātrādisvabhāvasyānuvartanasyādṛṣṭeḥ | sa tasya pitā na bhavatīti cet | na | dṛṣṭatvāt | na cābhyāsamātmīyamantareṇa tadviśeṣo dṛṣṭaḥ | tasmātsvābhyāsa evānumīyate | abhedepi cetaso mahābhūtavikāratvepi pūrvvaparalokamahābhūtānumānameva | na cābhedo yuktaḥ | yasmād |

[1.1.4.3.1.2.4,213]

yathā śrutādisaṃskāraḥ kṛtaścetasi cetasi | kālena vyajyate'bhedātsyād dehepi tato guṇaḥ || 80 ||

[1.1.4.3.1.2.4,214]

śubhādisaṃskāro hi svasamviditābhyāsapūrvvako nābhivyaktaḥ svāpāvasthāyāṃ kāle prabodhāvasthayābhivyajyate | tathā dehevyabhivyaktaścetasīva pratīyate abhedataḥ | yathā dehe guṇāḥ kārśyādaya upalabhyante pareṇa ca | tathā cetoguṇasya śilpāderapyupalambhaḥ kinna bhavati |

nahi yadupalabhyate rūpāntarggatantadanyathā bhavati | antaḥspraṣṭavyaviśeṣarūpatvātparopalabdhirna bhavatīti cet | na | bahiḥspraṣṭavyasyāpi vraṇāderanupalambhāt | nahi vraṇena kharasparśo vāyurupalabhyonyenopalabhyate | vraṇasyaiva sā śaktiriti cet | kimupalabhbhakaviśeṣādupalabhyonyathopalabhyate | tathā sati bhrāntatvaprasaṅagaḥ | vraṇasyaiva saṃsparśaviśeṣa iti cedvāyorupalambhakatvaprasaṅgaḥ | tathā ca vraṇino vedanā na syāt | atha vāyunā parighaṭṭamānasya vraṇasya tenaivopalabhyate sasparśaḥ | anyasyāpi vraṇasparśataḥ syāt | na spṛśyamānasya pareṇa upalambha iti na yuktaṃ yataḥ |

[1.1.4.3.1.2.4,215]

spaśyamānasya yadrūpaṃ taccetspṛṣṭaṃ na vedyate | tadanyarūpavittau syāttadeva viditaṃ kathaṃ || 509 ||

[1.1.4.3.1.2.4,216]

na khalu tasya rūpamanupahatendriyeṇāviditaṃ yuktaṃ | tathā ca svasamvedanameva | asamvedanasya tadvilakṣaṇatvāt | | svasamvedanameva duḥkhaṃ sukhamvā rāgādayaśca syuriti mahābhūtādanyadvijñānaṃ | tataḥ svamvedanasya dehena sahādhārādheyabhāvo na yuktaḥ | kathantarhi pāde me vedanā haste me vedaneti | hastavikārakāle tasyābhāvādevaṃ bhavati nānyathā | hastādivikārasahacaritatvā ttathā vyapadeśaḥ | tathāhi —

[1.1.4.3.1.2.4,217]

svasambidrūpatā mātrānnādhārādheyatāsthitiḥ | svarūpe hi nimagnasya nādhārādivikalpanaṃ || 510 ||

[1.1.4.3.1.2.4,218]

svarūpamātravedane hi kathamādhārādheyakalpanāsambhavaḥ | dvayapratipattau hi tathā bhavet | na ca tatrāpi tathādvayapratipattau hi dvayameva taditi bhavet |

[1.1.4.3.1.2.4,219]

atha vāsanāniyamāttathāvikalpaḥ | sa tarhi vikalpo na mahābhūtāvyatiriktaḥ svarūpamātraparyavasānāt | vāsanābalotpannamahābhūtatvepi na doṣaḥ |

<1.1.4.3.1.3>

<ga. punarjanmaparigrahaḥ>

{1.1.4.3.1.3.0}

[1.1.4.3.1.3.0,1]

tasmād dehātirāktā buddhistato na mātāpitṛjā | svasantānapūrvvabhāvinyeva yadi tarhi na mahābhūtamātrādutpattiḥ prāṇino janmāntarādāgamanaṃ garbhādisthāne | tato'śucideśagamanamayuktaṃ | nahi prekṣāvānevaṃ bhavituṃ yuktaḥ | na ceśvarapreraṇamiṣyate | tatrocyate |

[1.1.4.3.1.3.0,2]

ananyasattvaneyasya hīnasthānaparigrahaḥ | ātmasnehavato duḥkhasukhatyāgāptivāñchayā || 81 ||

[1.1.4.3.1.3.0,3]

duḥkhe viparyāsamatistṛṣṇā cābandhakāraṇaṃ | janmino yasya te na sto na sa janmādhigacjati || 82 ||

[1.1.4.3.1.3.0,4]

uktametadyadi prekṣāvānbhavati | svarūpasya svatogatirna prāpyasya tataḥ kenacinna kvacid grāmādau pravarttitavyaṃ ata ādiśāntatvātsaṃsāra eva na bhavet | atha grāmādigamanaṃ yathā kathañcid bhavatyaprekṣāvattayā tathā sati garbhādideśagamanamapi | ātmasnehapreryamāṇasya hi hīnamapi viparyāsādupādeyaṃ bhavati | karmmaśaktireva sā tādṛśī yenānyasattvaneyasya paratantrasyeva tathā gatiḥ | hīnasthānaparigrahopi sukhaduḥkhāptityāgavāñchyā śrotriyasya dāsīveśmapraveśavat |

[1.1.4.3.1.3.0,5]

atheśvarapreritatvaṃ kasmādasya nāsti, bhrāntasya svayameva sambhavānneśvarakalpanā sādhvī | na ceśvarapreraṇamupalabhyate | yathā ca neśvarakalpanā tathā pratipāditaṃ | ātmasneha eveśvarastasya prerakatvapratīteḥ | atha yathānyena bhṛtyādiḥ preryate tathā paralokepīti cet | na | niyamābhāvāt | ātmatṛṣṇāvāneva preryate na sarvvaḥ | sopi satṛṣṇo naivāpareṇa navītarāgādinā | tadārādhanena gatiprāpteḥ sa preraka iti cet | sarvvatīrthakarāṇāmīśvaratvaprasaṅgaḥ | tasmādviparyastamatireva pravartate garbbhasthāne'nyatra vā duḥkhepi sukhasaṃjñayā | tato viparyastamatitṛṣṇābhyāṃ janma yasya tu te na sto na sa janmādhigacchati | na tasyeśvaro janmadānasamarthaḥ | na hīśvaravādināmapyayamabhyupagamaḥ |

[1.1.4.3.1.3.0,6]

nanu yasyārogyasādhakaṃ karmmaṃ nāsti, tasya bhiṣagakiñcitkaraḥ | yasya tu karmmānupahatamārogyasādhakaṃ tatrāpi vyarthatā bhiṣajāmaśakyasamarthābhyāmiti prāptaṃ | nāyaṃ doṣaḥ |

[1.1.4.3.1.3.0,7]

vyarthatā bhiṣajaḥ kvāpi na ca śaktistathaiva kiṃ | īśvarasyāpi saiveṣṭā tathā cenna sa īśvaraḥ || 511 ||

[1.1.4.3.1.3.0,8]

na khalu kaścitsaṃsārī preryate īśvareṇa kaścinnetyabhyupagama īśvaravādināmatha tadārādhanamapi gatiprāptāvupayujyate | tathā sati dāyakārādhanamapi | etacca sarvvatīrthakarāṇāmapi ka īśvarānīśvarayorvviśeṣaḥ | tasmādavidyātṛṣṇayoreva janmani sāmarthyaṃ neśvarasya |

[1.1.4.3.1.3.0,9]

antarābhavadehaḥ — yadi tarhi gamanamāgamanañca janmāntarāpekṣayā tata upalabdhistayoḥ prāptā tathā ca nopalabdhirityabhāva eva tayorityāha |

[1.1.4.3.1.3.0,10]

gatyāgatī na dṛṣṭe cedindriyāṇāmapāṭavāt | adṛṣṭirmandanetrasya tanudhūmāgatiryathā || 83 ||

[1.1.4.3.1.3.0,11]

yadyapi gatyāgatī na dṛṣṭe tathāpi tayornābhāvaḥ | indriyāṇāmapāṭavādadṛṣṭirna tvabhāvādeva | na hyavidyamānasyaivādarśanaṃ mandanetrasya na tanudhūmo gativiṣayastathāpyastyeva |

[1.1.4.3.1.3.0,12]

antarābhavadeho hi svacchatvānnopalabhyate | niṣkrāman praviśan vāpi nābhāvonīkṣaṇādapi || 512 ||

[1.1.4.3.1.3.0,13]

antarābhavadeho hi svacchatayā karmmasāmarthyādutpanno yogimātragamyaḥ | svapnaśarīravannopalabhyate | na tāvatā tasyābhāvaḥ | mithyāsvapnaśarīramiti cennārthakriyākāritvāditi pratipādanāt | ata eva |

[1.1.4.3.1.3.0,14]

tanutvānmūrtamapi tu kiñcitkvacidaśaktimat | jalavatsūtavaddhemni nādṛṣṭerasadeva vā || 84 ||

[1.1.4.3.1.3.0,15]

svapnaśarīravadevāśaktimad mūrtatvānmūrttamapi tu kiñcitkvacidaśaktimajjalavad ghaṭādau prabhāvat sphaṭikādau hemni sūtavat | athavā jalavat sūta vad hemni na vidyamānameva nopalabhyate | api tvadṛṣṭerasadeva vāntarābhavaśarīraṃ | tathāhi —

[1.1.4.3.1.3.0,16]

"brīhisantānasāvarmyādavicchinnabhavodbhavaḥ" parikalpitaḥ |

[1.1.4.3.1.3.0,17]

"mṛtyūpapattibhavayorantarā bhavatīha yaḥ" |

[1.1.4.3.1.3.0,18]

na cātra tathā | vyavahitasya kāladeśābhyāmutpatteḥ | tathā hi kaścidavicchinnaṃ kā nya ku bjā digamanaṃ grāmagamanādinopalabhate | kaścidihastha ekadaiva deśāntarasthamātmānamupalabhate svapne | tadvad gatideśepīti na viśeṣaḥ | na ca svapnasyāsattyateti asyāpi sādhyasyāsattyatayā bhavitavyaṃ | na dṛṣṭāntasya sarvvasāmyaṃ dṛṣṭaṃ | vāsanādāḍhryātsattyatā bhaviṣyati janmāntarasya na tu svapnasya, tadabhāvāt |

[1.1.4.3.1.3.0,19]

pratibhāsāntaraprāpteḥsvapnasyāsattyatā yadi | janmāntarasyāpi tato'sattyateti mataṃ nanu || 513 ||

[1.1.4.3.1.3.0,20]

yadi pratibhāsāntaraṃ jāgratpratyayalakṣaṇaṃ bhavatīti svapnasyāsattyatā jāgratpratyayasyāpi sattyatāviparyayaḥ | svapnapratyayasya pratibhāsāntaralakṣaṇasya bhāvāt | nahi viparyayatve viśeṣaḥ | atha svapne ghaṭādikamakasmādevopalabhyate | tatkāraṇamantareṇaiva | tato viśeṣa iti cet |

[1.1.4.3.1.3.0,21]

akasmādupalabhyante jāgratāpi ghaṭādayaḥ | sāmagrīsambha ve dṛṣṭāḥ svapnepi śakaṭādayaḥ || 514 ||

[1.1.4.3.1.3.0,22]

jāgradavasthāyāmapi yoginirmmitā parvvatādayo'kasmādevopalabdhigocarāḥ | vidyamānā eva te prāgupalabhyanta iti ced bhramaṇaviśeṣa eva ca sāmagrī tatreti | tadasattyaṃ |

[1.1.4.3.1.3.0,23]

svapnepi vidyamānatvaṃ prākkena vinivāryate | anyasyānupalabdhyā cet parvvatādiṣu sā samā || 515 ||

[1.1.4.3.1.3.0,24]

yadi vidyamānā eva prākparvvatādayaḥ kvacidupalabhyante jāgratā | svapnavyavasthitenāpi tatheti kinnābhyupagamyate | anyena jāgratā teṣāmanupalabdheravidyamānateti cet | jāgradupalabdhānāmapi svapnagatenāpyanupalambhaḥ | yathā ca bhramaṇasāmagrītasteṣāmupalambhastathāvasthāntarasya svapnasya sambhavādakasmād ghaṭādīnāṃ | kathañca jāgradavastheti matiḥ jāgratpratyayasyotpattiriti cet |

[1.1.4.3.1.3.0,25]

nanu svapnepi kinnāsti prabuddhatvamatiḥkvacit | unmeṣādikriyāḥ sarvvāstatrāpīti samānatā || 516 ||

[1.1.4.3.1.3.0,26]

tathāhi jāgarmi prabuddhohamiti svapnapi vidyate pratyayaḥ | gamanādayaśca | tataḥ kathaṃ sopi svapnaḥ | asattyatvāditi cet | jāgradabhimatāvasthāyāmapi tathātvaprasaṅgaḥ | parasparānupalambho dvayorapi samāna iti |

[1.1.4.3.1.3.0,27]

athāsattyametaditi pratīteḥ svapnasyāsattyatā | jāgratpratyayasyāpi tatsamānatvādasattyatāstu | nahi tatpratyayādeva tattvaṃ | tallakṣaṇenāpi tattvasya bhāvāt | api ca | asattyamityapi pratyayaḥ kimālambate |

[1.1.4.3.1.3.0,28]

sattyādanyo'thavā sattyonāyametanniṣedhanaṃ | tadrūpasyopalabdhatvāt dvayamapyatidurghaṭaṃ || 517 ||

[1.1.4.3.1.3.0,29]

na khalu tadrūpatayopalabhyamāna eva tatonya iti yuktaḥ | nāpi sa na bhavatīti | tadanyatā hi tadanyarūpatayaivānyathā sopi tadanyo bhavet | na copalabhyamāna eva nāsti sarvvasya tathātvaprasaṅgāt | athāyamutpadyate pratyayaḥ | utpadyatāmasyālambanaṃ nāstīti vyarthatayaiva nāsmāt padārthavyavasthitiḥ |

[1.1.4.3.1.3.0,30]

nanu nāstyeva svapnopalabdhau ghaṭādiriti dṛḍho'visamvādī cāyaṃ pratyayastatkathaṃ vyarthatāsya | tathāhi |

[1.1.4.3.1.3.0,31]

snānamātraprabuddhasya jhaṭityasnānabhāsanaṃ | tatastathaiva samvādādavisamvāditā mateḥ || 518 ||

[1.1.4.3.1.3.0,32]

tadasat | yataḥ |

[1.1.4.3.1.3.0,33]

rāgāvasthā jhaṭityeva svapnadṛṣṭo nivartate | na ca tatra visamvādaḥ punaḥ svapnesya vedanāt || 519 ||

[1.1.4.3.1.3.0,34]

svapnetaravyavastheyaṃ na cādyāpi prasidhyati | sādhyādeva visamvādātsiddhāvanyonyasaṃśrayaḥ || 520 ||

[1.1.4.3.1.3.0,35]

kiñca |

[1.1.4.3.1.3.0,36]

nāstyetaditi nānyena pratyayena pratīyate | pratītimātramevaitadasādhāraṇalakṣaṇaṃ || 521 ||

[1.1.4.3.1.3.0,37]

evambhūtānādivāsanāsambhavādete pratyayā vyavahāriṇāmupajāyante kena viśeṣeṇa tadavyavahitena jāgradātmābhimāninopalambhābhāvena | jāgradabhimānopi vāsanābalādeva patitaśarīratyāgataḥ idamapi vyavahāramātrakaṃ na paramārthataḥ | jāgratā nāma svapnepi tathā pratyayāt | atha svapnagatānāṃ jāgradupalambheṣu nāstīti na pratyayastadetad bandhatvaṃ |

[1.1.4.3.1.3.0,38]

anuṣṭhānena nāstitvaṃ taireṣāṃ pratipāditaṃ | gamanāderavighnasya teṣāṃ teṣvasti sambhavaḥ || 522 ||

[1.1.4.3.1.3.0,39]

gamanāderavighnasya sambhavādeva kriyayaiva nāstitvaṃ pratipannameva mukhyaṃ kimapareṇa vikalpa pratipādyena | vikalpo hi sattyepyasattyatāṃ pratipādayati | anyathā parasparavirodhīti vikalpo na bhavet | tasmājjhaṭiti vidyaṭanādasattyatābhimānaḥ svapnadṛṣṭeṣu jāgradavasthānubandhābhāvācca | na ca tāvatā tadapyasattyatā | tasmātsvapnaviṣaye gatyāgatī na dṛṣṭe anyena tathāpi te eva ityanaikāntikatā tadadarśanasya | tasmānna gatyāgatyorabhāvo'thavā bhāva eveti pratipāditaṃ |

{1.1.4.3.1.3.1}

<(a) avayavinirāsaḥ>

[1.1.4.3.1.3.1,1]

api ca | yadi śarīrādabhinnaṃ samvedanaṃ śarīrañca paramāṇusaṃghātamātraṃ tadā pratyekaṃ sakalaparamāṇusaṃvedanaprasaṅagaḥ | athāvayavī sthūla eka eva tathopalabhyate | tathāpi paramāṇuṣu tasya sthānāt paramāṇusaṃsparśāt paramāṇūpalambhaḥ | atha tebhya utpadyate samvedanaṃ na tu teṣu vyavasthitaṃ | tathā sati tebhya iti kuto gatiḥ | na svasamvedanaṃ parasamvedanaṃ | atha parasamvedanameva na svasamvedanaṃ kathantarhi sukhaṃ samvedyate | parabhūtasyaiva tasya vedanāt tadasat |

[1.1.4.3.1.3.1,2]

parabhūtasya vittiścetkimanyadvedanaṃ bhavet | tadeva vedanaṃ yatra vedaneti vyavasthitiḥ || 523 ||

[1.1.4.3.1.3.1,3]

sukhādinīlādinoḥ parabhūtayoreva vedene kimanyadasti yad vedakaṃ | śarīrameveti na cet |

[1.1.4.3.1.3.1,4]

sukhādi nīlādi vinā śarīramapi kiṃ mataṃ | upalabhyatayā tasya nopalambhakatā yataḥ || 524 ||

[1.1.4.3.1.3.1,5]

cakṣurādestathātvaṃ cet kharaśṛṅgaṃ tathā na kiṃ | śaktirūpantaditi cedagatau sā kathaṃ tathā || 525 ||

[1.1.4.3.1.3.1,6]

na khalu cakṣurādayonupalabhyamānāḥ kharaśṛṅgavadupalambhakaḥ | śaktirūpāścakṣurādayastato nābhāvarūpāḥ | śaktirapyanupalabhyamānāstīti kutaḥ | kāryadvāreṇa tasyā upalabdhiriti cet | kiṅkāryanteṣāṃ | sukhādirūpā hyupalabdhiḥ |

[1.1.4.3.1.3.1,7]

nanu sāpi śaktitvānnopalabhyata eva | pāriśeṣyād rūpādaya eva te | te ca na vijñānaśakteḥ kāryāścakṣurādikāryatve pūrvamabhāvaprasaṅgaḥ | upalabhyāvasthā kāryamiti cet | pratiparamāṇūpalambhaprasaṅgaḥ | na ca viśeṣābhāvevasthābhedaḥ | viśeṣe svasamvedanaprasaṅgaḥ | śaktisahitotpattireva viśeṣa iti cet naitad yuktaṃ | yataḥ |

[1.1.4.3.1.3.1,8]

sāhitye'numitiḥ śakteranumānācca tanmataṃ | anyonyāśrayadoṣoyaṃ vinivāryaḥ kathambhavet || 526 ||

[1.1.4.3.1.3.1,9]

rūpādīnāṃ hi viśeṣa upalabhyamānatā | sā cedupalabdhiśaktisahitatvaṃ kathaṃ śaktisiddhimantareṇa sahitatvasiddhiḥ | tadasiddhau kathaṃ śakteranumānaṃ | tasmādrūpādisukhādimātrakasvasamvedanameva vijñānaṃ vijñānaṃ sukhādikamiti sāmānādhikaraṇyena pratyayasyotpatteḥ |

[1.1.4.3.1.3.1,10]

sāmānādhikaraṇyañca mukhyāmukhyaprabhedataḥ | nāparaṃ puruṣo daṇḍaścetanaḥ puruṣastathā || 527 ||

[1.1.4.3.1.3.1,11]

yadyamukhyaṃ mañcāḥ krośānti, puruṣo daṇḍa iti yathā | tadatrāprasiddhameva | rūpādiṣvarūpavyatiriktasya vijñānasyopalambhāsambhavāt | anenaiva dṛṣṭāntenānumīyata iti cet | na anumānāsambhavāt | sāṃ khyā nāṃ cetanaḥ puruṣa iti mukhyasya sāmānādhikaraṇyasyopagamāt | tasmādyathā yasya samvedanaṃ tathaivāsāvabhyupagantavyaḥ |

[1.1.4.3.1.3.1,12]

abhyāsācca tathābhūtā rūpādo vedanasthitiḥ | aparāpararūpādisaṃkrāntatvena vidyate || 528 ||

[1.1.4.3.1.3.1,13]

na khalu vijñānamālambanavyatirekeṇāperaṇa miśrībhavati | tataḥ sukhādimiśrīkṛtaṃ rūpādinā miśrībhavati | rūpādinā miśrībhūtaṃ parasukhādinā miśrībhavati | abhyāsātsarvvākāraliṅgaparipraheṇa sakalatadākārapratipattau kathantarhi parasukhādirūpādayastadavasthatayāvalambyante | tadasat |

[1.1.4.3.1.3.1,14]

svarūpeṇa hi samvittau na taṭasthātaṭasthate | vyavahāramātramevaitadāśrayāpekṣayā paraṃ || 529 ||

[1.1.4.3.1.3.1,15]

rūpādisukhādīnāṃ hi na svarūpākārasamvedanamapahāyāparaḥ prakāraḥ samvedanasya | tata idaṃ taṭasthamanyathā veti kuto vibhāgaḥ | kevalaṃ śarīrāśrayāpekṣayā taṭasthamidamanyathā veti vyāvahāriko vibhāgaḥ |

[1.1.4.3.1.3.1,16]

nanvapekṣā vinā nāsti tadrūpasya pravedanaṃ | tadrūpasya ca samvitteḥ parāpekṣā na vidyate || 530 ||

[1.1.4.3.1.3.1,17]

sattyametadata eva vibhāgaḥ pāramārthikatayā na samasti |

[1.1.4.3.1.3.1,18]

sāṃvṛtestu parameṣa vibhāgaḥ saṃvṛternahi vicārasahatvaṃ || 531 ||

[1.1.4.3.1.3.1,19]

iyameva khalu saṃvṛtirucyate yeyaṃ vicāryamāṇā viśīryatenyathā paramārtha eva bhavet | tasmādyathārūpādi paraśarīrādau saṃkrāntimadvijñānaṃ tādātmyena tathā paraśukraśoṇitaśarīrepi | tato na śaktirnāmānyā vijñānarūpā yataḥ sakriyatā vijñānāśrayasya kevalantadevantadeva tathābhūtaṃ svasamvedanaṃ vijñānaṃ kathantarhi tādātmyena saṃkrānte vijñānātmani stambhāderacalanaṃ svaśarīrasyeva tasyāpi calanaprasaṅgaḥ | tadapyasat |

[1.1.4.3.1.3.1,20]

tādātmyotpattimātreṇa calanasya na sambhavaḥ | viśiṣṭasparśajñānasvarūpotpattitastu tat || 532 ||

[1.1.4.3.1.3.1,21]

yadā khalu sparśavijñānaṃ prayatnavijñānasvabhāvamupajāyate tadā calanaṃ kāyāderupajāyate nānyathā | tasmādvijñānaṃ rūpādisvabhāvameva | tataḥ pratiparamāṇu vedanaprasaṅgaḥ |

[1.1.4.3.1.3.1,22]

bhavatopi kasmādevaṃ na bhavati | tadākārasyāparasya vijñānasya jāteḥ | mamāpyavayavī vijñānarūpo na paramāṇavaḥ | tadapyasat | paramāṇūnāmapi tadrūpatāprāpteḥ paramāṇavaḥ pṛthag bhūtā eveti cet | nāsantyeva tarhīti prāptaṃ | tathāhi |

[1.1.4.3.1.3.1,23]

śarīrasya svabhāvena paramāṇuvyavasthitiḥ | paramāṇusvabhāvena śarīrasya vyavasthitiḥ || 533 ||

[1.1.4.3.1.3.1,24]

atha na vijñānasvabhāvāḥ śarīraparamāṇavaḥ tathā sati na śarīrasvabhāvāḥ paramāṇavaḥ | asaṃvedyatve ca na viṣayasvabhāvā iti na sattvaṃ paramāṇūnāṃ | tataḥ kevalo vayavī | tasya ca —

[1.1.4.3.1.3.1,25]

pāṇyādikampe sarvvasya kampaprāptervirodhinaḥ | ekatra karmmaṇo'yogātsyātpṛthaksiddhiranyathā || 85 ||

[1.1.4.3.1.3.1,26]

ekasya cāvṛtau sarvvasyāvṛttiḥ syādanāvṛtau | dṛśyeta rakte caikasmin rāgo'raktasya vā gatiḥ || 86 ||

[1.1.4.3.1.3.1,27]

dravyaṃ hi nāmāvayavirūpaṃ kriyāvadguṇavatsaṃyogādikāraṇaṃ samavāyikāraṇaṃ | tasya yadi kriyā nāsti tadā tatsamamavāyikāraṇatvāt sarvvameva calatīti prāptaṃ | calitācalitaścitro'vayavi cet | devadattayajñadattādirūpa eka eva calitādirūpovayavīti prāptaṃ | atha dṛśyata ekatvaṃ calitācalitatvaṃ ceti ko virodhaḥ | kimidemekatvaṃ nāma | yadi pratibhāsābhedaḥ sa nāsti | athaikakāryatā sā yadi nāmaikaṃ kāryaṃ kāraṇamapyekamiti kuta āvaraṇe'vayavinaḥ sarvvasyāvaraṇaṃ saṃyogāviśeṣāt | avayavasyāvaraṇevayavino na prāpnotīti sarvvaṃ dṛśyeta | avayavadvāreṇāvaraṇe na kiñcid dṛśyeta sakalamvā | ekatvepi sarvvasyāpi draṣṭumaśakyatvāditi cet | dṛṣṭādṛṣṭayoḥ kathamekatvaṃ | rāgayogepyayameva prasaṅgaḥ |

[1.1.4.3.1.3.1,28]

nāstyekasamudāyo'smādanekatvepi pūrvvavat | aviśeṣādaṇutvācca na gatiścenna sidhyati || 87 ||

[1.1.4.3.1.3.1,29]

aviśeṣaḥ; viśiṣṭānāmindriyatvamatonaṇuḥ |

[1.1.4.3.1.3.1,30]

yadyanekaḥ kāyaḥ | anekatvepi pūrvvavad doṣaḥ | pratiparamāṇu svasamvedanaprasaṅgaḥ | aviśeṣānna gatiścet | naitadasti | aviśeṣa eva na sidhyati | samvedanāvasthāyāmupalabhyatvāttato nānupalabhyamānāviśeṣaḥ | ata eva svasamvedanāvasthāyāmaṇutvamapi na vibandhakārīti satopi asadaviśeṣādanaṇuḥ | tavāpi kathaṃ viśeṣopalambha iti cet | na | svasamvedanarūpatayā viṣayopalambhopi tu tadākāravijñānopalambha eva | viṣayopalambhaḥ kathaṃ na paramāṇvākārateti cedetaduttaratrābhidhāsyate |

{1.1.4.3.1.3.2}

<(b) paramāṇūnāṃ āvaraṇādyabhāvo na>

[1.1.4.3.1.3.2,1]

nanu paramāṇumātrakasya kathamāvaraṇapratighātādayaḥ |

[1.1.4.3.1.3.2,2]

etenāvaraṇādīnāmabhāvaśca nirākṛtaḥ || 88 ||

[1.1.4.3.1.3.2,3]

kathaṃ vā sūtahemādimiśraṃ taptopalādi vā | dṛśyaṃ; pṛthagaśaktānāmakṣādīnāṃ gatiḥ kathaṃ || 86 ||

[1.1.4.3.1.3.2,4]

saṃyogāccetsamānotra prasaṅgo hemasūtayoḥ | dṛśyaḥ saṃyoga iti cet kuto'dṛṣṭāśraye gatiḥ || 60 ||

[1.1.4.3.1.3.2,5]

rasarūpādiyogaśca viruddha upacārataḥ | iṣṭaśced buddhibhedāstu paṃktirdīrghati vā kathaṃ || 61 ||

[1.1.4.3.1.3.2,6]

saṃkhyāsaṃyogakarmmāderapi tadvatsvarūpataḥ | abhilāpācca bhedena rūpaṃ buddhau na bhāsate || 62 ||

[1.1.4.3.1.3.2,7]

āvaraṇaṃ hi paramāṇūnāmasaṃsarggāt kathamiti na yuktaṃ | nahyavayavipratibaddhamāvaraṇaṃ kvāpyupalabdhaṃ | yena tattvābhāve paramāṇuṣu na syāttathā pratighātādiḥ | athaivamucyate |

[1.1.4.3.1.3.2,8]

dhidratvātparamāṇūnāṃ saṃhateḥ syātpaṭādikaṃ | kathamāvaraṇaṃ vā syādātapasya jalasya ca || 534 ||

[1.1.4.3.1.3.2,9]

avayavisaṃyogamantareṇa paramāṇava eva kevalā avyāhataparasparāntaranupraveśāḥ kathamāvaraṇabhājaḥ | atrocyate | aśaktaiḥ saṃyogopi padārthaḥ kathaṃ janyate | saṃsṛṣṭāḥ katha mavayavinaṃ janayanti | saṃsarggaśca naikadeśena tadabhāvāt | na sarvvātmanāṇumātrapiṇḍaprasaṅgāt | saṃyogasya padārthāntarasya janane na cet | tameva saṃyogaṃ sāntarāḥ kathaṃ janayantīti samānaḥ prasaṅgaḥ | saṃsargaścet kiṃ saṃyogenāpareṇa | tathāvayavinā | atha sāntarā eva saṃyogamavayavinaṃ ca janayanti | tathā satyāvaraṇādikāryamapi kiṃ na janayanti |

[1.1.4.3.1.3.2,10]

vināpi paramāṇūnāṃ saṃsarggāt saṃhatiḥ parā | āghātepi pṛthagbhāvo yasyā nava samasti saḥ || 535 ||

[1.1.4.3.1.3.2,11]

yathā viraladeśasthitā api keśamaśakamakṣikādayaḥ ekaghanākāraṃ pratyayamupajanayanti | tathā kāryāntaramapi kinna janayanti | tatra bādhakasyopalabdhestatheti cet | atrāpyatīndriyadarśiyogipratyayo bhavati bādhako yadi yogī bhavet | yathā cācchidracaṣake na jalaścyutirupari pidhāne | tathā paramāṇusaṃhatāvapi | athavā sūtahemasaṃyogaḥ kathamavayavinaṃ vināvaraṇapratighātādisamarthaḥ | taptopalādikamvā visaraṇādikañca nāmāparaṃ kāryaṃ | tatkāraṇaviśeṣādupajāyate viśiṣṭasaṃhatilakṣaṇāt | kāryakāraṇabhāvaścācintyaḥ | tathāhi pṛthagaśaktā rūpādayo vijñānaṃ janayituṃ tathāpi saṃhatā'vasthā janayanti | saṃyogāditi cet | nanu saṃyogopi kāryameva tameva kathaṃ janayanti | na ca saṃyogasya dṛśyatā adṛṣṭāśrayasya gatyabhāvāt | yadyadṛṣṭāśrayasyāpi gatiḥ | indriyārthasannikarṣāt pratyakṣaṃ jāyata iti samayaḥ | saṃnikarṣaśca saṃyoga eva tadasya saṃyogakāraṇatvātsaṃyogavibhāgeṣvakāraṇaṃ guṇa iti guṇalakṣaṇaṃ hīyate | atha saṃyuktasamavetatvād gamyate | evaṃ tarhi paramāṇusaṃyogasadbhāve paramāṇugatiḥ syāditi vyarthamavayavikalpanaṃ | sarvvasaṃyogānāmvā gatiḥ syāt | tato na dūrādagrahaṇaṃ bhavet | indriyasaṃyoga eva tatra nāstīti cet | na | sthūlānāmapi na gatiḥ syāt | atha saṃyogajopi saṃyoga iṣyate | saṃyogavibhāgeṣvakāraṇamiti tu samavāyikāraṇatvapratiṣedhaḥ | na | tatrehanibandhanatvātsamavāyasya | saṃyogasya ca pratīyamānatve niyameneha buddhirupajāyate | tataḥ samavāyikāraṇamapi prāptaṃ | kiñca |

[1.1.4.3.1.3.2,12]

saṃyuktasamavāyaścedyadi grahaṇakāraṇaṃ | paramāṇuṣu saṃyoge dravyasya grahaṇaṃ bhavet || 536 ||

[1.1.4.3.1.3.2,13]

yadi saṃyuktasamavāyopi grahaṇahetustadā kāryadravyasaṃyogo vyarthaḥ syātparamāṇusaṃyogenaiva kāryadravyadṛṣṭeḥ | atha kāryadravyasadbhāve paramāṇusaṃyogo na kalpyate | paramāṇusaṃyogādeva darśanaṃ ghaṭāderiti vyarthamavayavikalpanamiti sa eva doṣaḥ | athāvayavino'bhāve paramāṇusaṃyogakalpanā nānyathā | viparyayepi tulyaṃ | na cāvayavisaṃyoge paramāṇusaṃyogaḥ | samānadeśakālatvena vibhāgābhāvāt | athavā pratīyamānasyāvayavinopi saṃyoga iti dṛśyasyāsaṃyogasyāpi saṃyogaḥ syāt | kiñca | dṛśyatā saṃyuktasamavāyāditi rasarūpādiyogaḥ pānakādau dṛśyamāne na syāt | na guṇasya guṇa iti | nahi tatrāvayavānāṃ tadrūpaṃ raso vā | upacāratastathā vyapadeśa iti cet | buddhibhedaḥ prasaktaḥ | yadeva hi rūpaṃ raso vāvayavānāṃ dadhyādīnāṃ tadevaikārthasamavāyādupacaryate | ma tu rūparasāntaropalambhaḥ |

[1.1.4.3.1.3.2,15]

saṃyogināṃ hi yadrūpaṃ saṃyogasyāpi tad bhavet | upacārātkutastu syāttatra rūparasāntaraṃ || 537 ||

[1.1.4.3.1.3.2,16]

atha tāveva saṃsarggādrūparasau tathā pratibhāsete | atyantasaṃsargo hi tadekatvapratipattiheturiti rasāntaratvarūpāntaratvagatiḥ | evaṃ tarhi nāvayavināpareṇa kiñcitparamāṇupratibhāsanameva tathā sthūlādivyavahārayogi | kiñca | yadi na paramāṇūnāmeva sthūlatā pratipattistadā dīrghā paṃktiriti na syāt | nahi paṃktirnāma kiñcit | tathāhi |

[1.1.4.3.1.3.2,17]

asaṃyogānna saṃyogo na dravyaṃ tata eva tat | jātyāderna ca dīrghatvaṃ na jātyādi sammatā || 538 ||

[1.1.4.3.1.3.2,18]

sanniveśaviśeṣeṇa yathā dīrghādibuddhayaḥ | tatastāḥ paramāṇūnāmityuktaviṣayastathā || 539 ||

[1.1.4.3.1.3.2,19]

sanniveśamātrasyaiva dīrghāditā yathā mālādau | tathā ca vivādāspadovayaviviṣayābhimata iti nāvayavī | yaccoktaṃ | saṃyogādindriyādayo janayanti dhiyamavayavinamanyamvetyādi | tatrocyate | na saṃyogādīnāṃ rūpamupalabhyate | saṃyogina eva rūpādayaḥ kevalā na tatra paraḥ saṃyoga upalabdhigocaraḥ | saṃyukta iti buddhyā gṛhyamāṇaḥ kathaṃ na tatheti cet | saṃyukta iti saṃyogina eva pratītiḥ saṃyuktaśabdasya ca nāparamatrālambanaṃ |

[1.1.4.3.1.3.2,20]

pratyāsannatayotpannāstatra saṃyoginaḥ paraṃ | saṃyuktapratyayālambyā na saṃyogastataḥ paraḥ || 540 ||

[1.1.4.3.1.3.2,21]

puraḥ sthitā yathā terthāḥ kiṃ sayogastathā sthitaḥ |

[1.1.4.3.1.3.2,22]

anvayavyatirekābhyāṃ saṃyogāditi kalpanā || 541 ||

[1.1.4.3.1.3.2,23]

na khalu saṃyogo paraḥ pratibhāsate saṃyogivyatiriktaḥ kevalamasaṃyuktayoḥ sāvasthā nopalabhyate | tau punarupalabhyete | tato'nvayavyatirekābhyāṃ kalpanāmātrameva etaditi nirṇṇayaḥ | pratyakṣeṇa tu tathābhūtaṃ saṃdevaṃ bhūtaṃ jātamiti pratītiḥ | tataḥ saivāsthā pṛthagbhāvena jñāpyate saṃyoga iti | ata eva |

[1.1.4.3.1.3.2,24]

śabdajñāne vikalpena vastubhedānusāriṇā | guṇādiṣviva kalpyārthe naṣṭājāteṣu vā yathā || 63 ||

[1.1.4.3.1.3.2,25]

na śabdajñānavailakṣyaṇyamātrādeva padārthabhedopi tu pratyakṣalakṣaṇajñānabhedāt | vikalpikā hi buddhiranādiranādivāsanā sāmarthyādupajāyamānā tathā tathā plavate | tato nārthatattvaṃ pratiṣṭhāṃ labhate | tatrānvayavyatirekeṇa parikalpitaṃ bhedamāśritya saṃyogādibuddhayaḥ tataḥ parikalpitasyaiva bhedo nārthatattvasya | vikalpitārthabhedastu tīrthāntaradarśanādapyupajāyate | tatopyarthatattvavyavasthāpanāyāmanavasthā | tathābhyupagamena parasparāpavādaḥ syāt | tato bhinnaḥ śabdo jñānañca vikalpite vastuni vāsanāyā anvayavyatirekābhyāṃ pravartate | kimbhūtosau vikalpaḥ | vastubhedānusārī vastunābhedo vyāvṛttiratathābhūtāt | na ca vyāvṛttādanyā vyāvṛttistataḥ sa eva santānāpekṣayā avāntarabhedo bhedenaiva pratibhāti | kimvastubhedamantareṇa kalpanāḥ pravartante bhinnāḥ | pravartanta eva dṛṣṭametat | yathā guṇādiṣu eko guṇa ekaḥ samavāyaścaturvviṃśatirgguṇāḥ | na ca tatra saṃkhyā dravyāśritatvāt saṃkhyāyā na cāśrayasaṃkhyopacāra āśrayabhedepyekameva sāmānyādikaṃ | naṣṭājāteṣu ca kathamekatvādikaṃ |

[1.1.4.3.1.3.2,27]

mato yadyupacārotra sa iṣṭo yannibandhanaḥsa eva sarvvabhāveṣu hetuḥ kinneṣyate tayoḥ || 64 ||

[1.1.4.3.1.3.2,28]

yadi naṣṭājāteṣūpacārādekatvādestathā vyapadeśo buddhiśca sa evopacāro'nayoḥ kasmātsarvvatra nibandhanaṃ neṣyate | anādikalpanādhyāropa eva nibandhanamastu | na vastuparikalpanāvasaraḥ |

[1.1.4.3.1.3.2,29]

upacāro na sarvvatra yadi bhinnaviśeṣaṇaṃ | mukhyamityeva ca kuto'bhinne bhinnārthateti cet || 65 ||

[1.1.4.3.1.3.2,30]

anarthāntarahetutvepyaparyāyaḥ sitādiṣu | saṃkhyādiyoginaḥ śabdāstatrāpyathāntaraṃ yadi || 66 ||

[1.1.4.3.1.3.2,31]

guṇadravyāviśeṣaḥ syād bhinno vyāvṛttibhedataḥ | syādanarthāntarārthatvepyakarmmādravyaśabdavat || 67 ||

[1.1.4.3.1.3.2,32]

nanūpacāro hi nāma mukhyanibandhanaḥ sa kathamasati mukhye bhavet | mukhyañca bhinnaviśeṣaṇaṃ daṇḍyādivat | abhinnaviśeṣaṇatve gauṇī vyavasthitiḥ | bhavatastu punaḥ pūrvvapūrvvakalpanākṛtaviśeṣaṇayogādabhinnaviśeṣaṇatvena mukhyatvaṃ kvaciditi nopacārasambhavaḥ | tadasat | bhinnaviśeṣaṇaṃ mukhyamityeva ca kutaḥ | abhinnaviśeṣaṇamapi kalpanākṛtabhinnaviśeṣaṇamatyantābhyāsād rūḍhimupagataṃ mukhyameva | askhaladgatipratyayaviṣayo hi mukhyastadaparastu gauṇa iti kiṃ na paryāptaṃ | kiñca | yadi bhinnaviśeṣaṇaṃ mukhyamanyathopacaritaṃ | amukhyameva sarvvamevaṃ vidhaṃ bhavatu bhinnasya viśeṣaṇasyābhāvāt | naṣṭājāteṣu tu viśeṣyamapyupacaritamiti viśeṣaḥ | yadi viśeṣaṇamapyaparaṃ nāsti viśeṣyameva tarhi sarvvatra vācyamityabhinnārthatā paryāyatārūpā bhavenna sāmānyādhikaraṇyaṃ bhinnapravṛttinimittatve hi tad bhavati | tadapyavacanīyaṃ | yataḥ |

[1.1.4.3.1.3.2,33]

bhedavṛttinimittasya tadrūpapratibhāsane | sāmānādhikaraṇyasya kathaṃ śabdārthabhāvitā || 542 ||

[1.1.4.3.1.3.2,34]

idaṃ sāmānādhikaraṇyaṃ śabdayorarthayorvvā bhavet | na tāvacchabdayoḥ pratiniyatārthābhidhānāt | lakṣitalakṣaṇena sāmānādhikaraṇyamiti cet |

[1.1.4.3.1.3.2,35]

ekenaiva hi samnbadhe sarvva lakṣitameva tat | dvitīyasya dhvanernnāsti prayoga iti nāsti tat || 543 ||

[1.1.4.3.1.3.2,36]

samānādhāratārthānāmanenaiva nirākṛtā | vidyamānopi sambandhaḥ kathaṃ kasmācca mīyatāṃ || 544 ||

[1.1.4.3.1.3.2,37]

samavāyabalādartho yadyabhedena mīyate | ekasmādeva tadvodhācchabdonyo vyarthako bhavet || 545 ||

[1.1.4.3.1.3.2,38]

apareṇa sa evārtho yadi jñāpya itīṣyate | saiva paryāyatā prāptā bhavatopi matena kiṃ || 546 ||

[1.1.4.3.1.3.2,39]

atha nīlārtha sambandhimātramekadhvanerggataṃ | samavāyipratīto na parasyāstyapratītatā || 547 ||

[1.1.4.3.1.3.2,40]

yathādhyakṣeṇa nīlasya gatāvutpalagamyatā | tathā śabdādapi gatistasyaivānyadhvanirvṛthā || 548 ||

[1.1.4.3.1.3.2,41]

dhvanerniyata evārtha iti nāparagamyatā | viśeṣarahito nārthaḥ kaścidasti vaco vṛthā || 549 ||

[1.1.4.3.1.3.2,42]

indranīlotpalādonāṃ nīlatvaṃ na tu kevalaṃ | pratyakṣeṇa tathādṛṣṭerdhvanervṛttiḥ kimanyathā || 550 ||

[1.1.4.3.1.3.2,43]

utpale yadi nīlatvamutpalatvavaco vṛthā | anyatra yadi nīlatvaṃ vṛthotpalavacastathā || 551 ||

[1.1.4.3.1.3.2,44]

tasmād buddhaya eva svavāsanānurodhādupajāyamānā bhedābhedasāmānādhikaraṇyādivyavahāramuparacayanti | na paryāyatāprasaṅga | tathāhi |

[1.1.4.3.1.3.2,45]

"anarthāntarahetutvepi sitādiṣu | dṛśyante'paryāyā" ityuktaṃ | tatrāpyarthāntaratvamiti cet | evaṃ sati guṇadravyayorna viśeṣaḥ | tathāhi | "kriyāvadguṇavatsamavāyikāraṇañca dravyaṃ |"
samavāyikāraṇatvaṃ guṇayoge bhavet | gurutvasya bhāvādadhogatiḥ pānakādīnāmiti kriyāvattvaṃ | tato guṇopi saṃyogo dravyalakṣaṇayoge dravyamiti guṇadravyāviśeṣaḥ | tasmād bhinno vyāvṛttibhedaparikalpitā'bhidheyabhedād bhinnaḥ śabdaḥ pratyayaśca | tadyathā'karmmadravyamadravyaṃ karmeti na cārthāntaramatrārthaḥ | tathāpyaparyāyatvamakarmmadravyaśabdādīnāṃ | tatra vyāvṛttibheda eva nibandhanaṃ nāparaḥ pravṛttinimittabhedaḥ | kathantarhi sāmānādhikaraṇyavaiyadhikaraṇyaprabhedaḥ | gauḥ śuklo goḥ śuklatvamiti |

[1.1.4.3.1.3.2,46]

vyatirekīva yaccāpi sūcyate bhāvavācibhiḥ | saṃkhyāditadvataḥ śabdaistaddharmmāntarabhedakaṃ || 68 ||

[1.1.4.3.1.3.2,47]

śrutistanmātrajijñāsorna vā kṣiptākhilā parā | bhinnaṃ dharmmamivācaṣṭe yogoṅgulyā iti kvacit || 96 ||

[1.1.4.3.1.3.2,48]

yuktāṅgulīti sarveṣāmākṣepāddharmmivācinī | khyātaikārthābhidhānepi tathā vihitasaṃsthiti || 100 ||

[1.1.4.3.1.3.2,49]

yathā paryyāyatā kalpitavācyabhedānneti pratipāditaṃ | tathā'bhedepi vācyasya vyatirekavibhaktiḥ kalpitavyatirekabhāvādyathā śilāputrakasya śarīraṃ rāhoḥ śiraḥ tathā goḥ śuklatvamiti | gauriti tadekākāraparāmarśaṃyogī sakala eva padārtha ucyate | śukla iti tu tadekadeśaḥ parāmarśāntarayogini ca vidyamānaḥ | vyatirekaścānvayavyatirekābhyāmapoddhaṛtaḥ | tatastasya goḥ śuklo guṇa iti vyatirekavibhaktiḥ | yadā ca gavākārāvagraho nāsti śuklatvameva kevalamupalabhyate sambandhiviśeṣarahitaṃ | tadā praśnayati kasyedaṃ śuklatvamiti tadā pūrvvadarśanādavadhṛtagosvabhāvo nirdiśati gauriti | tādātmyasambandha evāsya vivakṣitaḥ | vyatirekastu kevalasya prathamanniścayāt | yadā tu na kevalenānena bhavitavyaṃ yadi nāma viśeṣopalakṣaṇamandatā mandalocanānāṃ tathāpi śuklena gavānyena vā bhavitavyamiti praśnayatti koyaṃ śuklo gauranyo veti | tadā prativacanaṃ gauriti samānādhikaraṇatayā | tadantarbhāvanenaiva praśnabhāvāt | tadanurūpameva ca prativacanaṃ yuktamayañca tattvārtha ti iti |

[1.1.4.3.1.3.2,50]

anvayavyatirekābhyāṃ vyatirekaviniścaye | viśeṣalakṣaṇābhāve kutaścitkāraṇādapi || 552 ||

[1.1.4.3.1.3.2,51]

ayaṃ śuklo guṇośvasya prativācyaṃ vipaścitāṃ | praśnasya vyatirekitvāttathaivetyatra nirṇṇayaḥ || 553 ||

[1.1.4.3.1.3.2,52]

yadātvavyatirekeṇa viśeṣāntarggame sati | pramāṇavṛttamālocya praśnaḥ praśnayiturbhavet || 554 ||

[1.1.4.3.1.3.2,53]

tadā viditatadbhāva uttaraṃ tādṛgeva saḥ | dātānyaprakramasyātra naivāvasarasambhavaḥ | || 555 ||

[1.1.4.3.1.3.2,54]

pratyakṣavṛttamālocya na bhedasya viniścayaḥ | tanmūlamanumānamvā bhedasyāsambhavo mataḥ || 556 ||

[1.1.4.3.1.3.2,55]

anvayavyatirekau tu yadānādī vyavasthitau | tadābhedasya sadbhāvād vyavahārastathaiva saḥ || 557 ||

[1.1.4.3.1.3.2,56]

anādivyavahāroyamevameva jagadgataḥ | vastucintātu lokasya neti bhedo na bādhyate || 558 ||

[1.1.4.3.1.3.2,57]

tasyādavayavā eva nāvayavī vidyate | yadi tarhi nāvayavī rasādaya eva tadā na ghaṭasya rūpādaya iti bhavet | nahi bhavati rūpādīnāṃ rūpaṃ | nāpi ghaṭasya vā ghaṭa iti paryālocanaṃ parasyāśaṅakyāha |

[1.1.4.3.1.3.2,58]

rūpādiśaktibhedānāmanākṣepeṇa vartate | tatsamānaphalā'hetuvyavacchede ghaṭaśrutiḥ ||101 ||

[1.1.4.3.1.3.2,59]

ato na rūpaṃ ghaṭa ityekādhikaraṇā śrutiḥ | bhedaścāyamato jātisamudāyābhidhāyinoḥ || 102 ||

[1.1.4.3.1.3.2,60]

rūpādayo ghaṭasyeti tatsāmānyopasarjjanāḥ | tacchaktibhedoḥ khyāpyante vācyonyopyanayā diśā || 103 ||

[1.1.4.3.1.3.2,61]

rūpādīnāṃ pratiniyataśaktibhedamaṃnākṣipya teṣu samānodakadhāraṇaśaktyākṣepeṇa ghaṭaśrutiḥ pravartate | tato na rūpādayo ghaṭa iti samānādhikaraṇatā | ata eva samudāyaśaktivivakṣāyāmayaṃ samudāyaśabdaḥ | jātiśabdastu pratyekaṃ ekaphalatve yathā vanaṃ yathā vṛkṣa iti | kathantarhi rūpādayo ghaṭasyeti vyapadeśaḥ | udakāharaṇasādhāraṇakāryā rūpādipratyayajananasamarthāḥ pratyekamityarthaḥ | atha yathā vṛkṣāṇāṃ vanaṃ vṛkṣā vanaṃ | rūpādayo ghaṭā rūpādīnāṃ ghaṭa iti kasmānna bhavati | bhavatyeva yadi śāstrāntarasaṃskāro na bhavati | lokastu prāyaśastatsaṃskārānusārī tato na bhavati | yastu samyagavabodhayuktastasya bhavatyeva saṃpratyayo rūpādaya eva kecid ghaṭāḥ kāryaviśeṣasamarthāḥ | udakādyāharaṇañca kāryaṃviśeṣaḥ | sanniveśaviśeṣeṇa vā vyavasthitāḥ | yataḥ saṃniveśaviśeṣādudakadhāraṇaviśeṣaḥ | rūpaṃ ghaṭa iti tu na bhavati sāmānādhikaraṇyaṃ avayavāvayavibhedena parasparavyāptyabhāvāt |

[1.1.4.3.1.3.2,62]

nanu vṛkṣaśiṅśapātvayorapi na parasparavyāpyavyāpakabhāva iti kathaṃ samānādhikaraṇyaṃ | naitadasti yataḥ |

[1.1.4.3.1.3.2,63]

vṛkṣabuddhiḥ pṛthag vyaktāvekatrāpi pravartate | ghaṭabuddhistu rūpādau pratyekaṃ nānuvartate || 559 ||

[1.1.4.3.1.3.2,64]

na khalu ghaṭabuddhiḥ pratyekaṃ rūpādau pravartate vakṣabuddhivacchiṅśapādau | na ca sa śaktibhedo ghaṭaśabdenākṣipyate |
vṛddhavyavahāranirūḍheḥ śaktipratiniyamāt | vṛkṣaśabdastu viśiṣṭaśakti mapyākṣiyatīti na doṣaḥ | atrāpi vyavahāranirūḍhiḥ śaktibhedo vā nibandhanamiti sarvvaṃ susthaṃ |

[1.1.4.3.1.3.2,65]

nanu viṅśatiggaviḥ, gavāṃ viṃśatiriti na bhedotra kaścit |

[1.1.4.3.1.3.2,66]

na hi viṃśātiśabdenāparā śaktirihocyate | kevalā bāhadohādiśaktirevātra gamyate || 560 ||

[1.1.4.3.1.3.2,67]

saṃhateḥ khyātiratrāsti bahutvena parisphuṭā |

[1.1.4.3.1.3.2,68]

tadāhānayā diśā anyepi vyapadeśā vaktavyāḥ | saṃhativiśeṣo'tra vivakṣito daśadvayarūpaḥ | na ca tena vāhadohaśaktirākṣiptā | nāpi tayā saṃhativiśeṣa iti sarvvaṃ susthaṃ | athavā |

[1.1.4.3.1.3.2,69]

anādivyavahāreṇa vāsanāsaṃskṛtātmānāṃ | anādirvyavahāroyaṃ kalpanāśabdasambhavī || 561 ||

[1.1.4.3.1.3.2,70]

tato na kasyaciccodyaṃ kenacit kriyate na ca |

[1.1.4.3.1.3.2,71]

evaṃbhūtepi śabdārthe na kiñcit kṣīyate yadi || 562 ||

[1.1.4.3.1.3.2,72]

kimayuktimadatrekṣyaṃ yena tatparicodyate | prākṛte śabdasaṃskāre dṛśyate na samañcasaṃ || 563 ||

[1.1.4.3.1.3.2,73]

liṅgasya vacanasyārthe bhe dastatrekṣyate sphuṭaḥ | na ca tatrāstyayuktatvaṃ saṃskṛte cedidaṃ bhavet || 564 ||

[1.1.4.3.1.3.2,74]

lakṣaṇena hi saṃskāraḥ prākṛte saṃskṛte mate | saṃskṛtāsaṃskṛtatvaṃ hi na pramāṇena gamyate || 565 ||

[1.1.4.3.1.3.2,75]

vyavasthāmātramevaitadvālakrīḍāpravṛttaye | yathā kathañcidevāyaṃ bāliśairvyaṃvahāribhiḥ || 566 ||

[1.1.4.3.1.3.2,76]

śāstrīkṛto nirarthopi tathānyairanuvarttitaḥ | bāliśaireva tenaiṣāṃ na vidmaḥ kimihocyatāṃ || 537 ||

[1.1.4.3.1.3.2,77]

adṛṣṭārthapravādastu bhaṇḍaśāstrepi dṛśyate | na ca saṃpratyayastatra tenaiṣāndhaparamparā || 568 ||

{1.1.4.3.1.4}

<(gha) vijñānaṃ kāraṇam>

[1.1.4.3.1.4,1]

yadi śarīrasya mahābhūtādutpattistadā vayavānāṃ samastānāmeva hetutvaṃ vijñānajanmani | yathāṅakure bhūmyādīnāṃ pratyekamvā yathā jvālādiṣu dāhyānāṃ tṛṇānāntatra |

[1.1.4.3.1.4,2]

hetutve ca samastānāmekāṅgavikalepi na | pratyekamapi sāmarthye yugapad bahusambhavaḥ || 104 ||

[1.1.4.3.1.4,3]

nānekatvasya tulyatvāt prāṇāpānau niyāmakau |

[1.1.4.3.1.4,4]

yatra khalu kārye parasparasahakāritayā bahunāṃ vyāpārastatraikābhāvepi na kāryasambhavaḥ | tadabhāvepi kāryabhāve heturevāsau na bhavet |

[1.1.4.3.1.4,5]

atha parasparanirapekṣā eva janayantyavayavāstataḥ karṇanāsādicchedepi bhavatyeva tebhyo manovijñānaṃ | evantarhi pratyekaṃ sāmarthyamiti prāptaṃ | tato bahuvijñānasambhavaḥ | nahi pratyekaṃ samarthaṃ bahubījabhāvenānekāṅakurānudayaḥ |

[1.1.4.3.1.4,6]

atha prāṇāpānayorjanakatvaṃ yaḥ kaścidekovayavastasya sahakārī | na ca sahakāribhedād bhidyate kāryaṃ | aparāparakuvindābhāvepi na paṭādibhedaḥ |

[1.1.4.3.1.4,7]

atrocyate | prāṇāpānayorapyanekatvātsa eva prasaṅgaḥ | ekāvayavavaikalyepi na syād bahusambhavo vā | nahi prāṇāpānayorapyekatvaṃ śarīravadeva siddhaṃ | athaikatvameveṣyate |

[1.1.4.3.1.4,8]

tathāpi brūmaḥ —

[1.1.4.3.1.4,9]

ekatvepi vahuvyaktistaddhetornityasannidheḥ | nānekaheturiti cet nāviśeṣātkramādapi || 105 ||

[1.1.4.3.1.4,10]

ekatvepi prāṇāpānādīnāmanekavyaktireva tatonekarāgādimanaḥprasaṅgaḥ | taddhetornityameva sannidhānāt | sannihite ca hetāvanutpannastaddhetuka ityayuktaṃ | athānekasya heturna bhavatyeva pratiniyamatvāt kāryakāraṇatāyāḥ | na khalu kāryakāraṇabhāvaniyamaḥ paryanuyogayogyaḥ | agnerhi dhūma eka evodayamāsādayati | na | viśeṣābhāvāt | agnerhi na tata eva svabhāvādaparāparadhūmopalabdhiḥ | atra tu punastata eva prāṇādisvarūpādaparaprabodhakapratyayānvayādaparāpararāgādicittabhāvaḥ | na ca prabodhakapratyayasyāpi niyamaḥ pūrvvaṃsaṃskārabalābalasya hetutvāt | tato yadyasau praṇādistasya cetaso na hetuḥ | paratopi tadaviśeṣānna syāditi krameṇāpyanekahetutā na syātpūrvvasaṃskārasyaiva hetutvaprasaṅgaḥ |

[1.1.4.3.1.4,12]

abhyupagamya ca prāṇāderekatvamuktaṃ na tu yuktaṃ | tathā hi |

[1.1.4.3.1.4,13]

naikaprāṇepyanekārthagrahaṇānniyamastataḥ || 106 ||

[1.1.4.3.1.4,14]

ekayānekavijñāne buddhyāstu sakṛdeva tat | avirodhāt; krameṇāpi mā bhūttadaviśeṣataḥ || 107 ||

[1.1.4.3.1.4,15]

eka prāṇakālepi dīrghaniśvasitādau anekabuddhisadbhāvānne prāṇāderniyamaḥ | kutastarhi niyamastata eva grahaṇāt | grahaṇameva pūrvvapūrvvamuttarottarasya cetaso niyamahetuḥ | athaikameva manovijñānaṃ krameṇānekārthagrahaṇarūpaṃ | tato nānekā buddhirityucyate | tadapi nāsti | na rūpādyākāravyatirekeṇāparamasti manaḥ | svacchadarppaṇasaṃsthānīyamekameva vyāpakaṃ manastasya punararthapratibimbasaṅgamaḥ | atrocyate | yadyudāsīnameva vijñānaṃ prāpyārthabimbotpattiḥ pratyāsattitāratamyābhāvādarthānāṃ yugapadarthagrahaṇaprasaṅagaḥ | atha bhāvanāviśeṣatāratamyānnaivaṃ saiva tarhi kāraṇamarthākāratāyā na prāṇāpānādayaḥ | avasthitasya tu vijñānasya darppaṇavatko virodho yena na yugapadarthagrahaḥ | atha sāmarthyaṃ nāsti tadānīṃ krameṇāpi tadarthagrahaṇaṃ mā bhūdaviśeṣāt |

[1.1.4.3.1.4,16]

athāpi syātkṣaṇabhedastatrāpyastyeva tataḥ kṣaṇabhedātkramādanekārthagrahaṇaṃ | naitadapyuttaraṃ yataḥ |

[1.1.4.3.1.4,17]

bahavaḥ kṣaṇikāḥ prāṇā asvajātīyakāḥ kila | tādṛśāmeva cittānāṃ kalpyante yadi kāraṇaṃ || 108 ||

[1.1.4.3.1.4,18]

kramavantaḥ kathaṃ te syuḥ kramavaddhetunā vinā | pūrvvasvajātihetutve na syādādyasya sambhavaḥ || 109 ||

[1.1.4.3.1.4,19]

yataḥ |

[1.1.4.3.1.4,20]

taddhetustādṛśo nāsti sati vā'nekatā dhruvaṃ | prāṇānāṃ bhinnadeśatvātsakṛjjanma dhiyāmataḥ || 110 ||

[1.1.4.3.1.4,21]

bahavaḥ kṣaṇikāḥ prāṇāḥ iti siddhameva naḥ | bhavatastu na siddhametat | atha pramāṇadṛṣṭeḥ siddhametat | kramabhāvī hi naikaḥ pradārtho yuktastataḥ kāraṇakramātkāryasyāpi krama iti kramavad vijñānaṃ | ta eva khalu kramavatkāraṇavirahāt prāṇāḥ kathaṃ kramavantaḥ | pūrvvapūrvvaprāṇādihetukramāditi cet | na | pūrvvasvajātīyahetutve hi nādyasya sambhavaḥ prāṇādestādṛśasya pūrvvamabhāvāt | paralokāṅgīkaraṇehi janmādi prāṇasya hetuḥ syāt | mātāpitṛprāṇa eva heturiti ceta | na | tathābhūtasya sarvvaṃdā bhāvaprasaṅgāt | evaṃ ca sati buddhirapi mātāpitṛjaiva iti pūrvvaprasaṅgaḥ |

[1.1.4.3.1.4,22]

abhyupagamyocyate | anekatā prāṇānāṃ bhinnadeśasaṃsarggāt | anekadeśasaṃsarggo hi viruddhadharmmādhyāsonekasya sādhakaḥ | anekatvātprāṇasyānekamanovijñānotpattiprasaṅgaḥ |

[1.1.4.3.1.4,23]

samānajātīyasya ca manasaḥ krameṇotpattiḥ | na hi kṣaṇabhedādeva kāryabhedaḥ | yathā samānajātīyamanekaṃ kāraṇaṃ tathā kāryaṃmapi |

[1.1.4.3.1.4,24]

nanvanekasmādekamevotpadyate sāmagrī janikā | naitaduttaraṃ |

[1.1.4.3.1.4,25]

yadyekakālikonekoṣyekacaitanyakāraṇaṃ | ekasyāpi na vaikalye syānmandaśvasitādiṣu || 111 ||

[1.1.4.3.1.4,26]

atha heturyathābhāvaṃ jñānepi syādviśiṣṭatā | na hi tattasya kāryaṃ yadyasya bhedānna bhidyate || 112 ||

[1.1.4.3.1.4,27]

anekasyaikakāryajanane dvaitaṃ sāmagrīrūpeṇānyathā vā | sāmagrīrūpeṇa janane mandaśvasitādiṣu aśvasite ca na syāt sāmagryabhāvāt | eṣa hi sāmagrījanmanaḥ kāryaṃsya dharmmo yatsamagravyagravaikalye'bhavanaṃ | nahi tadabhāvepi bhavatastatkāryatā |

[1.1.4.3.1.4,28]

athāpi syādyathā saṃnihitameva kāraṇaṃ na samagrameva | evaṃ tarhi sannihitameva na kāraṇamasannihitamapīti vaktavyaṃ | na caivamanvayavyatirekabhāvitvāt kāryakāraṇatāyāḥ | tasmātsamagrātsamagrameva kāryaṃ vyagrād vyagraṃ | avidyamānādavidyamānaṃ | anyathābhūtādanyathābhūtameveti niyamaḥ | naiva hi tasya kāryaṃ yadyasya viśeṣādaviśeṣavat | tadbhāvabhāvitvameva nibandhanamiti cet | na | tadvikāravikāritvenaiva tadbhāvabhāvitā gamyate |

[1.1.4.3.1.4,29]

tadbhāvabhāvitāmātrātkāryakāraṇatā yadi | akāraṇo vikāraḥ syāttathā sarvvamahetukaṃ || 569 ||

[1.1.4.3.1.4,30]

yadi tadbhāvabhāvitvameva kevalamupagamyate kāryakāraṇanibandhanavikāro'hetuka eva prasaktaḥ | atha sopi vikārastanmātrakādeva prathamameva kasmānnotpannaḥ | avikṛta eva hi tasminnutpadyamānaḥ prathamameva syāt | nahi tasya tatkāryaṃ yadaviśeṣepi viśiṣyata ityuktaṃ | tato yathā'hetuko viśeṣastathā sa bhāvopi tatastadbhāvabhāvitāpi kathaṃ gamyate |

[1.1.4.3.1.4,31]

etena pariṇāmaḥ pratyuktaḥ | yaducyate | kramabhāvipariṇativiśeṣasāpekṣād dehādeva kramavad vijñānamupajāyate | tadasat |

[1.1.4.3.1.4,32]

pariṇāmakramopyeṣa dehamātrādasambhavī | dehāviśeṣāttasyāpi viśeṣaḥ kuta āgataḥ || 570 ||

[1.1.4.3.1.4,33]

yathaiva pariṇativiśeṣābhāvādaviśeṣo vijñānasya tathā dehaviśeṣābhāvataḥ pariṇaterapi |

[1.1.4.3.1.4,34]

nanu kṣīrādipariṇativiśeṣastadaviśeṣepi dṛśyate | kālaparivāsamātrādeva | tathā śarīrasyāpi | naitatsāraṃ | yataḥ |

[1.1.4.3.1.4,35]

kṣīrādipariṇāmo hi samānakṣīrasambhavī | samāna eva śārīraḥ pariṇāmo viśiṣyate || 571 ||

[1.1.4.3.1.4,36]

samānakṣīrādisamavadhāne samānoṣmādisambhave ca samāna eva dadhyādipariṇāmaḥ | śarīrasya tu samānatāsamānate | anurūpābhyāsavāsanāvikalpakādivijñānabhedābhedayornibandhanaṃ | tato na pariṇatikramātkramo vijñānānāmiti gamyate | tasmātsamudāyakāryatve viśeṣasambhavonyathā nekatvamiti sthitametat | na caivaṃ dṛśyate |

[1.1.4.3.1.4,37]

nanu yasyāpi vijñānādeva vijñānaṃ tasyāpi kasmādanekaṃ notpattimad vijñānaṃ | atrottaraṃ |

[1.1.4.3.1.4,38]

vijñānaṃ śaktiniyamādekamekasya kāraṇaṃ | anyārthāsaktiviguṇe jñāne'narthāntaragrahāt || 113 ||

[1.1.4.3.1.4,39]

vijñānaṃ samanantarapratyayarūpaṃ ekamekasya kāraṇaṃ śaktiniyamaḥ vāsanānurūpaḥ saṃskāraḥ | āsaktiviśeṣo vā | dṛḍhavāsanaṃ hi vyavahitamapi vijñānaṃ samanantarapratyayasya sāmarthyaviśeṣādhānena kiñcideva vijñānaṃ janayati kevalamvā samanantarapratyayānurūpaprabodhato vā | tathā hi |

[1.1.4.3.1.4,40]

vāsanādāḍhryamāsādya vināpi samanantarāt | pūrvvakādeva vijñānāt syād vikalpasya sambhavaḥ || 572 ||

[1.1.4.3.1.4,41]

samanantaravijñānātpratyāsatyā tu kasyacit | vikalpasyodayo dṛṣṭaḥ parasya vyavadhernna tu || 573 ||

[1.1.4.3.1.4,42]

na khalu vyavahitavijñānavāsanāvikalpānāmanyenāvāntaropanipātinā śaktiviṣayaviṣayeṇodayo dṛśyate | tato vijñānādekakaṃ vā vijñānamiti yuktā vyavasthā |

{1.1.4.3.1.5}

<(ṅa) karmasiddhiḥ>

[1.1.4.3.1.5,1]

nanu śarīrādanekavijñānodayepi niyamastata eva vijñānāt | yathānekendriyavijñānasambhavepi kadācidekameva vijñānamāsaktiviṣaye tata evāsaktiviśeṣāt | tatrocyate |

[1.1.4.3.1.5,2]

śarīrātsakṛdutpannā dhīḥ svajātyā niyamyate | parataścetsamarthasya dehasya viratiḥ kutaḥ || 114 ||

[1.1.4.3.1.5,3]

yadi śarīrādudīya vijñānaṃ tataḥ punaḥ punarapi tāvadeva | tathaiva dehasya sāmarthyasambhavāt | yadi nāma vijñānaṃ svaśaktiniyamādekaṃ vijñānaṃ janayati | dehastu tathaivāstītyaparāparavijñānajananaṃ | atha tena vijñānena śarīrasyāparavijñānajanane vyāghātakaraṇānna śarīrādaparavijñānodayaḥ | tadapyasat |

[1.1.4.3.1.5,4]

nāyamarthaḥ pramāṇena kenacid gocarīkṛtaḥ | vijñānādeva vijñānaṃ jāyate mānaniścayāt || 574 ||

[1.1.4.3.1.5,5]

nahi vijñānarahitāddehādevānekavijñānotpattiḥ | punarvijñānādevānekavijñānajananaśaktivyāghātaḥ | nahi dhūmādeva vahnerdhūmajananaśakterupaghātaḥ | tato yadi dehādutpattirvijñānādekaikavijñānajananepi na dehasya sāmarthyavyāghāta ityaparāparānekavijñānajananaṃ | nahi kāraṇānāṃ kācitprekṣāvattā yenedānīmvijñānādeva vijñānamupajāyate kimasmadaparavijñānotpattyeti na deha utpādayet |

[1.1.4.3.1.5,6]

athaivamapi kadācid bhavet | yaduta kāryādeva kāraṇasya svakāryajanane vyāghāta iti |

[1.1.4.3.1.5,7]

dehādanekavijñānasambhave tadanantaraṃ | vighāte jñānato dṛṣṭeḥ syādāśaṅkā kvacitpunaḥ || 575 ||

[1.1.4.3.1.5,8]

pakṣapātakṛtāsaktirabhyāsādasya sambhavaḥ | niyāmakatvamasyāsadvijñānasyopajāyate || 576 ||

[1.1.4.3.1.5,9]

tatastajjātīyaṃ vijñānaṃ tajjātīyādeva kāryakāraṇabhāvasiddhau vijñānādeva vijñānamiti na dehādasyodayaḥ |

[1.1.4.3.1.5,10]

nanūktamanekendriyavijñānasambhavastata ekavijñānādekaikavijñānamiti | sattyamuktaṃ | noktamātrādeva parihāropi tu yuktoktitaḥ | na ca tad yuktaṃ | nahi vijñānamanāsaktasvabhāvantadaparavijñānānutpattaye vyāpriyate | na cāsaktiḥ pūrvvābhyāsamantareṇa | tato yajjātīye vijñāne pūrvvābhyāsastatsadṛśa eva punarāsaktirataḥ pūrvvābhyāsādeva vijñānāntarānudayaḥ | yasya tu |

[1.1.4.3.1.5,12]

na lokosti parastasya na pūrvvābhyāsasambhavaḥ |

[1.1.4.3.1.5,13]

pūrvvābhyāsaṃ vinā nāsti vijñānāntaravāraṇaṃ || 577 ||

[1.1.4.3.1.5,14]

tena dehādudayināṃ vijñānānāṃ punaḥ punaḥ | ttaddehasambhave prāptaṃ vṛndantacca na dṛśyate || 578 ||

[1.1.4.3.1.5,15]

atha prathama evāsya kṣaṇo dehasya saṃvidaḥ | janakaḥ parabhūtasya vailakṣyaṇyādahetutā || 579 ||

[1.1.4.3.1.5,16]

parabhūtasya hi kalaśāttadvilakṣaṇasyājanakatā vijñāneṣu | nahi janakavilakṣaṇopi janakaḥ | tadapyasat |

[1.1.4.3.1.5,17]

yadi prathamato dehakṣaṇādevodayo vidāṃ | anāśrayastato dehaḥ kevalā syādvideva tu || 580 ||

[1.1.4.3.1.5,18]

nānupakāryopakārakabhāve āśrayāśrayibhāvaḥ tathā sati kevalasya vijñānasya sambhavaḥ |

[1.1.4.3.1.5,19]

atha dehasahakārivijñānaṃ vijñānaṃ janayati | tato na kevalāvasthānaṃ | tathā sati vijñānādeva vijñānaṃ dehastu sahakārītyasmatpakṣa eva samarthitaḥ syāt | atha deha upādānakāraṇaṃ prathamaṃ | yathā śālūkasya gomayapadārthaḥ | paścācchālūkādeva śālūkodayaḥ | evaṃ tarhi gomayamantareṇāpi paścācchālūkādeva śālūkasambhavastathā vijñānādeva vijñānamiti kevalāvasthānaprasaṅgaḥ |

[1.1.4.3.1.5,20]

atha dehasyāpi kāraṇatvamupalabhyate | sattyaṃ | nopādānakāraṇatvena kintu sahakāritvenetyuktaṃ |

[1.1.4.3.1.5,21]

atha pūrvvamupādānaṃ paścātsahakārī cet | nopādānaṃ paścātsahakāri bhavati |

[1.1.4.3.1.5,22]

yadi deha upādānaṃ sahakārī kākathampunaḥ | dṛṣṭatvādevametaccenna darśanamiheṣyate || 581 ||

[1.1.4.3.1.5,23]

na ca śālūkasya tathābhūtasya gomayācchālūkādvā samudbhavastayormahato bhedasya bhāvāditi pratipāditaṃ |

[1.1.4.3.1.5,24]

pāṭavādindriyajñānāduditādīkṣyate kvacit | tadeva prathamaṃ dṛṣṭaṃ vijñānāntarasādhanaṃ || 582 ||

[1.1.4.3.1.5,25]

tasmānna dehādvijñānaṃ |

[1.1.4.3.1.5,26]

athāpi syād | bhavatopi yadi na deha āśrayo vijñānasya tadā nivṛttepi dehe kevalasya vijñānasyāvasthānaprasaṅgaḥ | nahi nirnnibandhanaḥ sahāvasthānaniyamaḥ | atra paramāśaṅkya parihāraḥ |

[1.1.4.3.1.5,27]

anāśrayānnivṛtte syāccharīre cetasaḥ sthitiḥ | kevalasyeti ceccittasantānasthitikāraṇaṃ || 115 ||

[1.1.4.3.1.5,28]

taddhetuvṛttilābhāya nāṅgatāṃ yadi gacchati |

[1.1.4.3.1.5,29]

tadā kevalasyāvasthānaṃ bhavetyeveti vākyaśeṣaḥ | yadā tu |

[1.1.4.3.1.5,30]

heturdehāntarotpattau pañcāyatanamaihikaṃ || 116 ||

[1.1.4.3.1.5,31]

tadā kutaḥ kevalasyāvasthānamiti | tathā hi cittasantānasya sthitikāraṇaṃ taddhetuvṛttirdehahetoḥ kalalādisaṃjñitasya vṛttirdehotpādanaṃ pratyābhimukhyaṃ tasya lābhaḥ kevalasya dehahetornāsti | kintu cittasantānasthitikāraṇaṃ | pūrvvaṃkaṃ cittaṃ karmmaṃsaṃjñitantasya yadāṅgatā sahakārikāraṇatvaṃ | tasya cāṅgatā dehasatṛṣṇatāyāṃ tannāṅgatāṃ yadi gacchati | tadā kevalasyāvasthānamiṣṭameva | dehāntarotpattau ca pañcāyatanamaihikaṃ | tadeva saṃskārakatvenārūpyadhātucyutānāṃ dehotpattau kāraṇamiti | tasyāṅgabhāva upalabhyate maraṇādūrdhvaṃ dehotpatteradarśanāt | ārūpyadhātostvatyantādṛṣṭeḥ | atrāha |

[1.1.4.3.1.5,32]

tadaṅgabhāvahetutvaniṣedhenupalambhanaṃ | aniścayakaraṃ proktamindriyādyapi śeṣavat || 117 ||

[1.1.4.3.1.5,33]

yadyapi nāma nopalabhyate pañcāyatanasyaihikasya janmāntaradehajananeṅgabhāvastathāpi cittasantānahetoḥ karmmasaṃjñitasya nāsāviti nānupalabdhimātrakādeva tadabhāvaniścaya iti aniścayakaraṇamanupalambhanamiti prāgeva pratyapādīdamiti kaivātra vimatiḥ |

[1.1.4.3.1.5,34]

athāpyucyate | nānupalambhanamātrakamatrocyate'pi tu vyāptipūrvvakamanumānaṃ | tadyathā | yadindriyantadindriyāntaraṃ na pratisandhatte | tadyathā devadattacakṣurādikaṃ na yajñadattacakṣurādikaṃ | indriyaṃ ceha janmaśarīrasambaddhamiti viruddhavyāptopalabdhiḥ |

[1.1.4.3.1.5,35]

naitadasti | śeṣavattvādasya ucyate etadyathārthāsti nahi śeṣavato gatiḥ | janmāntarendriyāpratisandhānaṃ hi kevalamadarśanamātragamyaṃ na cādarśaṃnamātrakādvipakṣavyāvṛttiniścayaḥ | athaihikaśarīrabhāvīndriyapratisandhānopalabdheraparatrāpi tatpratisandhānamevānumīyate | tatrāpi siddhasādhyatā tasyāpi tadaihikatvāt | pārāvāravat |

[1.1.4.3.1.5,36]

atha śukraśoṇitāntarabhavendriyamiti viśeṣyate |

[1.1.4.3.1.5,37]

tadapyasat | atrāpi na vipakṣābhāvo'nupalambhamātrakamantareṇa gamyate | na ca śukraśoṇitāntaratvena viśeṣaṇaṃ deśaviśeṣaṇavatparitrāṇaṃ | ghaṭaśabdaviśeṣaṇavacca | tathāhi |

[1.1.4.3.1.5,38]

dṛṣṭā ca śaktiḥ pūrvveṣāmindriyāṇāṃ svajātiṣu | vikāradarśanātsiddhamaparāparajanma ca || 118 ||

[1.1.4.3.1.5,39]

nahi vyaktiviśeṣaṇātpakṣa eva pratibandhaḥ pratīyate'nyathā na kenacit kvacid vyavahartavyaṃ | śaktiniścayapūrvvakatvād vyavahārasya | sāmānyaviṣayaśca vyavahārato na vyaktiparatā sambandhasya | tathā ca | cāpalyādisamanvayinaścakṣurāderabhyāsabhāvanātastathābhūtotpattau tathābhūtadarśanādaparatra tathābhūtamevānumīyate | na ca janmādau tathābhūtamindriyaṃ kāraṇamupalabhyate | tato janmāntarendriyajamiti naihikatvamanyadvā viśeṣaṇaṃ yuktaṃ | athaikameva tadindriyaṃ tato nottarendriyasya pūrvveṇa jananasiddhiḥ | yadyapyevantathāpi |

[1.1.4.3.1.5,40]

abhyāsapūrvvakatvasya cāpalādiṣu darśanāt | tathābhūtānumānasya siddhatvādaparaṃ vṛthā || 583 ||

[1.1.4.3.1.5,41]

ekantanneti nedamupayogi sarvvathā tajjātīyakāryadarśanātkāraṇaṃ tathābhūtamityanumānaṃ | dṛśyante cābhyāsikā guṇāḥ svapnaśarīrāntara iti pratipāditaṃ |

[1.1.4.3.1.5,42]

kiñca | vikārasyāparāparasya darśaṃnādaparāparajanmasiddhamevāta iti | indriyāntaramindriyāntaraṃ janayati madhyāvasthāyāmiti kathaṃ na janmāntarendriyajananaṃ svabhāvabhūtavikāre hi bheda eva naikatā pṛthivyādivat |

[1.1.4.3.1.5,43]

athāpi syādekasantānaprajñaptirevātreti nātyantaṃ bhedaḥ | janmāntarepi samānametat | janmāntaramapi suptaprabuddhavadekasantānāntarggatameva smṛtivyavadhānena tu dūramiva tatpratīyate |

[1.1.4.3.1.5,44]

athāpi syānnendriyādevotpattiriṃndriyāṇāmapi tu prathamaṃ śarīrādutpattiḥ parata indriyādeva śaktiniyamāt | atrocyate |

[1.1.4.3.1.5,45]

śarīrādyadi tajjanma prasaṅgaḥ pūrvvavadbhavet | cittāccettata evāstu janma dehāntarasya ca || 119 ||

[1.1.4.3.1.5,46]

yadi dehātprathamotpattistadāsendriyādanindriyādvā | sendriyādutpattāvindriyādevotpattiriti prathamasyāpīndriyādutpattau paralokaprasiddhiḥ | anindriyādutpattau keśanakhāgrādermṛtadehāccotpattiḥ | anekatve cānekendriyotpattiprasaṅgaḥ | tathā cāparimāṇatāprasaṅgaḥ | tathā samarthasya dehasya viratiḥ kutaḥ | atha dehapariṇativiśeṣa evendriyāṇi tadāpi sa evāvināśaprasaṅgaḥ syādakṣāṇāṃ dehasambhava ityādikaḥ prasaṅgaḥ | atha cittābhāvānmṛtaśarīre nendriyasambhavaḥ | yadi tarhi cittādutpattiḥ | tata eva cittājjanma dehāntarasya cittasya ca janmāntarabhāvinaḥ | kiṃ pūrvvendriyakāraṇatvaparikalpanānirbandhena | tato na śarīraṃ vijñānasya heturato na hetoḥ śarīrasya vaikalyājjanmāntarāsambhavādapratisandhirityāha |

[1.1.4.3.1.5,47]

tasmānna hetuvaikalyātsarvveṣāmantyacetasām | asandhirīdṛśantena śeṣavat sādhanaṃ matam || 120 ||

[1.1.4.3.1.5,48]

ityupasaṃhāraḥ | heturhi janmāntarāsaṅgatasya satṛṣṇakarmmābhisaṃskṛtaṃ cittaṃ | tasya ca na vaikalyaṃ | yadi tu śarīraṃ hetuḥ syāttatastadvaikalyato hetuvaikalyādasandhiḥ | na caivaṃ | tato na hetuvaikalyamiti nāsiddho hetuḥ | maraṇacittatvādityeva pariśiṣyate | tacca śeṣavat | adarśanamātrakeṇa vyatirekopadarśanāt |

[1.1.4.3.1.5,49]

yadapyuktaṃ | ihalokacittaṃ cittāntaraṃ na pratisandhatte | bhinnadehavṛttitvāddevadattacittavat | tadapyayuktaṃ |

[1.1.4.3.1.5,50]

vṛtteḥ pūrvvaniṣedhokterāśrayasya niṣedhataḥ | ālambanatve vijñānaṃ kṣaṇādālambate paraṃ || 584 ||

[1.1.4.3.1.5,51]

yadi tatra vartamānamanyavṛttino vijñānasya na janakamiti pramāṇārthastadāśrayāśrayibhāvo niṣiddho'deśasthañca vijñānaṃ | na cālambyamāno deha āśrayo vijñānasyāntarasparśaviśeṣatvena sukhādivijñānālambyatvāt | ālambanañca svaśarīraṃ | paraśarīrālambanavijñānaṃ janayatīti tenānekāntaḥ | na ca dehāntaratvamekasantānaprajñaptitaḥ | bhedastu paramārthata ekajanmaśarīrasyāpi bālādyavasthāviśeṣataḥ | tasmātsantānasyopakāro manaso dehādutpattistu cittādeva brīhisantānavaditi | tato nādinidhane citasantāne saṃti janmamaraṇaprabandhasiddherabhyāsaprasiddhirityābhyāsikā guṇāḥ sarvva evāvakāśamāsādayantīti sarvvajñatānyo vā guṇaḥ saṃbhavati |

{1.1.4.3.1.6}

<(ca) karuṇābhyāsaḥ>

[1.1.4.3.1.6,1]

nanu bhavatvabhyāsaḥ sa tu kathamatyantaprakarṣaniṣṭhaḥ | kiñcinmātrasya viśeṣasya darśanāt | laṃghanavadudakatāpavacca | atrottaraṃ |

[1.1.4.3.1.6,2]

abhyāsena viśeṣepi laṃghanodakatāpavat | svabhāvātikramo mā bhūditi ced, āhitaḥ sa cet || 121 ||

[1.1.4.3.1.6,3]

punaryatnamapekṣeta yadi syādasthirāśrayaḥ | viśeṣo naiva bardheta svabhāvaśca na tādṛśaḥ || 122 ||

[1.1.4.3.1.6,4]

kuta etaditi cedāha |

[1.1.4.3.1.6,5]

tatropayuktaśaktīnāṃ viśeṣānuttarān prati | sādhanānāmasāmarthyānnityañcānāśrayasthiteḥ || 123 ||

[1.1.4.3.1.6,6]

na khalu viśeṣa ityeva vyavasthitotkarṣabhāgī nahi laṃghanodakatāpaviśeṣaḥ svasattāmātrabhāvenaiva tathāpi tu punaryatnāpekṣaṇādāhitasyāpi laṃghanasya nahi laṃghanaṃ | pūrvvaprayatnalabhyaṃ punaḥ prayatnāntaranirapekṣamapitu prāyaśa eva punaryatnamapekṣate | udakatāpastvaṃsthirāśrayaḥ | punaryatnāpekṣī ca | na hyasau saṅgatāgnisaṃparkkopyāste | yato'vyavasthitotkarṣatā | tato vyavasthitotkarṣaṃtā punaryatnāpekṣaṇenāsthirāśrayatvena ca vyāptā tadabhāvādviparyaṃyasadbhāvācca kṛpādīnāṃ manoguṇānāṃ na vyavasthitotkarṣatā | yaśca punaryatnāpekṣī sa svabhāva eva na bhavati | ayantu saviśeṣaṇo heturyaḥ sthirāśrayaḥ svabhāvaśca | na sa vyavasthitotkarṣastadyathā śrotriyakāpālikaghṛṇā |

[1.1.4.3.1.6,7]

yastu punaryatnāpekṣī tasya |

[1.1.4.3.1.6,8]

viśeṣasyāsvabhāvatvād bṛddhāvapyāhito yadā | nāpekṣeta punaryatnaṃ yatnonyaḥ syādviśeṣakṛd || 124 ||

[1.1.4.3.1.6,9]

yaḥ khalu punaryatnasāpekṣaḥ sa yadyapyatibṛddhimāpnoti | tathāpi tasya na svabhāvatā | nahi hetusannidhānatāpekṣī svabhāve yuktaḥ | svarasavāhinastathā vyapadeśāt tato bṛddhāvapi tasya nātyantaṃ bṛddhiḥ | laṃghanodakatāpavat |

[1.1.4.3.1.6,10]

na caivaṃ manoguṇāḥ kṛpādayo'nye ca bāhyaguṇāḥ kecanetyāha |

[1.1.4.3.1.6,11]

kāṣṭhapāradahemāderagnyāderiva cetasi | abhyāsajāḥ pravartante svarasena kṛpādayaḥ || 125 ||

[1.1.4.3.1.6,12]

kāṣṭhasya hi vahnyāhito viśeṣodaradāhādilakṣaṇaḥ sa punaryatnāpekṣaṇātsvarasavāhī pāradepi cāraṇajāraṇādilakṣaṇaḥ | hemni ca puṭapākādikṛtaḥ | tadvadeva cetasi kṛpādayaḥ punaḥ punastadanuvartanāhitaviśeṣādavyāvṛttibhājastadā kṛpādiviśeṣa āhito yadā nāpekṣeta yatnaṃ punastatonyaḥ pūrvvatrānupayuktaśaktiruttarottaraviśeṣakṛdevati paraprakarṣaniṣṭhā |

[1.1.4.3.1.6,13]

nanu laṃghanamapi yatnasāpekṣaṃ kṛpādayopi tata ekaḥ svarasavāhī aparo neti kutaḥ | uktamatra | na svarasavāhī punaryatnanirapekṣa udakatāpādiḥ kṛpādayastu kāṣṭha ivāgnikṛtā viśeṣāḥ svarasavāhinaḥ |

[1.1.4.3.1.6,14]

tasmātsateṣāmutpannaḥ svabhāvo jāyate guṇaḥ | taduttarottaro yatno viśeṣasya vidhāyakaḥ || 126 ||

[1.1.4.3.1.6,15]

yasmācca tulyajātīyapūrvvabījaprabṛddhayaḥ | kṛpādibuddhayastāsāṃ satyābhyāse kutaḥ sthitiḥ || 127 ||

[1.1.4.3.1.6,16]

vyavasthitotkarṣatā pūrvvasajātīyakṛpādibuddhiprabhavā eva kṛpādayo na viṣayādisannidhānādisāpekṣāḥ | tathāhi |

[1.1.4.3.1.6,17]

smaraṇaśravaṇenāpi kṛpādīnāṃ pravartanaṃ | na ca pratyupakārādisavyapekṣāḥ kṛpādayaḥ || 585 ||

[1.1.4.3.1.6,18]

tatkṣetrīkṛtasantānānāṃ hi pratyagrasatatāpakārapravartamāneṣvapi na kṛpādayaḥ śithilatāṃ bhajante | tatasteṣāmabhyāsasamāgamamahotsavasamaye kṛto vikāśetaratā mandatā |

[1.1.4.3.1.6,19]

athāpi syāllaṅghanasyāpi sobhyāsaḥ samastyevābhivṛddheranavadhikāyā hetuḥ | atastasyāpi sa dharmmaprāpto na caivamato viparyaṃya ityāha |

[1.1.4.3.1.6,20]

na caivaṃ laṃghanādeva laṃghanaṃ balayatnayoḥ | taddhetvoḥ sthitaśaktitvāllaṃghanasya sthitātmatā || 128 ||

[1.1.4.3.1.6,21]

na hi kṛpādereva samānajātīyātkṛpādivallaṃghanādeva laṃghanamapi nu balayatnābhyāṃ svābhyastalaṃghanopi balavyapagame yatnasya ca na laṅghayituṃ samarthaḥ | balasya ca vyavasthitātmatā svahetusāmarthyātprayatnasya ca | tato laṃghanamapi sthitātmaiva nānyathā |

[1.1.4.3.1.6,22]

athāpi syād | abhyāsādeva laṃghanaviṣayāllaṃghanaṃ | anyathā balasya prāgapi bhāvāllaṃghanaprasaṅgaḥ | atha balameva prāg nāsīdabhyāsenaiva tasya nirvṛtteḥ | tathā sati samānajātīyalaṃghanajatvepi laṃghanamanavadhikaṃ neti kṛpādīnāmapi sa eva prasaṅgaḥ | atrocyate |

[1.1.4.3.1.6,23]

tasyādau dehavaiguṇyād paścādvadavilaṃghanaṃ | śanairyatnena vaiguṇye niraste svabale sthitiḥ || 129 ||

[1.1.4.3.1.6,24]

nābhyāsādvalamapi tu sadeva balamupahataṃ śleṣmādibhirasamarthaṃ laṃghane | tato laṃghanābhyāsādanayorvaiguṇyasya | tata āhārādestadeva pūrvvakaṃ balaṃ svayamasyāste | tena paścāllaṃghanaṃ na prāk | atha rasāyanopayogādvalaṃ | tadapi rasāyanaśaktiniyamād vyavasthitaṃ | samānepi laṃghanābhyāse puruṣagaruḍaśāvakayorna laṃghanasamānatā | tathāhi |

[1.1.4.3.1.6,25]

garutmacchākhāmṛgayorlaṃghanābhyāsasaṅgame | samānepi samānatvaṃ laṃghanasya na vidyate || 586 ||

[1.1.4.3.1.6,26]

tasmādabhyāsepi yonijātibalāpekṣameva laṃghanaṃ na laṃghanamātrāpekṣaṃ | kṛpādīnāṃ tu punaranyānapekṣatvameva |

[1.1.4.3.1.6,27]

nanvabhyāsādbalaṃ balāllaṅghanamiti tadevābhyāsapūrvvakatvaṃ kṛpādivat | na | atyantābhyāsād balasya hānirapītyadoṣaḥ |

[1.1.4.3.1.6,28]

yadi tarhi sajātīyabījamātrāpekṣāḥ kṛpādayastadānāditvādatyantaṃ tatsvabhāvataiva syāt | na cāsti tatsvabīja prabhavā neti gamyate | atrocyate |

[1.1.4.3.1.6,29]

kṛpā svabījaprabhavā svabījaprabhavairna cet | vipakṣairbbādhyate citte prayātyatyantasātmatāṃ || 130 ||

[1.1.4.3.1.6,30]

yadyapi kṛpā svabījaprabhavānādiśca kālastathāpi na sātmībhāvaḥ | svabījaprabhavaireva dveṣādibhirbbādhanāt | yadi nairantaryamāpyate tadā sātmībhāvaḥ sthirāśrayatvepi tatra mahatā prayatnena vipakṣavidveṣādinivāraṇe kṛpātmakatvaṃ |

[1.1.4.3.1.6,31]

avaśyañcedamabhyupagantavyaṃ |

[1.1.4.3.1.6,32]

tathā hi mūlamabhyāsaḥ pūrvvaḥ pūrvvaḥ parasya tu | kṛpāvairāgyabodhādeścittadharmmasya pāṭave || 131 ||

[1.1.4.3.1.6,33]

abhyāso hi kṛpādīnāṃ pūrvvaḥ pūrvva uttarottarasya cittadharmasya pāṭavena punarutpattau | utpannasya hi svabījātpāṭavameva kevalaṃ vidhātavyamabhyāsena vidyamānatvādutpatteḥ | tataḥ | svārthe nirucchakatvena parārtheṃ saspṛhātmanaḥ |

[1.1.4.3.1.6,34]

kṛpātmakatvamabhyāsād ghṛṇāvairāgyarāgavat |

[1.1.4.3.1.6,35]

abhyāso hyananyakarmmaṇā kriyamāṇaḥ kṛpātmakatvaṃ vidadhāti | yathā ghṛṇā vairāgyaṃ rāgañca | yathā hi vipakṣairabādhyamānā ghṛṇā sātmībhavati | yatsadbhāvādupādeyameva kiñcinnāvabhāsate | tathā vairāgyaṃ rāgitāpi draṣṭavyā |

<1.1.4.4>

<4. śāstṛtvād bhagavān pramāṇam>

{1.1.4.4.1}

<(1) śāstṛtvavyākhyānam | >

[1.1.4.4.1,1]

evaṃ kāruṇikaḥ paraduḥkhanirācikīrṣayā paraduḥkhahānārthamupāyābhiyogī bhavatītyāha |

[1.1.4.4.1,2]

niṣpannakaruṇotkarṣaḥ paraduḥkhākṣameritaḥ || 132 || dayāvān duḥkhahānārthamupāyeṣvabhiyujyate |

[1.1.4.4.1,3]

dayāvato hi svaduḥkhahānāya yatnaḥ sambhavī | svaduḥkhakṣayamantareṇa paraduḥkhanirākaraṇe'sāmarthyaṃ | tataḥ svaduḥkhakṣayasākṣātkaraṇe sarvvabhāvasākṣātkaraṇe cābhiyujyate | yataḥ |

[1.1.4.4.1,4]

parokṣopeyataddhetostadākhyānaṃ hi duṣkaraṃ || 133 ||

[1.1.4.4.1,5]

yasya khalu svarggāpavargahetuphalasākṣātkriyā nāsti tasya parebhyastadākhyānaṃ duṣkaraṃ | nahi tasya tatra sāmarthyaṃ | yadyapi nāma caturāryasattyadeśanāsambhavatyanumānapariniścitatve sattyānāṃ | tathāpi na sarvvadā | svārthaṃsamīhāvelāyāmasaṃbhavāt | narakādisambhave ca pratiniyatakarmmaphalamāvīcyādilokadhātuvṛttāntakathanaṃ na sambhavatyeva | tataḥ sarvameva sākṣātkartavyaṃ |

[1.1.4.4.1,6]

tatra sākṣātkāraṇe hetuḥ parīkṣaṇaṃ | tadevāha |

[1.1.4.4.1,7]

yuktyāgamābhyāṃ vimṛśan duḥkhahetuṃ parīkṣate | tasyānityādirūpañca duḥkhasyaiva viśeṣaṇaiḥ || 134 ||

[1.1.4.4.1,8]

yuktiranumānaṃ | anumānāgocare cāgamaḥ, atīndiyayārthapratyāyanahetuḥ | athavā | āgamaḥ prathamaṃ prabodhako bhavati | tato yuktirarthapratyāyanaphalā pravartate | na tvāgamādevārthaṃniścayaḥ | vivakṣāmātrātpravṛtteḥ | artha pratibandhābhāvāt | etacca sarvvaṃ vimarśābhimukhasya nānyathā | tataḥ prathamaṃ vimarśaḥ punarāgame tasyārthasya darśanaṃ | parārthānumānarūpe nājñāmātrake | nahi prāmāṇikerthe ājñāmātradāyī prekṣāvān vaktā'mūḍho vā | tato yuktyā tasyārthasya sthirīkṛtya bhāvayataḥ sākṣātkaraṇamityanukramaḥ | tatra tāvatprathamaṃ duḥkhahetumeva parīkṣate, hetunivartanadvāreṇa duḥkhanivartanārthaṃ | duḥkhahetau ca nirūpite tasya punaranityatādirūpantatparīkṣaṇena nivartanayogyatānirūpaṇārthaṃ | anirūpite hi nivartanayogyatve nivartanāyotsāha eva na syāt | na hyahetukatve nityahetukatve vā nivartanāya vyāpāraḥ saphalaḥ | yataḥ |

[1.1.4.4.1,9]

ahetornityataivāsti nityahetoḥ kṣayaḥ kutaḥ | hetuvaikalyamaprāpya kathaṃ bhāvo nivartate || 587 ||

[1.1.4.4.1,10]

yasya hetukṛto bhāvastadabhāvānna tadbhavet | tadabhāvepi bhāvaścedabhāvosya kuto bhavet || 588 ||

[1.1.4.4.1,11]

anityahetuko bhāvo hetvabhāve nivartate | nityahetorabhāvosti na hetorna nivartate || 589 ||

[1.1.4.4.1,12]

tasmādviśeṣaṇairanityatādibhirduḥkhasya | tasya hetoranityatāṃ parīkṣate |

[1.1.4.4.1,13]

yatastathāsthite hetau nivṛttirneti paśyati | phalasya hetorhānārthaṃ tadvipakṣaṃ parīkṣate || 135 ||

[1.1.4.4.1,14]

sādhyate tadvipakṣopi heto rūpāvabodhataḥ |

[1.1.4.4.1,15]

yadīśvarādiko nitya eva kaścid duḥkhasya hetuḥ syāt | tatastasyāvaikalyānnivṛttirna bhavati duḥkhasyeti matimān bhavet | tato nivartanāya na pravartate phalasya | na hyaśakye kaścit pravartate | pravartamāno vā na vighātabhāk | phalasya ca yo hetustadvipakṣaṃ parīkṣate | hetorhānārthaṃ | nahi bhavatopi vipakṣasaṅgamantareṇa nivṛttiḥ | na cāhetorabhāvo vipakṣābhāve | hetvabhā vādeva nivṛttiriti cet | karmmakṣayādeva nivṛttiriti paramataṃ | na | vidyātaḥ karmmāparāparamiti na karmmakṣayaḥ | avidyā ca hetuḥ karmmaṇa iti pratipādayiṣyate duḥkhasya ceti na doṣaḥ |

[1.1.4.4.1,16]

nanu duḥkhasya na heturniyatarūpaḥ priyaviprayogādyanekarūpatvāt | tato nivartaṃnamaśakyaṃ | atrocyate |

[1.1.4.4.1,17]

ātmātmīyagrahakṛtaḥ snehaḥ saṃskāragocaraḥ || 136 || heturvirodhi nairātmyadarśanaṃ tasya bādhakaṃ |

[1.1.4.4.1,18]

ātmātmīyayorabhiniveśakṛtaḥ sneho duḥkhasya hetuḥ | snehanivṛttau ca nātmīye vihanyamāne duḥkhaṃ |

[1.1.4.4.1,19]

nanu yadyapi nātmīye vihanyamānepi na mānasaṃ duḥkhaṃ snehanivṛttau kāyikantvātmani kathaṃ na duḥkhaṃ | atrocyate |

[1.1.4.4.1,20]

paraduḥkhena duḥkhī yastasya nātmasukhodayaḥ | ātmīyābhiniveśe hi svasnehasya nivartanaṃ || 590 ||

[1.1.4.4.1,21]

na khalu sutasnehatiraskriyamāṇātmasnehāḥ kāyikamapi śastrādisaṃparkajanitamavalambante duḥkhaṃ | ātmīyasnehaśca satkāyadṛṣṭiduḥkhasya hetustato nairātmyadarśanambādhakaṃ virodhitvāt | tadākāravirodhī hi dharmmastasya bādhakaḥ | pavanasyeva snigdhatauṣṇyādayaḥ | tato nairātmyasātmībhāve tadviparyayākarasya satkāyadarśanasyānityasya sato nivṛttiḥ | tata ātmātmīyagrahanivṛttau sakalakāyikamānasaduḥkhanivṛttiḥ |

[1.1.4.4.1,23]

nanu dehacchedadāhādau ca kathaṃ maraṇādiduḥkhābhāvaḥ | naitadasti |

[1.1.4.4.1,24]

maraṇantena dehena viyogādaparaṃ nahi | dehāntarasyotpattiśca jananaṃ duḥkhitātra kā || 591 ||

[1.1.4.4.1,25]

yadā dehenaikena viyujyate pareṇa ca tasya yuktiḥ smaraṇañca pūrvvāparāvasthayorabhyāsajanitasmṛtipāṭavasya tadā bālabṛddhāvasthāparityāgopādānavat paridhānopādānatyāgavacca tasya kā pīḍā | na ca pīḍānusandhānā'grahamantareṇa yatraivābhyāsastadevābhiratikāraṇaṃ | audāsīnyābhyāse ca na sukhaduḥkhe staḥ |

[1.1.4.4.1,26]

atyantamaudāsīnyasya sambhave dehabhogyayoḥ | na pīḍāstyapakārepi sattvadṛṣṭinivarttane || 592 ||

[1.1.4.4.1,27]

tadāha |

[1.1.4.4.1,28]

bahuśo bahudhopāyaṃ kālena bahunāsya ca || 137 || gacchantyabhyasyatastatra guṇadoṣāḥ prakāśatāṃ |

[1.1.4.4.1,29]

nairātmyadarśanena sakalaparyākulatāheturāgādivyapagame prabodhavikāse cānekaprakārāparāparopāyābhyāsaguṇadoṣāṇāṃ prakāśanaṃ | śāstrābhyāse satyanekaprakāraśāstraguṇadoṣaprakāśanavat |

[1.1.4.4.1,30]

guṇadoṣaprakāśanaṃ hi buddheḥ pāṭavaṃ |

[1.1.4.4.1,31]

buddheśca pāṭavāddhetorvāsanātaḥ prahīyate || 138 || parārthavṛtteḥ khaḍgāderviśeṣoyaṃ mahāmuneḥ |

[1.1.4.4.1,32]

yadā ca paṭubodhopanītaguṇadoṣavivekastadā sakalamanubhūtaguṇamadhyavartti kṣaṇikamapi doṣajātaṃ jānāti | tato vāgvaiguṇyādikamapi nivartayituṃ prayatate'tovāsanā prahīyate | ayameva pratyekabuddhāryaśrāvakatīrthebhyo viśeṣo bhagavataḥ sugatasya | athavā yadi nāma duḥkhaprahāṇaṃ tathāpi na sarvvajñatvaṃ bhavatyanyathā vītarāgaḥ sakala eva sarvvavedī bhavet | atrocyate | bahuśo bahudhopāyamityādi | bahuprakāro hi khalūpāyaprapañcaḥ | tadabhyāse ca sakalasāṃsārikaguṇadoṣaprakāśanaṃ mahatā kālena |

[1.1.4.4.1,33]

smṛtipāṭavasadbhāve pūrvvajātismṛtiryathā | tadā tadanusāreṇa tatsarbādhigatiḥ punaḥ || 593 ||

[1.1.4.4.1,34]

yathā grāmāntarāyātastatsaṃskārānuvṛttimān | jñāyate tadvidā tadvadāgato janmanonyataḥ || 594 ||

[1.1.4.4.1,35]

yathā khalu grāmāntarāgatastatsaṃparkopajanitaviśeṣadarśane tadvidā tata āgatatvena jñāyate | tato grāmāntarasyāpi tadviśeṣaṇatvena gatistadvadeva janmāntarasyāpi tajjanitasaṃskārakāraṇatvenānumānaṃ || parokṣortho janmāntarasambhavī |

[1.1.4.4.1,36]

kimanena prakāreṇa dānādirnānumīyate | tataśca karmmaphalayorniyamaprativedanaṃ || 595 ||

[1.1.4.4.1,37]

anena karmmaṇānena deśenāsya samāgamaḥ | prāgāsīdevamākārasvabhāvasya samāgamāt || 596 ||

[1.1.4.4.1,38]

pratiniyataṃ deśādisaṃsarggatatkāryasvabhāvayoravāntarasvabhāvanirūpaṇe sakalakāraṇasvabhāvatatkāryasvabhāvabhedasambandhavedanamiti pratiniyatasvabhāvasākalyavedanamiti sarvvakarmmaphalādisambandhaparijñānaṃ |

[1.1.4.4.1,39]

svarggāpavarggamārggasya yathāvadvedane sati | puruṣārthajñatāmātrātsampūrṇṇaṃ śāsanaṃ mataṃ || 597 ||

[1.1.4.4.1,40]

na ca kāryakāraṇamativṛtya parasparaṃ sakalaṃ jagajjāyate | tatonekaprakārakāryakāraṇabhāvabhāvanānubandhena sakalasya jagato bhavati vedanamanavadyaṃ tataḥ sarvajñatā |

[1.1.4.4.1,41]

athānumānena vedane kathamasya sākṣāddarśitvaṃ sākṣāddraṣṭā ca bhagavāniṣyate | tadapi yatkiñcideva |

[1.1.4.4.1,42]

sarvvākārānumānaṃ yadadhyakṣāttanna bhidyate | nendriyeṇāpi saṃyogastatodhikaviśeṣakṛt || 598 ||

[1.1.4.4.1,43]

yatkhalu sarvvākārapadārthasvarūpavedanaṃ tadevādhyakṣaṃ | sākṣātkaraṇārtho hi pratyakṣārthaḥ | nanvakṣaṃ prati vartate iti pratyakṣaṃ | nādhyakṣalakṣaṇametat | api tu sākṣātsadabhūtapadārthavedanaṃ | akṣantūpalakṣaṇamātraṃ | kiñca | yadyakṣayogepi sākṣāddarśanābhāvaḥ kintadadhyakṣaṃ | akṣameva tanna bhavatyupahatatvāditi cet | ucyate |

[1.1.4.4.1,44]

asākṣātkṛtihetutvādanakṣaṃ yadi tanmataṃ | sākṣātkaraṇahetutvādakṣamityavadhāryatāṃ || 599 ||

[1.1.4.4.1,45]

nahi saṃsthānādimātrakādevākṣatā yuktā | upahatasyāpi tattvaprasaṅgāt | sākṣātkaraṇahetutve tvakṣatāyāṃ manasopi tathātvāvirodhaḥ | anyacca |

[1.1.4.4.1,46]

manasaḥ pāṭavādeva spaṣṭamākāradarśanaṃ | manasi vyākule hyakṣapratīteḥ spaṣṭatā kutaḥ || 600 ||

[1.1.4.4.1,47]

manasa eva samādhānasaṅgatādakṣavijñānamapi sākṣātkāri | ato'dhyakṣajanyatvamakāraṇameva | tasmādanumānamapi sarvvākārasākṣātkaraṇapravṛttaṃ pratyakṣameva |

[1.1.4.4.1,48]

nanvatītādau parokṣerye pravartamānaṃ kathaṃ pratyakṣaṃ | naitadapi yuktaṃ |

[1.1.4.4.1,49]

sākṣātkaraṇasadbhāve kathamasya parokṣatā | sākṣātkṛtaḥ parokṣaścedaparokṣo na vidyate || 601 ||

[1.1.4.4.1,50]

athākṣavyāpāradaparokṣatā | sa evākṣavyāpāraḥ sākṣātkaraṇamantareṇa kathamavagamyate | sākṣātkaraṇenāvagatau sarvvākārānumānepyakṣavyāpāraḥ syāt | anumānāvatārasya sarvvatra bhāvāt | cakṣurādivyāpāropyanumānādavagamyate | api ca |

[1.1.4.4.1,51]

sarvvākārānumānaṃ hi prāg dṛṣṭasya bhavedyadā | tadātmacakṣurādīnāṃ vyāpāropi pratīyate || 602 ||

[1.1.4.4.1,52]

kvacidbhāvī kvacid bhūtaḥ so'numānena gamyate | akṣavyāpāra ityeṣā tatrākṣavyāvṛttirna kiṃ || 603 ||

[1.1.4.4.1,53]

yadā tadaivotpanno bhāvī vā padārthonumīyate | tadā bhāvī tatrākṣavyāpāraḥ pratīyate'numānena | yadā bhūtastadā bhūta eva | sā cā sarvvākāreṇānumānataḥ pratīyamānaḥ samastyeva kathamabhāvo'kṣavyāpārasya |

[1.1.4.4.1,54]

nanu bhāvī bhūto vā kathamasti | naitadasti |

[1.1.4.4.1,55]

sākṣātkaraṇamevāsya bhāvasyāstitvamucyate | sarvvatra sākṣātkaraṇātsattvaṃ bhāvasya gamyate || 604 ||

[1.1.4.4.1,56]

vartaṃmānābhimatasyāpi padārthātmani stambhādau sākṣātkaraṇādeva gamyate tadastitvaṃ nānyataḥ |

[1.1.4.4.1,57]

nanvasākṣātkṛtepi vahnayādāvanumānagamyamastitvaṃ | na | tatrāpi tathābhūtasyaivānumānaṃ sākṣātkṛtaṃ kriyamāṇaṃ kariṣyamāṇañcānumīyate'nyathānumānāpravṛtteḥ | darśanānusāryanumānaṃ dṛśyatāmevānumāpayati | anyathā'yogāt | yadi tu na kenacid dṛṣṭaṃ dṛśyate drakṣyate vā tadā ca śaviṣāṇāyamānamasadeva | sarvvasāmarthyopākhyāviraha evānupākhyā |

[1.1.4.4.1,58]

nanu vartamānakālasambandhostitvaṃ na sākṣātkaraṇaṃ | tathā ca yogināmatītānāgatapadārthasākṣātkaraṇaṃ bhavadbhiriṣyate | vartamānatāmātradarśane tu nāsāvatītādidarśī | tataḥ sarvajanasamānatā kathamasya śāstṛtvaṃ yogitvamveti pare uktavantaḥ | tatredamucyate |

[1.1.4.4.1,59]

na pramāṇana kenāpi gatiḥ kālasya vidyate | rūpādimātrasya gatiḥ pratyakṣādanumānataḥ || 605 ||

[1.1.4.4.1,60]

pratyakṣamativṛttyāpi vṛttimabhyupalabhyate ||

[1.1.4.4.1,61]

pratyakṣeṇa rūpādīnāṃ svabhāva eva kevalamupalabhyate na kālādiyogaḥ | tadākāramātrasamagāmādadhyakṣasya | na hi purovarttyākāraparigrahamantareṇa pratyakṣamīkṣate | anyathā sarvvaḥ sarvvadarśī bhavet | na ca purovarttyākāratayā kālaḥ stambhādivadupalabhyate | nāpi pratyakṣamantareṇānumānaṃ | atha kṣipracirādipratyayagrāhyo'numeyo vā | tadapi na samyak |

[1.1.4.4.1,62]

ciramityādi buddhīnāṃ na purovarttikālatā | naivamākāravirahe buddheḥ pratyakṣateṣyate || 606 ||

[1.1.4.4.1,63]

ciraṃkṛtamityādau ghaṭādikamevāvabhāsate | na tu tatrāparaḥ kālaḥ |

[1.1.4.4.1,64]

athāpi syād | yadi ghaṭādaya eva kāryatābhājo'vabhāsante | kastarhi cirādyarthaḥ | atrocyate |

[1.1.4.4.1,65]

ghaṭādyavayavādīnāṃ samāptirmandatākramāt | cirārthaḥ kālavirahe kāraṇānāmasannidheḥ || 607 ||

[1.1.4.4.1,66]

mandakrameṇa yā ghaṭādyavayavānāṃ pariniṣpattiḥ samāptiścirārthaḥ sa |

[1.1.4.4.1,67]

nanu kālamantareṇa saiva mandatākramaśca na yuktaḥ | na | sādhanāsannidhānamātreṇa tadupapatteḥ | sādhanāsannidhānañca sannidhānakāraṇābhāvāt | sannidhānakāraṇābhāvopi tatkāraṇābhāvata ityānādireṣa hetuprakramaḥ | tato na kālo nāma kaścit |

[1.1.4.4.1,68]

atha kālabalānmāndyaṃ kṣipratā vā pravartate | kāryāṇāṃ hetunā tatra kiṃ kṛtyamiti cintyatāṃ || 608 ||

[1.1.4.4.1,69]

kālaḥ kāryāṇāṃ pravartakaḥ kimatra kāraṇānāṃ vyāpārasya phalaṃ | kāraṇamantareṇa na kālaḥ samartha iti cet | kāraṇabhāvābhavābhyāmeva tarhi kāryāṇāmutpādaḥ kālastu na samarthaḥ | yadi tu kālābhāve kāraṇānāmasāmarthyaṃ | yuktaḥ kālasya kāraṇabhāvaḥ | na cābhāvaḥ kālasya vyāpinityattvāt | ayāparāparakālasamavadhānāpekṣakāraṇādutpattistadevāparāparakālasamavadhānaṃ kutaḥ | kāraṇāntarāditi cet | tata eva tarhi kāryakramaḥ kiṃ kālena | krama eva kāla iti cet | na | sahitāsahitabhāvasya kramatvāt | sa ca padārtharūpa eveti nāparaḥ kālaḥ | athādityādigatireva kālaḥ | na | ādityādisvarūpavyatirekeṇa gatyabhāvāt | tacca svarūpaṃ pratyakṣagamyameva |

[1.1.4.4.1,70]

dṛṣṭatātītakālatvaṃ dṛśyatā vartamānatā | bhāvitā drakṣyamānatvamiti kālavyavasthitiḥ || 609 ||

[1.1.4.4.1,71]

kathantarhi vyatirekapratyayoyaṃ kālosya bhāvasyeti |

[1.1.4.4.1,72]

kāyaḥ śilāsutasyāyaṃ vyatirekagatiryathā | kālasya vyatirekitvaṃ tathā pramitisaṅgataṃ || 610 ||

[1.1.4.4.1,73]

tathā cāha lokaḥ |

[1.1.4.4.1,74]

kaḥ kālo bhavato jātaḥ susthitatvādi kintava | tatsvarūpaviśeṣasya praśne yuktamidaṃ vacaḥ || 611 ||

[1.1.4.4.1,75]

tata idānīmadṛśyamānamatītamanāgatamityarthatattvaṃ | evamatītādidarśanaṃ yogināmiti adṛśyamānadarśanamiti prāptaṃ | tatra yadi svayamadṛśyamānaṃ paśyatītyucyate | tadā mātā ca bandhyā ceti prāptaṃ | tasmādatītādi paśyatīti korthaḥ | anyenādṛśyamānaṃ paśyati tad dṛśyamānatayā vartamānameva tāvatā taditi na doṣaḥ | anyāpekṣayā tasyātītāditvaṃ | tasmādyatsākṣātkṛtaṃ tadevāstīti nātītādakṣavyāpārastasya sākṣātkṛtatvenāsthitvāt |

[1.1.4.4.1,76]

kiñca tatkālayogena tasya sākṣātkriyā yadā | tadedānīmasattvepi tasyāstitvamadurghaṭaṃ || 612 ||

[1.1.4.4.1,77]

yadyapīdānīntanakālasambandho nāsti | tadātanakālavartamānatāsambandhastu sākṣātkṛtostyeva | tato vartamānārthagrahaṇādatītādijñānasyāstyeva sarvvākāraparicchedavatodhyakṣatā | kathantarhi tasyātītatā | draṣṭurvartamānakālasambandhitayā grahaṇāt | anyaistatkālasambandhitayā vā grahaṇāt | yoginā ca samādhānādutthitenātītayā vyavahārāt | adyaiva yoginā dṛṣṭaṃ kathamatītamiti cet | naitadasti yataḥ |

[1.1.4.4.1,78]

idānīntanakālatvaṃ draṣṭureveti gamyate | anyakālaḥ kathaṃ yukto nāmānyasya viśeṣakaḥ || 613 ||

[1.1.4.4.1,79]

yo hi karttuḥ kālaḥ sa kathamanyasya prameyasya bhavet | na khalu karkatāśvasya goryuktā |

[1.1.4.4.1,80]

atha tadā pratīyamānaḥ kathamanyakālaḥ | anyakālatvena pratīteḥ | tathāhi |

[1.1.4.4.1,81]

yasya yadrūpasasamvittistadā tasyānyadāpi vā | tadrūpameva tadvastu karttṛkālo na tasya tu || 614 ||

[1.1.4.4.1,82]

kālo hi kartturnārthasya kālāntaraviśeṣaṇatvena pratīyamānaṃ kathaṃ kartturanyakālatvamanurudhyate | karttā hi paścādanyakālatāṃ pratipadyate ātmanaḥ pratīyamānantu kālāntarasambandhitayā pratyeti kathaṃ tasyānyathā vyavasthāpanaṃ | kiñca | kartturapi tadā tatkālataiva pratīyate | paścādanyakālatānyaiva tasya karttustatkālatetyuktaṃ | tasmāttatkālatayā pratīyate taditi tathāstitvaṃ | mayā tu punaradya pratipannaṃ taditi smaraṇavyavahāramātrakameva na paramārthaḥ | pratyakṣasyāvṛtteḥ | tasmātsarvvākāreṇa pratīyamānaṃ pratyakṣameva |

[1.1.4.4.1,83]

athāpi syād | yadi tatpratyakṣaṃ kathamanyenāgatiḥ | yasya hi bhāvī sutastadanubhūyamānatayā dṛṣṭastenāpratīyamānatāyāṃ kathamabhrāntatā | idānīṃ yoginaḥ pratipattirna sutavataḥ |

[1.1.4.4.1,84]

tadapyasat |

[1.1.4.4.1,85]

yathā sa dṛṣṭaḥ śarīrādikālayuktastathā tasya na bādhitatvaṃ |

[1.1.4.4.1,86]

tatkālayogastu na tena dṛṣṭastathā pratītā vapi nāsti doṣaḥ || 615 ||

[1.1.4.4.1,87]

bhāviśarīrādi kālasambandhī hi tenāsau tasya putro dṛṣṭaḥ | sa tathā pratītāvapi na bādhyate | tadāpi yadyapratītistato bādhanaṃ |

[1.1.4.4.1,88]

atha yathā tenādya tad dṛśyate tathānyenāpi yogītareṇa, kasmādadṛṣṭistasyeti tadapratītyā bādhanaṃ | tadapyasāraṃ |

[1.1.4.4.1,89]

anyena dṛśyate dūre yathānyenāpi kiṃ tathā | aśvādikasya sattāyāmapi sarvvairna darśanaṃ || 616 ||

[1.1.4.4.1,90]

śaktirekasya yatrāsti na parasyāpi tatra sā | ayogināmadṛśyatvādanāgatamiti sthitiḥ || 617 ||

[1.1.4.4.1,91]

athāpi syād | yadyanena dṛśyate | tathāpi tatsvarūpeṇa pratīyamānaṃ tadā kathamanāgataṃ |

[1.1.4.4.1,92]

upalabdhiryataḥ sattānupalabdherabhāvatā | upalabdhepyasattāyāṃ sattā nāstyeva kasyacit || 618 ||

[1.1.4.4.1,93]

nopalabhyamānamevāsadityatiprasaṅgāt | atha yatkālaṃ yadupalabhyate tadaiva tatsaditi | tadapyayuktaṃ |

[1.1.4.4.1,94]

padārthavyatirekeṇa na kālaḥ kaścidīkṣitaḥ | grīṣmādayaḥ padārthāstu viṣayā eva kecana || 619 ||

[1.1.4.4.1,95]

na khalu kālaḥ kaścit viṣayaviśeṣavyatirekeṇa upalabhyate | śītādīnāmādityagativiśeṣāṇāñca grīṣmādikālatvāt | teṣāñca upalabhyatve vartamānataiva kathamatītabhāvitā |

[1.1.4.4.1,96]

grīṣmādīnāmatītādiviveko gamyate kathaṃ | anyairanupalabdhaśced dvayo rnāsti vivekitā || 620 ||

[1.1.4.4.1,97]

yadyapi tadānīmanupalabdhistathāpyavartamānatā tadadyāvartamānaṃ kimatītamathānāgatamiti kuto vivekaḥ | atrocyate |

[1.1.4.4.1,98]

anumānaṃ yathāvṛttaṃ tathā taditi gṛhyatāṃ | pratyakṣamapi tadvastu tathaivetyavagacchati || 621 ||

[1.1.4.4.1,99]

yathā tadanumānamatītānāgatāditvena pratyeti tathā pratyakṣamapi tenānumānena samutthāpitaṃ | nahi tadanumānotthāpitaṃ pratyakṣamanyathā pratyeti | tasmādyathā yatpratīyate tathā tadastītyavagamyatāṃ |

[1.1.4.4.1,100]

nanvanumānotthāpitatvaṃ pratyakṣasya krameṇa pratipattyā bhāvyaṃ tathā cānādya na ntavastuprabandhapratipatteraparisamāptiriti kathaṃ sarvajñatā | naitadasti |

[1.1.4.4.1,101]

atyantābhyāsatastasya jhaṭityeva tadarthavit | akasmāddhūmatovahnipratītiriva dehināṃ || 622 ||

[1.1.4.4.1,102]

na hyabhyāsasaṅgatasantānānāṃ dhūmādagnipratītiḥ kramavyapekṣāyogīnī | tato na kramaḥ pratītiriti na doṣaḥ |

[1.1.4.4.1,103]

nanvanādivastunaḥ kathaṃ pratītiparisamāptiḥ parisamāptau vā kathamanāditā | naitadasti |

[1.1.4.4.1,104]

vedopi yadyanādiḥ syāt kathamasmātpratītayaḥ | anādau pratipattīnāṃ samāptirvidyate nahi || 623 ||

[1.1.4.4.1,105]

yadi vedo'nādyanantaḥ kathamataḥ pratītiḥ | anādyanantatayā cenna samāptiriti na kiñcit karttavyaṃ | yadi hi vedādanyadā na pratītirāsīdbhaviṣyati vā na vedaḥ pramāṇaṃ |

[1.1.4.4.1,106]

nanvadya tāvat pratītirasti | niyoktā mamāyaṃ veda iti pratīteḥ | anyadā bhavatu mā vā bhūt | tathāpyasau pravartakatvātpramāṇameva pravartakābhidhānāt | naitadasti | yadyayamartho'nyadāsya na syāt idānīṃ kutaḥ | yadi vedo'nyadā naitadartha ityāśaṅkā | idānīmapi pramāṇamiti na syāt pūrvvavat | atha pūrvvamapyevameva | tataḥ paramapi | tatopi paramiti na parisamāptiḥ | tata ekadā sandehe paratrāpyanāśvāsa iti na pramāṇatā | atha pūrvvaṃ sāmānyamekadaiva pratīyate | tathā satyanumānametat | tataḥ sarvvākārānumāne pratyakṣatāpyavyavahṛtaiveti | tato nādyanantasya pratyakṣeṇāpi vedanaṃ | tasmāt ca |

[1.1.4.4.1,107]

svasantānaparicchede tatsaṃsarggi pratīyate | tatsaṃsarggipratītau ca parasyāpi pratītitaḥ |

[1.1.4.4.1,108]

anantavastuvijñānamevaṃ sati na durghaṭaṃ || 624 ||

[1.1.4.4.1,109]

tasmādaparimitikāryakāraṇabhāvabhedābhyāse sakalakāryabhedabhāsanaṃ sakalakāryabhedabhāsanaṃ tatprabhāvācca kāraṇabhedasyāpīti | ayamupāyābhyāsa upāyaḥ sarvvaparicchedasya | ato dayāvān avaśyamupāyābhiyogī | vedastu parijñānatopi svarggāpavarggamātravedane nopāya iti prāgeva pratipāditaṃ |

[1.1.4.4.1,110]

nanu yadi nāmopāyābhyāsāt samīhitaṃ sarvvavedanaṃ | rāgaprahāṇañca sambhavati | tathāpi vāsanāvaiguṇyādanyathāpi apadiśedasamāhitāvasthāyāṃ | kṣudādiyogastu vyāghātakārī parārthasyeti na vedādasya viśeṣaḥ | naitadasti |

[1.1.4.4.1,111]

vedasya mūlābhāvānna prāmāṇyaṃ paramārthataḥ | nārthena saṅgatistasya vyavahāropyamūlakaḥ || 625 ||

[1.1.4.4.1,112]

na khalvanāditve vedasya prathamamarthasambandhaparigrahaḥ | vyavahārastu yājñikānāmamūlaka eva tato'ndhaparamparaiva paraṃ | vikalpārthapratibhāsanamapi saṃketabalāt na ca tāvatārthaprāptiranyatrāpi darśaṃnāditi pratipāditaṃ | atra tvanumānamūlatā | tato vāsanāyāmapi na doṣaḥ | kiñca |

[1.1.4.4.1,113]

buddheśca pāṭavāddhetorvāsanātaḥ prahīyate | parārthavṛtteḥ khaḍgāderviśeṣoyaṃ mahāmuneḥ || 626 ||

[1.1.4.4.1,114]

paṭuprabodhasya sakalameva sūkṣmamapi guṇadoṣajātamābhāti | sattvārtharaktasya yadapi iṣṭatvaṃ pīḍākaraṃ tatastadabhyāsena tiraskaroti | kṣudādayopi viparītabhāvanāvatāmeva bhavanti nānyathā | tathāhi |

[1.1.4.4.1,115]

yadā jātismaratvena pūrvvāvaṣṭambhasaṅgatiḥ | tadā devādibhāvena kṣuddainyāderasambhavaḥ || 627 ||

[1.1.4.4.1,116]

kiñca |

[1.1.4.4.1,117]

trirbhoktābhyāsataḥ sārthaṃ dvirbhuṃktepyadhigacchati | dvirbhoktāsakṛdeveti tataḥ kṣutsarvvathā'satī || 628 ||

[1.1.4.4.1,118]

yadi tu vastuvṛttamevaitat | abhyāsasādhitaṃ na bhavet | tasmād |

[1.1.4.4.1,119]

abhyāsamūlakāḥ sarvve guṇadoṣāśca dehināṃ | ātmāyattaḥ sa cābhyāso guṇeṣveva varaṃ kṛtaḥ || 629 ||

[1.1.4.4.1,120]

ata eva cābhyāsapāṭavasaṅgamādeva pratyekabuddhaśrāvakebhyo bhagavān viśiṣyate sugataḥ | nanvācāryeṇa śāsanamupāyatvena duḥkhapraśamasya nirdiṣṭaṃ | tathā coktaṃ | prayogo jagacchāsanācchāstṛtvaṃ | tataḥ kathamupāyābhyāsaḥ syāt | sattyametat | kintūpāyāsa eva śāsanaṃ nāparamityāha |

[1.1.4.4.1,121]

upāyābhyāsa evāyaṃ tādarthyācchāsanaṃ mataṃ || 136 || niṣpatteḥ prathamaṃ bhāvāt heturuktamidaṃ dvayaṃ |

[1.1.4.4.1,122]

na khalu mukhyaṃ śāsanamabhimataṃ kintūpāyābhyāsa eva | kathaṃ tādarthyāt | bhavati hi tadarthe tacchabdaḥ | tadyathendrārthā sthūṇendraśabdavācyā | tadarthatvaṃ kutastatobhāvāt | upāyābhyāsabuddhipāṭavābhyāṃ śāsanaṃ nivartate | kuta etajjñāyate | tadāha | "heturuktamidaṃ dvayaṃ" | tatra heturāśayaprayogasampat | āśayo jagaddhitaiṣitāprayogo jagacchāśanācchāstṛtvaṃ | heturuktametadityapi kutaḥ | prathamamuktereva nahi mukhyasya sugatatve hetutvaṃ | tasmādupāyābhyāsa eva śāsanaṃ nānyadityavagantavyaṃ | evamupāyābhyāsātsugato bhavati bhagavān |

{1.1.4.5}

<(5) sugatatvāt bhagavān pramāṇam>

[1.1.4.5,1]

kintatsugatatvamityāha |

[1.1.4.5,2]

hetoḥ prahāṇaṃ triguṇaṃ sugatatvaṃ aniḥśrayād || 140 || duḥkhasya śastaṃ nairātmyadṛṣṭestadyuktitopi vā |

[1.1.4.5,3]

"ātmātmīyagrahakṛtaḥ snehaḥ saṃskāragocaro" hetuḥ | tasya hetoḥ prahāṇaṃ triguṇaṃ praśastatvāt apunarāvṛtteḥ niḥśeṣaprahāṇañceti | prahāṇamabhāva ātmātmīyagrahādeḥ | tasyābhāvasya duḥkhaniḥśrayābhāvāt praśastatvaṃ | ātmātmīyagrahe tu tīrthyānāṃ duḥkhasya prahāṇaṃ | hetorduḥkhasaṅgataṃ | ātmātmīyagrahe hi niḥsandigdhaṃ duḥkhamāste | tadeva prahāṇaṃ | kuto nairātmyadarśanādeva | darśanaheyakleśaprahāṇaṃ darśanādeva | yuktito vā | yuktirabhyāso bhāvanā bhāvanāheyasya kleśarāśeḥ | athavā yuktiryogaḥ | parasparasaṅgatādvaitaṃ | advaitadṛṣṭitopi vā | ekadā pudgalanairātmyādathavā dharmmanairātmyāt | sarvvathānairātmyadarśanānna duḥkhāśrayaṇamiti | evaṃ tāvatpraśastatā guṇa ekaḥ | apunarāvṛttiguṇastu dvitīyaḥ | kāsāvapunarāvṛttirityāha |

[1.1.4.5,4]

punarāvṛttirityuktau janmadoṣasamudbhavau || 141 || ātmadarśanabījasya hānādapunarāgamaḥ |

[1.1.4.5,5]

janmanaḥ sambhavo doṣāṇāṃ ca punarāvṛttiḥ | nirdoṣāvasthā rāgādyabhāvāt | punaranutpattiśca janmābhāvaḥ | mokṣanagaragamanaṃ | doṣabhāve janmanaśca punarāvṛtta ityucyate | te ca doṣā ātmadarśanābhāvānna punarutpadyante | ātmadarśanabījoddharaṇāt | janma ca kleśābhāvāt na sambhavati | tato punarāgamaḥ | "kleśakarmmodbhavaṃ janmeti" paścātpratipādayiṣyate | ātmadarśanābhāvācca kutaḥ kleśa ityāha |

[1.1.4.5,6]

ātmopakārasmaraṇādupakāriṇirāgitā | apakārasmṛtau dveṣo moha ātmādidarśanaṃ || 630 ||

[1.1.4.5,7]

ātmani upakāriṇyapakāriṇi ca rāgadveṣau tāvātmābhāvānna staḥ | ātmadarśanantu mohaḥ | sa nairātmyabhāvātsākṣādeva nivartate | advaitadarśane tu sutarāmeva rāganivṛttirviṣayābhāvāt |

[1.1.4.5,8]

nanu nairātmyadarśaṃnaṃ phalaṃ nivartakamātmadarśanasya viparītatvāditi cet | parasparaṃ samānaṃ viparītatvaṃ | tato nivarttitaṃ nairātmyadarśanenātmadarśanaṃ nivartakamapīti nāpunarāvṛttistato'śeṣanivṛttirapi nāsyeva | na cānyaḥ śeṣaḥ punarāvṛtteḥ |

[1.1.4.5,9]

atredamucyate |

[1.1.4.5,10]

tadbhūtabhinnātmatayā'śeṣamakleśanirjaraṃ || 142 || kāyavāgbuddhivaiguṇyaṃ mārgoktyapaṭutāpi vā |

[1.1.4.5,11]

tasya nairātmyadarśanasya sadbhūtatvāt | viparītatvācca | tadviparītatvādātmadarśanasya | bhūtamabhūtasya nivartakaṃ vaiparītyena vaiparītyamātraṃ | bhinnātmakañca | na cātmadarśanaṃ bhinnātmakaṃ | ātmābhāvāt paramārthataḥ abhūtatvādātmanaḥ | śeṣaḥ tarhi kaḥ punaḥ | punarāvṛttyabhāvāt aparaḥ | atrocyate | kāyavāgbuddhivaiguṇyaṃ |

[1.1.4.5,12]

nanu kleśakṛtasya kleśābhāve kutaḥ sambhavaḥ | nākleśanirjaramapi vāsanāmātrasaṅgamāt vṛṣalīvādavat | mārggasyānekaprakāraniruktyapāṭavaṃ | tasya tarhi śeṣasya hānaṃ kutaḥ | nairātmyādaparihīṇasya nāparaḥ parihāṇihetuḥ | na ca yāvadvuddhistāvaddoṣahānaṃ | uktervitarkavicārapuraḥsaratvāt bhrānta eva sarvaṃvit prāptaḥ | atrāha |

[1.1.4.5,13]

aśeṣahānamabhyāsād; uktyāderdoṣasaṃkṣayaḥ || 143 || netyeke vyatireko'sya sandigdhāvyabhicāryyataḥ |

[1.1.4.5,14]

abhyāso hi buddhipāṭavakṛtastato vāsanā parihīyata ityuktaṃ | na coktimātreṇeṣṭaḥ rāgādisādhanoktervyatirekasya vipakṣābhāvalakṣaṇasya | sandehādatosya sandigdhavyatirekitvādagamakatvaṃ | vikalpe vā sādhye vacanaṃ | vyabhicāryyatyantābhyāsādvitarkamantareṇāpi vacanavṛtteḥ | āvedhasāmarthyāt vacanaṃ pravartata eva | uktaṃ ca |

[1.1.4.5,15]

sarvāsavavikalpasya nāstyadhyakṣād vivekitā | na cāspaṣṭāvabhāsitvādeva śabdaḥ pravartate || 631 ||

[1.1.4.5,16]

pratyakṣadṛṣṭestambhādāvapi śabdapravartanāt | ayaṃ stambha iti prāptamanyathāsyāpravartanaṃ || 632 ||

[1.1.4.5,17]

na cāspaṣṭāvabhāsitvamatra jñānasya lakṣyate | tathānyatrāpi śabdānāṃ pravṛttirna nivāryate || 633 ||

[1.1.4.5,18]

tasmādvacanepi na doṣavāniti siddhaṃ |

[1.1.4.5,19]

nanvanyataḥ kṣayābhāvo doṣāṇāmiti kathaṃ doṣābhāvaḥ | nahi doṣakṣayābhāvaheturna dṛṣṭa iti | nahi doṣakṣayābhāvaheturnāsti vā | atrocyate | adṛṣṭaṃ kathamiva parikalpyate |

[1.1.4.5,20]

akṣayitvañca doṣāṇāṃ nityatvādanupāyataḥ || 144 || upāyasyāparijñānāditi vā parikalpayet |

[1.1.4.5,21]

na nāma parikalpanā yathā kathañcidavataranti | apitu nibandhanālocanasopānapaddhatisambhavāt | yadyete doṣā nityāḥ syuḥ syādakṣayaḥ prayatnepi | nahi prayatnaśatenāpi nityaṃ kṣayamupanetuṃ pāryyate | athopāyaḥ kṣaye nāsti nopalabhyate | tathāpyakṣayaḥ | na caitat trayamapi |

[1.1.4.5,22]

hetumattvādviruddhasya hetorabhyāsataḥ kṣayāt || 145 || hetusvabhāvajñānena tajjñānamapi sādhyate |

[1.1.4.5,23]

hetumato hi prāgabhāvāt na nityatvaṃ | hetorvipakṣasya yadābhyāsastadā kṣaya iti nānupāyatā | hetuvipakṣasya doṣakṣayopāyatvāt | nāpi tasyāparijñānaṃ | hetusvabhāvasya ātmātmīyākāratvasya jñānāttadviparītavipakṣajñānamiti | yohi yadviparītaḥ sa tadvipakṣastadyathā vāyostailaṃ | snigdhoṣṇatvāt śītarukṣasya | prabhāvādiviśeṣādvāhyaṃ | bāhyasyāvipakṣepi | nairātmyadarśanastu ātmadarśanaviruddhamityaviprattipattireva |

<1.1.4.6>

<(6) tāyitvād bhagavān pramāṇam>

{1.1.4.6.0}

[1.1.4.6.0,1]

yadyapi sugatatvaṃ bhagavatastathāpi svārthasampattimātrakādasau kathaṃ pareṣāṃ pramāṇaṃ | aviparītārthaprakāśaneṃna hi pramāṇaṃ | na viparītasya | nāpyaprakāśanena | naitadasti | karuṇāvaśādupāyābhyāsācca tāyitā bhagavataḥ | kastāya ityāha |

[1.1.4.6.0,2]

tāyaḥ svadṛṣṭamārggoktirvaiphalyādvakti nānṛtaṃ || 146 || dayālutvāt parārthaṃ ca sarvārambhābhiyogataḥ |

[1.1.4.6.0,3]

vede hi na kenacid dṛṣṭaṃ yena tāyasambhavaḥ | pratibhāsamātrakamūlakaṃ | yasya ca sugatatvaṃ tasya nābhilaṣaṇīyamasti kiñcit | tato vaiphalyānnānṛtaṃ vakti | dayāvattvādupāyābhyāsaḥ parārthameva kṛtaḥ | tato na vitathābhidhāne heturasti | tataḥ kāraṇābhāvāt prayojanābhāvācca na vitathābhidhānaṃ | karuṇāyogādākṣepād abhyāsenotkarṣasya nānabhidhānamiti | tatastāyī sugata iti pramāṇaṃ | svadṛṣṭasya mokṣamārgasyāprakāśanāsambhavāt | nanu svadṛṣṭamārgoktiriti na tāvatā tāyaḥ | anyathā sarvve tīrthakarāḥ pramāṇaṃ | svadṛṣṭamārgokteratha teṣāṃ mārggakathanameva, tanna bhavati | tasyāmārggatvāt | atrāpi tarhi kathaṃ samāśvāsaḥ | uktamatra nairātmyadṛṣṭestadyuktitopi vā | yuktiparidṛṣṭoyaṃ mārgga iti | teṣāntu na nairātmyadṛṣṭirnāpi yuktiriti | na te pramāṇaṃ | na ca teṣāṃ svadṛṣṭatā parasparavirodhādupadeśasya |

<1.1.4.6.1>

<(I) tāyaḥ catuḥsatyaprakāśanam>

{1.1.4.6.1.0}

[1.1.4.6.1.0,1]

bhagavāṃstu |

[1.1.4.6.1.0,2]

tataḥ pramāṇaṃ tāyo vā catuḥsattyaprakāśanaṃ || 147 ||

[1.1.4.6.1.0,3]

athavā catuḥsatyaprakāśanaṃ tāyo nāparaṃ | yadyapi ve dā nte śūnyatāprakāśanamasti | tatopyātmanaḥ sadbhāvāt amārga evāsāviti caturāryasattyadarśanameva tāya ityasādhāraṇārthavacanatā bhagavata eva | tataḥ sattyatābhāvādayameva tāyī | yuktirahitopi eṣa mārgo mātṛsaṃskāravadupaśamaheturiti nāparānirdiṣṭo mārgaḥ | katamāni tānyāryasatyāni | duḥkhaṃ samudayo nirodho mārgga iti | etannāmnāpi bhavatyudvegaḥ | yathā mūtramārga iti na tu varāṅgamiti | tanna |

<1.1.4.6.1.1>

<catvāri āryasattyāni>

<1.1.4.6.1.1.1>

<(ka) duḥkhasattyam>

{1.1.4.6.1.1.1.1}

<(a) saṃskāriṇaḥ skandhā duḥkham>

[1.1.4.6.1.1.1.1,1]

duḥkhaṃ saṃsāriṇaḥ skandhā rāgādeḥ pāṭavekṣaṇād | abhyāsānna yadṛcchāto'hetorjanmavirodhataḥ || 148 ||

[1.1.4.6.1.1.1.1,2]

nanu rāgo'bhimatavarāṅganāliṅganāṅgatayā sukhahetutvātsukhameva | dveṣopi vairinirākaraṇakāraṇaṃ sukhasya | mohastu satkāyadṛṣṭilakṣaṇo'haṃkāramānasamadadarpahetuḥ sukhasya kāraṇamiti sukhameva | rāgadveṣādyādhārabhūtāḥ śarīrādayopi tathaiveti na duḥkhaṃ nāmāsti | yadapi kṣudhādi duḥkhaṃ tadapi tṛptisukhasya mahato hetuḥ | tato na duḥkhasattyaṃ nāmāsti iti vyarthikaiva bhagavato deśaneti na tāyitā | na samyagetat | yataste |

[1.1.4.6.1.1.1.1,3]

saṃsāravartmasaṃsarggapariśrāntyā sukhakṣatāḥ | skandhā eva mahāduḥkhamavidyātvanyathekṣate || 634 ||

[1.1.4.6.1.1.1.1,4]

yaduktaṃ rāgādayaḥ sukhahetava iti | tatrocyate |

[1.1.4.6.1.1.1.1,5]

abhyāsahetuko rāgaḥ sukhañca tadanantaraṃ | natu svabhāvato'bhyāsabhāvābhāvānuvṛttitaḥ || 635 ||

[1.1.4.6.1.1.1.1,6]

yadi khalu rāgādayo yadṛcchayotpadyeran | nityā vā bhaveyuḥ | sukhamvā tadāyuktaṃ | yadātvabhyāsādeva te tata eva pāṭavādidarśanāt tato'bhūtaparikalpanamātraṃ | tato'bhyāsaparityāga eva jyāyān | bālakrīḍābhyāsavat | tato na paramārthataḥ sukhaṃ | cittābhiratilakṣaṇañca sukhaṃ | abhyāsātsaṃsāradharmmanivṛttyā vā varaṃ tattvābhyāsa eva kutaḥ | sukhamapyabhyāsādeveṣṭaṃ | varamaudāsīnyameva | evañca sati sakalamevedaṃ duḥkhapīḍitasya sukhamābhāti | tadvaraṃ rāgādipīḍānudayo na punārāgādisadbhāvo'ṅganāliṅganaṃ |

[1.1.4.6.1.1.1.1,7]

vidhāya na braṇaṃ kaścit tatpīḍopaśamāt sukhaṃ | punarvāñchati sadbuddhirabuddhistu tathā sati || 636 ||

[1.1.4.6.1.1.1.1,8]

tattve'bhiramate buddhiryadi sā na vikāriṇī | tataḥ sukhamasaṃkliṣṭaṃ nityameva pravartate || 637 ||

[1.1.4.6.1.1.1.1,9]

atattve'bhiratau cet syāt nivṛttau tatsukhaṃ kutaḥ | tattvasyāvyativṛttau tu sukhamapyanivartakaṃ || 638 ||

[1.1.4.6.1.1.1.1,10]

tasmādyatkiñcitsaṃsārasukhaṃ tatsarvaṃ paramārthato duḥkhameva | tathāhi |

[1.1.4.6.1.1.1.1,11]

yathā rāgādiduḥkhasya sukhahetutvamīkṣyate | sukhasyāpi tathā duḥkhahetutvamiti gamyatāṃ || 639 ||

[1.1.4.6.1.1.1.1,12]

yathā khalu kṣudādiduḥkhaṃ tṛptisukhasya hetustathā sukhamapi vyapagame'tyantaduḥkhasya hetuḥ | tena sukhaṃ duḥkhahetutvātsukhameva tanna bhavati | evañca sati siddhametat | "duḥkhaṃ saṃsāriṇaḥ skandhā"
rāgādipāṭavaṃ tvabhyāsāditi yataścābhyāsādataḥ | pūrvvapūrvvasajātīyatathābhūtakāraṇahetukamiti saṃsāritvamapi siddhaṃ |

[1.1.4.6.1.1.1.1,13]

nanu nābhyāsādrāgodayo'pi tu yathākathaṃcidevānyato vā hetostataḥ pāramārthikā evāmī sukhādayaḥ | tato na dukhaṃ saṃsāriṇaḥ skandhāḥ | yathā vā sukhādayo'bhyāsāt tathā duḥkhādayopi na paramārthata iti sukhameva saṃsāriṇaḥ skandhā iti | naitadapi sādhīyo nayadṛṣṭyā'to'hetorna janma yuktamākāśāderiva | na cānyahetukāḥ sukhādayo'bhyāsātpāṭavayogāt | na cāpi duḥkhaṃ kaścidabhyasyati yena duḥkhamābhyāsikaṃ bhavet | api tu |

[1.1.4.6.1.1.1.1,14]

sukhādayo yadābhyāsāt pravṛttopacayātmakāḥ | tadabhāve bhaved duḥkhaṃ duḥkhābhyāsastu na kvacit || 640 ||

[1.1.4.6.1.1.1.1,15]

na khalu duḥkhaṃ mamāstviti kaścidabhyasyati | sukhārthitayā sakalasya sakala eva pravṛtteḥ | tataḥ sukhaṃ prayatnasādhyaṃ | duḥkhaṃ tu tadabhāvāt prakṛtyaiva natu viparyayaḥ | tato duḥkhamapi sukhābhyāsenaiva kṛtaṃ tataḥ sukhameva nivartayitavyaṃ | paramārthatastu | duḥkhamapi nāstyeva | tadapi tatrottrāsabhāvanāta eva | tatastatrottrāsabhāvanāto duḥkhaṃ | tatastadabhāvāt tatraiva duḥkhe'duḥkhā sukhe vā sukhabuddhiḥ, na tu paramārthataḥ | tasmātsukhaṃ bhāvanānītaṃ duḥkhahetureva | yadi tanna syāt duḥkhamapi na bhavedeva | sutābhiṣvaṅigaṇaḥ putramaraṇe duḥkhasambhavaḥ | sutajanmani tasyaiva sukhaṃ | na paramārthataḥ |

[1.1.4.6.1.1.1.1,16]

prārthanīyayoḥ viyogastu kasyacit nāsti śāśvataḥ |

[1.1.4.6.1.1.1.1,17]

sukhaṃ saṃsāribhiḥ sarvaṃ duḥkhāyaiva vivaddharyate || 641 ||

[1.1.4.6.1.1.1.1,18]

duḥkhaṃ sambaddharya sambaddharya sukhaprāptirna yuktibhāk | prakṣālanāddhi paṅkasya dūrādasparśanaṃ varaṃ || 642 ||

[1.1.4.6.1.1.1.1,19]

athaivameva sakalaṃ sukhamanyanna vidyate | narakādidaśā duḥkhaparihāraḥ kathaṃ mataḥ || 643 ||

[1.1.4.6.1.1.1.1,20]

nārakādapi kiṃ duḥkhādvidyate na sukhodayaḥ | mahatopi yato duḥkhādanyaduḥkhepi satsukhaṃ || 644 ||

[1.1.4.6.1.1.1.1,21]

athavā duḥkhamiha saṃskāraduḥkhatālakṣaṇaṃ sukhamapi taddhiparyayādātmādilakṣaṇaṃ | tanna | parāmarthatopi tvabhyāsāt tathā tathātmādivyavasthāpanāt | tanmūlakāśca rāgādayaḥ | tata evābhyāsānnānyathā | paramārthasya hetorabhāvādabhyāsopi yadi na heturahetutā na cāhetorjanyeti yuktam |

{1.1.4.6.1.1.1.2}

<(b) rāgādīnāṃ vātādidoṣajatvanirāsaḥ>

[1.1.4.6.1.1.1.2,1]

athāpi syāt | nābhyāsajā rāgādayaḥ kintu vātādijāḥ | tathā hi vātaprakṛtermohaḥ | pittaprakṛterdveṣaḥ | kaphaprakṛte rāga iti | mūladoṣavadāropi doṣo vātādija everṣyādikaḥ | vātādayaśca paramārthataḥ eva santi tataḥ karaṇādutpatteḥ pāramārthikā rāgādayaḥ | tadapyasat |

[1.1.4.6.1.1.1.2,2]

vyabhicārānna vātādidharmmaḥ prakṛtisaṅkarād | adoṣaścet tadanyopi dharmmaḥ kintasya nekṣyate || 148 ||

[1.1.4.6.1.1.1.2,3]

yohi yasya hetuḥ sa tanna vyabhicarati | dhūma ivāgniṃ | yadi mahāmohādayo vātādidharmmāḥ tatastadvyabhicāriṇo na syuḥ | na caivam | ato viparyayaḥ | atha vātaprakṛteranyāpi rāgajanikā prakṛtirasti | dveṣajanikā ca | tato rāgadveṣau | tena prakṛtisaṃkarānna vyabhicāraḥ | tadapyasat |

[1.1.4.6.1.1.1.2,4]

dharmastasya tadanyopi nāsti kiṃ hetusambhave | kāryyaṃ tasya na cedasti hetorbhāvagatiḥ kutaḥ || 645 ||

[1.1.4.6.1.1.1.2,5]

tadeva yadi tatkāryamanyat kāryaṃ kuto bhavet | tata eveti cedanyat kasmāt tadbhāvato na tat |

[1.1.4.6.1.1.1.2,6]

anyato yadi tatkāryaṃ saiveyaṃ vyabhicāritā || 646 ||

[1.1.4.6.1.1.1.2,7]

tasmād yadi vātādidharmmāvyabhicāro na syāt | anyaprakṛterapi tatprakṛtikalpanāyāṃ kāryamapi kalpanīyaṃ | kāryamadṛṣṭaṃ na kalpyata iti prakṛtyantaramapi na kalpanīyaṃ | yathā kāryyataḥ kāraṇaparikalpanā tathā'pratibaddhasāmarthyāt kāraṇataḥ kāryasyāpi | athā'pratibaddhasāmānyakāraṇaṃ nāsti | dṛṣṭamapi kāraṇābhāvena kāryaṃ syāt | tasya tat kāraṇameva vāṃ mā bhūt | kiṃca |

[1.1.4.6.1.1.1.2,8]

kāraṇaṃ dṛṣṭamutsṛjya yadyadṛṣṭasya kalpanā | kaphasya rāgahetutva na syādanyaḥ prakalpyatāṃ || 647 ||

[1.1.4.6.1.1.1.2,9]

athāpi syāt | yo ya eva dṛśyate sa sa eva rāgāderhetuḥ | nanu sarvato dṛśyate rāgādistat kiṃ sarvo hetuḥ | evametadevameva dṛṣṭatvāditi cet | asadetad yataḥ |

[1.1.4.6.1.1.1.2,10]

na sarvadharmmaḥ sarveṣāṃ samarāgaprasaṅgataḥ | rūpādivadadoṣaścat tulyaṃ tatrāpi codanaṃ || 149 ||

[1.1.4.6.1.1.1.2,11]

ādhipatyaṃ viśiṣṭānāṃ yadi tatra na karmmaṇāṃ |

[1.1.4.6.1.1.1.2,12]

sarvadharmmatvehi rāgādīnāṃ sarvasya prāṇinaḥ kenacid bhavitavyaṃ | tato ya eva kaścit kaphādiṣu sambhavī sa eva rāgādyāśraya iti samarāgādiprasaṅgaḥ | ityāha |

[1.1.4.6.1.1.1.2,13]

sarvaprakṛtidharmmatve rāgādīnāṃ samīhite | aśaktāprakṛtirnāsti kutaḥ kāryāsamānatā || 648 ||

[1.1.4.6.1.1.1.2,14]

yadā hi rāgādayaḥ sakalaprakṛtibhāvina iṣyaṃte | tadā kaphādiprakṛtistadutkarṣāpakarṣepi rāgādiheturiti samarāgāditā nivārayitumaśakyā |

[1.1.4.6.1.1.1.2,15]

atha sarvaprakṛtitvepi viśeṣāntarasya bhāvāt na samarāgatā | tadā tarhi saviśeṣaḥ sarvaheturna bhavatīti na sarvadharmmaḥ | athāpi sakalakaphādiprakṛtihetutvāt sarvvadharmmā rāgādayaḥ | teṣāmevāvāntarapariṇativiśeṣāt na samarāgāditā | tadapi yatkiñcit | yataḥ |

[1.1.4.6.1.1.1.2,16]

yathā yaḥ pariṇāmasya viśeṣa upalabhyate | tamyāpi vyabhicāritvamiti samyagvidarśitaṃ || 649 ||

[1.1.4.6.1.1.1.2,17]

yohi pariṇativiśeṣo yato heto rāgādiheturupalabdhaḥ | sa eva yadā dveṣādiheturapītivyabhicārastadā sarvvadharmapratipādane sakalaviśeṣahetutāpi pratipāditā | sakalarāgādiviśeṣāṇāmiti samarāgāditā parisphuṭaiva | tataḥ pariṇativiśeṣādityayukto hetuḥ | tasyāpi sakalarāgādiviśeṣahetutvāt |

[1.1.4.6.1.1.1.2,18]

atha kāryaviśeṣa unnīyamānaḥ pariṇativiśeṣo dṛṣṭa eva rāgādyasaṅkarahetuḥ | tadapyayuktaṃ | yataḥ |

[1.1.4.6.1.1.1.2,19]

adṛṣṭavahnidardhūmo yaḥ sa na syādagnihetukaḥ | pradeśasyaiva kaścit sa viśeṣo dhūmakāraṇaṃ || 650 ||

[1.1.4.6.1.1.1.2,20]

bahnipradeśe dhūmaścet na viśeṣo'parasya ca | tato viśeṣarahitānna dhūmo'nyatra sambhavī || 651 ||

[1.1.4.6.1.1.1.2,21]

yadyadṛṣṭerapi sarvadā viśeṣaḥ kāryadarśanamātrakāt parikalpyate | sarvatra tarhi pratiniyatakāryakāraṇabhāvo viśīryate | atha tatra viśeṣaparikalpanā na kriyate | dṛṣṭasya vahneḥ parikalpanena bādhanāt | atrāpi tarhi dṛṣṭo'bhyāsaḥ parikalpyatāṃ | na pariṇativiśeṣa parikalpanā yuktā |

[1.1.4.6.1.1.1.2,22]

nanu bhūtahetukā rūpādayaḥ iṣyante | atha bhūtaviśeṣe viśiṣyante etadapi bhavata eva codyaṃ nāsmākaṃ | karmmādhipatyasya viśeṣahetutvāt | anyathā teṣāmapi pakṣīkaraṇāt | na tairanekāntaḥ |

[1.1.4.6.1.1.1.2,23]

viśeṣepi ca doṣāṇāmaviśedhāda; asiddhatā | na vikārādvikāreṇa sarveṣāṃ na ca sarvajāḥ || 151 ||

[1.1.4.6.1.1.1.2,24]

kāraṇe varttamāne ca kāryahānina yujyate | tāpādiṣviva rāgādervikāropi sukhādijaḥ || 152 ||

[1.1.4.6.1.1.1.2,25]

yaduktaṃ anyahetusadbhāvepi yadanyakāryadarśanaṃ tasya viśeṣasadbhāvāt adṛṣṭaviśeṣakalpanāpi | atrocyate | bhavatu nāma kāryāntaraṃ viśeṣonyastatrepi | yadā tu punaḥ phalotkarṣastadā hetūtkarṣāt kāryasyotkarṣaḥ kathaṃ nivāryaḥ | tatrāpi tadanyasya viśeṣasyabhāvāditi cet | evaṃ tarhi sa viśeṣaḥ kāraṇaṃ na bhavatīti kāryaṃkāraṇagrahaṇaṃ kutaḥ | na ca dṛśyasyādṛṣṭaviśeṣatā yuktā | tasmāt |

[1.1.4.6.1.1.1.2,26]

tadviśeṣāt viśeṣasya grahaṇe kāryatāgrahaḥ | tataścenna viśeṣosti kutaḥ kāryāditāgrahaḥ || 652 ||

[1.1.4.6.1.1.1.2,27]

nanu viśeṣādityasiddho hetuḥ | pittotkarṣe taddu khapīḍitasya dveṣotkarṣāt nāstyasiddhatā | sarveṣāmeva kaphādīnāmutkarṣapīḍayā dveṣasambhavāt | na bhavatyapi prakṛtyāmandadveṣasyeti cet | pittodrekepi samānametadityavācyaṃ | atha sarvajatvaṃ tadapi na yuktaṃ | na ca sarvajā ityuktatvāt |

[1.1.4.6.1.1.1.2,28]

kiñca yadi nāmāparo viśeṣo nāsti | tathāpi tadviśeṣakṛtaviśeṣo mābhūtkāryasya tu hāniḥ kutaḥ | yataḥ | kāraṇavṛddhau kāryasya bṛddhireva yuktā na hāniḥ | anyathā tasya na kāraṇatvamityuktaṃ yathā tāpādayaḥ pittādivṛddhau vṛddhimantaḥ |

[1.1.4.6.1.1.1.2,29]

nanu rāgasya bṛddhirbṛddhyadravyopayoge kaphasadbhāvādupalabhyata eva | naitadasti | dveṣasyaiva vyādhipīḍayā bhāvāt | sukhādijo hi rāgādirna kaphadibhāvī | sukhañca kasyacit kathañcidupalabdhamāntaravāsanāprabodhāt | tato na rāgādaya doṣebhya iti yuktaṃ |

[1.1.4.6.1.1.1.2,30]

nanu yadyapi śleṣmotkarṣe na rāgaḥ | tathāpi na tāvatā heturasau vaiṣamyajaduḥkhapratibaddhaśaktikatvāt | na ca yo'nyapratibandhena na janayati | sa na hetuḥ | sarvasyaivāhetutva prasaṅgāt | atrāpyucyate |

[1.1.4.6.1.1.1.2,31]

vaiṣamyajena duḥkhena rāgasyānudbhavo yadi | vācyaṃ kenodbhavaḥ sāmyān madavṛddhiḥ smarastataḥ || 153 ||

[1.1.4.6.1.1.1.2,32]

rāgī viṣamadoṣopi dṛṣṭa sāmyepi nāparaḥ | kṣayādasṛksrutopyanye naikastrīniyato madaḥ || 154 ||

[1.1.4.6.1.1.1.2,33]

te naikasyāṃ na tīvraḥ syāt aṅgarūpādyapīti cet | na sarveṣāmanekāntānna cāpyaniyato bhavet || 155 ||

[1.1.4.6.1.1.1.2,34]

aguṇagrāhiṇopi syādaṅgaṃ sopi guṇagrahaḥ | yadi sarvāṃ guṇagrāhī syāddhetoraviśeṣataḥ || 156 ||

[1.1.4.6.1.1.1.2,35]

yadavastho mato rāgī na dveṣī syācca tādṛśaḥ | tayorasamarūpatvāt niyamaścātra nekṣyate || 157 ||

[1.1.4.6.1.1.1.2,36]

yadi kaphādisāmyādviruddhavyādhyasambhave madasya śukrāparanāmno'bhivṛddhistataḥ smarorāgāparavyapadeśabhāgī | evaṃ sati viṣamadoṣaḥ suratakṣatajo'tyantastrīsevāparo rāgī na syāt śukrakṣayataḥ | śukrasya sarvastrīṣu sādhāraṇatvāt naikastrīniyatā rāgitā bhavet | tena samānamadabhāvāt ekasyāṃ tīvratā rāgasya na syāt ||

[1.1.4.6.1.1.1.2,37]

atha viṣayasyāpi kāraṇatvaṃ striyaḥ | tadrūpādiviśeṣāviśeṣo yato rūpādyapi kāraṇameva | tathāhi —

[1.1.4.6.1.1.1.2,38]

rūpātiśayapāśena vivaśīkṛtamānasāḥ | svāṃ yoṣitaṃ tiraskṛtya kāmino yoṣidantare || 653 ||

[1.1.4.6.1.1.1.2,39]

kadācidupacārasya hetunā rāgitāṃ prati | na madaḥ kevalo rāgakaraṇaṃ niyamastataḥ || 654 ||

[1.1.4.6.1.1.1.2,40]

tasmādekasyāṃ tīvratāsahakārisadbhāvādaparatra na tatheti na doṣaḥ | naitadapi sādhīyo yataḥ |

[1.1.4.6.1.1.1.2,41]

sarvatra vyabhicārasya darśanānnaiva hetutā | rūpādikasya rūpeṇa hīnāyāmapi rāgataḥ || 655 ||

[1.1.4.6.1.1.1.2,42]

upacārasya bhāvāccet rūpaṃ tarhi na kāraṇaṃ | upacāravihīnāyāmapi rūpasya sambhavāt || 656 ||

[1.1.4.6.1.1.1.2,43]

rāgastadupacāropi rāgaheturna yujyate | dvayenāpi viyuktāyāṃ kvacidrāgasya darśanāt || 657 ||

[1.1.4.6.1.1.1.2,44]

na sarvahetuḥ sarveṣāṃ samarāgaprasaṅgataḥ |

[1.1.4.6.1.1.1.2,45]

athāniyatahetutaiveṣyate | tadapyayuktaṃ | na cāpyaniyatastato bhavatīti yuktaṃ | ekasyāṃ niyato rāgo rūpagrahaṇalālasasya atarkitopanatāyāṃ virūpāyāṃ rāgapīḍitasya na pravartakaḥ syāt | kiñca | madasya rāgahetutve'guṇagrāhiṇopi rāgo bhavet | atha guṇagrahaṇamapi aṅgaṃ | tathā sati sarvo guṇagrāhī prasaṅgaḥ | sarvasya guṇahetorbhāvāt | atha guṇabhāvamātrānna guṇagrahaṇaṃ | kutastarhi guṇagrahaṇaṃ | yadi nirviṣayaṃ guṇagrahaṇaṃ anādivāsanāta ityabhyāsādeva rāgādaya iti prāptaṃ | api ca yasyāmavasthāyāmavasthitasya rāgastadavasthasya dvoṣo na syāt | rāgadveṣayorasamatvena viruddhaprakṛtitvāt | na ca tadviruddhaprakṛtau vyavasthitasya tad bhavati | atha na bhavatyeva tadapyayuktaṃ | niyamaścātra nekṣyate |

[1.1.4.6.1.1.1.2,46]

athavā | yadi dvayorapi sā prakṛtistadā dvayorapi samānatāprasaṅgaḥ | evameveti cet | na | etanniyamasyādṛṣṭeḥ | na hyatra samānakālatāniyamekṣaṇaṃ | atha yathā pittaprakṛtyavasthitasya svedādayaḥ kadācit na sarvvadā | tathā rāgādayopīti | tadasat |

[1.1.4.6.1.1.1.2,47]

tejaḥ saṃsarggajaḥ svedaḥ tadabhāve bhavenna saḥ || 658 ||

[1.1.4.6.1.1.1.2,48]

rāgādīnāntu rūpādikāraṇādaparaṃ na tat | tadbhāve hetusākalyādrāgādirnāsti nāstitā || 659 ||

[1.1.4.6.1.1.1.2,49]

athāntaropakārakṛtavāsanāsamāgamato niyamaviparyayastathā sati vāsanaiva rāgādikāraṇaṃ | rāgasyāpyukārabhāvanābhāvāt | athāpi syāt | yasyāpi vāsanābhedādutpadyante rāgādayaḥ | tasyāpi kathamayaṃ na doṣa ityāha |

[1.1.4.6.1.1.1.2,50]

svajātivāsanābhedapratibaddhapravṛttayaḥ || 158 || yasya rāgādayastasya naite doṣāḥ prasaṅginaḥ |

[1.1.4.6.1.1.1.2,51]

rāgādayo hi yadā vāsanābalād bhavaṃti tadā yasya yatra janmāntarasaṅgatā vāsanā tatraiva tasya prabodhaḥ kathañcit kadācit kenacit hetuneti | vāsanāniyame rūpādīnāṃ rūpādyapekṣitā nāstīti na prāktanadoṣāvakāśaḥ |

{1.1.4.6.1.1.1.3}

<(c) rāgādīnāṃ bhūtadharmatvanirāsaḥ>

[1.1.4.6.1.1.1.3,1]

mā bhūvan vātādidharmmā rāgādayo bhūtadharmā bhaviṣyantītyāha |

[1.1.4.6.1.1.1.3,2]

etena bhūtadharmatvaṃ niṣiddhaṃ niśrayasya ca || 156 ||

[1.1.4.6.1.1.1.3,3]

niṣedhānna pṛthivyādiniśritā dhavalādayaḥ |

[1.1.4.6.1.1.1.3,4]

ya āha bhūtānāṃ pṛthivyādīnāṃ ete dharmmāstathāhi | pṛthivyambubhūyastve rāgo'nalavāyvordveṣaḥ | abbāyvormoha iti | tadapi niṣiddhaṃ | sarvatrānaikāntāt | tathā coktaṃ | yadavastho mato rāgītyādi | āśrayāśrayibhāvaśca niṣiddhaḥ | anāśrayātsadasatorityādinā |

[1.1.4.6.1.1.1.3,5]

nanu yathā dhavalādayo mahābhūtaniśritāḥ tathā rāgādayopi | tadāha | na pṛthivyādiniśritāḥ dhavalādayaḥ | yadi pṛthivyādiniśritāḥ syuḥ | tadā bhūtebhyo rūpādivyatirekābhyupagamo bhūtamātrābhyupagamaṃ bādhate | nahi bhūtamātrābhyupagame āśrayāśrayibhāvaḥ | yadi bhūtāśritaṃ jñānaṃ tadā tattvabahutvaprasaṅgaḥ | avyatireke bhūtānāmaikataiva vijñānāvyatirekāt |

[1.1.4.6.1.1.1.3,6]

nanu bhūtānyupādāya rūpādaya ityupagame āśrayapratiṣedhavirodhaḥ | nāśrayārtha upādāyārthopi tu hetvarthaṃḥ | tadāha |

[1.1.4.6.1.1.1.3,7]

tadupādāya śabdaśca hetvarthaḥ svāśrayeṇa ca || 160 ||

[1.1.4.6.1.1.1.3,8]

avinirbhāgavarttitvād āśrayā'yuktamanyathā |

[1.1.4.6.1.1.1.3,9]

nāśrayārtha upādāyārthaḥ | api tu hetvarthastathāhi |

[1.1.4.6.1.1.1.3,10]

hetoḥ samānakālatvaṃ na kāryeṃṇāvagamyate | samānakālayornāsti kāryatādiviniścayaḥ || 660 ||

[1.1.4.6.1.1.1.3,11]

tato vādhārādheyabhāvaḥ |

[1.1.4.6.1.1.1.3,12]

bhavatu vā samānakālayorevāśrayāśrayibhāvaḥ kāryakāraṇabhāvo vā | tathāpi svāśrayeṇāvinirbhāgavartavanāt | tathāhi |

[1.1.4.6.1.1.1.3,13]

āśrayāśrayibhāvena rūpāderniyamo yadi | avinirbhāgavarttitvameteṣāmiti gṛhyatāṃ || 661 ||

[1.1.4.6.1.1.1.3,14]

yadi tayorādhārādheyabhāvastadādheyābhāve tadādhārasya vināśo'vināśe vā paścādiva pūrvamati nāghāratā | tato'vinirbhāgavarttī rāgādirapi prāptaḥ | na ca rūpādivyatirekeṇa mahābhūtarūpaṃ nāmāstīti parābhyupagamenaiva idamucyate | na ca rāgādīnāmavinirbhāgavṛttiḥ kasyacitkadācid bhāvāt |

[1.1.4.6.1.1.1.3,15]

madādiśakteriva cet vinirbhāgo na vastunaḥ || 161 || śaktirarthāntaraṃ vastu naśyennāśritamāśraye |

[1.1.4.6.1.1.1.3,16]

tiṣṭhatyavikale yāti, tattulyaṃ cet na bhedataḥ || 162 || bhūcetanayorbhinnapratibhāsāvabodhataḥ |

[1.1.4.6.1.1.1.3,17]

surāsavāderdravyasyāśritā madaśaktirvinirbhāgena vartate | sthite dravye nivṛtteḥ paścācca bhāvāt | tathāhi | kaṣāyamadhuradravyasambhave prāgbhāvinī śaktirāvirbhavatyeva | punarapyapagacchati |

[1.1.4.6.1.1.1.3,18]

na cānāśritarūpāsau tathāttvena pratītitaḥ | rāgādayopi tadvatsyurdaihameva samāśritāḥ || 662 ||

[1.1.4.6.1.1.1.3,19]

tadapyayuktaṃ | śakterarthāntaratvābhāvānnahi śaktirarthāntarabhūtā bhūtād dravyasya śaktiriti vyatirekavyapadeśo vyapadeśivadbhāvācchilāputrakaśarīramityādivat | yathā caivaṃ tathā pratipādayiṣyate |

[1.1.4.6.1.1.1.3,20]

nanu pāvakādīnāṃ yadi nāsti śaktiranyā tadā mantratantrādīnāṃ kasya pratibandho na tāvatpuruṣasyānyatra dāhāt | śaktipratiṣedhe tu tasyāpratiṣedha ityanyasya dāhaḥ | tadasat |

[1.1.4.6.1.1.1.3,21]

śakterapi niṣedhe'yaṃ vibhāgaḥ kathamāpyate | nahi sāpi kvacinnāsti kvacidastīti śakyate || 663 ||

[1.1.4.6.1.1.1.3,22]

bahṛtve nanu śaktīnāṃ vibhāgaḥ kimasambhavī | śaktistaddāhikā nāsti tadanyā tu na vāryate || 664 ||

[1.1.4.6.1.1.1.3,23]

dāhyasyaivāthavānyattvaṃ kriyate to na dahyate | anyena dahyate'nyatra śaktarepratibedhataḥ || 665 ||

[1.1.4.6.1.1.1.3,24]

na sadetat |

[1.1.4.6.1.1.1.3,25]

tāvatyaḥ śaktayastasya bhāvasya kuta āgatāḥ |

[1.1.4.6.1.1.1.3,26]

tābhiḥ kimvāsya karttavyaṃ yena tāsāmapekṣaṇaṃ || 666 ||

[1.1.4.6.1.1.1.3,27]

nāsāvapekṣate bhāvaḥ kāraṇādeva tāstathā | kāryyāṇi ca vibhāgena na syusta ścenna śaktayaḥ || 667 ||

[1.1.4.6.1.1.1.3,28]

nahi śaktyāvahutvena kāryya nānātvasambhavaḥ | dahanādivibhāgena dahanāderyadīkṣate || 668 ||

[1.1.4.6.1.1.1.3,29]

tanna syādekarūpasya vahnayādeḥ sambhavo na vā | sambhave sarvadāhyatvaṃ tadabhāve na kasyacit || 669 ||

[1.1.4.6.1.1.1.3,30]

ekasya bhāvābhāvau ca saṃsto na yugapat kvacit |

[1.1.4.6.1.1.1.3,31]

tadapi na pariharttavyaṃ | yataḥ |

[1.1.4.6.1.1.1.3,32]

yathaikakāraṇādeva nānāśaktirbhavatyasau | nānākāryopi kiṃ neṣṭaḥ kimadṛṣṭaṃ prakalpyate || 670 ||

[1.1.4.6.1.1.1.3,33]

kāryyanānātvadṛṣṭeśca nānāśaktiprakalpanā | yadi tānyeva santvatra svabhāvaniyamo'sya saḥ || 671 ||

[1.1.4.6.1.1.1.3,34]

jātaḥ svakaraṇādīdṛg yena mantrādisaṃyutaḥ | vibhāgāt kāryyakaraṇe samarthaḥ śaktayo vṛthā || 672 ||

[1.1.4.6.1.1.1.3,35]

vaṃcakaḥ sarvadahano vināmantreṇa kāraṇāt | sa eva kasyaciddāhasamartho mantrasaṃyutaḥ || 673 ||

[1.1.4.6.1.1.1.3,36]

dāhyadravyasya tadrūpaṃ yena tena na dahyate | anyena dahyate tasya svahetoreva sambhavāt || 674 ||

[1.1.4.6.1.1.1.3,37]

iti śaktiniṣedhena nāśrayāśrayisambhavāḥ tataḥ sa dṛṣṭo dṛṣṭāntaḥ prakṛtasya na sādhakaḥ || 675 ||

[1.1.4.6.1.1.1.3,38]

ato vastveva tan naśyati | na tvāśritaṃ tiṣṭhatyavikala evāśraye'pagacchati |

[1.1.4.6.1.1.1.3,39]

athāpi syād | atrāpi bhūtacetanayorevameva bhavet | atra parihāraḥ | bhūtacetenayorbhedāt | na khalu cetanānāṃ śaktivadbhūtāvyatirekaḥ | etadeva kuta iti cet | bhinnapratibhāsāvabodhāt |

[1.1.4.6.1.1.1.3,40]

pratibhāsabhedaḥ sarvvatra vastubhedasya sādhakaḥ | bhedasiddherupāyo hi na kaścit para īkṣyate || 776 ||

[1.1.4.6.1.1.1.3,41]

bhinnendriyabhinnapratipattṛgrāhyatvepi yadyabhedāvabhāsitā |

[1.1.4.6.1.1.1.3,42]

tadā tat kathamevaṃ pratipattirhi bhedikā pratibhāsarūpā na pratipattikāraṇabhedaḥ | atha kāraṇabhedāt pratipatterapi bhedaḥ | sa eva tarhi pratipattibhedo bhedako vyarthakamaparaṃ | tatra ca bhinnaḥ pratibhāso'ntaḥsātādirūpeṇa saṃvedanaṃ vijñānasya noṣṇādirūpeṇa grāhyatayā'rthasya | athāntaḥ spraṣṭavyaviśeṣarūpā eva sukhādayaḥ tenāntaḥsaṃvedanarūpā |

[1.1.4.6.1.1.1.3,43]

yohi yatra sthito bhāvaḥ sa tathaivānubhūyate | dūrādūrādibhedena yathā vṛkṣādivedanaṃ || 677 ||

[1.1.4.6.1.1.1.3,44]

antaḥspraṣṭavyaviśeṣo hi na dūraṃ bhāti | tenāsāvātmaikadeśatayā ntaḥśarīrasya sthiterna bāhyavṛkṣavadanubhūyate | na nyāya eṣa |

[1.1.4.6.1.1.1.3,45]

yadi spraṣṭavya evāsau tasya kena pravedanaṃ | anyena vedane bhinnaveda natvaṃ prasaktimat || 778 ||

[1.1.4.6.1.1.1.3,46]

atha svavedanaṃ tasya na mahābhūtarūpatā | svavidrūpaṃ kimanyena tathaiva na vibhāvyate || 779 ||

[1.1.4.6.1.1.1.3,47]

udarāntarggatatattvāccet antaḥsparśostu vedanaṃ |

[1.1.4.6.1.1.1.3,48]

yo hyantaravayavasparśī tasya vedanaprasaṅgaḥ | bahirā liṅganasparśopi sukharūpa eva |

[1.1.4.6.1.1.1.3,49]

dvayoranyonyasaṃsparśe dvayorapyastu vedanaṃ | para rūpaṃ paro veti nātma rūpaṃ kathaṃ paraḥ || 780 ||

[1.1.4.6.1.1.1.3,50]

atha paraiḥ spṛśyamānaṃ tadevātmarūpaṃ sukhībhavati | tathā sati pareṇa tathā pratipattiprasaṅgaḥ | parasya sarvvākārapratipatteriti cet | yadyekosāvarthaḥ kathaṃ na sarvākārapratipattiḥ | athānekaḥ pratiparamāṇu bhidyate | tathā sati sukhaparamāṇubhede sukhavad duḥkhe kasyacitpratipattiḥ sukhādeḥ syāt | na parasukhasya leśopi vidyate | svayaṃ ca pratisaṃviditānāmekasyaiva pratipattiriti samānānubhavau stropuṃsau syātāṃ | sarvapravedane'nekaparamāṇupravedanaprasaṅgaḥ |

[1.1.4.6.1.1.1.3,51]

atha parasparasaṃsargo vibhāgābhāvāt | na | tadvyatirekeṇa saṃsarggābhāvāt | bhāve vā vivekapratipattiranivāritā syāt | saṃsarggādvivekāpratipattiriti cet | nahi tarhi teṣāṃ svarūpapratipattiriti bhinnābhūtebhyaścetanābhedena bhāsanāt | athaika evāvayavī tathā sati parasyāpi tathā pratipattiḥ | atha paraḥ sarvātmanā pratipattumaśaktaḥ | na tarhi tasya rūpaṃ pratīyate | bhrāntirevaiṣā bhrāntirapyantaḥspraṣṭavyaviśeṣarūpaiva | tataḥ pareṇa tathā pratīyeta | ekaṃ spraṣṭavyamaparaṃ yadi tatra sukhādikaṃ | pareṇaikapratītiścet sukhādyanyataḥ tathā sati | tasmād |

[1.1.4.6.1.1.1.3,52]

bhūtacetanayorbhinnapratibhāsāvabodhataḥ | viruddhadharmmābhyāsena svabhāvasyāsti bhinnatā || 681 ||

[1.1.4.6.1.1.1.3,53]

pareṇa spṛśyamānasya sukhabhāvo yadīṣyate | vastutvenaiva kintasya spṛśyamānasya sā sthitiḥ || 682 ||

[1.1.4.6.1.1.1.3,54]

kāntatve na sa hetuścet kāntatvaṃ kimidaṃ mataṃ | svabhāgadheyataḥ kaścit kasyacit kāntataḥ paraḥ || 683 ||

[1.1.4.6.1.1.1.3,55]

karmmaiva bhāgyaśabdena vyavahārapatha sthitaṃ | upakārāviśeṣastu neha janmani dṛśyate || 684 ||

[1.1.4.6.1.1.1.3,56]

evamavyatirekepi cetanāyā vyavasthitaḥ | paralokaḥ pareṇātra bahunā jalpitena kiṃ || 685 ||

[1.1.4.6.1.1.1.3,57]

yadi vā kāntatā tasya karaṇādupajāyate | pareṇāpi pratīyeta na cet vijñānameva tat || 686 ||

[1.1.4.6.1.1.1.3,58]

pratipattṛśarīrāntarggatā sātha prakalpyate | bahiḥpratīyamānāsau śarīrāntarggatā kathaṃ || 687 ||

[1.1.4.6.1.1.1.3,59]

rūpāvabhāsanasyāpi pareṇāpratipattitaḥ | svasaṃvedanarūpasya bhūtebhyaḥ syād vibhinnatā || 688 ||

[1.1.4.6.1.1.1.3,60]

savikalpake'nyatra vā pareṇa na pratīyate | tataḥ svasamvedanaṃ jñānameva tat |

[1.1.4.6.1.1.1.3,61]

atha paraśarīrāntargatamiti na vedyate | paraśarīrasyāpyavedanaprasaṅgaḥ |

[1.1.4.6.1.1.1.3,62]

śarīrāntargatatve ca kevalasya kathaṃ gatiḥ | andhakārasthitasyānyaviṣayasya vikalpane || 689 ||

[1.1.4.6.1.1.1.3,63]

vikalpena vinā vetti śarīraṃ cetanaṃ vinā | sahopalambhaniyamo nāta ekatvasādhakaḥ || 690 ||

[1.1.4.6.1.1.1.3,64]

athāpi syāt | bhavatu bhinnaṃ tat | athāpi deha eva tasya kāraṇamataḥ sukhādayo na vāsanāpratibaddhajanmānaḥ tataḥ pāramārthikāḥ | dehopi śukrāderato na paralokaḥ | ihaloka paramparayaiva parisamāpterato na saṃsāritvamityāha |

[1.1.4.6.1.1.1.3,65]

āvikārañca kāyasya tulyarūpaṃ bhavenmanaḥ || 163 || rūpādivad vikalpasya kaivārthaparataṃtratā |

[1.1.4.6.1.1.1.3,66]

yadā hi kāyaḥ kāraṇaṃ svabhāvo rāgādīnāṃ tadā dehavikārāt prāk tulyarūpameva mano bhavet | kāraṇasya svabhāvasya cāśrayasya tulyatvāt | anyathāśrayāśrayibhāvasya kāryakāraṇabhāvasya cāyogāt | anvayavyatirekānanuvidhānāt | nahi śarīragatā rūpādayo dehasamānatāyāmasamānāḥ | athāparāparaviṣayasamavadhānābhidhīyamānaviśeṣatāyāmadoṣaḥ | tadapi na yuktaṃ | manovijñānasya sukhādeśca kaivārthaparatantratā | vāsanāprabodhamātrata utpatterityuktaṃ |

[1.1.4.6.1.1.1.3,67]

anapekṣya yadā kāyaṃ vāsanābodhakāraṇaṃ || 164 ||

[1.1.4.6.1.1.1.3,68]

jñānaṃ syāt kasyacit kiñcit kadācit tena kiñcana |

[1.1.4.6.1.1.1.3,69]

kāyakāraṇatve hi pūrvako doṣaḥ | yadā tu punaḥ kāyakāraṇamanapekṣya vāsanābodhakāraṇaṃ kiñcidapekṣya jñānaṃ kasyacit manovijñānamabhyupagamyate janmavat | tadā tena kāraṇena kiñcana jñānaṃ syādavikṛtepi dehe natu dehakāraṇatve | tasmādvijñānādeva vijñānaṃ na dehāditi saṃsāritvaṃ |

[1.1.4.6.1.1.1.3,70]

hetvamtaramapyāha |

[1.1.4.6.1.1.1.3,71]

avijñānasya vijñānānupādānācca sidhyati || 165 ||

[1.1.4.6.1.1.1.3,72]

vijñānaśaktisambandhādiṣṭaścat sarvavastunaḥ | etatsāṃ khya paśoḥ ko'nyaḥ salajjo vaktumīhate || 166 ||

[1.1.4.6.1.1.1.3,73]

adṛṣṭapūrvamastīti tṛṇāgre kariṇāṃ śataṃ | yadrūpaṃ dṛśyatāṃ jātaṃ tadrūpaṃ prāṅ na dṛśyate || 167 ||

[1.1.4.6.1.1.1.3,74]

śatadhā viprakīrṇṇepi hetau tadvidyate kathaṃ |

[1.1.4.6.1.1.1.3,75]

vijñānavaiguṇyāvaiguṇyābhyāmuttaravijñānavaiguṇyetaradarśanānniyamena tadvikārānuvartanāt | vijñānopādānarahitāddehānna vijñānamiti siddhayati paralokaḥ | rāgādīnāñca yugapadutpādaprasaṅgācca |

[1.1.4.6.1.1.1.3,76]

athāpi syāt | yadyapi vijñānādeva vijñānaṃ tathāpi na paralokaḥ sidhyati | sarvasya vastuno vijñānaśaktiyogāt | na ca tathābhūtā'nārabdhakāryā śaktiḥ paralokaḥ | nanvetatsāṃkhyamataṃ kuto bhavataḥ sakalatārkikacūḍāratnābhimāninaḥ sāṃkhyapaśureva evaṃ vaktuṃ samīhate, ya āgamaikaśaraṇo'napatrapaḥ | salajjastu, naivaṃ adaṣṭapūrvaṃ hi tṛṇāgre kariṇāṃ śataṃ | na sāṃ khyā danyasya vacanagocaraḥ sattvena | tathāhi |

[1.1.4.6.1.1.1.3,77]

dadhyādīnāṃ hi yadrūpaṃ prāk taddṛṣṭaṃ na pāryate | śatadhāviprakīryyāpi hetuṃ tatrāsti tatkathaṃ || 691 ||

[1.1.4.6.1.1.1.3,78]

rūpāntareṇa yadi tattadevāstīti mā raṭīḥ | vijñānādanyarūpasya bhāve tadvidyate kathaṃ || 692 ||

[1.1.4.6.1.1.1.3,79]

yadi mātrādivijñānādupādānāttadiṣyate | tasya saṃskārasādguṇyamanuvarttyeta sarvathā || 693 ||

[1.1.4.6.1.1.1.3,80]

athāpi putre pitrādeḥ saṃskāro yadīṣyate | nānantarasya sarvatra saṃskārasyānuvartanaṃ || 694 ||

[1.1.4.6.1.1.1.3,81]

tasmādvijñānāt svasantānavarttino vijñānamiti siddhaḥ paralokaḥ |

[1.1.4.6.1.1.1.3,82]

kiñca |

[1.1.4.6.1.1.1.3,83]

rāgādyaniyamopūrvaprādurbhāveprasajyate || 168 ||

[1.1.4.6.1.1.1.3,84]

yadi paraloko na syāt tadāpūrvasattvaprādurbhāvaḥ tathā sati rāgādīnāṃ na niyamaḥ syāt vītarāgopi kaścit syāt | yadā tu janmāntarādāgatistadā tṛṣṇaiva kāraṇaṃ mataḥ prāṇino janmanaḥ | tato na janmī vītarāgaḥ | rāgādikamantareṇa janmābhāvāt |

[1.1.4.6.1.1.1.3,85]

bhūtātmatānatikrānteḥ sarvo rāgādimān yadi |

[1.1.4.6.1.1.1.3,86]

athāpi syāt | bhūtātmatā rāgādihetuḥ sā ca nāpaiti tataḥ kāraṇavaikalyābhāvāt na rāgādivaiklyaṃ | yadyevamata eva hetoḥ |

[1.1.4.6.1.1.1.3,87]

sarvaḥ samānarāgaḥ syāt bhūtātiśayato na cet || 169 ||

[1.1.4.6.1.1.1.3,88]

tathā hi bhavetsarvaḥ samānarāgo yadi parasparaṃ bhūtānāmatiśayo na syāt | asti ca tato na sakalaḥ samānarāgaḥ | yadyevaṃ |

[1.1.4.6.1.1.1.3,89]

bhūtānāṃ prāṇitābhedepyayaṃ bhedo yadāśrayaḥ | tannirhrāsātiśayavat tadbhāvāt tāni hāpayet || 170 ||

[1.1.4.6.1.1.1.3,90]

yaduktaṃ rāgādyaniyama ityatra pareṇa bhavatyeva vītarāgaḥ pṛthivyādisaṃghātaḥ | atha prāṇino vītarāgatā bhavet kasyacit na | prāṇino yathā'prāṇitā na bhavet tathā vītarāgatāpīti codyaṃ yadyevaṃ | yathā prāṇitā na viśiṣyate, tathā rāgitāpīti sarvaḥsamānarāgo bhavet | prāṇitāvat | yadi vā kaścitprāṇī kaścidanyathā | tathā rāgītaro vā syāt | atha prāṇitā'bhinnā rāgādayo bhinnāstadā yataḥ kāraṇād bhūtātiśayatvādbhedaḥ tathā nirhrāsātiśayamantare'tyantāpacayopīti vītarāgaḥ syāt |

[1.1.4.6.1.1.1.3,91]

athāpi syāt | yadyapi tadatiśeyanirhrāsavat kāraṇaṃ | tathāpi rāgādihetoḥ tulyātmatā na kṣīyate | atrocyate |

[1.1.4.6.1.1.1.3,92]

na cedbhedepi rāgādihetutulyātmatākṣayaḥ | sarvatra rāgaḥ sadṛśaḥ syād hetoḥ sadṛśātmanaḥ || 171 ||

[1.1.4.6.1.1.1.3,93]

yadi hiṃ rāgādihetoryā samānatā sā na hīyate | tato rāgasya sāmānyameva hetuḥ | sāmānyahetvarthe ca rāgakāryasya samānatā sadṛśātmano hetoḥ | kāryamapi sadṛśārthakamiti yuktaṃ | yadi tu hetusamānatve kāryamasamānaṃ tāratamyayogāt | tadā tasya tatkāryameva na bhavet | tadanvayavyatirekānuvidhānābhāvāt | tasmādyatra tāratamyaṃ tatrātyantamabhāvopi apakarṣatāratamyabhāvāt dhavalādiguṇavat samānatvādvā na pracyaveta | kiṃ kāraṇaṃ |

[1.1.4.6.1.1.1.3,94]

nahi gopratyayasyāsti samānārthabhuvaḥ kvacit | tāratamyaṃ pṛthivyādau prāṇitāderihāpi vā || 172 ||

[1.1.4.6.1.1.1.3,95]

gopratyayo hi samānātmanaḥ sambhavati | atha prāṇitāṃ prati na viśeṣaḥ | bhūtānāṃ rāgādīnapi | viśeṣe kaścid........... | tadrūpavyāvṛtteranyatopi vā na cāsau tāratamyayogī bhavati, gaurgotaro gotama iti lokāyata darśaṃnāpekṣayā pṛthivyādau prāṇī prāṇītaraḥ prāṇitama iti | tasmātsamānahetoḥ samānatvamapakarṣe tvatyantamucchedopi |

[1.1.4.6.1.1.1.3,96]

auṣṇyasya tāratamyepi nānuṣṇo'gniḥ kadācana | tathehāpīti cet nāgnerauṣṇyādbhedaniṣedhataḥ || 173 ||

[1.1.4.6.1.1.1.3,97]

astyevehāgnerauṣṇyasya tāratamyaṃ na ca sarvātmanauṣṇyamasambhavi tathāpi na rāgādīnāṃ tadvadeva sarvathā sambhavābhāvo na rāgādīnāṃ kāyād vyatirekāt | nātrauṣṇyādagnerbheṃdaḥ | auṣṇyasyaivāgnivyapadeśāt yadyauṣṇyaṃ na syādagnirevāsau na bhavet | na tu rāgādyabhāve bhūtameva tanna bhavati | yadi tu bhūtasaṃghāto'nyo dharmī tasya dharmma auṣṇyaṃ parikalpyate | tadā tasya uṣmāvasthāyāmuccheda evauṣṇyasya | atha jvālāyādharmitvaṃ parikalpyate | auṣṇyaṃ dharmaḥ sa ca tatra na vicchidyate tāratamyepīti, parasya parihāraḥ | sopyayuktaḥ ||

[1.1.4.6.1.1.1.3,98]

mantratantrādisāmarthyāt jvālauṣṇyena vinā bhavet |

[1.1.4.6.1.1.1.3,99]

maṇerjvālā vinaivau ṣṇyaṃ dṛśyate tat na yuktimat || 695 ||

[1.1.4.6.1.1.1.3,100]

jvālāyā na ca dharmitvamauṣṇyaṃ pratyavimuktitaḥ |

[1.1.4.6.1.1.1.3,101]

jvālādivarṇṇasaṃsthānaṃ taddhi nauṣṇyasya sambhavāt || 696 ||

[1.1.4.6.1.1.1.3,102]

na tasyā dharmitā yuktā tena naitannidarśanaṃ |

[1.1.4.6.1.1.1.3,103]

jvālā nauṣṇyaṃ vinā nauṣṇyaṃ jvālā vinā bhavati | tena na sā dhārmitayā yuktā | na cātyantamaviyoge jvālātadauṣṇyayorddharmadharmibhāvaḥ | tena saviśeṣaṇo hetuḥ |

[1.1.4.6.1.1.1.3,104]

tāratamyānubhavino yasyānyasya sato guṇāḥ | te kvacit pratihanyante tadbhede dhavalādivat || 174 ||

[1.1.4.6.1.1.1.3,105]

yasyānyasya guṇāḥ santastāratamyamanubhavantaḥ na te kvacit pratighātavantaḥ | yathā ghaṭādiṣu dhavalādayaḥ | nanu dhavalādirūpavyatirekeṇa ka ivāparaḥ paṭādiḥ | yena tasyānyasya sato dhavalādīnāmucchedaḥ | sattyametat | tathāpi spṛśyarūpā ghaṭādayo na varṇaviśeṣarūpāḥ | tadabhāve paṭasya bhāvāt | tenānyasyetyayamarthaḥ | yasya santānenānuvartamānasya ya ucchedadharmmāṇa udayadharmmāṇaśca te atyantamucchedadharmmāṇopi yathā dhavalādaya iti vākyārthaḥ |

[1.1.4.6.1.1.1.3,106]

athavānagnitvenuvartamāne auṣṇyasyodayavyayayoḥ tāratamyepi | na caivaṃ rāgādīnāmucchedasadbhāvāt śakteranuccheda iti cet | na | śakterarthāntaratvāt | na | rāgādaya eva śaktiḥ | śakterapi kvaciducchedadṛṣṭeḥ | ata evāha |

[1.1.4.6.1.1.1.3,107]

rūpādivat na niyamasteṣāṃ bhūtāvibhāgataḥ | tattulyañcet na rāgādeḥ sahotpattiprasaṅgataḥ || 175 ||

[1.1.4.6.1.1.1.3,108]

na khalu rūparasādivadavibhāgino bhūtebhyo rāgādayaḥ tadabhāvepi bhūtānāṃ bhāvāt, na tu rūpādyabhāve | atha tatrāpyevameva | tadapyasat | rāgādīnāṃ śarīreṇa sahotpattiprasaṅgāt | bhūtebhyo na viśiṣṭatā | rūpāvabhāsanamapi na ca rāgādīnāṃ dehasahabhāvitā sarvadā | na ca mahābhūtatvamātravādino rūpādīnāṃ bhūtebhyo'nyattvaṃ | tattvabahutvaprasaṅagāt | tato'vinirbhāgabhāgī sahotpādaḥ | viṣayahetukatvāt |

[1.1.4.6.1.1.1.3,109]

viṣayāsannidhāne kadācidabhāvopīti cet | tanna |

[1.1.4.6.1.1.1.3,110]

vikalpyaviṣayatvācca viṣayā na niyāmakāḥ | sabhāgahetuvirahādrāgāderniyamo na vā || 176 ||

[1.1.4.6.1.1.1.3,111]

sarvvadā sarvabuddhīnāṃ janma vā hetusannidheḥ |

[1.1.4.6.1.1.1.3,112]

na khalu viṣayānvayavyatirekānuvidhānaprasaṅgatatsantānā rāgādayaḥ | tadabhāvepi bhavanānubhavāt | sabhāgahetuśca neṣyate | tato na rāgādīnāṃ tadabhāvāt kadācidanutpattiḥ | tato'niyamenaikaikarāgādisahabhāvī dehaḥ syāt | athavā sarva eva rāgādayo dehasahabhāvino bhaveyuḥ | sarveṣāṃ hetordehasya sannidheḥ | atha dehasya pariṇativiśeṣa eva tādṛśo yena na rāgādisahabhāvaḥ | yadyevaṃ |

[1.1.4.6.1.1.1.3,113]

kutaḥ pariṇatistasya tādṛśī yena tu tathā | yataḥ kutaściditi cenna bhavedapiṃ sarvadā || 697 ||

[1.1.4.6.1.1.1.3,114]

adarśanena naivaṃ cet na syāt kaścit sahetukaḥ | anagnerapi dhūmaḥ syāt sarvataḥ kinna sambhavaḥ || 698 ||

[1.1.4.6.1.1.1.3,115]

tasya kācitpariṇatiriti vaktuṃ hi śakyate | ahetorapi bhāvasya deśādiniyamo bhavet || 699 ||

[1.1.4.6.1.1.1.3,116]

dṛśyate niyamo neti vaktuṃ tatrāpi śakyate | dṛṣṭamātrapariṣvaṅgaḥ kriyate yadi sarvathā || 700 ||

[1.1.4.6.1.1.1.3,117]

dṛṣṭamadvaitamevātra vyavahāro viśīryate | vyavahāraḥ parityaktumaśakyaḥ kalpyate yadi || 701 ||

[1.1.4.6.1.1.1.3,118]

paralokādikepyeṣa vyavahāro'nyathā kathaṃ | vyavahāro'numānena sakalaḥ kriyate yathā || 702 ||

[1.1.4.6.1.1.1.3,119]

paralokādikepyevameva tattya jyate kathaṃ | na jñānārthatayā bhedo nāpi nīlāditākṛtiḥ || 703 ||

[1.1.4.6.1.1.1.3,120]

na pūrvāparabhāvena pratyakṣeṇa prasidhyati | tato'numānato bhedaḥ sakalo vyavahāravat || 704 ||

[1.1.4.6.1.1.1.3,121]

tenānumānamutsṛjya na kaścijjīvituṃ kṣamaḥ |

[1.1.4.6.1.1.1.3,122]

tata idaṃ pratyuktaṃ |

[1.1.4.6.1.1.1.3,123]

dṛṣṭamarthaṃ vidhūyānyadadṛṣṭaṃ kalpayanti ye || 705 ||

[1.1.4.6.1.1.1.3,124]

mūḍhāḥ piṇḍaṃ parityajya te nihanti karaṃ vṛthā | heyopādeyaviṣayo na viveko'kṣavṛttitaḥ || 706 ||

[1.1.4.6.1.1.1.3,125]

heyametanna bhavati kutaḥ pratyakṣamātrataḥ | upādeyatvabhāvādvā heyatvasya niṣedhataḥ || 707 ||

[1.1.4.6.1.1.1.3,126]

upādeyavyavasthānaṃ heyatvasya viparyayāt | arthakriyārthināmarthakriyopādeyatā sadā || 708 ||

[1.1.4.6.1.1.1.3,127]

pratyekṣaṇa na dṛṣṭā sā tato vṛttiṃ vidhitsatāṃ | pratyakṣata upādeyabhāvasyāto na vedanaṃ || 709 ||

[1.1.4.6.1.1.1.3,128]

na bhāvyarthakriyāṃvetti pratyakṣaṃ nāpyapratītikāṃ | heyatvasya niṣedhopi heyā kṣādatyayaḥ kutaḥ || 710 ||

[1.1.4.6.1.1.1.3,129]

tadatra vastu nāstīti pratītirneyamakṣataḥ | dvayoradhyakṣayornāsti heyopādeyatāgatiḥ || 711 ||

[1.1.4.6.1.1.1.3,130]

atrāpi pūrvako nyāyaḥ pratyāvṛtya pravartate | atyantābhyāsatodhyakṣādyadi sarvaṃ pratīyate || 712 ||

[1.1.4.6.1.1.1.3,131]

apratīte'sti nābhyāsaḥ tato'nyonyasamāśrayaḥ |

[1.1.4.6.1.1.1.3,132]

abhyāsād yāvadadhyakṣaṃ nāsti nāstipratītatā || 713 ||

[1.1.4.6.1.1.1.3,133]

yāvat pratītatā nāsti nābhyāse'dhyakṣatodayaḥ |

[1.1.4.6.1.1.1.3,134]

adhyakṣamātraṃ yadi mānamasminnaheyatattvetarayorvivekaḥ |

[1.1.4.6.1.1.1.3,135]

svarūpamātraprativedanaṃ tadadvaitatatvesya tataḥ prasaktiḥ || 714 ||

[1.1.4.6.1.1.1.3,136]

anumānaṃ samāśritya heyādipravibhāgitā | vyavahāraṃ pratītaṃ tanna paraṃ parimṛgyate || 715 ||

[1.1.4.6.1.1.1.3,137]

athādvaitaṃ samāśritya paralokanirākriyā | asyāpi kriyatānnedamiyatyevāvatiṣṭhate || 716 ||

[1.1.4.6.1.1.1.3,138]

iha lokopi naivāsti nāsti nāstikatā tataḥ | cetaḥsarvopasaṃhārāt yuktameva tathā sati || 717 ||

[1.1.4.6.1.1.1.3,139]

atha vyāmoha evāyamiha loke ya ādaraḥ | asyāpi kṣayamicchan ko vyāmohāntaramicchati || 718 ||

[1.1.4.6.1.1.1.3,140]

vyāmohaḥ kuta evāyaṃ yadyanādiranantakaḥ | prasiddhaḥ sa paro lokaḥ kimanyad bhāṣitaṃ vṛthā || 719 ||

[1.1.4.6.1.1.1.3,141]

athāhetuka evāyaṃ sarvamevāstvahetukaṃ | tathā sati vṛthā prāptaṃ nāstikenoditaṃ tvayā || 720 ||

[1.1.4.6.1.1.1.3,142]

uditaṃ nopayogīdaṃ yadi kvāpi kimarthitā |

[1.1.4.6.1.1.1.3,143]

athārthaḥ kaścidasyāsti tatraivāsyāstu hetutā || 721 ||

[1.1.4.6.1.1.1.3,144]

paraparyyanuyogo'tha yadyevaṃ kriyate paraiḥ | korthastena kṛtenāpi yadi heturna kasyacit || 722 ||

[1.1.4.6.1.1.1.3,145]

avidyākṛta evāyamiti kasyāparādhitā | yadi nocchidyate'vidyā vṛthaiva parabhāṣitaṃ || 723 ||

[1.1.4.6.1.1.1.3,146]

athāpyucchidyate'viṃdyā paroditamanarthakaṃ | avidyāhetukatve vā'nādyavidyāgatirbhavet || 724 ||

[1.1.4.6.1.1.1.3,147]

tathā ca sati saṃsāraḥ siddha evāvivādataḥ | vikalpānnāparā'vidyā sopi pūrvavikalpataḥ || 725 ||

[1.1.4.6.1.1.1.3,148]

bhātyanādiprabandhoyaṃ vikalpasya prasidhyati |

[1.1.4.6.1.1.1.3,149]

tasmādanādivāsanāparipākopanītā evaṃ sukhādayo na paramārthataḥ | tato duḥkhameva paramārthataḥ sakalamiti |

{1.1.4.6.1.1.1.4}

<(d) caturākāraṃ duḥkhasattyam>

[1.1.4.6.1.1.1.4,1]

tatra duḥkhaṃ |

[1.1.4.6.1.1.1.4,2]

kadācidupalambhāt tadadhruvaṃ doṣaniśrayāt | duḥkhaṃ hetuvaśatvācca na cātmā nāpyadhiṣṭhitaṃ || 177 ||

[1.1.4.6.1.1.1.4,3]

nākāraṇamadhiṣṭhātā nityaṃ vā janakaṃ kathaṃ | tasmādanekamekasmāt bhinnakālaṃ na jāyate || 178 ||

[1.1.4.6.1.1.1.4,4]

anityato duḥkhataḥ śūnyato'nātmataśceti caturākāraṃ duḥkhasatyaṃ | tatkadācidupalabhyamānatayā'nityaṃ | nahi nityasya nityamevopalabhyamānatayā'nityaṃ | nahi nityasya nityamupalabhyamānasya kadācidupalambho yuktaḥ | upalabhyetarasvabhāvayoḥ parasparaparihārasthitatvena virodhāt | upalabhyatayaiva sa iti pratipādanāt | na ca sarvadā sarvamupalabdhuṃ śakyaṃ, kramopalabhyasya nityatvāt na ca krama ekatve sambhavati | kramavata ekatvenāpratibhāsanāt | pratyakṣasyāpravṛtteḥ | anumānasya tadabhāve'bhāvāt | pratyakṣapūrvakatvāt | anumānapūrvakatve'ndhaparamparāprasaṅgāt | tasmāda dhruvatā saṃsāriskandhānāṃ | duḥkhatā ca rāgādīnāṃ doṣāṇāṃ niḥśrayāt | hetuvaśatvācca | hetupratibandhācca dukhaṃ | "sarva paravaśaṃ duḥkhamiti" nyāyāt | cakārādabhyāsamātraniśrayāt ityavagantavyam | nātmarūpaṃ nāpyanātmādhiṣṭhitaṃ | akāraṇasyādhiṣṭhātṛtvābhāvāt | avaśyamadhiṣṭhātrā sopayogena bhavitavyaṃ | upayogahetorhetutvāt | yadi cātmarūpatvaṃ skandhānāṃ nityatā bhavet | na ca nityaṃ janakamajanakasya bhāvastatvamupalabdhumaśakyatvāt | anekañca bhinnakālaṃ jñānamekasmānnityatayā notpattimat | na cāpyātmādhiṣṭhāyakatayā pratīyateyacca pratīyate skandhānāṃ rūpaṃ |

[1.1.4.6.1.1.1.4,5]

tadadhruvaṃ | athānadhiṣṭhitāni kāraṇāni kathaṃ svakārye pravartante | tenādhiṣṭhātānumīyate | na | anityacetanādhiṣṭhānamātrātsamāptatvāt | cetanā cānādiriti tataḥ |

[1.1.4.6.1.1.1.4,6]

kāryānutpādato'nyeṣu saṅgateṣvapi hetuṣu | hetvantarānumānaṃ syānnaitannityeṣu vidyate || 176 ||

[1.1.4.6.1.1.1.4,7]

yadyanye hetavaḥ samuditā api kāryasyājanakāḥ tadā hetvantaramapi vidyate yadabhāvātkāryamajātaṃ | na caivaṃ | samanantarapratyayayogyatāviśeṣamātreṇa siddheḥ | na ca nityavyāpināṃ kadācit kvacidvā'bhāvaḥ, yena tadabhāvāt abhāvaḥ pratīyate | anvayamātreṇa janane sarva eva ākāśādayo'dhiṣṭhātāro bhaveyuḥ | teṣvapi satsu kāraṇānāṃ nijakāryeṣu pravṛtteḥ teṣāmapi, vyāpinityatayā samānatvāt teṣāmanadhiṣṭātṛtvāditi cet | tadeva vyāpinityatayā na sidhyati |

[1.1.4.6.1.1.1.4,8]

avyāpinopi nityasya bhavetsarvatra hetutā | sāmīpyādeva no heturheturdūrepi dṛśyate || 726 ||

[1.1.4.6.1.1.1.4,9]

dūradeśopi śabdādiḥ svakāryasya vidhāyakaḥ | tasmādanvayamātreṇa kāraṇaṃ sakalaṃ bhavet || 727 ||

<1.1.4.6.1.1.2>

<(kha) samudayasattyam>

{1.1.4.6.1.1.2.1}

<(a) caturākāraḥ samudayaḥ>

[1.1.4.6.1.1.2.1,1]

kādācitkatayā siddhā duḥkhasyāsya sahetutā || 180 || nittyaṃ sattvamasattvaṃ vā'hetoranyānapekṣaṇāt |

[1.1.4.6.1.1.2.1,2]

samudayasattyamapi caturvidhameva hetutaḥ samudayataḥ prabhavataḥ pratyayataśceti | tatra heturahetuparihāreṇa samudaya ekakāraṇaparihāreṇa | aprabhavaḥ asāmarthyaparihāreṇa prabhavatyasmāditi prabhavaḥ | pratyayaḥ prādhānyaparihāreṇa | tatra duḥkhasya heturastīti pratipādyate | na |

[1.1.4.6.1.1.2.1,3]

kādācitkatayānyasya hetuyogo hi dṛśyate | ahetorhi padārthasya sattvamevānyathā'thavā || 728 ||

[1.1.4.6.1.1.2.1,4]

yathā yathāhi hetunāmabhāvo nityatā tathā | timirajñānakeśāderviṣayeṇa vinodayāt || 729 ||

[1.1.4.6.1.1.2.1,5]

svasaṃvedanagamyasya dharmmadhātorahetukaḥ | dṛśyate nityasadbhāvo'kādācitkatvalakṣaṇaḥ || 730 ||

[1.1.4.6.1.1.2.1,6]

bandhyā sutādyasannityamabhāvāt kāraṇātmanaḥ |

[1.1.4.6.1.1.2.1,7]

atra codyaṃ |

[1.1.4.6.1.1.2.1,8]

taikṣṇyādīnāṃ yathā nāsti kāraṇaṃ kaṇṭakādiṣu || 181 || tathā'kāraṇametat syāditi kecit pracakṣate |

[1.1.4.6.1.1.2.1,9]

ahetukavādinaḥ svabhāvena mahābhūtarūpaṃ na kriyate | viśeṣā eva deśakālāvasthā viśeṣayogitayā kriyante | tatra viśeṣāṇāmahetukatvamupalabhyate | tomarasūcīśūlatūlikādīnāṃ hi na lohādirūpatā kriyate lohakārādibhiḥ tīkṣṇataiva kriyate | lohādīnāmapyaparairna pṛthivītvādikaṃ kriyate | lohatādirūpatāyāḥ karaṇāt | lohakārādyabhāvepi tu kaṇṭakādīnāṃ taikṣṇyasya tadabhāvepi bhāvāt | nāyameva cāniyatahetukatā'hetukatā | tathānyepi jagato vaicitryakāriṇo viśeṣā'hetukatā eva bhaveyuḥ | ka evātra virodhaḥ | tadapyasat |

[1.1.4.6.1.1.2.1,10]

satyeva yasmina yajjanma vikāre vāpi vikriyā || 182 || tattasya kāraṇaṃ prāhustatteṣāmapi vidyate |

[1.1.4.6.1.1.2.1,11]

atrābhiprāyaḥ | yadi viśeṣā eva janyāsteṣāṃ nākāraṇatvaṃ | na khalu badarīkaṇṭakānāṃ vakratvatīkṣṇatve badarīkaṇṭakamantareṇa staḥ | tadanvayavyatirekānuvidhānāt tatkāryateti nāhetukatā | atha lohakāreṇāpi kriyate tato vyabhicārādevamucyate | tadapi na yathāvat |

[1.1.4.6.1.1.2.1,12]

buddhipūrvakriyādṛṣṭerbuddhimatkāraṇaṃ bhavet | syāttatheśvarakartṛtvaṃ nāstyahetukatā tataḥ || 731 ||

[1.1.4.6.1.1.2.1,13]

badarīkaṇṭakādīnāṃ tata eva nidarśanāt | viśeṣakalpanānno cedviśeṣo'stu sahetukaḥ || 732 ||

[1.1.4.6.1.1.2.1,14]

badarībījataḥ kiñcit lohakārāditaḥ paraṃ | viśeṣo lakṣyate no cedviśeṣo naiva vidyate || 733 ||

[1.1.4.6.1.1.2.1,15]

nahi darśanamātreṇa viśeṣaḥ parigṛhyate | tadevādvaitamāyātaṃ tadevāhetukaṃ bhavet || 734 ||

[1.1.4.6.1.1.2.1,16]

tasmādyato viśaṣāste tata eva sahetukāḥ | nahi hetuvihīnasya viśeṣatvaṃ prasidhyati || 735 ||

[1.1.4.6.1.1.2.1,17]

tasmādyadi bhedā yadi bāhyārthatā sarvaṃthā sahetukatvamanyathā viparyayaḥ nanu satyeva yasmin yajjanma tasya hetutve sparśasya darśanahetutā prasaktā sparśābhāve'svabhāvāt | tadasat |

[1.1.4.6.1.1.2.1,18]

ekasāmagryadhīnatvādaviyogaḥ parasparaṃ | rūpasparśatayostena tadabhāve na darśanaṃ || 736 ||

[1.1.4.6.1.1.2.1,19]

tatra hi sparśamantareṇa rūpameva na bhavati | yadi tu rūpaṃ bhavet bhavedeva darśanaṃ | na caivaṃvidhāt vyatirekāt kāraṇatvamapi tu rūpamupadarśya | yadi sparśābhāve'bhāvamupadarśayet darśanasya | athavā |

[1.1.4.6.1.1.2.1,20]

sparśasya rūpahetutvāt darśane'sti nimittatā || 183 ||

[1.1.4.6.1.1.2.1,21]

parasparāviyogena samānakālayorapi hetutvāt "upādāya rūpasya rūpasya sparśarūpāṇi bhūtāni" hetustataḥ pāraṃparyeṇa darśane sparśasyāstyeva hetuteti na vipakṣavṛttitāhetorityavyabhicāra eva | evaṃ tāvadahetukatvaṃ pratiṣiddhamiti hetuta ityekākāro vyavasthitaḥ |

[1.1.4.6.1.1.2.1,22]

samudaya iti dvitīyamākāramāha |

[1.1.4.6.1.1.2.1,23]

nityānāṃ pratiṣedhena neśvarādeśca sambhavaḥ |

[1.1.4.6.1.1.2.1,24]

sahetukatvepi duḥkhasya tato nityaikakāraṇaniṣedhena samudayākāratānirṇṇayaḥ | yadi kāraṇamekaṃ nityameva bhavet | anapekṣaṇānnityasyānādheyaviśeṣatvāt | teṣāñca nityānāṃ pradhānādīnāṃ prāgeva niṣedhaḥ | kuta etaditi cet | asāmarthyāt kramayaugapadyābhyāmarthakriyāśaktivaikalyāt na prabhavatvaṃ | tṛtīya ākārastṛṣṇāyā eva sa ākāraḥ | etadevāha |

[1.1.4.6.1.1.2.1,25]

asāmarthyādato heturbhavavāñchāparigrahaḥ || 184 || yasmāddeśaviśeṣasya tatprāptyāśākṛto nṛṇāṃ |

[1.1.4.6.1.1.2.1,26]

anyasya kāraṇasya karmmaṇo'nyasya vā na prabhavatvaṃ | na khalu karmmaśarīramavidyā vā prabhavaḥ | samarthakāraṇāparanāmā | tṛṣṇā'bhāve'bhāvāt janmanaḥ | dṛśyate ca tṛṣṇāyāḥ prabhavanaṃ | yataḥ parigraha āgrahāparavyapadeśaḥ tatprāptitṛṣṇākṛtaḥ parigrahaścāyaṃ janmasamāgamaḥ | tasmādasya tṛṣṇāprabhavaḥ | bhavavāñchānāgatajanmaprārthanākārā |

[1.1.4.6.1.1.2.1,27]

nanu na deśaviśeṣādiprārthanā samudayasattyaṃ | uktaṃ hi bhagavatā |

[1.1.4.6.1.1.2.1,28]

"tatra katamatsamudaya āryasattyaṃ | yeyaṃ tṛṣṇā paunarbhavikī nandī rāgasahagatā tatra tatrābhinandinī | yaduta kāyatṛṣṇā | bhavatṛṣṇā | vibhavatṛṣṇā ce"ti | nāyaṃ virodhaḥ | yasmāt |

[1.1.4.6.1.1.2.1,29]

sā bhavecchāptyanāptīcchoḥ pravṛttiḥ sukhaduḥkhayoḥ | yatopi prāṇinaḥ kāmavibhavecche ca te mate || 185 ||

[1.1.4.6.1.1.2.1,30]

yeyaṃ sthānopakaraṇāditṛṣṇā sā bhavecchā saṃsāratṛṣṇā nandī rāgasahagatā tatra tatrābhinandinī sā sarvaiva kāmatṛṣṇā bhavatṛṣṇā vibhavatṛṣṇā | yā sthānāditṛṣṇā sā bhavatṛṣṇā sā bhavecchā | yā svargaprārthanākārā sā kāmatṛṣṇā | yā duḥkhaviyogecchā sā vibhavatṛṣṇā | tasmādavirodha eva samudayasattyanirdeśaḥ | nāgamavirodhaḥ kaściditi |

[1.1.4.6.1.1.2.1,31]

sarvatra cātmasnehasya hetutvāt saṃpravarttate | asukhe sukhasaṃjñasya tasmāt tṛṣṇā bhavāśrayaḥ || 186 ||

[1.1.4.6.1.1.2.1,32]

ahaṅkārasanniśrayāt ekatvenāropitā cittamālā tatra yaḥ snehaḥ sarvatra saṃpravartane sthānopakaraṇādau asukhe sukhādirūparahitatvena paramārthataḥ | cittaviparyayopahatasya pravartanāt hetutvamataḥ tṛṣṇāprabhavāśrayaḥ | na hyadṛṣṭaḥ kvacidapi pravartanasambandhitaḥ karūṇāyogato'nyatra na saṃsārakāraṇaṃ | ata eva pravartanaṃ prati tṛṣṇāyāḥ sahakāritvāt | pratyayamātratā nopādānatvaṃ | tatra cittamevopādānaṃ | tasya pratyayastṛṣṇā kadācit karūṇā | anena pratyayata iti ākāraḥ kathitaḥ |

[1.1.4.6.1.1.2.1,33]

nanu pratyayatvepi na tṛṣṇā pratyayo'pi tu dehastato dehasaṅgato na vītarāgaḥ || etadeva darśayati |

[1.1.4.6.1.1.2.1,34]

viraktajanmādṛṣṭerityācāryāḥ saṃpracakṣate | adeharāgādṛṣṭeśca dehādrāgasamudbhavaḥ || 187 ||

[1.1.4.6.1.1.2.1,35]

yathaiva hi vītarāgasya janma na dṛṣṭamiti rāgo janmano heturata eva yukto deho rāgāderheturadehasya rāgādṛṣṭiḥ | atrocyate | rāgamanteraṇāpi janma bhavati | karuṇāvaśādabhirativiṣayatvaṃ tu tasya tṛṣṇayā hriyata iti viśeṣamātrahetutvāt tṛṣṇāpratyayamātraṃ | evaṃ yadi dehopi pratyayamātraṃ rāgādīnāmayoniśomanasikāra eva tūpādānakāraṇaṃ tadeṣṭameva saṃgṛhītamiti darśayati |

[1.1.4.6.1.1.2.1,36]

nimittopagamādiṣṭamupādānaṃ tu vāryate | imāntu yuktimanvicchan bādhate svamataṃ svayaṃ || 188 ||

[1.1.4.6.1.1.2.1,37]

dehopi rāgasyāyoniśomanaskāramanuvartamāno heturiṣyata iva | sa kadācidvāsanāprabodhasya heturviṣayavat | eṣā tu yuktī rāgahetutvamapi dehasya sampādayati | tato'nyonyahetutvāt tathābhūtānādisāmagrīprabhavaṃ janmeti janmāntaraprasiddhiriti carccitaṃ cā rvvā ka carccitamarcciṣmatā |

[1.1.4.6.1.1.2.1,38]

nanu saguṇaṃ dravyamevodyate | tato'nayoranyonyamahetutā |

[1.1.4.6.1.1.2.1,39]

janmanā sahabhāvaścet jātānāṃ rāgadarśanāt || 189 ||

[1.1.4.6.1.1.2.1,40]

sabhāgajāteḥ prāksiddhiḥ kāraṇatvepi noditaṃ | ajñānamuktā tṛṣṇaiva santānapreraṇād bhave || 190 ||

{1.1.4.6.1.1.2.2}

<(b) tṛṣṇākarmaṇī janmasamudayaḥ>

[1.1.4.6.1.1.2.2,1]

yadi hi janmanā sahabhāvo rāgādīnāmiti na rāgādayo dehasya hetuḥ tadā dehopi na rāgādīnāṃ | na cāhetukatā tataḥ | samānajātīyakāraṇajanitā rāgādaya iti siddhamabhimataṃ |

[1.1.4.6.1.1.2.2,2]

nanu na tṛṣṇā kāraṇamekaiva | avidyā tṛṣṇā karmma ceti trayasya kāraṇatvāt | tṛṣṇaiva tatra tatrābhinandinīti samudayasattyanirdeśaḥ kathaṃ |

[1.1.4.6.1.1.2.2,3]

naitadasti | kāraṇatvepi nānantarakāraṇatvaṃ | tṛṣṇaivānantaryeṇa kāraṇaṃ saṃsāre santānasya preraṇāt | nahi mohakarmmaṇoḥ satorapi tṛṣṇāmantareṇa kaścit prerayitā | nahi viparyastopi saṅgatṛṣṇāmantareṇa pravarttate | ata evāha |

[1.1.4.6.1.1.2.2,4]

ānantaryāt na karmāpi sati tasminnasambhavāt |

[1.1.4.6.1.1.2.2,5]

karmmopāttamapi rājyādi parityajatyatṛṣṇaḥ |

[1.1.4.6.1.1.2.2,6]

nanu buddhiḥ karmānusāriṇīti parityāgaḥ karmmaiva tattādṛśaṃ yena upanatamavadhīrayati | atha muktātmanāṃ janmano'sambhavaḥ ityucyate | teṣāmapi karmakṣaya eva muktiranyathā'bhāvāt | atrocyate |

[1.1.4.6.1.1.2.2,7]

tṛṣṇāvirahitasyāsya yadi karmma parikṣayaḥ | pradhānaṃ kāraṇaṃ tṛṣṇetyetadevātra yuktimat || 737 ||

[1.1.4.6.1.1.2.2,8]

atha tṛṣṇāsti naivāsti karmmaṇo'sya parikṣayaḥ |

[1.1.4.6.1.1.2.2,9]

satṛṣṇasyāsya hi bhavet punaḥ karmāparāparaṃ || 738 ||

[1.1.4.6.1.1.2.2,10]

evaṃ tāvat caturākāramāryasattyaṃ vyākhyātaṃ samudayalakṣaṇam | idānī tadduḥkhaṃ nirodhasambhavīti nirodhasattyaṃ caturākāramāha |

<1.1.4.6.1.1.3>

<(ga) nirodhasattyam>

{1.1.4.6.1.1.3.1}

<(a) saṃsāryabhāve muktivyavasthā>

[1.1.4.6.1.1.3.1,1]

tadanātyantikaṃ hetoḥ pratibandhādisambhavāt | saṃsāritvādanirmokṣo neṣṭatvādaprasiddhitaḥ || 191 ||

[1.1.4.6.1.1.3.1,2]

nirodhataḥ śāntataḥ praṇītataḥ niḥśaraṇataśceti catvāra ākārāḥ nirodha eva nāstīti vādinaṃ prati nirodhatā hyucyate | muktānāmapi rāgādisambhava iti parairabhyupagamyate | tatpratiṣedhena śāntataḥ | ataḥ paropi sambhavati mokṣatātipratikṣepeṇa praṇītata ityākāraḥ | muktopi punaramukto bhavatīti nirasya etat niḥsaraṇata iti caturtha ākāraḥ | tat prathama ākāratātyanātyantikaṃ nātyantaṃ bhavati nirudhyatepi | na ca saṃsāritvādasambhavo mokṣasya doṣaḥ | iṣṭatvāt | nahi kasyacit mokṣosti | yohi baddho nahi tasya mokṣosti | tattsvabhāvatvāt na mukta syāpi bandhaḥ | sadā tasya muktasvabhāvatvāt | kevalacittasantānasyāpariśuddhasya sataḥ sāmagrīviśeṣataḥ paro bhāgo viśuddha utpadyate | tadapāsya pariśuddhasya saṃsāritaivāsiddhā | na ca saṃsārī paramārthataḥ kaścidasti kṣaṇānāmasaṃsaraṇāt | santānasya ca paramārthato'bhāvāt tataḥ saṃsāritvādityasiddho hetuḥ | na cāpi moktāvidyate yasya mokṣaḥ |

[1.1.4.6.1.1.3.1,4]

nanu yadi baddho na moktā'nyasya bandho'nyasya maukṣaḥ | anyasya kṣudanyasya tṛptiḥ | anyaḥ cikitsāduḥkhamanubhavati, anyo vyādhirahitaḥ | anyastu yaḥ parikleśavānaparaḥ svargasukhamanubhavati | paraḥ śāstrābhyāsāyasto'nyo'dhigataśāstraḥ tadā kimiti hetorabhiyogaḥ prekṣāvataḥ | atra samādhiḥ | yasmāt —

[1.1.4.6.1.1.3.1,5]

yāvadātmani na premṇo hāniḥ sa paritasyati || 162 ||

[1.1.4.6.1.1.3.1,6]

tāvad duḥkhitamāropya na ca svastho'vatiṣṭhate | mithyādhyāropahānārthaṃ yatno'satyapi moktari || 193 ||

{1.1.4.6.1.1.3.2}

<(b) muktānāṃ saṃsāre sthitiḥ>

[1.1.4.6.1.1.3.2,1]

avasthāvītarāgāṇāṃ dayayā karmmaṇāpi vā |

[1.1.4.6.1.1.3.2,2]

atrāyamabhiprāyaḥ | yadi tāvat tattvadarśinaḥprati etaducyate | tadā siddhasādhyataiva | nahi te kvacitpravartante yatnaṃ vā kurvanti | dharmmā eva prahātavyā iti vacanāt | athāsmadādīnaṃ tadā tasyaikatvābhimānāt sa eva badhyate sa eva muktimānityekādhikaraṇataiva tayoḥ | nahi paramārthato vastvastītye tāvataiva tathā vyavahāraḥ | pratītyapekṣatvād vyavahārasya | tathāhi | na paramārthataḥ sarpaḥ parihāraviṣayaḥ | api tu | sarpaṃtayā vimokṣaviṣayaḥ |

[1.1.4.6.1.1.3.2,3]

atha yadi nāma saṃvṛtyā ekatvaṃ | tathāpi saṃvṛtyā vyavahārostu | paramārthaikatvābhāvāt kathaṃ pāramārthiko vyavahāraḥ | tadasata |

[1.1.4.6.1.1.3.2,4]

saṃvṛtyāsya yathakatvaṃ vyavahāropi sa saṃvṛtiḥ | na tattvena yathaikatvaṃ vyavahāropyatātvikaḥ || 739 ||

[1.1.4.6.1.1.3.2,5]

yatnopi khalu naivāstisvarūpādaparaḥ kvacit | kāryakāraṇabhāvastu na codyasyāvakaśakṛt || 740 ||

[1.1.4.6.1.1.3.2,6]

kasmādasmādidaṃ kāryamiti keyaṃ vidagdhatā | naivaṃ prekṣāvataḥ kvāpi pravartananivartane || 741 ||

[1.1.4.6.1.1.3.2,7]

paurvāparyopalambhasya pramāṇenāpravedanāt | kṣaṇamātrasya ca kvāpi na pravartanasambhavaḥ || 742 ||

[1.1.4.6.1.1.3.2,8]

tato yatnopi nāstyeva kasyacid vibhramastataḥ |

[1.1.4.6.1.1.3.2,9]

abhyupagamyāpyucyate | avasthetyevamādi |

[1.1.4.6.1.1.3.2,10]

pāramārthikabodhe hi yadi naiva pravartate | virāgāṇāṃ na ceṣṭā syāt pūrvottaravibhāgabhāk || 743 ||

[1.1.4.6.1.1.3.2,11]

ceṣṭājñānāṃvabodhepi karuṇātaḥ pravartanaṃ | yathā prajāhito rājā svasantāna yatnavān || 744 ||

[1.1.4.6.1.1.3.2,12]

praṇidhānapradhānasya kāryaṃ tatpraṇidhānataḥ | karmmasāmarthyato jātaṃ ko'tra paryanuyujyatāṃ || 745 ||

[1.1.4.6.1.1.3.2,13]

tasmānmithyādhyāropasya evaṃvidhasya prahāṇāya yatnaḥ | anyathā mūḍhasya na duḥkhasaṃvedanahāniḥ |

[1.1.4.6.1.1.3.2,14]

yadi tarhi karmmaṇāvasthānaṃ janmāntarakarmmāpyastīti janmāntarasaṅgatiḥ syāt | athāsamarthaṃ karmmaṃ vītarāgasyāvasthānaṃ na bhavet | atrocyate |

[1.1.4.6.1.1.3.2,15]

ākṣipte'vinivṛttīṣṭeḥ sahakārikṣayādalaṃ || 194 || nākṣeptumaparaṃ karmma bhavatṛṣṇāvilaṃghināṃ |

[1.1.4.6.1.1.3.2,16]

nākṣipto yatnamantareṇa nivatayituṃ śakyaḥ | yatnaśca vītarāgasya pratihanyate | upekṣayā na tasya kvacidāstheti | ata evāsthā'bhāvāt nāparajanmopārjanaṃ | tataḥ sahakāriṇaḥ tṛṣṇālakṣaṇasyābhāvāt | tadeva pūrvatṛṣṇājanitamidaṃ janma nāparamiti | nanu dayā nāmeyaṃ satve duḥkhāt trātavye bhavati nānyatra | naca sattvaḥ kaścidasti | napi sattvadarśanaṃ prahīṇātmadarśanānāṃ tato dayāto na prahīṇātmadarśanāḥ | atra parihāraḥ |

[1.1.4.6.1.1.3.2,17]

duḥkhajñāne'viruddhasya pūrvasaṃskāravāhinī | vastudharmodayotpattirna sā sattvānurodhinī || 195 ||

[1.1.4.6.1.1.3.2,18]

yadāhi sakalameva duḥkhamiti sākṣātkṛtaṃ triduḥkhatāyogi | tadāsya samudayalakṣaṇā tṛṣṇā'paiti prahīṇasamudayasya na rāgādaya iti | samatā'virodhitā | sakalenaiva sattvasaṃghātena | tato duḥkhitadarśanāt vastvāśrayādayotpattirmahatāṃ | na tasyāmavasthāyāṃ sattvagrahānurodhataḥ tathā bhūtasattvagrahaparityājanāya ya āśayaḥ sā dayā | sā ca prahīṇātmadarśaṃnasyaiva | aprahīṇātmadarśano hi kathaṃ tattyāgāya pareṣāṃ yateta |

[1.1.4.6.1.1.3.2,19]

nanu rāgasya dayāyāśca ko viśeṣaḥ | ayaṃ viśeṣaḥ |

[1.1.4.6.1.1.3.2,20]

ātmāntarasamāropāt rāgo dharmmetadātmake | duḥkhasantānasaṃsparśamātreṇaiva dayodayaḥ || 196 ||

[1.1.4.6.1.1.3.2,21]

dayāyā rāgasya ca mahān bhedaḥ | hetubhedaviṣayabhedāt | tathā hi | rāga ātmano'nāgatasukhāsaṅgasandhānaparavaśīkaraṇamanāgatasantamāropya tasmāt pravarttate | viṣayepyatadātmake tadātmanā dṛśyamāne | caturvidhaviparyāsavāsitamānasasya rāgitā nānyasya | dayā tu duḥkhasantatimātrasākṣātkaraṇādeva mithyābhimānavyapagamāya |

[1.1.4.6.1.1.3.2,22]

nanvahamasya duḥkhanivartanaṃ vidhāsya iti āśayamantareṇa kathaṃ bhavet | atra parihāraḥ |

[1.1.4.6.1.1.3.2,23]

ātmārthe yadi vṛttiḥ syādevameva prasajyate | parārthamātravṛttīnāṃ nahi kārakadarśanaṃ || 746 ||

[1.1.4.6.1.1.3.2,24]

darśito rājadṛṣṭāntastadetannāsamaṃjasaṃ | pūrvapūrvāhitotkṛṣṭasaṃskārādvā pravartanaṃ || 747 ||

[1.1.4.6.1.1.3.2,25]

na ca paśyati saṃtānaṃ nāpi kaścit pravartate | na tiṣṭhati prabhā'bhāvāt kevalaṃ bhavato bhramaḥ || 748 ||

[1.1.4.6.1.1.3.2,26]

tadayaṃ dayārāgayorviśeṣaḥ ityalamativistareṇa |

[1.1.4.6.1.1.3.2,27]

nanu dayā mābhūta rāgarūpātattvadarśināmudayāt | dveṣarūpā tu bhavedaśucyādidarśanāt, vaimukhyābhāvāt | nāśubhābhāvanāto muktirapi tu anityādidarśanāt | ātmani hi sati sa svatantraḥ paraduḥkhavidhāyīti kopaḥ syād yadā tu punarasau hetuparādhīnaḥ pravartate svarūpamātreṇa | na cāpakārastasya śakyaḥ karttumapakārakāle tasyaivābhāvāt vṛthā kopaparigrahaḥ |

[1.1.4.6.1.1.3.2,29]

mohaśca mūlaṃ doṣāṇāṃ sa ca sattvagrahovinā || 197 || tenādyahetau na dveṣo na dveṣo'taḥ kṛpā matā ||

[1.1.4.6.1.1.3.2,30]

yadyātmānamapakriyamāṇaṃ paśyet kopo bhavet | na cātmā kaścit | api tu sattvamantareṇāpi sattvagraha eva kevalaḥ kopasya kāraṇaṃ, vinā ca sattvagrahaṃ na dveṣaḥ | mohastu nāsti svayameva sattvadarśanasya mohasyābhāvāt | ataḥ sarvadoṣavirahitā kṛpā na doṣaḥ |

[1.1.4.6.1.1.3.2,31]

nanu yadi vītarāgaḥ saśarīra evāste | tadā'mukta eva bhavet | na doṣarahitasya cetaso bhāvāt | kiñca ||

[1.1.4.6.1.1.3.2,32]

nāmuktiḥ pūrvasaṃskārakṣaye'nyāpratisandhitaḥ || 198 || akṣīṇaśaktiḥ saṃskāro yeṣāṃ tiṣṭhanti te'naghāḥ |

[1.1.4.6.1.1.3.2,33]

janmāntarapratisandhānaviruddhe hi manasi vartamānaḥ kathamamuktaḥ | pūrvvasaṃskārasya ca tajjanmasambhavinaḥ kṣayādapratisandhānaṃ | yeṣāntu punarapratisandhikaraṇāya saṃskārakṣayecchā nāsti te'kṣīṇasaṃskārā anaghā evāvatiṣṭhante | yāvatsaṃskāramanuvṛtteḥ ||

[1.1.4.6.1.1.3.2,34]

mandatvāt karuṇāyāśca na yatnaḥ sthāpane mahān || 199 || tiṣṭhantyeva parādhīnāḥ yeṣāntu mahatī kṛpā |

[1.1.4.6.1.1.3.2,35]

saṃskārahāneḥ karuṇāyāśca mandatvāt na sthāpane yatnaḥ | iti na sadā tiṣṭhanti | mahākaruṇāyogātu sthānameva | tatrāsthāsambhavāt |

{1.1.4.6.1.1.3.3}

<(c) satkāyadṛṣṭervigamaḥ>

[1.1.4.6.1.1.3.3,1]

yadi mārggasya sāmarthya tadādya eva srotāpannamārgga evābhavo bhavet | satkāyadṛṣṭervigayāt | tathāhi satkāyadṛṣṭervicikitsāyāḥ śīla vrataparāmarśasya ca prahāṇāt srotāpanno bhavati |

[1.1.4.6.1.1.3.3,2]

"mohaśca mūlaṃ doṣāṇāṃ sa ca satvaparigrahaḥ" | iti coktaṃ | tatomārggāntaraṃ vyarthakaṃ bhavet | atrocyate |

[1.1.4.6.1.1.3.3,3]

satkāyadṛṣṭervigamādādya evābhavo bhavet || 200 || mārge cet sahajāhānerna hānau vā bhavaḥ kutaḥ |

[1.1.4.6.1.1.3.3,4]

na khalu satkāyadarśanaprahāṇamābhisaṃskārikasyaiva prahāṇāt | sahajasya prahāṇābhāvaḥ | satyadarśanamātraṃ hi sa mārggaḥ | darśanena cābhisaṃskārikasyāmūlakleśatvādātmagrahasya prahāṇaṃ | taddhyātmadarśanamaupadeśikaṃ darśanamātreṇaiva viparyayassya prahīyate | sahajasyatu satkāyadarśanasya virūḍhatvādanādyabhyāsataḥ pratipakṣeṇa bhāvanāmārggeṇaiva prahāṇamataḥ sahajāhāneḥ |

[1.1.4.6.1.1.3.3,5]

yasya tu mate na sahajasyāpi hāniḥ | tatra mate na hānau vāpi bhavaḥ kuto bhavati | paṭuprajñasya hi prarthamamārgga eva sakalasāmarthyayogīti tasya sa eva sakalamārggasvabhāvaḥ ||

[1.1.4.6.1.1.3.3,6]

nanu sahajaṃ sattvadarśanaṃ | yadyātmākāraṃ tadā'tmābhāve tatrābhisaṃskārādeva buddhirnānyathā | vastuno janakasyābhāve yadi paramupadeśaḥ kāraṇaṃ | atrāha |

[1.1.4.6.1.1.3.3,7]

sukhī bhaveyaṃ dukhī vā mā bhūvamiti tṛṣyataḥ || 201 || yaivāhamiti dhīḥ saiva sahajaṃ sattvadarśanaṃ |

[1.1.4.6.1.1.3.3,8]

nahyapaśyannahamiti snihyatyātmani kaścana || 202 || na cātmani vinā premṇā sukhakāmo'bhidhāvati |

[1.1.4.6.1.1.3.3,9]

anādivāsanābalāt udayamāsādayantī ahamiti buddhiḥ sahajametat sattvadarśanaṃ sukhī bhaveyamahamityevamākārā mā bhūvamanyatheti vā | tadaprahāṇā nnābhavaḥ | ahamiti cāpaśyannātmani snihyati na tu paśyan | na ca sukhakāmasyābhidhāvanaṃ vinātmasnehena | yasya tu sahajaṃ sattvadarśanaṃ, pravarttitātmasnehasaṃgati tasya kathaṃ punarjanmābhāvaḥ | tataḥ sahajasattvadarśanādādya eva mārgge na saṃsārābhāvaḥ | sattvadarśanaprahāṇādavaśyameveti niścayaḥ | anena śāntaityākāraḥ kathitaḥ |

[1.1.4.6.1.1.3.3,10]

nanu ātmani sati bandhaḥ tasyaiva mokṣaḥ | tataḥ paritoṣaviśeṣādātmanaḥ | sa praṇīto mokṣaḥ | ātmābhāve tu kasya paritoṣaḥ |

{1.1.4.6.1.1.3.4}

<(d) bandhamokṣavyavasthā>

[1.1.4.6.1.1.3.4,1]

yadi bhavet bhrāntireva seti sadoṣatā nāsau mokṣaḥ | atra samādhānaṃ |

[1.1.4.6.1.1.3.4,2]

duḥkhotpādasya hetutvaṃ bandhaḥ; nityasya tatkutaḥ || 203 || aduḥkhotpādahetutvaṃ mokṣa ; nityasya tatkutaḥ |

[1.1.4.6.1.1.3.4,3]

yadyātmā nityastathā vyāpī tadānvayavyatirekābhāvāt nāsau svayamātmano duḥkhamutpādayituṃ śaktaḥ | ākāśavat | yadi ca svatantraḥ śaktaśca kathamātmano duḥkhamutpādayet | na khalu svabadhāya kṛtyotathāpanaṃ prekṣāvataḥ yuktaṃ | athāsau mūḍhastadātmānamajānānaḥ kathamātmā'nupalambhādasattvamevāsya syāt | atha tatsvabhāva evāsau tadā na kadācidanyatheti | na sā muktirbhāvinī | atha jānānasyāpi tasyārthā na sa dharmmeṇotpādyate duḥkhaṃ tathāpi | nityasya vyāpinaśca na kasyacit duḥkho tpādahetutvaṃ | yadyasau tadā duḥkhasvabhāvaḥ | tadā na duḥkhasya dukhaṃ yuktaṃ | tatsvabhāvatve ca nā'nyathābhāvaḥ | tato na mokṣaḥ | anyasvabhāvabhāve ca na nityaḥ iti nātmā bhavet | atha vyatiriktaṃ duḥkhaṃ sukhaṃ vā, tadātmā na sukhī duḥkhī vā | nahyanyena sukhenānyaḥ sukhī bhavati | atha tatra samavāyāt | nanu samavāyopyanya eva | ananyatve sa eva doṣaḥ | sukhāsukhādisvabhāvatve ca, arāparasvabhāvādanityatvaṃ | atha nirvikāro'sau paramārthataḥ bhrāntireva tu sukhitvādipratipattiḥ | tadapyasat |

[1.1.4.6.1.1.3.4,4]

ātmanovyatirekaśced bhrānternātmā avittitaḥ |

[1.1.4.6.1.1.3.4,5]

tatsvarūpasya vittiścet kathaṃ bhrāntiḥ svavedane || 749 ||

[1.1.4.6.1.1.3.4,6]

sukhitvaṃ yadi mokṣepi mukterna syātpraṇītatā |

[1.1.4.6.1.1.3.4,7]

mohastatrāsti tasyeti tasmādātmā na muktibhāk || 750 ||

[1.1.4.6.1.1.3.4,8]

parituṣṭaḥ kṣaṇo yasya sambhavatyaparāparaḥ | tasya mokṣaḥ praṇītosau bhrāntyayukti vinārthataḥ || 751 ||

[1.1.4.6.1.1.3.4,9]

naikādhikaraṇatvaṃ cet prasaktaṃ bandhamokṣayoḥ | savṛtyaikādhikaraṇabhāvo naiva nivāryyate || 752 ||

[1.1.4.6.1.1.3.4,10]

yo muktasya bandhena tadā kimvā prayojanaṃ | pūrvaṃ mamāsīditi cet tadapi kvopayujyate || 753 ||

[1.1.4.6.1.1.3.4,11]

apekṣāpūrvakārī syāt prāgekatvasya niścayāt | ayuktañcaitaditi cede tadiṣyata eva hi || 754 ||

[1.1.4.6.1.1.3.4,12]

parārtho vā prayogoyamiti cāveditaṃ punaḥ | praṇītatāsya mokṣasya pasraya tu viparyayaḥ || 755 ||

[1.1.4.6.1.1.3.4,13]

athāpi syāt na nitya ātmā pūrvoktadoṣānnāpi anityo'prekṣāpūrvakriyāprasaṅgāt | ato nityatvānityatvābhyāmavācyaḥ | tadapi na yuktaṃ |

[1.1.4.6.1.1.3.4,14]

anityatvena yo'vācyaḥ sa heturnahi kasyacit || 204 || bandhamokṣāvavācyepi na vidyete kathaṃ ca na |

[1.1.4.6.1.1.3.4,15]

anityatvenāvācya iti anityatvamasya nāsti tasya na hetutā | anityatayā hetutva vyāptamiti cānyatra nirṇṇayaḥ | tato vyāpakasyābhāvāt hetutāpyasyāsambhavinī | yasya tu punarnityatā'pi nāsti | tasyātyantamabhāva eva | atha bandhamokṣayorekādhikaraṇatvādanityatā | na | hetutvāt nityatā neti samādhiḥ | sa cāyuktaḥ ||

[1.1.4.6.1.1.3.4,16]

nityānityavinirmuktaḥ svabhāvo nopalabhyate | vyāvṛttānugatatvena sarvasyaivopalambhanāt || 756 ||

[1.1.4.6.1.1.3.4,17]

athāpi syād | ubhayarūpatāstu yadi nānyathā | tathāpi na doṣaḥ | yasmāt |

[1.1.4.6.1.1.3.4,18]

nityaṃ tamāhurvidvāṃso yaḥ svabhāvo na naśyati || 205 || tyaktvemāṃ hrepaṇīṃ dṛṣṭimato nityaḥ sa kathyatāṃ |

[1.1.4.6.1.1.3.4,19]

nāśī ca nityaśceti vyāhataṃ | yasmānna naśyati yaḥ sa nityaḥ | nāśo'bhāvo'nupalabdhirityekārthatā prasādhayiṣyate | anāśo nityatopalabdhiriti ca | tato nityānityayorekatvamiti upalabhyānupalabhyayorityarthaḥ | upalabhyānupalabhyayośca kathamekatvaṃ |

[1.1.4.6.1.1.3.4,20]

ekatvena pratīteryaḥ sa evaika iti sthitiḥ | apratītaṃ pratītañcet tadetadatisāhasaṃ || 757 ||

[1.1.4.6.1.1.3.4,21]

yadi nityamanityañcaikameva | tadā pratipannamapratipannañcaikamiti prasaktaṃ | tathā cāsambaddhaṃ | pratīyamānamekatvenānyathā na śakyaṃ pratipattuṃ | nāpratītameva pratītaṃ śaśaviṣāṇamapratītaṃ kenacit pratītena sahaikaṃ śakyaṃ niścetuṃ | tatraikasyāpratīteriti cet | ihāpyapratīte'vaśyamapratītiḥ | yasyaikatvena pratītirna tasya pratītireva naśyati | notpadyate vā | athānyapratītirapratītiḥ, tenānyapratītirūpā nāsti pratītirnāsti tadanyarūpapratītireva tasyāpratītiḥ | evaṃ tarhi yadanyarūpaṃ tata eva tasyābhāvaḥ iti prāptaṃ | taccāyuktaṃ | yataḥ |

[1.1.4.6.1.1.3.4,22]

anyatāṃ pratijānānaḥ kathaṃ brūyādananyatāṃ | anyatā tasya netyevamanityatvaṃ na sidhyati || 758 ||

[1.1.4.6.1.1.3.4,23]

anityatve'nupalabdhiḥ syānnopalabdhāvanityatā | ananyattve copalabdhirupalabdhau ca nityatā || 759 ||

[1.1.4.6.1.1.3.4,24]

kenacittasya rūpeṇa nopalabdhiḥ parānyathā | avittiryena rūpeṇa tadasyeti kathaṃ mataṃ || 760 ||

[1.1.4.6.1.1.3.4,25]

pūrvatvenāsya vittiścet pūrvameva tathā bhavet | idānīntanatadrūpamasyeti kathamekatā || 761 ||

[1.1.4.6.1.1.3.4,26]

ekaḥ pūrvāparābhyāñcet rūpābhyāmaviyogataḥ | viyoge dṛśyamānepi viyogo na kathaṃ mataḥ || 762 ||

[1.1.4.6.1.1.3.4,27]

krameṇāsyā viyogaścet viyogopi tathābhavet | ata evobhayātmatvamaviyogaviyogataḥ || 763 ||

[1.1.4.6.1.1.3.4,28]

yathaivāsyākramaṃ sattvaṃ daṣṭirasya tathā bhavet | akramasya ca sattvasya na yogaḥ kramabhāvikaḥ || 764 ||

[1.1.4.6.1.1.3.4,29]

napūrvāpararūpasyāpratītau vyāpitāgatiḥ | krameṇa vyāpitāyāñca tasyaiva vyāpitā nahi || 765 ||

[1.1.4.6.1.1.3.4,30]

nahi dṛṣṭamadṛṣṭañca tasyaikasyopapattimat | tadaiva tasya dṛṣṭatvamadṛṣṭatvaṃ ca durghaṭaṃ || 766 ||

[1.1.4.6.1.1.3.4,31]

kālābhedena sakalaṃ nāsamañjasamīkṣyate | ekatvādekadaivāsya kālabhedaḥ kathaṃ bhavet || 767 ||

[1.1.4.6.1.1.3.4,32]

punaḥ punaḥ pratītau ca gṛhītaṃ grahaṇaṃ bhavet | gṛhītamiti yad grāhyaṃ smaryamāṇaṃ hi tad bhaveta || 768 ||

[1.1.4.6.1.1.3.4,33]

smaraṇasyāpramāṇatvānna kramagrahasambhavaḥ | na cāpratītaṃ tadrūpaṃ yena pratyakṣatā bhaveta || 769 ||

[1.1.4.6.1.1.3.4,34]

idānīntanamastitvaṃ cenna na pūrvadhiyāgataṃ | bhedābhāvātkutastasya vibhāgo'yaṃ pramānvitaḥ || 770 ||

[1.1.4.6.1.1.3.4,35]

dṛṣṭatvaṃ tasya nāstīti sarvadā vartamānatā | yadi pūrvāparībhāvaḥ kena tasya pratīyatāṃ || 771 ||

[1.1.4.6.1.1.3.4,36]

prākparapratyayābhyāñcet tayorbhedagatiḥ kutaḥ | svasaṃvedanabhāvāccet na syād dvitvagatistataḥ || 772 ||

[1.1.4.6.1.1.3.4,37]

na cāpyavidyamānasya parapūrvasya tadgatiḥ | ekaṃ saṃvedanaṃ taccet parapūrvatayeṣyate || 773 ||

[1.1.4.6.1.1.3.4,38]

ekatve parapūrvatvaṃ sākṣātkṛtatayākathaṃ | na sākṣāttkriyamāṇasya pūrvatā bhāvitāpi vā || 774 ||

[1.1.4.6.1.1.3.4,39]

na pūrvatvaṃ yadi bhavet kathaṃ pūrvatayā gatiḥ | nāstyevāsya gatiḥ sākṣātsmaraṇañca na tadgatiḥ || 775 ||

[1.1.4.6.1.1.3.4,40]

tasya smaraṇametaccet tasyeti kathamucyate | yadā tena vināpyetat smaraṇaṃ bhavadīkṣyate || 776 ||

[1.1.4.6.1.1.3.4,41]

kāryakāraṇabhāvāccet na grahastāvatā bhavet | sākṣātkāraṇatārthasya grāhyatā na viparyayāt || 777 ||

[1.1.4.6.1.1.3.4,42]

na cārthātsmaraṇaṃ sākṣātsaṃvidā vyavadhānataḥ saṃvedanaṃ na pūrṇantat pūrvatvagrahaṇakṣamaṃ || 778 ||

[1.1.4.6.1.1.3.4,43]

na paraṃ tena pūrvatvaṃ smaraṇānnaiva sādhyate | atītasākṣātkaraṇaṃ pūrvamityabhidhīyate || 779 ||

[1.1.4.6.1.1.3.4,44]

bhāvī sākṣātkṛtau bhāve bhāvitvasya vyavasthitiḥ | athotpādavyayadhrauvyaṃ yuktaṃ yattat sadiṣyate || 780 ||

[1.1.4.6.1.1.3.4,45]

eṣāmeva na sattvaṃ syāt etadbhāvāviyogataḥ | yadā vyayastadā sattvaṃ kathaṃ tasya pratīyate || 781 ||

[1.1.4.6.1.1.3.4,46]

pūrvapratīte sattvaṃ tattadā tasya vyayaḥ kathaṃ | dhrauvyepi yadi nāsmin dhīḥ kathaṃ sattva pratīyate || 781 ||

[1.1.4.6.1.1.3.4,47]

pratītereva sarvasya tasmātsattvaṃ kuto'nyathā | tasmānna nityānityasya vastunaḥ sambhavaḥ kvacit || 782 ||

[1.1.4.6.1.1.3.4,48]

anityaṃ nityamathavā vastvekāntena yuktimata ||

[1.1.4.6.1.1.3.4,49]

idānīṃ mārggaprasaṅge nirodhasyaiva caturthamākāraṃ darśayannāha ||

<1.1.4.6.1.1.4>

<(gha) mārgasattyam caturākāram>

{1.1.4.6.1.1.4.0}

[1.1.4.6.1.1.4.0,1]

ukto mārgastadabhyasādāśrayaḥ parivartate || 206 || sātmyepi doṣabhāvaścet mārggavannāvibhutvataḥ |

[1.1.4.6.1.1.4.0,2]

prāgeva mārgga uktaḥ tasyābhyāsādāśrayasya cittasantānasyālayasya vā pariśuddhatvaṃ bhavati | ātmātmīyagrahaviparyayabhūtasya nairātmyasya sātmye sakaladoṣaviśleṣaḥ |

{1.1.4.6.1.1.4.1}

<satkāyadṛṣṭiḥ>

[1.1.4.6.1.1.4.1,1]

nanu yathā doṣayoge guṇayogaḥ tathā guṇayogepi doṣayoga iti na niḥsaraṇaṃ saṃsārataḥ | na |

[1.1.4.6.1.1.4.1,2]

doṣāṇāṃ guṇasambhavena bādhanāt | viparyayaḥ kasmānna bhavati | guṇānāṃ vastusvabhāvatvāt | kathametaditi ceducyate ||

[1.1.4.6.1.1.4.1,3]

viṣayagrahaṇaṃ dharmo vijñānasya yathāsti saḥ || 207 || gṛhyate so'sya janako vidyamānātmaneti ca |

[1.1.4.6.1.1.4.1,4]

vijñānaṃ mārggaḥ prerako janmināṃ tasya dharmmaḥ svarūpaṃ viṣayagrahaṇaṃ | yena tadvijñānaṃ bhavati | na vijñānamasaṃvedane bhavati | asaṃvedanānāṃ tathā'bhāvāt | yathā cāsti tathā sa gṛhyamāṇo janakaḥ | ākārārpaṇakṣamaṃ | hi kāraṇaṃ vijñānasya viṣayaḥ | tat svarūpapratipādanaṃ vijñānasya dharmaḥ | tathaiva pratīyamānatvaṃ viṣayasya |
tato'nityānātmādirūpo viṣayo vijñānaṃ tathābhūtagrāhyeva nānyastatsvabhāva ityāha |

[1.1.4.6.1.1.4.1,5]

eṣā prakṛtirasyāstu nimittāntarataḥ skhalada || 208 || vyāvṛttau pratyayāpekṣamadṛḍhaṃ sarpabuddhivat |

[1.1.4.6.1.1.4.1,6]

yasya yo dharmo'nātmakatvādigrahaṇasvabhāvaḥ | asau prakṛtiḥ | tasyāḥ skhalantyā āgantukapratyayavaśāt amūlakāt skhalitañca | tataḥ skhalanād vyāvṛttau pratyayāpekṣamato'mūlakatvāt adṛḍhaṃ phaṇibuddhivat | nanu phaṇibuddheḥ sādṛśyadūradeśatvādayo rajvāṃ kāraṇāni | nityabuddhestu kiṃ kāraṇaṃ | na pratyakṣaṃ nityatāyāṃ pravartate | nāpyanumānaṃ | nāśaṃkā niḥpramāṇiketi | pratyakṣataśca kṣaṇikatvaṃ pratīyate iti sādhayiṣyate | tataḥ kuto nityatvagrahaḥ | atrāha | tāṃ punaranityatāṃ paśyannapi mandabuddhirnādhyavasyati sattopalambhena sarvadā tadbhāvaśaṅkāvipralabdhaḥ sadṛśāparotpattivipralabdho vā antyakṣaṇadarśināṃ niścayāt |

[1.1.4.6.1.1.4.1,7]

etaduktaṃ bhavati | yadā tāvadupalabdhe padārthātmani punaranupalambhastadā paśyatyevānityatāṃ | atādavasthyamanityatāṃ brūmaḥ | kintvanupalabdhepi mandabuddherāśaṅkā na vyapaiti | tataḥ tadbhāvaṃ śaṅkata iti tadbhāvaśaṅkaḥ | pūrvaṃ kimayamadyāpyāste na veti | tataḥ punardarśanādarthakriyāvāpteḥ | avipralabdhaḥ san kimayaṃ na vyavasyati | vipralabdho hi tadanavāptervyavasyet tanna iva ghaṭe |
arthakriyālakṣaṇasattopalambhe tu ko viparyayavivecanasyāvasaro vyavahāriṇaḥ | pratibhāsabhedena tu tattvacintakodhyavasyatyeva | vyavahārī tu punararthakriyārthī | tadavāpteḥ parituṣṭaḥ paraṃ na vivecayati | kṛtārthatvāt | sadṛśāparotpattivipralabdho vā sadrśe hi tadevedamiti buddhiryamaje |
pūrvaṃtra māyāgolakatadarthakriyāyāmarthādamātrameva vivakṣitaṃ | yataḥ parāparatṛṇādikāraṇajātasya vahnerekatādhyavasāyaviṣayatā indhanameva tatropādānaṃ na vahniḥ na khalu vahnerevotpadyate vahniḥ | ādāvanutpatti prasaṅgāt | upalāsphālanena prāg vahnerabhāvāta | athavā tata eva vahnerutpattiḥ | evaṃ sarve padārthāḥ pūrvasamānajātīyādutpadyante | na vā samānajātīyaṃ kāraṇaṃ | karmmādhipatyādevotpatteḥ | ata etadapekṣayā vikalpaḥ | tacca karmmavādimatena pūrvamuktaṃ | anyamatena paramiti nirṇṇayaḥ |

[1.1.4.6.1.1.4.1,8]

athavā atadbhāvaśaṅkāvipralabdha iti vyākhyātavyaṃ | na hi tadbhāve śaṅkā kācidvidyate | sarvadā sattopalandheḥ | anupalambhe hi tadbhāve śaṅkā bhavet | yadā tu madhye anupalambhastadā ko vṛttāntaḥ | atrāpi sadṛśāparotpattivipralabdho lūnapunarjātakeśanakhādivat | mṛtapratyabhijñāta ekatvamiti cet | na | pratyabhijñāyā apramāṇatvāt | pratyakṣatvānumānatvāyogāt | tathā ca pratipādayiṣyate | tasmādāntarā davidyopaplavādāgantavo malāḥ |

[1.1.4.6.1.1.4.1,9]

ata evāha |

[1.1.4.6.1.1.4.1,10]

prabhasvaramidaṃ cittaṃ prakṛtyā''gantavo malāḥ |

[1.1.4.6.1.1.4.1,11]

nityatvavirahitasyaiva tena grahaṇādāgantavo malāḥ |

[1.1.4.6.1.1.4.1,12]

asadbhūtasamāropasyāmūlakatvena tautamudrāmātrakatvāt | na paramārthato nityatvaṃ kvacit pratibhāti | tato vicāraśūnyatvādāgantavo malāḥ |

[1.1.4.6.1.1.4.1,13]

tatprāgapyasamarthānāṃ paścāt śaktiḥ kva tanmaye |

[1.1.4.6.1.1.4.1,14]

prāgapyasamarthā eva śrutacintākāle yataḥ |

[1.1.4.6.1.1.4.1,15]

nālaṃ praroḍhumatyantaṃ syandinyāmagnivad bhuvi || 210 || bādhakotpattisāmarthya garbhe śaktopi vastuni |

[1.1.4.6.1.1.4.1,16]

nanvahetorapi mṛduśraddhādikasyārhatvāt prahāṇirbhavatyeva | tatkathamanutpattirdoṣāṇāṃ | yadyapi cotpattirdoṣasya tathāpyantarggatabādhakotpattisāmarthye śaktopyutpattuṃ | nātyantaṃ praroduṃ samartho malaḥ | yathā syandinyāṃ bhuvi agnirutpanno na prarohati | sātmye tu sthitasya na doṣotpattiḥ | tathāhi |

[1.1.4.6.1.1.4.1,17]

nirupadravabhūtārthasvabhāvasya viparyayaiḥ || 211 ||

[1.1.4.6.1.1.4.1,18]

na bādhā yatnavattvepi buddhestatpakṣapātataḥ |

[1.1.4.6.1.1.4.1,19]

nahi svabhāvo yatnarahitena nivarttayituṃ śakyaḥ | yatnaśca doṣadarśino guṇeṣu vartate, doṣeṣu ca guṇadarśinaḥ | na ca sātmībhūtanairātmyadarśanasya | doṣeṣu guṇadarśanaṃ | na guṇeṣu doṣadarśanaṃ | adarśanaṃ vā guṇeṣu | nairātmyadarśana sya nirupadravatvāt |

[1.1.4.6.1.1.4.1,20]

tataḥ svabhāvo bhūtātmā nirupadrava eva ca | kathamasya parityāgaḥ karttuṃ śakyaḥ sacetasā || 784 ||

[1.1.4.6.1.1.4.1,21]

pakṣapātaśca cittasya na doṣeṣu pravartate | tataḥ tasya na doṣāya yatnaḥ kaścitpravartate || 785 ||

[1.1.4.6.1.1.4.1,22]

nikhilapadārthasvabhāvaparyālocanasamarthasya yadi nāma doṣotpatistathāpyasau sattyo'rthaḥ | prahīṇa iva pathikaḥ samvegasamāgamāt madhyasthabhāve vartamāno mārgga eva yatnamārabhate guṇapakṣapātāt, natu doṣe'bhiramate |

[1.1.4.6.1.1.4.1,23]

nanu ca rāgadveṣayorviparītākāratvepi naikasyaiva bādhā | bādhitasya rāgasya dveṣeṇa punarbādhakatvadṛṣṭeḥ | tathā dveṣasya | tathā nairātmyātmadarśanayorapi syāt | naitadasti yasmāt |

[1.1.4.6.1.1.4.1,24]

ātmagrahaikayonitvāt kāryakāraṇabhāvataḥ || 212 || rāgapratighayorbādhā bhedepi na parasparaṃ |

[1.1.4.6.1.1.4.1,25]

dvayoradhyātmagrahakāraṇatvāt satyātmagrahenātyantamekasyāpyucchedaḥ | satyapi parasparavaiparītye ayugapadbhāvaśca syāt | kiñca |

[1.1.4.6.1.1.4.1,26]

kāryakāraṇabhāvādapi yo hi yatra vivakṣito | duḥkhahetau sa pīḍito niyamena sukhahetvarthamicchati tatrānyatra vā | tenānayoḥ kāryakāraṇabhāvaḥ sukhahetau anugṛhīto niyamena tadupaghāta iti pratighavān | ataḥ kāryakāraṇabhāvāt na bādhā bhedepi rāgapratighayoḥ | ata eva |

[1.1.4.6.1.1.4.1,27]

mohāvirodhānmaitryādeḥ nātyantaṃ doṣanigrahaḥ || 213 ||

[1.1.4.6.1.1.4.1,28]

tanmūlāśca malāḥ sarve ; sa ca satkāyadarśanaṃ |

[1.1.4.6.1.1.4.1,29]

yadyapi dveṣasya pratapakṣo maitrī | rāgasyāśubhā | vihiṃsāpratipakṣaḥ karuṇā | īrṣyāpratipakṣo muditā | sarvasya pratipakṣaupekṣā | tathāpi nātyantaṃ doṣanigrahaḥ mohāvirodhāt |

[1.1.4.6.1.1.4.1,30]

nanu satyapi mohe'haṅkarābhāvāt sakaladoṣaprahāṇameva |

[1.1.4.6.1.1.4.1,31]

naitatsādhīyaḥ | sa eva mohaḥ satkāyadarśanaṃ | kliṣṭo hi mohaḥ satkāyadarśanameva |

[1.1.4.6.1.1.4.1,32]

arhatāntu yadajñānaṃ na tat kliṣṭamato na te | mohepyayuktasantānā hīnasatkāyadarśanāḥ || 886 ||

[1.1.4.6.1.1.4.1,33]

vidyāyāḥ pratipakṣatvāt caittatvenopalabdhitaḥ || 214 ||

[1.1.4.6.1.1.4.1,34]

mithyopalabdhirajñānayukteścānyadayuktimat |

[1.1.4.6.1.1.4.1,35]

nanvasaṃprakhyānarūpā'vidyā satkāyadarśanantu pratipattirūpaṃ tatkathaṃ satkāyadarśanamevāvidyeti | na doṣo yataḥ |

[1.1.4.6.1.1.4.1,36]

asaṃprakhyānarūpāderavidyānirvṛtterapi | tattvaṃ syādupadhīnāṃ hi kṣaye kimavaśiṣyate || 787 ||

[1.1.4.6.1.1.4.1,37]

asaṃprakhyānaṃ hi nirupadhiśeṣe nirvāṇe | nirodhasamāpattau ca mukhye | atha tasya kleśanidānatvaṃ nāsti | na tarhi tadavidyālakṣaṇaṃ | satkāyadṛṣṭireva tannidānatvādavidyā nāparā | yataḥ |

[1.1.4.6.1.1.4.1,38]

vidyāviruddho dharmo'nyo'vidyā'dharmmā nṛtādivat | vidyā nairātmyadṛṣṭiṣu tadvirodhyātmadarśanaṃ || 788 ||

[1.1.4.6.1.1.4.1,39]

na tāvadvidyābhāvo'vidyā tadbhāvasya nirvāṇepi bhāvāt | na cābhāvo hetuḥ | nāpitadanyo, rūpādīnāmavidyātvaprasaṅgāt | tasmādvidyāviruddho dharmo'vidyā'dharmmānṛtavat | tacca satkāyadarśanameva | tathāhi | parānugrahalakṣaṇo dharmastadabhāvamātraṃ nādharmopi tu tadanyamātraṃ | apitu anugrahaviruddha upaghāto'dharmmaḥ | tathā na bhūtārthapratipādanābhāvonṛtamapi tvabhūtapratipādanamasattyavacanaṃ | evaṃ sati satyārthe yadā bhrāntyā nāstitāṃ manyamāno'stīti pratipādayati | tadā'satyatā na syāt | asati ca satyatāṃ manyamānaḥ tadā mṛṣā syāt | naitadasti |

[1.1.4.6.1.1.4.1,40]

vikalpyaviṣayāḥ śabdāḥ yadyathā vastuniścitaṃ | tathaiva vacanaṃ sattyamanyathā vacanaṃ mṛṣā || 789 ||

[1.1.4.6.1.1.4.1,41]

adhyavasīyamānavastuviṣayā hi śabdāḥ | adhyavasāyānurūpapratipādanameva sattyatā'nyathā asatyateti nyāyaḥ | bodhisattvānāntu bhrāntyāpi sattvavisambādanaṃ paramavadyaṃ | ata eva te sarvākārajñatāyāmabhiyogino bhavanti | tataḥ satkāyadṛṣṭerevāvidyānyasya vidyāpratipakṣatvābhāvāt | caittatvena ca kāraṇenopalabdhitaḥ | mithyopalabdhirevāvidyā | āśra yālambanākārakāladravyasamatābhiḥ samaṃ prayuktāḥ | iti samprayuktāḥ uktañca "prajñākāraviparītapratipattirupaivāvidyeti" | tatra tatra sūtra uktāḥ | "tatra katamo'jñānavigamo yo yathābhūtānāṃ dharmāṇāmadhyāropādhigamaḥ | tathā yāḥ kāścana lokopacāropapattayaḥ sarvāstā ātmābhiniveśato bhavanti | ātmābhiniveśanigamato na bhavanti" | nanvātmābhiniveśo dṛṣṭiḥ | sā cāvidyāsaṃprayuktā | tato dṛṣṭidvāreṇāvidyaivokteti mantavyaṃ | nāntarīyakatvāt na tu satkāyadṛṣṭirevāvidyeti | naitadapi sādhīyaḥ |

[1.1.4.6.1.1.4.1,42]

avidyāṅegahi nirdeśye tatsvarūpaprakāśanaṃ | yuktā tadanyanirdeśaḥ kauśalaṃ na nivedayet || 790 ||

[1.1.4.6.1.1.4.1,43]

pramāṇamatra na kiñcit avidyaivaṃ niveditā | viparyaye pramāṇantu yathāvadupadarśitaṃ || 791 ||

[1.1.4.6.1.1.4.1,44]

dṛṣṭidvāreṇāvidyaiva nirdṛṣṭeti na kiñcidatra pramāṇaṃ | satkāyadṛṣṭireva tvavidyā sarvadoṣanidānaṃ ityupadarśitamatra pramāṇaṃ |

[1.1.4.6.1.1.4.1,45]

nanu satkāyadṛṣṭirmohajadeśabhūtā | mohastu sakalakleśānugato'saṃprakhyānalakṣaṇo'nyathā vā sa kathaṃ satkāyadṛṣṭirucyate | viśeṣaśabdasya sāmānyārthatvābhāvāt | tathā yadyavidyādṛṣṭireva tadā dṛṣṭisaṃprayuktā'vidyeti saṃprayuktārtho na syāt na sa tenaiva saṃprayuktaḥ | atra codye parihāraḥ |

[1.1.4.6.1.1.4.1,46]

vyākhyeyo'tra virodho yaḥ tadvirodhācca tanmayaiḥ || 215 || virodhaḥ śūnyatādṛṣṭeḥ sarvadoṣaiḥ prasidhyati |

[1.1.4.6.1.1.4.1,47]

sāmānyaviśeṣabhāvena hi bhedaprakalpanayā saṃprayuktārthaḥ | tadyathā palāśayuktaṃ vanamiti | paramārthataḥ palāśasvabhāvataiva kathitā evaṃ viśeṣābhidhānena tatsvabhāvo'vidyānidānabhūtā prādhānyena nirdiṣṭā | yata ātmadarśanamavidyā, tataḥ tanmūlakāḥ sarva eva kleśāḥ | nairātmyadarśanāt mūlacchedakāriṇo mūlacchedāducchidyante | yataḥ sakalakleśavirodhi nairātmyadarśanaṃ tacca yogino na vyapaitīti na punaḥ kleśodayaḥ | tato niḥsaraṇākāratā nirodhasya kathitā |

[1.1.4.6.1.1.4.1,48]

nākṣayaḥ prāṇidharmmatvādrūpādivadasiddhitaḥ || 216 ||

[1.1.4.6.1.1.4.1,49]

sambandhe pratipakṣasya tyāgasaṃsarjanādapi | na kāṭhinyavadutpattiḥ punardoṣavirodhinaḥ || 217 ||

[1.1.4.6.1.1.4.1,50]

sātmatvenānapāyatvāt anekāntācca bhasmavat |

[1.1.4.6.1.1.4.1,51]

ityantaraślokau |

[1.1.4.6.1.1.4.1,52]

nanvātmabhāvanādapi bhavatyeva mokṣaḥ | tat kiṃ nairātmyadarśanena | atrāhāgamaḥ |
"ātmā . . . . mantavya" ityādiḥ | tadapyasat | yataḥ |

[1.1.4.6.1.1.4.1,53]

yaḥ paśyatyātmānaṃ tatrāhamiti śāśvataḥ snehaḥ || 218 ||

[1.1.4.6.1.1.4.1,54]

snehāt sukheṣu tṛṣyati tṛṣṇā doṣāṃsthirī kurute |

[1.1.4.6.1.1.4.1,55]

ātmadarśī hi niyamena ātmani śāśvatena snehena sambadhyate | snehācca tatsukheṣu tṛṣṇāvān | yasya yatra snehaḥ sa tatsukhe paritarṣavān | yathā putrādisukhe |

[1.1.4.6.1.1.4.1,56]

nanvātmadarśanādātmani snehaḥ ityuktaṃ | kiṃ kāṣṭadarśanādeḥ kāṣṭe snehaḥ strīdarśanādeva striyāṃ | tasmāt yaḥ paśyatyātmānaṃ tatra tasya sneha ityayuktaṃ | naitadasti |

[1.1.4.6.1.1.4.1,57]

yasyānyatra snehaḥ tasyātmani na bhavatīti kutaḥ |

[1.1.4.6.1.1.4.1,58]

sneho dṛśyata evātmanyatra nāsti vivāditā | ātmasnehaṃ vinānyatra sneha ityatidurghaṭaṃ || 792 ||

[1.1.4.6.1.1.4.1,59]

yadyātmadarśanamātrakeṇa na snehaḥ sneha eva kasyacinna syāt anyasya kāraṇasyābhāvāt | kāṣṭañca ātmopayogi na paśyati | tena na snehaḥ | yasya cātmopayogini snehaḥ sa kathamātmani na snehavān | atha sattvaviśeṣādātmani sneha eva nāsti | paratra tu mahānubhāvatayā karuṇātaḥ snehavān | tadasat |

[1.1.4.6.1.1.4.1,60]

mahānubhāvatā nāma paropakaraṇaṃ yadi | aprekṣāpūrvakāritve tathā satyasamaṃjasaṃ || 793 ||

[1.1.4.6.1.1.4.1,61]

ātmānaṃ parityajya paropakāraṇīkurvatā svārthaṃ mahadaprekṣāpūrvakāritvaṃ ātmani prakaṭitaṃ syāt |

[1.1.4.6.1.1.4.1,62]

atha parārthakriyaiva sukhaṃ | tathā ca sati |

[1.1.4.6.1.1.4.1,63]

sukhatvāsaṅgasammūḍhaḥ kathaṃ muktaḥ tathā ca sa | gaṇikāsvāṅgasammardamapi kuryāt sa tādṛśaḥ || 794 ||

[1.1.4.6.1.1.4.1,64]

asattyavyavahāroyamiti ceta nāstyasattyatā ||

[1.1.4.6.1.1.4.1,65]

svātmavyavasthito yathā dhyānasukhamākāṃkṣati tathā gaṇikāṅgasaṅgamasukhamapi | na khalu sukhasya tasyāparasya vā viśeṣaḥ | asattyatā tathā syāditi cet nāsattyatā viśeṣābhāvāt | narakādigamanānna yuktamiti cet | na | mahānubhāvatāviśeṣāt parārthaṃ narakagamanāṅgīkaraṇaṃ | mahatī mahānubhāvateti tathābhyāsādasattyavyavahāro'nyaśca sukhahetuḥ | tato varaṃ sattyavyavahāro'ṅgīkṛtaḥ | na viśeṣābhāvāt | tathā cātmani satṛṣṇastadvaśāddoṣādoṣau samīkuryyāt | tato doṣatiraskaraṇe |

[1.1.4.6.1.1.4.1,66]

guṇadarśī paritṛṣyanmameti tatsādhanānyupādatte || 219 || tenātmābhiniveśo yāvat tāvat sa saṃsāre |

[1.1.4.6.1.1.4.1,67]

ātmani paramārthatayā vidyamāne yastatropakāraḥ sopi paramārthaḥ | tataḥ paramārthopakārī yaḥ sa eva guṇavāniti pratīyāt | tato guṇadarśī mameti sādhanānyupādatte | tenātmābhiniveśāt saṃsāra iti | sukhasādhanaṃ gartasūkarīsaṃsparśamapi prārthayate |

[1.1.4.6.1.1.4.1,68]

tasmād |

[1.1.4.6.1.1.4.1,69]

ātmani sati parasaṃjñā svaparavibhāgāt parigraha dveṣau || 220 || anayoḥ saṃpratibaddhāḥ sarve doṣāḥ prajāyante |

[1.1.4.6.1.1.4.1,70]

ātmaparavibhāgo hi parigrahadveṣau janayet | tataḥ parigrahadveṣasaṃpratibaddhā īrṣyāmātsaryādayo doṣā bhavanti |

[1.1.4.6.1.1.4.1,71]

athāpi syāt | ātmanyeva sneho nātmīye tenātmīyasnehābhāvāt asattyavyavahārābhāvaḥ | atrocyate |

[1.1.4.6.1.1.4.1,72]

niyamenātmani snihyaṃstadīye na virajyate || 221 || na cāstyātmani nirdoṣe snehāpagamakāraṇaṃ |

[1.1.4.6.1.1.4.1,73]

ātmani hi snehaḥ pravartamāno na doṣamantareṇāpaiti | na ca snehavān ātmani ātmīye niḥsnehaḥ | tasmādātmani ātmīye ca snehavān sakaladoṣatiraskaraṇena sarvatrāvṛttimāniti saṃsārasaṅgama evāsyāvirataḥ | athātmani ātmīye ca snehasya saṃsārahetutvāt, sneṃhasaṅgatasya ca duṣṭatvāt | ātmīyasya na tatra snehaḥ |

{1.1.4.6.1.1.4.2}

<mārgabhāvanā>

[1.1.4.6.1.1.4.2,1]

anyadoṣaduṣṭatvepi sneho na kriyate kiṃ punaryatra sneha eva duṣṭo bhavati | tatrāha |

[1.1.4.6.1.1.4.2,2]

snehaḥ sadoṣa iti cet tataḥ kiṃ tasya varjanaṃ || 222 || adūṣite'sya viṣaye na śakyaṃ tasya varjanaṃ |

[1.1.4.6.1.1.4.2,3]

anyadoṣeṇa hi sneho neti viṣayadoṣādyuktametat | aduṣṭe tu viṣaye snehābhāvo na yuktaḥ | sukhahetau nāsti doṣo guṇasya bhāvāt | atha sneha eva doṣaḥ | bhavatu kiṃ bhaviṣyati | duṣṭatvāt snehasya varjanamiti cet | naitadasti | viṣayadoṣamantareṇa snehaparityāgābhāvāt | tasmāt |

[1.1.4.6.1.1.4.2,4]

prahāṇiricchādveṣāderguṇadoṣānubandhinaḥ || 223 || tayoradṛṣṭirviṣaye ; na tu bāhyeṣu yaḥ kramaḥ |

[1.1.4.6.1.1.4.2,5]

icchādveṣau hi guṇadoṣadarśanād bhavataḥ, tadabhāvānna bhavata iti nyāyaḥ | ātmasukhasādhanañca guṇaḥ | tadduḥkhasādhanaṃ doṣaḥ | taccedvidyate | nāstīcchādveṣaprahāṇaṃ |

[1.1.4.6.1.1.4.2,6]

athāpi syāt | bāhyaṃ vastu guṇavadapi parityajyate |

[1.1.4.6.1.1.4.2,7]

tadapyasat | bāhyaṃ vastuhi bāhyakāraṇādhīnaṃ parityajyate snehātmadarśanabalādupajāyamāno'parāparaḥ kathaṃ parityaktuṃ śakyaḥ | viṣayasya hi snehaviṣayatvamupādānañca guṇatvena tadabhāvāt | tatra snehaparityāgo'nupādānañca | snehasya tu na guṇavattvāt upādānamapi tu viṣayaguṇāt | tato viṣayaguṇakāraṇasadbhāvāt kutaḥ snehasyānudayaḥ |

[1.1.4.6.1.1.4.2,8]

nahi snehaguṇāt snehaḥ kintvarthaguṇadarśanāt || 224 || kāraṇe 'vikale tasmin kāryaṃ kena nivāryate |

[1.1.4.6.1.1.4.2,9]

iti saṃgrahaḥ |

[1.1.4.6.1.1.4.2,10]

api ca |

[1.1.4.6.1.1.4.2,11]

kā vā sadoṣatā dṛṣṭā snehe duḥkhasamāśrayaḥ || 225 || tathāpi na virāgotra svatvadṛṣṭeryathātmani |

[1.1.4.6.1.1.4.2,12]

ātmā hi prathamaṃ duḥkhasamāśrayaḥ | ātmani sati paścāt sneho duḥkhasya kāraṇaṃ | atmābhāve tu kasya duḥkhaṃ | tata ubhayasyāpi duḥkhahetutvāt dvayorapi na virāgo na vaikatrāpi |

[1.1.4.6.1.1.4.2,13]

athāpi syād | ātma ni duḥkhahetutvaṃ paropādhikaṃ na tasyāpi svagato doṣaḥ | ātmasnehadharmādharmmasaṃskārasahāyaḥ ātmā duḥkhaheturatrāha |

[1.1.4.6.1.1.4.2,14]

na tairvinā duḥkhaheturātmā cet tepi tādṛśāḥ || 226 || nirdoṣaṃ duḥkhamapyevaṃ vairāgyaṃ na dvayostataḥ |

[1.1.4.6.1.1.4.2,15]

nakhalvanirdoṣe vairāgyaṃ kasyacit na cātmasnehodaya ātmānamāśrayamantareṇa duḥkhahetavo'to na tepyātmavat sadoṣāḥ | ato na vairāgyasambhavaḥ |

[1.1.4.6.1.1.4.2,16]

duḥkhabhāvanayāsyāccedahidaṣṭāṅgahānivat || 227 || ātmīyabuddhihānyātra tyāgo na tu viparyaye |

[1.1.4.6.1.1.4.2,17]

upabhogāśrayatvena gṛhīteṣvindriyādiṣu || 228 || sattvadhīḥ kena vāryeta vairāgyaṃ tatra tat kutaḥ |

[1.1.4.6.1.1.4.2,18]

nanu sukhahetutvaṃ snehasya | hetutastadviparyayasambhavād vairāgyaṃ | na khalvapakāriṇi snehaḥ |

[1.1.4.6.1.1.4.2,19]

atrocyate | nātmīyabuddhiviṣaye duḥkhahetāvapi snehavigamo dṛṣṭaḥ | tasmādātmīyabuddhiparityāge vairāgyaṃ | ātmīyabuddhereva parityāga iti cet | nopabhogāśrayatvena pratipanneṣu śarīrādiṣu kasyacit ātmīyabuddhivigamaḥ | tathā hi devaḥ syāṃ nāgaḥ syāmiti viśiṣṭaṃ śarīrādi mama syāditi teṣvātmīyabuddhiṃ vidhatte | tata evaṃbhūtabuddhimāneva kathaṃ viraktaḥ | tathāhi |

[1.1.4.6.1.1.4.2,20]

pratyakṣameva sarvasya keśādiṣu kalevarāt || 226 || cyuteṣu sā ghṛṇā buddhirjāyate'nyatra saspṛhā |

[1.1.4.6.1.1.4.2,21]

yadāhi keśādiṣūpabhogaviṣayatā tadā saspṛhatātmīyabuddhijanmikā | yadā tu viparyayaḥ tadā vairāgyaṃ saspṛhatāvigamasvabhāvaṃ nānyatheti vibhāgaḥ |

[1.1.4.6.1.1.4.2,22]

kiñca | vai śe ṣi kā dīnāṃ |

[1.1.4.6.1.1.4.2,23]

samavāyādisambandhajanitā tatra hi svadhīḥ || 230 || sambandhaḥ sa tathaiveti dṛṣṭāvapi na hīyate |

[1.1.4.6.1.1.4.2,24]

sukhādinā samavāyasambandhaḥ | śarīreṇa saṃyogaḥ | śarīrāśritai rūpādibhiḥ saṃyuktasamavāyaḥ | rūpatvādibhiḥ samavetasamavāyaḥ | śrotrendriyeṇa saṃyogaḥ | cakṣurādinā sāṃyogisaṃyogaḥ | ityātmasambandho na vyapaiti | tato doṣadarśanepi na hīyate teṣu snehaḥ | atha samavāyādisambandhaṃ nāṅgīkuryyāt | tatrāpi parihāraḥ |

[1.1.4.6.1.1.4.2,25]

samavāyādyabhāvepi sarvatrāstyupakāritā || 231 ||

[1.1.4.6.1.1.4.2,26]

upakāraprabhāvito hi sarvatra snehaḥ | tena kuto vairāgyādayaḥ |

[1.1.4.6.1.1.4.2,27]

atha paraḥ pratyavatiṣṭheta |

[1.1.4.6.1.1.4.2,28]

duḥkhopakārānubhavedaṅgulyāmiva cet svadhīḥ | na hyekāntena tad duḥkhaṃ bhūyasā saviṣānnavat || 232 ||

[1.1.4.6.1.1.4.2,29]

yathā tad duḥkhaṃ tathā sukhamapi | saviṣānnavat | nahi saviṣamannaṃ duḥkhameva | sukhatvasyāpi sambhavāt | tathā gartasūkarādiśarīraṃ duḥkhamapi sukhameva | kathañcidato na pari tyāgaviṣayaḥ indriyādiḥ | nanu tādṛśaṃ duḥkhasammiśraṃ duḥkhameva | evaṃ tarhi sukhasaṅgataṃ sukhameva iti prāptaṃ | kiñca | |

[1.1.4.6.1.1.4.2,30]

viśiṣṭasukhasaṅgāt syāt tadviruddhe virāgitā | kiñcit parityajet saukhyaṃ viśiṣṭasukhatṛṣṇayā || 233 ||

[1.1.4.6.1.1.4.2,31]

nairātmye tu yathālābhamātmasnehāt pravartate | alābhe mattakāśinyā dṛṣṭā tiryatkṣu kāmitā || 234 ||

[1.1.4.6.1.1.4.2,32]

yadi viśiṣṭaṃ sukhaṃ labhyeta syādanyathā vairāgyaṃ | na cāvivekino viśiṣṭasukhatṛṣṇā vivekābhāvādeva | viveko bhaviṣyatīti cet | viveka eva tarhi duḥkhaheturiti viveka eva vairāgyaṃ syāt | atha viveko'vaśyameva hetubalādevaṃ tarhi nairātmyāvabodhatopi vivekavato'nivāryya eveti nātmadarśanānmokṣaḥ | ātmabhāvanā tvasambhavinī |

[1.1.4.6.1.1.4.2,33]

yādṛśaḥ khalvasāvātmā sukhādīnāṃ samāśrayaḥ | tādṛśe bhāvanābhāvāt tādṛśosau kuto'nyathā || 795 ||

[1.1.4.6.1.1.4.2,34]

buddhisukhaduḥkhetyādisamāśrayo hyasāvātmā | bhāvyamānopyasau tādṛśa eva bhavet | atha puruṣakārāśrayād doṣarahito'sau kriyeta | tadasat |

[1.1.4.6.1.1.4.2,35]

ghṛṣyamāṇohi nāṅgāraḥ śuklatāmeti jātucita | nijaḥ svabhāvasamparkkaḥ kenacinna nivāryate || 796 ||

[1.1.4.6.1.1.4.2,36]

na ca duṣṭaḥ svayaṃsvasya doṣavyāvartanakṣamaḥ | duṣṭo'duṣṭaḥ kathaṃ bhāvī na so'nyo bhavati kvacit || 797 ||

[1.1.4.6.1.1.4.2,37]

ata evāha |

{1.1.4.6.1.1.4.3}

<ātmavāde doṣāḥ>

[1.1.4.6.1.1.4.3,1]

yasyātmā vallabhaḥ tasya sa nāśaṃ kathamicchati |

[1.1.4.6.1.1.4.3,2]

duṣṭo rāgādinā nātmā tena yoge pṛthak svayaṃ | na daṇḍayoge daṇḍatvaṃ daṇḍino bhāvikaṃ bhavet || 798 ||

[1.1.4.6.1.1.4.3,3]

asaṃviditarāgāde rnarāgitvādisambhavaḥ | samvedanā drāgitā cet strīmān syāt tannirupaṇāt || 799 ||

[1.1.4.6.1.1.4.3,4]

sambandhādrāgitā tasya na tu rāgādivedanāt | rāgādivedane yogī rāgī syāt pararāgataḥ || 800 ||

[1.1.4.6.1.1.4.3,5]

vyatireke viśeṣaḥ kaḥ saṃyogasamavāyayoḥ | bhedasyāpratipattiścet bhedastarhi kuto mataḥ || 801 ||

[1.1.4.6.1.1.4.3,6]

bhinnamātmasvarūpañcet na vetyātmā svavit kathaṃ |

[1.1.4.6.1.1.4.3,7]

nahi svarūpasamvittau bhrāntirastīti sādhitaṃ || 802 ||

[1.1.4.6.1.1.4.3,8]

athāsamvedanasyāsya vedanaṃ ghaṭarūpavat |

[1.1.4.6.1.1.4.3,9]

grāhyatvāt grāhakaṃ tat syāt neti nāsyāsti bhoktṛtā || 803 ||

[1.1.4.6.1.1.4.3,10]

rasādīnāṃ hi bhogyatve bhoktṛtā nopalabhyate |

[1.1.4.6.1.1.4.3,11]

bhoktā tato'nya eva syāt evañcetyanavasthitiḥ || 804 ||

[1.1.4.6.1.1.4.3,12]

bhogastatsamavetaścet tena bhoktā sa kathyate | na bhogonubhavādanyaḥ sa ca bhogyepyavasthitaḥ || 805 ||

[1.1.4.6.1.1.4.3,13]

mayi buddhirmamātreti prabodho loka īdṛśaḥ | tenādhāryādhārabhāva ubhayatrāpi vidyate || 806 ||

[1.1.4.6.1.1.4.3,14]

athānumīyamāno'sau bhokteti vyapadiśyate | pratyakṣāsambhave tatra nānumānamiti sthitiḥ || 807 ||

[1.1.4.6.1.1.4.3,15]

athāsau yogināmeva gamya ityupadiśyate | atisūkṣmatayā tasya vedanaṃ nāsmadādibhiḥ || 808 ||

[1.1.4.6.1.1.4.3,16]

idānīṃ tāvadasmābhirvedanaṃ nāsya saṃbhavi | tāmavasthāgatānāntu na vidmaḥ kiṃ bhaviṣyati || 809 ||

[1.1.4.6.1.1.4.3,17]

yogibhāvamupakṣipya vastūnāṃ yadi nirṇṇayaḥ | asmākaṃ te yogibhistasya nābhāvasya na vedanaṃ || 810 ||

[1.1.4.6.1.1.4.3,18]

tasmāt svasamvedanarūpa evātmā upaśānto'nyathā tasyābhāvaprasaṅgāt | sa ca sukhādisamvedanasvabhāvo yadyanyathā bhavet nāśa evāsya syāt | yasya cātmā vallābhaḥ sa tasya nāśaṃ kathamicchet |

[1.1.4.6.1.1.4.3,19]

duḥkhe ca tenātmaiṣṭavyo yadi duḥkhī sukhī natu | duḥkhyavasthāvināśe hi naṣṭa eva svayaṃ bhavet || 811 ||

[1.1.4.6.1.1.4.3,20]

avasthāstasya nāśinyo nāvasthāteti cenmataṃ | tadrūpavyatirekeṇa nāvasthātopalabhyate || 812 ||

[1.1.4.6.1.1.4.3,21]

athāpi syāt | samvidrūpatā na vinaśyatyeva | sukhādīnāmeva vināśaḥ | naitadasti |

[1.1.4.6.1.1.4.3,22]

sukhādibhedātsamvitterapi bhedaḥ prasajyate | sukhādivyatirekeṇa samvittyanupalambhanāt || 813 ||

[1.1.4.6.1.1.4.3,23]

ātmabhūtena bhinnena nābhinna upalakṣyate | yathā tasyaiva bhedasya nābheda upalakṣyate || 814 ||

[1.1.4.6.1.1.4.3,24]

samvitsamviditijñānādbhedo yadi vibhedyate | ataeva parātmāpi parasyātmā svayaṃ bhavet || 815 ||

[1.1.4.6.1.1.4.3,25]

naiva samvedanaṃ tasyetyetadapyatidurghaṭaṃ | asaṃvedanabhāvo hi sarvonyaḥ syādanātmakaḥ || 816 ||

[1.1.4.6.1.1.4.3,26]

pṛthak saṃvedanaṃ taccet ekatā na kvacid bhavet | tato na pūrvāparayorakateti vināśitā || 817 ||

[1.1.4.6.1.1.4.3,27]

tathā ca |

[1.1.4.6.1.1.4.3,28]

yasyātmāvallabhastasya vināśaṃ kathamicchati | kūṭasthanityatāyāṃ hi tatraivāsthitiriṣyatāṃ || 818 ||

[1.1.4.6.1.1.4.3,29]

pratyabhijñāprabhāvāccet nātrātīva prasajyate | tadrūpasambhave saiva pratyabhijñā na kimmatā || 819 ||

[1.1.4.6.1.1.4.3,30]

viṣayāsambhavenādivāsanāmātrabhāvinī | pratyabhijñā padārthānāṃ bhavennasthitikāraṇaṃ || 820 ||

[1.1.4.6.1.1.4.3,31]

nanu kūṭasthanityatve nottarottaravedanaṃ | tathāpi tasya nityatvaṃ prasidhyatu mate tava || 821 ||

[1.1.4.6.1.1.4.3,32]

samānatopalambhe vā syādekatvamidaṃ mataṃ | asamānopalambhetu spaṣṭe bhede vināśitā || 822 ||

[1.1.4.6.1.1.4.3,33]

yadyapi nāma kūṭasthanityatayā nottarottaropalambhastathāpi tasya nityatā'vikāritaiva |

[1.1.4.6.1.1.4.3,34]

tathā kramābhāvena copalambhasya | tasmādyadi kramabhāvyupalambhastasya truṭyattayopalambhanāśa eva prasaktaḥ | evaṃ ca kramopalambhecchāyāṃ nāśecchaiva prasaktā | tataśca |

[1.1.4.6.1.1.4.3,35]

yasyātmā vallabhastasya sa nāśaṃ kathamicchati |

[1.1.4.6.1.1.4.3,36]

anupalambhaṃ kathamicchatīti cet | mṛtādvaraṃ durbalatā | vallabhatvesya jīvitaṃ varamastu na mṛddṛṣṭiḥ jīvitasyoparodhinī | nanvadṛṣṭena tena kiṃ kartavyamiti | punardarśanameṣitavyaṃ | tathā ca sati kramabhāvitve sa eva vināśaḥ | ayamaparo'styevātmavādino doṣaḥ | athavā samānarūpopalambhād ekatā pūrvāparayoryuktā | bhinnarūpopalambhe tu bhinnataiva spaṣṭā | tathā ca sati pūrvakasya vināśaḥ | evaṃ ca yasyātmā vallabhastasya vināśaṃ kathamicchati |

[1.1.4.6.1.1.4.3,37]

athavā bodharūpatayā ātmā sarva eka eva | satu punarupādhibhedād bhedamāśrayate | yathākāśasya ekatve ghaṭākāśaṃ paṭākāśamiti bhedāvabhāsaḥ | tasmādātmanāmavidyākṛta eva bhedaḥ | yadyevaṃ |

[1.1.4.6.1.1.4.3,38]

muktasya bhrāntyabhāvena yadyanyātmatayā sthitiḥ | na syādātmā sa evaikaḥ tadavasthā bhavasthitiḥ || 823 ||

[1.1.4.6.1.1.4.3,39]

yadi ghaṭākāśaṃ ghaṭābhāve na bhavati yathā tathā'vidyābhāve na bhavet prāṇī | tathā sati ghaṭākāśābhāve satyanyena sahaikamākāśaṃ jātamiti | ākāśavibhāgābhāvavadātma vibhāgopi na syāditi na svaparavibhāga iti vinaṣṭa evātmā syādahamiti | paravyavacchedenātmatvāt | ākāśatāmupagatasya na kriyābhogādaya iti nākāśādviśeṣaḥ | tato yadyātmā vallabhastasya sa nāśaṃ kathamicchati | vastubalādidamāyātamiti cet | nairātmyameva tarhi prasaktaṃ |

[1.1.4.6.1.1.4.3,40]

svarūpasaṃvinmātrasya vyāpitā keyamucyate | anekadeśāvaṣṭambhe vyaptirucyeta mukhyataḥ || 824 ||

[1.1.4.6.1.1.4.3,41]

anekakālavyapitve nityatā vyapadiśyate | na vyāpitvaṃ na nityatvaṃ kathamātmā vyavasthitaḥ || 825 ||

[1.1.4.6.1.1.4.3,42]

athāparaghaṭādirūpeṇāsau vyavasthitaḥ tathā sati sutarāmeva saṃsārī devadattādirūpeṇāpi vyavasthānāt tasmānmuktatve satyabhāva eva tasyākāśavaditi | na ca tādṛśāṃ mokṣeṇa kiñcit prayojanamityaho mahatprekṣāpūrvakāritvaṃ yogināṃ |

[1.1.4.6.1.1.4.3,43]

atha paramārthato nātmā kriyābhogādyāśrayastatvaṃ | tasyāvidyāvaśādeva tathā snehādayaḥ | atra parihāra ucyate |

[1.1.4.6.1.1.4.3,44]

nivṛttasarvānubhavavyavahāraguṇāśrayaṃ || 235 || icchet prema kathaṃ; premṇaḥ prakṛtinehi tādṛśī |

[1.1.4.6.1.1.4.3,45]

sarvavyavahārātītādyātmopalambhatūlāvalambi gaganātmaivā'to yasya yatra premāsau na taṃ tādṛśamicchati | premṇaḥ prakṛtirevaitādṛśī na bhavati | bhavantī vā'prekṣāpūrvakāritāṃ paridīpayet | tadvaraṃ saṃsāra eva prārthitaḥ | saṃsārasukhasyāparitoṣajanakatvāditi cet | ucyate |

[1.1.4.6.1.1.4.3,46]

nirvāṇeṃpi sukhaṃ naiva paritoṣakriyākṣamaṃ | prārthanīyatayā'tyantaṃ sukhatvātsakalaṃ sukhaṃ || 826 ||

[1.1.4.6.1.1.4.3,47]

nahi sukhamaprārthanīyaṃ nāma kiñicadasti | tataḥ sakalasukhasampadāsīnasyāpi tataḥ paraṃ sukhātiśayavāñchā vidyata eva | tadeva sukhaṃ punaḥ punaḥ prārthayata iti nāprārthanaṃ cittamasyāsti | prārthanā ca nāma tṛṣṇā'paravyapadeśā | mahadetanmahatāṃ duḥkhaṃ, tataḥ sarvaṃ sukhamaparitoṣajanakameva | tataḥ sukhī na kaścidapi parinirvṛtaḥ | yataḥ paryāyeṇa sakalasukhākāṃkṣaivāsya bhavati | tataḥ dṛṣṭvā vānupādānaṃ tataḥ sukhasya karmopacinotīti saṃsāra evānena sthātavyaṃ |

[1.1.4.6.1.1.4.3,48]

nanu vairāgyamapi dṛśyata eva na nāma na dṛśyate | tattu sukhāśayaiva yataḥ parikhinnaḥ | tadupāyānveṣaṇaprayāsena duḥkhameva manyamānaḥ sukhābhimukhaḥ prakārāntarābhilāṣī vairāgyamabhimukhī karoti natvātmani nisnehaḥ | ata evāha |

[1.1.4.6.1.1.4.3,49]

sarvathātmagrahaḥ snehamātmani draḍhayatyalaṃ || 236 || ātmīyasnehabījaṃ tattadavasthaṃ vyavasthitaṃ |

[1.1.4.6.1.1.4.3,50]

ayamatra paramārthaḥ |

[1.1.4.6.1.1.4.3,51]

yāvadātmagrahastāvadātmasnehānna mucyate | ātmīyepi tataḥ sneha upakārasamāśrayāt || 827 ||

[1.1.4.6.1.1.4.3,52]

nanvātmagrahamevāyaṃ parityajya doṣaparihārāya varttiṣyate | tataḥ kathamātmīyasnehādayaḥ | ucyate | yadyātmagraha evāsya nāsti doṣanirākriyā kimarthaṃ | nahyanarthitve kiñcit kartuṃ pravartate |

[1.1.4.6.1.1.4.3,53]

duḥkhabhāgyanyathā syāccet na taṃ duḥkhinamicchati | na ca tatra grahastasyetyetadanyonyabādhitaṃ || 828 ||

[1.1.4.6.1.1.4.3,54]

parārthakaraṇecchāyāṃ sukhinaṃ taṃ yadīcchati | pareṇa kriyatāmeva rucāvātmagrahaḥ punaḥ || 829 ||

[1.1.4.6.1.1.4.3,55]

ātmanaḥkṣaṇikatvepi viśiṣṭakṣaṇasambhavāt | parārthaḥ sambhavatyevatasmādātmagraho vṛthā || 830 ||

[1.1.4.6.1.1.4.3,56]

mahānubhāvatā yogāttenaiva yadi tat kriyā | mahānubhāvatā kaiva tasya mithyābhimāninaḥ || 831 ||

[1.1.4.6.1.1.4.3,57]

tasmāt duḥkhinamātmānaṃ yo na vāñchati bhāvataḥ | sa evātmagrahastasya tathātmīyagrahodayaḥ || 832 ||

[1.1.4.6.1.1.4.3,58]

atha dīrghakālasukhākāṃkṣo nātmīyagrahavān yadi | dīrghakālasukhādṛṣṭericchā tatra kathaṃ bhavet || 833 ||

[1.1.4.6.1.1.4.3,59]

kadācit syāditi yadi pravṛtirna bhavedapi | na syādapi kadācittan naṣṭā markaṭacāndrikā || 834 ||

[1.1.4.6.1.1.4.3,60]

yogyavasthāgatasyāsya na vipraḥ kiṃ bhaviṣyati | anyonyasaṃśrayādevaṃ vṛttistatra bhavet kathaṃ || 835 ||

[1.1.4.6.1.1.4.3,61]

tasmād |

[1.1.4.6.1.1.4.3,62]

yatnepyātmīyavairāgyaṃ guṇaleśasamāśrayāt || 237 || vṛttimān pratibadhnāti taddoṣān saṃvṛṇoti ca |

[1.1.4.6.1.1.4.3,63]

yasya nāmātmagrahaḥ sa yatkiñcit ātmopakāriṇaṃ guṇaleśamāśritya tatrābhimukhībhūta ātmīye vairāgyaṃ pratibadhnātyeva doṣadarṣī | naivamiti cet na doṣadarśanasyaiva tenaguṇa darśanena pratibandhāt | tasmādātmanyavirakto virakta evātmīye ||

[1.1.4.6.1.1.4.3,64]

ātmanyapi virāgaścet nedānīṃ yo virajyate || 238 || tyajatyasau yathātmānaṃ vyarthāto duḥkhabhāvanā |

[1.1.4.6.1.1.4.3,65]

syādetad | ātmānaṃ parityaktumasamarthaḥ | nahi sa eva tena lakṣyate | tathāhi yathāsti na tathā tyāgo yathā nāsti tena nātmaparityāgaḥ rāgasya kevalaḥ | tato rāgitā parityāgāt sadaiva sukhī | atrocyate |

[1.1.4.6.1.1.4.3,66]

sukheṣvasthāpanā saiva rāga āgrahalakṣaṇaḥ | sā cāsti rāga evāstītyetat pūrvaṃ vivecitaṃ || 836 ||

[1.1.4.6.1.1.4.3,67]

yadi cātmani virāgaḥ kasya sa virāgaḥ | nedānīmasti yo virajyate | anyohyanyastatra viraktaḥ bhavati | sa eva cedaviraktasvabhāvaḥ sa na virakto bhavati | atrocyate |

[1.1.4.6.1.1.4.3,68]

nātmā ātmani kiṃ yathāsti sa virajyate | na tathā na yathā sosti tathāpi na virajyate || 837 ||

[1.1.4.6.1.1.4.3,69]

nahi tasyānyathābhāvo nāpyanyasya tathā sthitiḥ | sarvātmanaikadeśena sarvathā durghaṭaṃ tataḥ || 838 ||

[1.1.4.6.1.1.4.3,70]

ekasya naikadeśosti naikadeśostyabhinnatā | yasyaikadeśaḥ sonyaḥ syāttathāsatyanavasthitiḥ || 839 ||

[1.1.4.6.1.1.4.3,71]

syādananyaḥ kathaṃ ciccettathāpyastvanavasthitiḥ | aparāparakalpānāṃ tatrāparisamāptitaḥ || 840 ||

[1.1.4.6.1.1.4.3,72]

tasmādātmaiva tena parityaktavyo yathā tyajatyasāvātmānaṃ tathā vyarthā duḥkhabhāvanā | yenāpyākāreṇa na parityajati tathāpi vyarthā duḥkhabhāvanā vairāgyaṃ kartumaśakyatvāt | athavā |

[1.1.4.6.1.1.4.3,73]

ātmanyapi virāgaścennedānīṃ yo virajyate || 841 ||

[1.1.4.6.1.1.4.3,74]

yatra tyajatyasau taṃ yathātmānamato'bhāvat tyāgasya vyarthaduḥkhabhāvanā | na duḥkhabhāvanārthātyāgāt samarthā | na khalu virāgasyāsya kāraṇaṃ | yathātmanastathātmīyasyāpi | tato na tādṛśā virāgeṇa mukto bhavati | itopi vyarthā duḥkhabhāvanā | yataḥ |

[1.1.4.6.1.1.4.3,75]

duḥkhabhāvanayāpyeṣa duḥkhameva vibhāvayet || 236 || pratyakṣaṃ pūrvamapi tattathāpi na virāgavān |

[1.1.4.6.1.1.4.3,76]

yadi duḥkhabhāvanā virāgāya syāt yuktaṃ | yadā sāviṣyeta, na cāsau virāgāya | duḥkhabhāvanā hi duḥkhasākṣātkaraṇahetureva | nānyathāsau virāgāya | bhāvanāvibhāvitaduḥkhasantāno virāgī yathā syāt na caivaṃ | yataḥ pūrvamiti tad duḥkhaṃ pratyakṣameva | pratyakṣapūrvakaniścayasambhavāt | anyathā na saṃsāraparityāgārthī bhavet | nahya sākṣātkṛtaṃ duḥkha pīḍayati | na ca tathāpi virāgaḥ | tato vyarthikā duḥkhabhāvanā | priyaviprayogādiduḥkhaṃ hi sakalalokasya pratyakṣaṃ tadā cedavirakto duḥkhabhāvanayā kathaṃ virāgo bhavet |

[1.1.4.6.1.1.4.3,77]

nanu duḥkhabhāvanā sakalasya duḥkhasya smaraṇasaṃkalane bhavantī mahatīṃ duḥkhasaṃhatiṃ vibhāvayati | tato virāgiteti cet | tata udvegāt virāgaḥ syāt | naitadasti | yasmāt |

[1.1.4.6.1.1.4.3,78]

yathaiva duḥkhapracayaḥ smaryyamāṇo vibhāvayet | tathā sukhasya pracayastato rāgī bhavedayaṃ || 842 ||

[1.1.4.6.1.1.4.3,79]

yathā duḥkhasantānaṃ vibhāvya virāgastathā viparyayāt sarāgopīti kathaṃ muktiḥ |

[1.1.4.6.1.1.4.3,80]

nanu praśamasukhasyānno dvejanāt na saṃsārasukhasatṛṣṇaḥ | tadapyasat | yataḥ |

[1.1.4.6.1.1.4.3,81]

nātmadṛṣṭiniviṣṭasya śamaudvegakāraṇaṃ | śmaśānavāsaḥ kākasya kimudvegasya kāraṇaṃ || 843 ||

[1.1.4.6.1.1.4.3,82]

kākaḥ padmavane prītiṃ prāpnoti nahi tādṛśīṃ | yādṛśīmaśucisthānaviniveśitasaṅgamaḥ || 844 ||

[1.1.4.6.1.1.4.3,83]

nanu dṛśyata eva | prītihetau doṣadarśanādvairāgyaṃ | tat kathaṃ doṣadarśanepi duḥkhabhāvanayā na viraktaḥ | naitadyataḥ |

[1.1.4.6.1.1.4.3,84]

yadyapyekatra doṣeṇa tatkṣaṇaṃ calitā matiḥ || 240 || viraktau naiva tatrāpi kāmīva vanitāntare |

[1.1.4.6.1.1.4.3,85]

yadyapi kvacidaparādhakāriṇi janeṃ viraktiḥ kṣaṇaṃ tathāpyasau na sarvathā viraktiḥ | na khalu kāmī kvacit kāminyāṃ viraktastathāpi vanitāntare'virakta eva tatra ca paryāyeṇa | tathāhi | rāgavirodhyavasthānādevāsau viraktastadavirodhyavasthātaḥ jano punaravirakta eva | tasmādrāgaśaktisaṃṅgataḥ evāsau viraktaḥ, natu sarvathā | punastatraiva rāgadarśanāt | ata evoktaṃ | "taddhi bhikṣavaḥ prahīṇaṃ yadāryayā prajñayā" | tasmādasya |

[1.1.4.6.1.1.4.3,86]

tyājyopādeyabhedena saktiryaivaikabhāvinī || 241 || sā bījaṃ sarvasaktīnāṃ paryāyeṇa samudbhave |

[1.1.4.6.1.1.4.3,87]

yasya hi heyopādeyavibhāgastasyecchādveṣau | na sarvaṃḥ sarvadā heyo nāpyupādeyaḥ | paryāyeṇecchādveṣau parasparabījakau paryāyeṇāsya bhavata eveti kathamātmadhī yuktaḥ | nairātmyadarśinaḥ punaḥ sarvatropekṣā heyopādeyavibhāgastataḥ sakalasaktinirmūlane vyavasthitasya kuto rāgādisambhavaḥ | api ca | virāgabhāvirūpe vastuni bhavennānyathā na cātmadarśiniḥ kvacidvirūpatā | na tāvadasya ātmā sadoṣaḥ | tatra snehopi nirdoṣaviṣayatvādadoṣaḥ | upalabdhi sādhanānyapi nirdoṣāṇi | etāvadeva sakalaṃ jagat kvedānīṃ sa virajyate |

[1.1.4.6.1.1.4.3,88]

nirdoṣabiṣayaḥ sneho nirdoṣaḥ sādhanāni ca || 242 || etāvadeva ca jagat kvedānīṃ sa virajyate |

[1.1.4.6.1.1.4.3,89]

iti saṃgrahaḥ |

[1.1.4.6.1.1.4.3,90]

athāpi syāt |

[1.1.4.6.1.1.4.3,91]

sadoṣatāpi cet tatra tasyātmanyapi sā samā || 243 || tatrāviraktastaddoṣe kvedānīṃ sa virajyate |

[1.1.4.6.1.1.4.3,92]

nanu viṣayasya sadoṣatāpi dṛśyate śarīrādeśca | nanu kā teṣāṃ sukhahetūnāṃ sadoṣatā dukhahetutā | nanu paryāyeṇa sarvasya sukhahetutā kadācit duḥkhahetutā cet | nanvātmanyapi sā samānaiva | tatra cedātmani taddoṣa evāviraktaḥ | kva virāgavān bhavet | ātmā parityaktumaśakya iti cet | ātmīyepi na virāgaḥ | doṣāṃstyaktuṃ śakyatvāccātmīyasyaiva tyāga ityapi mithyā | yadā yadā yasya doṣastadā tasya tyāgo na sarvadā | yathā doṣāṇāṃ tyāgaḥ tathā doṣānityatayā tyāgānityatāpi | sukhahetāvaparityakte paścādabhāve mahad duḥkhamiti cet tasmāt mūlata eva parityāgo yuktaḥ | evaṃ tarhi duḥkhepi sati tadanantaraṃ mahat sukhaṃ bhavatīti dukhamapyupādātavyaṃ | tasmānna kvacidvirāgostyātmadarśinaḥ | api ca |

[1.1.4.6.1.1.4.3,93]

guṇadarśanasambhūtaṃ snehaṃ bādheta doṣadṛk || 244 || sa cendriyādau na tvevaṃ bālāderapi darśanāt |

[1.1.4.6.1.1.4.3,94]

tathā |

[1.1.4.6.1.1.4.3,95]

doṣavatyapi sadbhāvāt svabhāvād guṇavatyapi || 245 || anyatrātmīyatāyāṃ vā vyatītādau vihānitaḥ |

[1.1.4.6.1.1.4.3,96]

na guṇadarśanādindriyādau snehaḥ, api tvātmīyadṛṣṭeḥ ; tathāhi doṣavatyapi ātmīyatayā parigṛhīte snehasya bhāvāt indriyādau guṇavatyapi paratrābhāvāt bālapaśvādīnāṃ cāparikalitaguṇadoṣāṇāṃ bhāvāt | ātmīyepi ca vyatīte abhāvādanāgate ca | tasmānna doṣadarśanānnivartate snehaḥ | evaṃ tarhi doṣadarśanādātmīyabuddhireva na bhaviṣyati | tadbhāvācca snehaḥ | guṇadarśanasambhūtasya ātmīyadarśanasya doṣadarśanenāpākaraṇāt | na kiñcadetat | yataḥ |

[1.1.4.6.1.1.4.3,97]

tata eva ca nātmīyabuddherapi guṇekṣaṇaṃ | kāraṇaṃ hīyate sāpi tasmānnāguṇadarśanāt || 246 ||

[1.1.4.6.1.1.4.3,98]

doṣavatyapi kvacidātmīyabṛddherbhāvāt | guṇavatyapi cābhāvāt vyatītādau ceti |

[1.1.4.6.1.1.4.3,99]

apicā sadguṇāropaḥ snehāttatra hi dṛśyate | tasmāttatkāraṇābādhī vidhistaṃ bādhate kathamiti || 247 ||

[1.1.4.6.1.1.4.3,100]

sneho hi nāmāpi doṣadarśanena hīyeta yadi tāvatā | yāvatā snehena tadeva doṣadarśanamapākriyate sadguṇāropavidhāyinā | madhyasthatayā cetaso doṣadarśanamanāropaśca guṇānāmiti cet | na | snehena sa eva madhyasthabhāvo na labhyate | viṣayāntare snehāntareṇa yadi paramasau bādhyate nānyathā | tathā ca |

[1.1.4.6.1.1.4.3,101]

upaghātaḥ sa evāsya tathā sati vivartate | yādṛśo bhakṣito mātrā sa ḍākinyāpi tādṛśaḥ || 845 ||

[1.1.4.6.1.1.4.3,102]

tasmānna duḥkhabhāvanayā snehaparityāgato muktirātmadarśinaḥ |

[1.1.4.6.1.1.4.3,103]

atra sāṃ khyāḥ prāhuḥ | nātmadarśināṃ duḥkhabhāvanāsambhavatyapi tu prakṛtipuruṣāntaraparijñānato muktiḥ | tathāhi |

[1.1.4.6.1.1.4.3,104]

śuddhabodhasvabhāvoyaṃ puruṣaḥ paramārthataḥ | prakṛtyantaramajñātvā mohāt saṃsāramāśritaḥ || 846 ||

[1.1.4.6.1.1.4.3,105]

prakṛtiḥ sukhādisvabhāvāyāḥ vivekenāgrahaṇādamuktirātmanaḥ | tataḥ kevalajñānodaya evamuktirātmanaḥ | tadapyasat | yataḥ |

[1.1.4.6.1.1.4.3,106]

parāparaprārthanāto vināśotpattibuddhitaḥ || 248 || indriyādeḥ pṛthag bhūtamātmānaṃ vettyayaṃ janaḥ |

[1.1.4.6.1.1.4.3,107]

tasmānnaikatvadṛṣṭyāpi snehaḥ snihyan sa ātmani || 249 || upalambhāntaraṅgeṣu prakṛtyaivānurajyate |

[1.1.4.6.1.1.4.3,108]

hāmyudayadarśanameva bhedadarśanam | anvayavyatirekabhāvato hi bhedaḥ | ātmānvayī sukhādayo nānvayinaḥ | tato viruddhadharmmādhyāsādbheda iti | athaitadeva na paryālocayati saṃsārī | tathā satyamuktireva | vivekādhyavasāyasyāsambhavāt | na khalu sukhārthī tasya hānāvādriyate | sukhādirahitenātmanā na kaścidarthī prekṣāvān | kevalasyārthinaḥ saṃsarggāt prāk na saṃsāraḥ pradhānena saha ekatāmātmani paśyataḥ sa iti cet | tadasat |

[1.1.4.6.1.1.4.3,109]

cetanasya ca svapitasya kathamekatvavibhramaḥ | viṣayābhilāṣaḥ kuto yataḥ saṃsārasaṅgatiḥ || 847 ||

[1.1.4.6.1.1.4.3,110]

pradhānānupraveśo hi na tatrāstyekatā kutaḥ | ātmanyevahi na bhrāntiḥ prāgetatpratipāditaṃ || 848 ||

[1.1.4.6.1.1.4.3,111]

viṣayatvena dṛṣṭiścet nābhedagrahaṇaṃ bhavet | buddherabhāvād dṛṭiśca na yuktā sāṃkhyadarśane || 849 ||

[1.1.4.6.1.1.4.3,112]

abhilāṣaśca dṛṣṭerthe puruṣāṇāṃ pravartaṃte | smaraṇasya ca sadbhāvaḥ sarggavṛtteḥ puraḥ kutaḥ || 850 ||

[1.1.4.6.1.1.4.3,113]

abhilāṣasmaraṇayoḥ prakṛtereva vṛttitaḥ | abhilāṣācca tadvṛttirityanyonyasamāśrayaḥ || 851 ||

[1.1.4.6.1.1.4.3,114]

anādivāsanātaścet tathāsya sukhitādayaḥ | vāsanāpi pradhānasya vikriyātaḥ puraḥ kutaḥ || 852 ||

[1.1.4.6.1.1.4.3,115]

tasmātsvabodharūpasya prakṛtiḥ sā yadīṣyate | na sā śakyā'nyathā kartumiti saṃsāryasau sadā || 853 ||

[1.1.4.6.1.1.4.3,116]

nanu duḥkhasaṃvedanād dṛśyata eva nirvedaḥ sa kathamanyathā kriyeta | atrāha |

[1.1.4.6.1.1.4.3,117]

pratyutpannā tu yo duḥkhānnirvedo dveṣa īdṛśaḥ || 250 || na vairāgyaṃ ; tadāpyasya sneho'vasthāntareṣaṇāt |

[1.1.4.6.1.1.4.3,118]

yataḥ |

[1.1.4.6.1.1.4.3,119]

dveṣasya duḥkhayonitvāt sa tāvanmātrasaṃsthitiḥ | tasminnivṛtte prakṛtiṃ svāmeva bhajate punaḥ || 251 ||

[1.1.4.6.1.1.4.3,120]

duḥkhasaṃvedanodvignopi na vairāgyayogī snehenaiva hyasāvātmanyātmīye ca pratikūladarśanāt vidveṣavāneva hi tadā | aśubhādivastupratyayamātrametat | vairāgyasya pāramārthikasyātmadarśinastu snehādamuktirevāvasthāntaraprārthanāto dveṣa eva sarvadā bhāvī tatra tu vairāgyaṃ | naitadasti |

[1.1.4.6.1.1.4.3,121]

yāvat kālaṃ ca tad duḥkhaṃ tāvaddveṣaḥ pravartate | kāraṇasya tu dukhasya nivṛttau dveṣitā kutaḥ || 854 ||

[1.1.4.6.1.1.4.3,122]

duḥkhasyāpyanuvṛttiścet śivaṃ muktiḥ karotvasau | duḥkha dveṣābhibhūtasya sadā sthānamadhogatiḥ || 855 ||

[1.1.4.6.1.1.4.3,123]

nanūdvegamantareṇa kathaṃ muktiḥ |

[1.1.4.6.1.1.4.3,124]

anudvigno hi saṃsārāt muktyarthī nāsti cetanaḥ | na ca duḥkhāparābhūta udvegī jāyate janaḥ || 856 ||

[1.1.4.6.1.1.4.3,125]

tadasat |

[1.1.4.6.1.1.4.3,126]

tata eva ca |

[1.1.4.6.1.1.4.3,127]

audāsīnyaṃ tu sarvatra tyāgopādānahānitaḥ | vāsīcaṃdanakalpā nāṃ vairāgyaṃ nāma kathyate || 252 ||

[1.1.4.6.1.1.4.3,128]

dharmatāmātradarśanena hi mamatāmavāpyate cetaso | nanu naya pratidhaprahāṇena vairāgyayogitāyogināmasmatpakṣe nānyathā | kathaṃ tarhi duḥkhabhāvanoktā bhagavatā | atra prativacanaṃ |

[1.1.4.6.1.1.4.3,129]

saṃskāraduḥkhatāṃ matvā kathitā duḥkhabhāvanā || 253 || sā ca naḥ pratyayayotpattiḥ sā nairātmyadṛgāśrayaḥ |

[1.1.4.6.1.1.4.3,130]

yuktistu śūnyatādṛṣṭestadarthāḥ śeṣabhāvanāḥ || 254 || anityāt prāha tenaiva itthaṃ duḥkhānnirātmatāṃ |

[1.1.4.6.1.1.4.3,131]

na khalu duḥkhaduḥkhatāmātramabhisandhāya duḥkhabhāvanoktā | rāgināṃ hi tāvanmātreṇa vairāgyasukhabhaṅge sati pakṣapātaparityāgāt saṃsāraduḥkhabhāvanā yogyatā yathāsyāditi tūktā || sā ca saṃskāraduḥkhatā śūnyataiva paramārthataḥ | tataḥ śūnyatā dṛṣṭereva muktiḥ |

[1.1.4.6.1.1.4.3,132]

śeṣāstu bhāvanāstadarthā eva | ata eva nairātmyadarśanāvasānā bhagavato deśanā | yadāha | "rupaṃ bhikṣavo nityamanityamvā | anityaṃ bhadanta | yadanityaṃ tad duḥkhaṃ sukhamvā | duḥkhaṃ bhadanta | yadanityaṃ tad duḥkhaṃ vipariṇāmadharmmakaṃ kalpyantu tadevaṃ draṣṭuṃ etanmama, eṣo'hamasmi eṣa mamātmeti | no hīdaṃ bhadanta" itye vaṃ hetuphalabhāvenānātmadarśanameva mukterupāya iti kathitaṃ bhavati | yaḥ punarātmadarśī so'virakta eva |

[1.1.4.6.1.1.4.3,133]

aviraktaśca tṛṣṇāvān sarvārambhasamāśritaḥ || 255 || so'muktaḥ kleśakarmmabhyāṃ saṃsārī nāma tādṛśaḥ |

[1.1.4.6.1.1.4.3,134]

ātmadarśanabīje hi vyavasthite ātmīyadarśanamanupahataṃ saṃsārahetuḥ | tata ātmani ātmīye cāvirakto niyamena tṛṣṇāvāṃstataḥ sarvakarmmārambhasamāśritaḥ | kleśakarmmabhyāmamuktaḥ saṃsārpyevāsāviti kutaḥ tasya muktigandhopi |

[1.1.4.6.1.1.4.3,135]

athāpi syāt | atmīyameva paramārthato nāsti | tena kutaḥ snehasambhavaḥ | sneho hi nāma viṣaye bhavati | na nirviṣayaḥ | tadapyasat |

[1.1.4.6.1.1.4.3,136]

ātmīyameva yo necchet bhoktāpyasya na vidyate || 256 || ātmāpi na tadā tasya kriyābhogau hi lakṣaṇaṃ |

[1.1.4.6.1.1.4.3,137]

dṛśyamānamātmīyaṃ kathamiva śakyaṃ nāstīti pratipādayituṃ | avidyānibandhanatvāt sarvasyeti cet | nā avidyāyā ātmavyatirekeṇābhāvāt | nāvidyā puruṣādanyā "puruṣa evedaṃ sarvamiti"
vacanāt | tato'vidyāsvabhāvatvāt asya bhrāntatā na kadācidapeyāt | nahi tadātmabhūtā bhrāntistato'paiti | tasyaivāpāyaprasaṅgāt |

[1.1.4.6.1.1.4.3,138]

pratikṣiptaścasyā dvā daḥ | kiñca ātmīye asati kriyābhogau na staḥ kriyābhogātmakatvādātmanaḥ | atha paramārthata etadapi neṣyata eveti cet | ātmanopi parārthatve ko'vaṣṭambhaḥ | samvedanena tasya paricchedāditi cet sarvasamvedanaprasaṅgaḥ | abhyāsātsvapnādivadasattvamiti | na yuktamātmanopi na pāramārthikatvaṃ athādvaitaṃ | tadā citrādvaitamiti | nātmā nāmāsti, nityatvasya pratyutpannasvabhāvamātragrahiṇā pratyakṣeṇāgrahaṇāt | pūrvāparapratyakṣayoryugapadabhāvāt | ekaikena nityatātmanaḥ | athaparamārtha etadapi neṣyata eveti cit pratītiḥ | na ca saṃghaṭanaṃ smṛterapramāṇatvāt | pratyakṣābhāve'numānābhāvācceti | tato nātmadarśanātsamīhitārthasiddhiḥ |

[1.1.4.6.1.1.4.3,139]

tasmādanādisantānatulyajātīyabījikāṃ || 257 || utkhātamūlāṅkuruta sattvadṛṣṭi mumukṣavaḥ |

[1.1.4.6.1.1.4.3,140]

nairātmyadarśanādeva mokṣo nānyā gatiḥ prāmāṇikītyupasaṃhāraḥ |

{1.1.4.6.1.1.4.4}

<āgamamātreṇa na muktiḥ>

[1.1.4.6.1.1.4.4,1]

nanvāgamādātmāstitvaṃ tasya ca mokṣaḥ | sa ca mokṣa ekāntasukharūpo na kadācittasyābhāvaḥ | saṃsārasukhaṃ tu vicchedavaditi na tataḥ paritoṣaḥ | sa ca dīkṣādividherityacodyameva pūrvakaṃ sakalaṃ | tathā coktaṃ |

[1.1.4.6.1.1.4.4,2]

atīndriyānasambedhān paśyaṃtyārṣeṇa cakṣuṣā | ye bhāvān vacanaṃ teṣāṃ nānumānena bādhyate || 857 ||

[1.1.4.6.1.1.4.4,3]

apauruṣeyaṃ vā vacanamiti | tadapyayuktaṃ |

[1.1.4.6.1.1.4.4,4]

āgamasya tathā bhāvanibandhanamapaśyatāṃ || 258 || muktimāgamamātreṇa bruvanna paritoṣakṛt |

[1.1.4.6.1.1.4.4,5]

sattyametadanīndriyadarśināṃ vacanamanumānema bādhyate | tadeva tu tatprayuktatvaṃ vacanasya na gamyate | sarvāgamasādhāraṇatvādasya | na ca sarvāgamapramāṇatvaṃ | na tadarthānuṣṭānasambhavaḥ | apauruṣeyatvantu na yuktamityuktaṃ |

{1.1.4.6.1.1.4.5}

<dīkṣā'kiñcitkarī>

[1.1.4.6.1.1.4.5,1]

nanu bījādīnāmaprarohaṇadharmmatā dīkṣāvidhisaṃsarggādupalabdhā | tadapyayuktaṃ |

[1.1.4.6.1.1.4.5,2]

nālaṃ bījādisaṃsiddho vidhiḥ puṃsāmajanmane || 259 || tailābhyaṅgāgnidāhāderapi muktiprasaṅgataḥ |

[1.1.4.6.1.1.4.5,3]

atha tailābhyaṅgasya tāvanmātrameva sāmarthyaṃ evaṃ sati dīkṣāyāmapi samānaṃ | tathā |

{1.1.4.6.1.1.4.6}

<(a) ātmano'mūrttatve na pāpagoravalāghāvam>

[1.1.4.6.1.1.4.6,1]

prāggurorllāghavāt paścāt na pāpaharaṇaṃ kṛtaṃ || 260 || mā bhūdgauravamevāsya na pāpaṃ gurvamūrtitaḥ |

[1.1.4.6.1.1.4.6,2]

yadi nāma dīkṣitasya sataḥ prāg gurorllāghavaṃ bhavatu | na tāvatā pāpāpahāraḥ | lāghavaṃ hi gauravavirodhyupalabhyamānaṃ gurutvābhāvameva gamayati na pāpābhāvaṃ | pāpasya gauravābhāvāt | pāpenaivāsau gururiti cet | kuta etad | āgamāditi cet | uktamatra | api ca |

[1.1.4.6.1.1.4.6,3]

tāvanmātrasya pāpasya muktirnāsti vināśataḥ | sāmarthyādaparatrāpi śaktirityanirūpaṇaṃ || 858 ||

[1.1.4.6.1.1.4.6,4]

darśaṃnaṃ devatādīnāṃ kva ca nāma na vidyate | sarvato muktirastīti ko viśeṣastathā sati || 859 ||

[1.1.4.6.1.1.4.6,5]

nanu bhavatpakṣepitṛṣṇācchedo yadi nāma nairātmyabhāvanātaḥ, muktistu kathamiti cintyameva | tadapi na yathāvat | tathāhi |

[1.1.4.6.1.1.4.6,6]

mithyājñānatadudbhūtatarṣasaṃcetanāvaśāt || 261 ||

[1.1.4.6.1.1.4.6,7]

honasthānagatirjanma tena tacchinna jāyate | tayoreva hi sāmarthyaṃ jātau tanmātrabhāvataḥ || 262 ||

[1.1.4.6.1.1.4.6,8]

yataḥ |

[1.1.4.6.1.1.4.6,9]

te cetane svayaṃ karmmātyakhaṇḍaṃ janmakāraṇaṃ |

[1.1.4.6.1.1.4.6,10]

tṛṣṇāvaśādeva deśādisaṃprāptirupalabhyate |

[1.1.4.6.1.1.4.6,11]

nanu janmanaḥ karmmāpi kāraṇaṃ tataḥ kathaṃ tanmātrabhāvaḥ | tadapyasat | te eva cetane svayaṃ karmma | yatpūrvakaṃ cetanālakṣaṇaṃ | dānādikarmmatatsaṃskārādantye janmāntarabhāvinī cetane | mithyājñānatadbhūtatarṣasaṃcetane | ta eva sākṣātkarmma tadanantarabhāvitvāt janmanaḥ | pūrvakantu tatkāraṇatvāt upacārātkarmma na sākṣāt svataḥ saṃpūrṇṇajanmakāraṇaṃ | dīkṣitasyāpi tadastīti na muktiḥ |

[1.1.4.6.1.1.4.6,12]

athāpi syāt |

[1.1.4.6.1.1.4.6,13]

gatipratītyoḥ kāraṇānyāśrayastānyadṛṣṭataḥ || 263 || adṛṣṭanāśānna gatistatsaṃskāro na cetanā |

[1.1.4.6.1.1.4.6,14]

daśavidhaṃ kuśalamakuśalamapi daśavidhameva na cetanālakṣaṇaṃ | tasya ca dīkṣādinā vidhānena nāśa iti | tadapyasad | arthasyāsiddhatvāt | api ca |

[1.1.4.6.1.1.4.6,15]

sāmarthyaṃkaraṇotpatterbhāvābhāvānuvṛttitaḥ || 264 || dṛṣṭaṃ buddhe rna cānyasya tāni santi na santi kim |

[1.1.4.6.1.1.4.6,16]

buddheranvayavyatirekāvanuvidhīyamānāni karaṇāni cakṣurādīni tāni buddhyā vidhī yamānāni santi paramparayotpadyante | tataḥ kasmānna janma | atha dīkṣayopaghātānna janmani sāmarthyamevaṃ sati |

[1.1.4.6.1.1.4.6,17]

dhāraṇapreraṇakṣobhanirodhāścetanāvaśāḥ || 265 || na syusteṣāmasāmarthye tasya dīkṣādyanantaraṃ |

[1.1.4.6.1.1.4.6,18]

buddhyādayo hyātmaguṇā yadi dīkṣayopahatā'nalaṃ janmani sāmarthyabhājaḥ | tadā dīkṣānantarameva buddhirupahatā satī dhāraṇaṃ svecchāvṛttirviṣayeṣu nivarttanaṃ preraṇamabhimate kṣobho visaṃsṭhulatvaṃ | nirodho vināśaḥ | ete na syuḥ | atha maraṇānantaramasāmarthyaṃ pariṇativiśeṣāpekṣatvātkāraṇānāṃ | tadapyayuktaṃ |

[1.1.4.6.1.1.4.6,19]

idānīṃ nāsti sāmarthyaṃ dīkṣādīnāmajanmane | yadi syānmaraṇādūrdhvamiti nāsti pramedṛśī || 860 ||

[1.1.4.6.1.1.4.6,20]

idānīmeva yadi sāmarthyaṃ leśataḥ pratīyate tata utkarṣalābhādaparamapi syāditi syād | yadā tvanugama eva tāratamyabhāgī nopalabdhaḥ | tadā nirniṃbandhanameva muktiparikalpanaṃ | athedānīṃ buddhisadbhavāt rāgādayosya samānasvabhāvā bhavanti | maraṇānantarantu buddherabhāvādeva saṃsāradharmābhāvaḥ |

[1.1.4.6.1.1.4.6,21]

tadapyasat | buddhireva janmāntare nāstīti kutaḥ | maraṇāditi cet | vyarthatā dīkṣāvidheḥ sarvasya maraṇe buddhyabhāve sati mukteḥ |

[1.1.4.6.1.1.4.6,22]

atha buddhestadābhāvāt na syuḥ sandhīyate malaiḥ || 266 || buddhesteṣāmasāmarthye jīvatopi syurakṣamāḥ |

[1.1.4.6.1.1.4.6,23]

rāgādayo hi malā buddheḥ santo na hetavaḥ santīti na buddherabhāvaḥ | athopahatārāgādayo dīkṣayā na samarthāstadā jīvato buddheḥ pratisandhihetavo na syuḥ | tato dīkṣānantarameva muktiḥ syāt | astyeveti cet | tanna |

[1.1.4.6.1.1.4.6,24]

nihrāsātiśayāt puṣṭau pratipakṣasvapakṣayoḥ || 267 || doṣāḥ svabījasantānā dīkṣitepyanivāritāḥ |

[1.1.4.6.1.1.4.6,25]

doṣā hi svabījabhāvinaḥ kuta etat | nirhrāsādatiśayācca pratipakṣasya nairātmyasya puṣṭau nirhrāsāt | svapakṣasyāyoniśomanaskārasyātiśayāt | evaṃbhūtāśca doṣā dīkṣitepi anivāritāḥ | iha janmani anyatra ca tat kathamasau muktaḥ |

{1.1.4.6.1.1.4.7}

<(b) ātmano nityatve na punarjanma>

[1.1.4.6.1.1.4.7,1]

nanu nairātmadarśanañcet kasyāsau muktiḥ | ātmāhi rāgādimalopahataḥ śuddho yadā kutaścid bhavet tadā muktaḥ | bandhavigamohi muktiḥ | nairātmyadarśane ca yo bandhaḥ sa bandha eva | na sa eva mukto nityatayātmadarśanabhāvāt | tadapyasat |

[1.1.4.6.1.1.4.7,2]

śuddhiryasya na tasyānyānirvāṇognirnapāvakaḥ | tathāpi vyapadeśoyaṃ nirvāṇo'gniriti sthitaḥ || 861 ||

[1.1.4.6.1.1.4.7,3]

tatrāsmatpakṣe vācoyuktimātrameva na ghaṭate | tacca dṛṣṭāntena samāhitaṃ | ātmavāde tu artha eva na ghaṭate | vācoyuktimātreṇa tu ghaṭate | nāpi na kiñcit pradhānasya vastuno vighaṭanāt na cātra dṛṣṭāntosti | yataḥ |

[1.1.4.6.1.1.4.7,4]

nityasya nirapekṣatvāt kramotpattirviruddhyate || 268 || kriyāyāmakriyāyāñca kriyā ca sadṛśātmanaḥ |

[1.1.4.6.1.1.4.7,5]

avasthābhede hyātmanaḥ muktatā | aśuddhāvasthasya sataḥ śuddhisambhave | na krameṇāvasthānāṃ kāryatātmano nirapekṣasya yugapadevāvasthābhāvitvaprasaṅagāditi pradeśāntare nirṇayāt | api ca | kriyā virūdhyate kiyākriyāvasthayoḥ sadṛśatvāt |

[1.1.4.6.1.1.4.7,6]

aikyañca hetuphalayoḥ vyatireke tatastayoḥ || 266 || kartṛbhoktṛtvahāniḥ syāt sāmarthyañca na sivyati |

[1.1.4.6.1.1.4.7,7]

tādātmye sati hetuphalayoraikyaṃ prasaktaṃ | ekātmāntarggatatvāt tadātmavat | bhede tayorhetuphalayornāsau karttā na bhoktā | karaṇabhogasambandhābhāvāt | aparātmavat anubhavatopi na sambandhaḥ | ātmāntaravadeva yogī parātmakaraṇabhogasākṣātkaraṇāt karttā bhoktā ca syāt | atha samavāyasambandhā evaṃ na samavāyasyābhāvādeva na ca yogināmapi samavāyād ekatvabuddhihetuḥ | atha kāryakāraṇabhāvāt kāraṇaphalābhyāṃ karttā bhoktā cāsau bhavet | tadapyayuktaṃ | sāmarthyañca na sidhyati | na nityasya sāmarthyamastīti pratipāditaṃ |

{1.1.4.6.1.1.4.8}

<(c) nairātmye smṛtisaṃgatiḥ>

[1.1.4.6.1.1.4.8,1]

nairātmyepi tarhi smaraṇabhogādayo na sidhyanti | tanna |

[1.1.4.6.1.1.4.8,2]

anyasmaraṇabhogādiprasaṃgāśca na bādhakāḥ || 270 || asmṛteḥ; kasyacit tena hyanubhūteḥ smṛtodbhavaḥ |

[1.1.4.6.1.1.4.8,3]

na kasyacit smaraṇaṃ smarttuḥ tadabhāvādeva | nāpi bhogo bhoktrabhāvādapi tu smaraṇameva | tadeva smartṛsmaraṇaviṣaya evaṃ bhogepi vācyaṃ sukhameva bhogyaṃ bhogo bhoktā ca tacca smaraṇaṃ hetoranubhavādutpadyate | nanvanyatopyanubhavāt parakīyābhimatāt kasmānnotpattimat | parakarmmaṇopi ca bhogaḥ | kāryakāraṇabhāvaniyamāt ātmavādepi vā kasmānna bhavatyeṣa doṣaḥ | ātmano bhedāt sa eva bhedaḥ kutaḥ |

[1.1.4.6.1.1.4.8,4]

yathaivātmā'viśeṣepi nānyataḥ smṛtisambhavaḥ | tathā manoviśeṣepi nānyataḥ smaraṇodayaḥ || 862 ||

[1.1.4.6.1.1.4.8,5]

manasāṃ hetubhedena bheda eṣa bhavedapi | ātmanāntu kuto bhedavibhāgoyamahetukaḥ || 863 ||

[1.1.4.6.1.1.4.8,6]

nanvasatyekasminnātmani |

[1.1.4.6.1.1.4.8,7]

paśyāmyahaṃ smarāmīti kuta ekatvasaṅgatiḥ | ātmanyapi samānoyaṃ doṣo nātra pramodayaḥ || 864 ||

[1.1.4.6.1.1.4.8,8]

ātmāpi kena pramāṇena smaraṇaṃ darśanañcaikādhiṣṭhānatayā vetti | pratyakṣeṇeti cet |

[1.1.4.6.1.1.4.8,9]

pūrvāparatvenādhyakṣagatirastīti sādhitaṃ | pratyakṣāsambhavāttatra nānumānaṃ pravartate || 865 ||

[1.1.4.6.1.1.4.8,10]

pūrvarūpatayātmānaṃ yadyātmā vetti tattvataḥ | samvedanasya pūrvasya sattvaṃ syādadhunātanaṃ || 866 ||

[1.1.4.6.1.1.4.8,11]

tataḥ pūrvatayā tasya samvitteḥ sambhavaḥ kutaḥ | nahi samvedyamānasya pūrvabhāvaḥ pratīyate || 867 ||

[1.1.4.6.1.1.4.8,12]

smaraṇādeva pūrvatvaṃ na pramāṇaṃ smṛtirnahi | smaraṇādeva tattvañcedanyatrāpi na kiṃ mataṃ || 868 ||

[1.1.4.6.1.1.4.8,13]

tasmādātmapravādepi naikatvaṃ tattvataḥ sthitaṃ | tayośca yugapadbhāvādekatvamabhimanyate || 869 ||

[1.1.4.6.1.1.4.8,14]

ekatvamātrābhimate vyavahāro vibhāgataḥ | ekakāryatayā caikavyavahāroyamīkṣyate || 870 ||

[1.1.4.6.1.1.4.8,15]

anādyavidyābhyāsasya sāmarthyamidamāñjasaṃ | nātmāsti vedenaivaikā tathātmagrahakāriṇī || 871 ||

[1.1.4.6.1.1.4.8,16]

kathantarhi ātmānamantareṇa saṃsārapravartanaṃ | ātmānamantareṇa satkāyadarśanasyābhāvāt | smaraṇamapi pūrvāpararūpavirahādekatā nityānityatayorna grahaṇa samarthamataḥ saṃsārābhāva eva |

[1.1.4.6.1.1.4.8,17]

uktamatra | na paramārthataḥ saṃsāro nāmāsti svarūpasya svato gatiriti vacanāt | tathāpi vyavahārata etadevaṃ bhavati | tathāhi |

[1.1.4.6.1.1.4.8,18]

sthiraṃ sukhaṃ mamāhaṃ cetyādi satyacatuṣṭaye || 271 || abhūtān ṣoḍaśākārān āropya paritṛṣyati |

<1.1.4.6.1.1.4.9>

<(iii) samyagdṛṣṭirnairātmyadṛṣṭiḥ>

[1.1.4.6.1.1.4.9,1]

tatraiva tadviruddhātmatattvākārāvarodhinī || 272 ||

{1.1.4.6.1.1.4.9.1}

<(a) tṛṣṇākṣayānmokṣaḥ>

[1.1.4.6.1.1.4.9.1,1]

hanti sānucarāṃ tṛṣṇāṃ samyagdṛṣṭiḥ subhāvitā |

[1.1.4.6.1.1.4.9.1,2]

abhūtāropa eva khalu saṃsāro na paramārthataḥ saṃsāraḥ | abhūtāśca ṣoḍaśākārāstadāropātparitarṣavataḥ karmmasaṃsaraṇābhimāno'nyathā na saṃsārasya sambhavaḥ | abhimānopi na kaścitparāparasaṃvedana vyatirikto'to'vedanepyekatvasyātmanaśca vedanābhimānaḥ | tenaivambhūtatve na yoniśomanasikārasambhavenātra kiñciditi | parāmarśaṃvataḥ sthiratvebhyāsato nairātmyasya viśuddhatvamiti sakalāvidyāvinivṛttilakṣaṇaṃ nirvāṇāparanāmakaṃ sākṣātkaraṇaviṣayaḥ | tasmāttattvadarśināṃ tṛṣṇāvinivṛttito mokṣaḥ |

[1.1.4.6.1.1.4.9.1,3]

nanu karmmaṇi dehe ca sthite kathaṃ mokṣaḥ | naitadasti yataḥ |

[1.1.4.6.1.1.4.9.1,4]

trihetornodbhavaḥ karmmadehayoḥ sthitayorapi || 273 || ekābhāvād vinā bījaṃ nāṃkurasyeva sambhavaḥ |

[1.1.4.6.1.1.4.9.1,5]

evantarhi karmmadehayoragapyenyatarasya kṣaye bhavatyeva mokṣo yathāhuḥ | "karmmakṣayānmokṣa" iti | na sadetat | yataḥ |

[1.1.4.6.1.1.4.9.1,6]

asambhavādvipakṣasya na hāniḥ karmmadehayoḥ || 274 || aśakyatvācca tṛṣṇāyāṃ sthitāyāṃ punarudbhavāt | dvayakṣatārthaṃ yatne ca vyarthaḥ karmmakṣaye śramaḥ || 275 ||

{1.1.4.6.1.1.4.9.2}

<(b) akṣīṇakarmaṇo na mokṣaḥ>

[1.1.4.6.1.1.4.9.2,1]

na hi tṛṣṇānivartanamantareṇāparo vipakṣaḥ karmmadehayoḥ | dīkṣādiviṣayā vyākhyātāḥ | āgamo na pramāṇamiti | na ca tṛṣṇāsaṃgataḥkarmma na karoti | rāgadveṣādayo hi tato'nāyāsata eva bhavanti | dvayakṣaye ca varaṃ tṛṣṇaiva vinivarttitā | karmmāpi kṣapayitavyameveti cet nāsambhavāt pratipakṣasyetyuktaṃ | yataḥ |

[1.1.4.6.1.1.4.9.2,2]

phalavaicitryadṛṣṭeśca śaktibhedo'numīyate | karmmaṇāṃ tāpasaṃkleśāt naikarūpāttataḥ kṣayaḥ || 276 ||

[1.1.4.6.1.1.4.9.2,3]

anekaphaladāna sāmarthyamabhimukhamādadhāne karmmaṇyātmani kathamekākāraphalopabhogamātrataḥ pariṇahanaḥ | parikṣayaḥ | ekākārañca tāpasaṃkleśalakṣaṇaphalaṃ tato na parikṣayo yuktaḥ | yataḥ |

[1.1.4.6.1.1.4.9.2,4]

phalaṃ kathañcittajjanyālpaṃ syāt na vijātimat |

[1.1.4.6.1.1.4.9.2,5]

yena hi karmmaṇā tajjātīyamevaphalamupajanayitavyaṃ | tasya phalaleśānubhavāt tatkarmmajameva | phalamavahīyate phalānubhavena | na tadvilakṣaṇaphalāpacayaḥ |

[1.1.4.6.1.1.4.9.2,6]

athāpi tapasaḥ śaktyā śaktisaṃkarasaṃkṣayaiḥ || 277 || kleśāt kutaściddhīyetāśeṣamakleśaleśataḥ |

[1.1.4.6.1.1.4.9.2,7]

yadi tapasaḥ śaktirasti tadā'śeṣame vākleśāt leśanaḥ caikalomotpāṭāt parihīyate phalaṃ | tatrāpyucyate |

[1.1.4.6.1.1.4.9.2,8]

yadīṣṭamaparaṃ kleśāt tattapaḥ kleśa eva cet | tat karmmaphalamityasmāt na śakteḥ saṃkarādikaṃ ||

[1.1.4.6.1.1.4.9.2,9]

yadi kleśādapalaṃ tattapastadā tata eva karmmakṣayaḥ kiṃ pañcatapa ādi kleśena | tata eva parihīyatāmaśeṣaṃ karmma | na khalvanyena kṛte nānyasya sāmarthyāvagatiḥ | na ca kleśa eva tapastasya karmmaphalatvāt | na ca karmmaphalameva tapaḥ | śītātapasevināṃ paśvādīnāmapi tāpasatvaprasaṅgāt | atha naitat karmmaphalamicchayā pravartanāt | karmmaphalantu tadicchāvirahitasyāpi | tadapyayuktaṃ |

[1.1.4.6.1.1.4.9.2,10]

icchayā rājyalābhādi bhavet karmmaphalaṃ na kim |

[1.1.4.6.1.1.4.9.2,11]

karmma tādṛśamapyasti buddhiḥ karmmānusāriṇī || 872 ||

[1.1.4.6.1.1.4.9.2,12]

yadi ca tatkarmaphalaṃ na syāt kathaṃ tarhi phalopabhogataḥ karmmakṣaya iti bhavatocyate | tasmāt karmma phalamevaitat | tataśca pāpasyaiva kṣayaḥ syānna rājyādikarmmaṇaḥ | tato rājyādikamapyanubhavanīyameva | atha rājyādikaṃ niḥspṛhatvādeva parityajyate | narakādiduḥkhantu balādāpatadanubhavitavyameva | tena santāpa eveṣyate | evaṃ tahi nārakaduḥkhamapyanubhavitavyaṃ | atha duḥkhatvāttayorduḥkhata evāpākriyate |
nārakādikeśolluñcanataḥ | tadapyasat | idamapi yataḥ pramāṇamasti |

[1.1.4.6.1.1.4.9.2,13]

duḥkhatvāt na kṣaye hetuḥ karmmaṇāṃ paśuduḥkhavat | anaikāntikametaccet tvaduktāvapi kinnatat || 873 ||

[1.1.4.6.1.1.4.9.2,14]

api ca |

[1.1.4.6.1.1.4.9.2,15]

niḥspṛhasya yathā rājyasukhābhāvo na bādhakaḥ |

[1.1.4.6.1.1.4.9.2,16]

tathābhyāsāt na tad duḥkhaṃ nārakaṃ tasya bādhakaṃ || 874 ||

[1.1.4.6.1.1.4.9.2,17]

bhāvanābalataḥsarvaṃ loke duḥkhasukhādikaṃ | tato mokṣasthitasyāsya nāsti duḥkhasukhādikaṃ || 875 ||

[1.1.4.6.1.1.4.9.2,18]

athāpi syāda | asti karmma karmakṣayāya samvarttate | sa eva bhavatobhyupagama ityabhayupagamabādhā | tadasat | yataḥ —

[1.1.4.6.1.1.4.9.2,19]

utpitsudoṣanirghātādyepi doṣavirodhinaḥ || 278 || tajje karmmaṇi śaktāḥ syuḥ kṛtahāniḥ kathaṃ bhavet |

[1.1.4.6.1.1.4.9.2,20]

na khalu kṛtasya karmaṇo hāniḥ, nahi kṛtanāśosti | kathaṃ tarhi karmakṣayaḥ uktaḥ | atrocyate |

[1.1.4.6.1.1.4.9.2,21]

karmaṃ tattādṛśaṃ yena sāmagryantarasaṃbhave | phalaṃ dadāti sadbhāve natu karmma virodhinaḥ || 876 ||

[1.1.4.6.1.1.4.9.2,22]

yattu punarniyogataḥ phaladānasamarthaṃ tadavaśyamevaphalaṃ dadāti | tadarthamapi na tapasvimāmabhiyogaḥ | balādeva tasyāgamāt | rāgādiparikṣaye tvanāgatarāgakāryaphalaparikṣaya eva na kṛtasyāvaśyaṃbhāvivedanīyasya karmmaṇaḥ | nanu yathā tṛṣṇāyāṃ sthitāyāṃ punarudbhūtiḥ karmmaṇāṃ tathā karmmaṇi sthite punaḥ tṛṣṇodaya iti cet | tadasadyataḥ |

[1.1.4.6.1.1.4.9.2,23]

doṣā na karmmaṇo duṣṭaḥ karoti na viparyayāt || 278 || mithyāvikalpena vinā nābhilāṣaḥ sukhādapi |

[1.1.4.6.1.1.4.9.2,24]

tṛṣṇāyāṃ sattyāṃ phalārthī karmma karotyanyathā vā tṛṣṇāsambhave hi nakiñcatkuryyāt |

[1.1.4.6.1.1.4.9.2,25]

atha śubhaṃ karmma sukhadānasamarthamiti sukhābhilāṣī niyogato bhavet | tanna | sukhameva paramārthataḥ kiñcit saṃsāre'pi tu mithyāvikalpa eva kevalaḥ | tena mithyāvikalpena vinā kuto'bhilāṣaḥ kasya vā tatsukhamiti | tasmāt satkāyadṛṣṭilakṣaṇāvidyāparikṣayādeva mokṣo nānyatheticaturāryasattyaprakāśanameva tāyaḥ |

{1.1.4.6.1.1.5}

<(c) tāyāt sugatattvasiddhiḥ>

[1.1.4.6.1.1.5,1]

tasmāccatuḥsatyopadeśalakṣaṇāt kāryabhūtāt |

[1.1.4.6.1.1.5,2]

tāyāt tattvasthirāśeṣaviśeṣajñānasādhanaṃ || 281 || bodhārthatvād gamerbāhyaśaikṣāśaikṣādhikastataḥ |

[1.1.4.6.1.1.5,3]

tāyāddhi bhagavān sugata tābhijñāyate | tacca sugatatvaṃ | tattvasthirāśeṣaviśeṣajñānaṃ | tattvajñānaṃ | praśastajñānaṃ | sthirajñānaṃ | apunarāvṛttijñānaṃ | sthiraṃ hi na punarāvartate | aśeṣaviśeṣajñānaṃ | sarvākārajñānaṃ | niḥśeṣajñānaṃ | bodhārtho hi gamiratra | tadasti bhagavata iti tāyādeva jñāyate | na khalvanumānādeva tāyitvaṃ | na hyanyeṣāmevambhūtaṃ tāyitvaṃ smbhavati | anumāne pravarttane'nyeṣāmapi syāt | athānumāne paramparayāgatame taditi prativacanaṃ | tathā satyanyeṣāmapi syāt | nānumānaṃ kvacidbhavati kvacinneti vibhāgosti | na caikasyāpi bhagavadupadeśātye vepyasti | tena sarvapadārthānāṃ sarvākāradarśanaṃ bhagavata iti jñāyate | nahi sarvapadārthānāṃ sarvākāradarśanamantareṇedaṃ sambhavati | sarvapadārthāḥ kṣaṇakṣayiṇa ityādi yadeva na dṛṣṭaṃ tenaivānekāntasambhavāt | atha yathāsmākaṃ tathā bhaviṣyati tasyāpi | nāsmākaṃ tadupadeśaṃvinā | tasmādyaḥ sākṣāddarkṣī yasya ca paropadeśastasyāyaṃ niścayo nānyasya | na ca niścayaṃ vinopadeśaḥ |

[1.1.4.6.1.1.5,5]

atha bhrāntyāpi sambhavati | tadasat | yataḥ |

[1.1.4.6.1.1.5,6]

nityatve bhavati bhrāntiḥ sadṛśāparasambhavāt |

[1.1.4.6.1.1.5,7]

kṣaṇikatve tu kiṃ bhrānteḥ kāraṇaṃ yena sā bhavet || 877 ||

[1.1.4.6.1.1.5,8]

sadehopi naiva bhavati | ubhayadarśanābhāvādubhayāṃśāvalambitatvāt | tasmādayaṃ niścayādevopadeśaḥ | sa ca niścayo na sākṣātkaraṇaṃ vinānumānasyāsmākamupadeśamantareṇābhāvāt | na ca sandehena bhagavatedamuktaṃ | ubhayasyāpi nirdeśaprasaṅgāt | tasmāttatvasthirāśeṣajñānayogādbhagavān sugataḥ tata eva bāhyaśaukṣāśaikṣādhikatvaṃ bhagavataḥ | tataḥ sugatatvāt |

[1.1.4.6.1.1.5,9]

parārthajñānaghaṭanaṃ tasmāttacchāsanaṃ dayā || 282 || tataḥ parārthatantratvaṃ siddhārthasyā virāmataḥ |

[1.1.4.6.1.1.5,10]

satyamasti sugatatvaṃ bhagavataḥ tattu kuto hetoriti | parihāraḥ |

[1.1.4.6.1.1.5,11]

parārthajñānaghaṭanaṃ śāstṛtvasaṃjñakaṃ kāraṇamanumīyate | anyathā sugatatvasyāsambhavaḥ | tatopi dayā nānyathā parārthajñānaghaṭanaṃ |

[1.1.4.6.1.1.5,12]

nanvanenaiva kiṃ sādhitena sugatatvamātreṇaivāsau pramāṇaṃ | naitadasti yataḥ |

[1.1.4.6.1.1.5,13]

na jñānamātratastasya prāmāṇyamupadeśataḥ | sadā prāmāṇyamasyāsti nānyathāsmāsu sā pramā || 878 ||

[1.1.4.6.1.1.5,14]

tadāha |

[1.1.4.6.1.1.5,15]

tataḥ parārthatantratvaṃ siddhārthasyāvirāmataḥ |

[1.1.4.6.1.1.5,16]

dayayā hi parārthajñānaghaṭane sarvadā parārthameva karoti | dayāto na parinirvāti | yathoktaṃ prāk | kiñca |

{1.1.4.7}

<(7) saṃvādakatvād bhagavān pramāṇam>

[1.1.4.7,1]

dayayā śreya ācaṣṭe jñānādbhūtaṃ sasādhanaṃ || 283 || taccābhiyogavān vaktuṃ yatastasmāt pramāṇatā |

[1.1.4.7,2]

dayāvato hi śreyaḥ kathanaṃ sambhati jñānācca bhatamavitathaṃ kathayati tacca jñānaṃ sasādhanaṃ | tacca sasādhanamabhiyogavān vaktuṃ yataḥ kāraṇacatuṣṭayaṃ tasmātpramāṇatā | anenaitatkathayati |

[1.1.4.7,3]

adiranta upāderupānta ityeṣu hetuphalabhāvaḥ |

[1.1.4.7,4]

tasmātpramāṇabhāvo bhagavata iti niścitaṃ kathitaṃ ||

[1.1.4.7,5]

tata eva bhagavato'nenaiva guṇena stutiḥ | pramāṇabhūtatvalakṣaṇena | tadāha |

[1.1.4.7,6]

upadeśatathābhāvastutistadupadeśataḥ || 284 || pramāṇatattvasidhyarthamanumānepyavāraṇāt |

[1.1.4.7,7]

prayogadarśanādvāsya "yatkiñcidudayātmakaṃ || 285 || nirodhadharmmakaṃ sarvaṃ" tadityādāvanekadhā |

[1.1.4.7,8]

kasmādupadeśasya tathābhāvaprāmāṇyalakṣaṇāstutiḥ | tadupadeśataḥ pramāṇatattvasiddhiryathā syāditi | tatra pratyakṣaṃ bhagavataivopadiṣṭaṃ | "nīlajñānasamaṅagī pudgalo nīlaṃ jānāti | no tu nīlameveti" | anumānamapi na vāritaṃ | ato'numānameva nivāritantu śābdādikaṃ |
"śanyāḥ sarvaparapravādā ahamevaikastatvavādīti | athavā prayogasya parārthānumānalakṣaṇasya darśanamasti | yadāha |" "yatkiñcidudayātmakaṃ nirodhadharmmakaṃ tatsarvamiti" |

[1.1.4.7,9]

tadevāha |

[1.1.4.7,10]

anumānāśrayo liṅgamavinābhāvalakṣaṇaṃ || 286 || vyāptipradarśanāddhetoḥsādhyenoktaḥ sa ca sphuṭaḥ |

[1.1.4.7,11]

sādhyena vyāpto hi heturggamakaḥ | sā ca vyaptiranekadhā pradarśitā bhagavatā hetoḥ |
"yat kiñcitsamudayadharmmakaṃ tatsarvaṃ nirodhadharmmakami" ti | tato'numānamapi bhagavatoktameveti bhagavadupajñameva pramāṇatattvaṃ | tacca bhagavataḥ pramāṇatvādityataḥ pramāṇameva bhagavato guṇaḥ paramaḥ sa pūrvoktaḥ |

[1.1.4.7,12]

pramāṇatattvaṃ bhagavāṃstathāgato dideśa yasmādubhayena yuktaṃ |

[1.1.4.7,13]

ataḥ paraṃ nāsti tataḥ pramāṇaṃ tathāgatādeva samastasiddhiḥ || 879 ||

[1.1.4.7,14]

iti pramāṇavārttikālaṅkāre pramāṇasiddhiparicchedaḥ prathamaḥ || 1 ||

<2>

<3. pratyakṣaparicchedaḥ>

<2.1>

<2 pratyakṣaparicchedaḥ>

<2.1.1>

<1. pramāṇasaṃkhyā>

{2.1.1.1}

<1. saṃkhyāvipratipattiḥ>

[2.1.1.1,1]

evaṃ sāmānyalakṣaṇamabhidhāya viśeṣalakṣaṇamāha | pratyakṣamanumānañca pramāṇe | tatra pramāṇamavisamvādād | avisamvādaścārthādutpatterarthāvyabhicārataḥ |

[2.1.1.1,2]

nanu tadevāvyabhicāritvaṃ arthe kathamavagantavyaṃ |

[2.1.1.1,3]

nanu śabdādīnāmarthapratibandha eva nāstīti kutaḥ | yasmāllakṣaṇadvayaṃ prameyaṃ | prameyāvyabhicārataḥ prāmāṇyaṃ | na ca prameyamantareṇa prameyāvyabhicāraḥ | prameyañca pratyakṣānumānapratipādyādaparaṃ nasti | yadāha | nahi svasāmānyalakṣaṇābhyāmaparaṃ pramayemasti | svalakṣaṇaviṣayaṃ pratyakṣaṃ | sāmānyalakṣaṇaviṣayamanumānamiti pratipādayiṣyāmaḥ | etadeva pratipādayati |

[2.1.1.1,4]

pramāṇaṃ dvividhaṃ meyadvaividhyāt śaktyaśaktitaḥ | arthakriyāyāṃ; keśādirnārtho'narthādhimokṣataḥ || 1 ||

[2.1.1.1,5]

pratyakṣānumānabhedena dvividhameva pramāṇaṃ pratipattavyaṃ | anyathā meyapratipatterayogāditi pratipādayiṣyate |

[2.1.1.1,3.1]

pratyakṣānumeyatvaṃ prakārāt pratipatparā | na samasti tatastasmātpramāṇaṃ nāparaṃ paraṃ || 1 ||

[2.1.1.1,7]

pratyakṣatvānumeyatvamevāvitathāprameyatvapratipattirnāparā | sāmānyaviśeṣarūpādaparasya pratipattiprakārasyābhāvāt | viṣayasya caikasyaiva dvaividhyaṃ pratipattiprakārasya dvaividhyāt | pratipattibhedaśca pramāṇabhedaḥ | sa eva ca viṣayabhedaḥ | nanu pratipattibhedo viṣayabhedaḥ kathaṃ | na hyanyasmin bhinne'nyasya bhedaḥ | sattyametat |

[2.1.1.1,8]

turagasya na bhedesti gavāderupabhinnatā | saṅgatyabhāvānna jñānajñeyayorevamiṣyate || 2 ||

[2.1.1.1,9]

jñānāyattā padārthānāṃ sadāsaṃpratyayasthitiḥ | jñānāntarātsa evārtho'rthāntaratve'numīyate || 3 ||

[2.1.1.1,10]

yadā sākṣājjñānajananaṃ prati śaktatvena pratīyate | tadāsau svenarūpeṇa lakṣyamāṇatvāt svalakṣaṇaṃ yadātu pāramparyeṃṇa śaktatvāt tasyaiva pratīyate | tadā sāmānyarūpeṇa lakṣaṇamiti sāmānyalakṣaṇaṃ |

[2.1.1.1,11]

pāramparyeṇa śaktirevāśaktiḥ paryudāsavṛttyā na śaktyabhāva eva | keśādestu taimirikopalabdhasya śābdābhyupalabdhasya ca nārthatattvaṃ sākṣāt pāramyaryeṇa vā śaktatvenāpratīteḥ | arthādhimokṣābhāvāt adhimokṣābhāvatvabādhakapramāṇapravarttitaḥ | itaśca prameyadvaividhyaṃ |

[2.1.1.1,12]

sadṛśāsadṛśatvācca viṣayāviṣayatvataḥ | śabdasyānyanimittānāṃ bhāve dhīsadasattvataḥ || 2 ||

[2.1.1.1,13]

yat kathañcit sadṛśarūpeṇa pratīyate | tatsāmānyalakṣaṇamanyathā viśeṣalakṣaṇaṃ |

[2.1.1.1,14]

nanu purovyavasthitaṃ gavādisadṛśarūpeṇa pratīyate | tat kiṃ sāmānyalakṣaṇaṃ tathopamānena pratīyamānamayaṃ sa gavaya iti | naitadasti |

[2.1.1.1,15]

sadṛśenaiva rūpeṇa yasya samvedanodayaḥ | sāmānyalakṣaṇaṃ tatsyāt svarūpasyātra vedanam || 4 ||

[2.1.1.1,16]

sadṛśenaiva rūpeṇa yadupalakṣyate tatsāmānyaṃ, atra tu viśeṣaprapipattiḥ | sadṛśarūpatātu pratīyata iti cet | na | tadrūpasya vyatirekeṇāpratīteḥ | kathaṃ sadṛśo'yamityadhyavasāya iti cet |

[2.1.1.1,17]

na khalvadhyavasāyepi pṛthak sādṛśyavedanaṃ | pṛthak pratītyabhāve ca tadevādvayavedanaṃ || 5 ||

[2.1.1.1,18]

nakhalu sadṛśamidamiti pratītyā sādṛśyamaparaṃ vastuvyatirekeṇa vedayituṃ śakyaṃ | nahi vyavasthitārthollekhamapahāyāparā pratītirarthasya | tasmādatrārthapratītyabhāvādanālambanaiva sādṛśyapratītiḥ | anumānapratītau tu dṛṣṭāntaḥ dṛṣṭarūpādhyāropaḥ sādṛśyaṃ | yadyevaṃ śabdādiviṣayopi sāmānyamatroktamuttaraṃ | "nārtho'narthādhimokṣata" iti | evamanyatrāpi draṣṭavyaṃ | śabdasya viṣayaḥ sāmānyalakṣaṇamaviṣayaḥ svalakṣaṇaṃ |

[2.1.1.1,19]

nanu yadi śabdasya viṣayaḥ sāmānyalakṣaṇaṃ śabdopi tarhi pramāṇaṃ sāmānyaviṣayatvāt | naitadasti |

[2.1.1.1,20]

parārthamanumānaṃ yatsāmānyaṃ tasya gocaraḥ | sāmānyameva śabdasya gocaro naivamucyate || 6 ||

[2.1.1.1,21]

agocaro hi śabdasya na sāmānyamitīryyate | śabdasya viṣayo yattu tatsāmānyaṃ paraṃna tu || 7 ||

[2.1.1.1,22]

śabdasyaiva viṣayaḥ sāmānyaṃ | natu śabdasya yo viṣayastat sāmānyameva | aviṣayopi na svalakṣaṇamevāpi tvaviṣayaṃ eva svalakṣaṇamityartho vivakṣitaḥ | tena nāyaṃ doṣaḥ | tasmāt śabdaviṣayopi kiṃ tat sāmānyaṃ kaścidanarthaḥ | tathā'viṣayopi kiñcit svalakṣaṇaṃ kaścidanarthaḥ | anyanimittānāñca viṣayādanyeṣāṃ samayābhogādīnāṃ bhāvepi dhiyaḥ sattvaṃ yatra tatsāmānyaṃ | yatra tu dhiyo'nyanimittānāṃ cakṣurādīnāṃ bhāvepi na bhāvastatatsvalakṣaṇaṃ | atrāpi pūrvaṃvad vaktavyaṃ |

[2.1.1.1,23]

athavānyanimittānāṃ bhāve yatradhiyaḥ sattvaṃ tatsvalakṣaṇaṃ yatra na sattvaṃ dhiyo'nyanimittabhāve tatsāmānyalakṣaṇamanupalabhyamānasya svarūpeṇa lakṣayitumaśakyatvāt | parokṣaṃ tatsāmānyañca | tatra svarūpeṇa lakṣyamāṇaṃ svalakṣaṇamanyathā sāmānyalakṣaṇaṃ parokṣaṃ |

[2.1.1.1,24]

nanu pratyakṣaparokṣalakṣaṇo viṣayabhedaḥ kena pramāṇena pratīyate | kiṃ pratyakṣeṇānumānena pramāṇāntareṇa vā |

[2.1.1.1,25]

pramāṇāntareṇa dvitvañcet prameyasya pratīyate | viruddha eva hetuḥ syāt tṛtīyasyāpi sambhavāt || 8 ||

[2.1.1.1,26]

pramāṇadvitayenātha bhavedanyonyasaṃśrayaḥ | tryādināpi pramāṇena viṣayāntarasādhane || 9 ||

[2.1.1.1,27]

tryādipramāprasiddhiḥ syāt abhipretaṃ na sidhyati | pramābhedo hi meyasya prabhedasya prasādhakaḥ || 10 ||

[2.1.1.1,28]

anumānena siddhiśca parokṣasya kathaṃ bhavet | na pratyakṣaṃ parokṣe'sti vṛttau vā vyarthikānumā || 11 ||

[2.1.1.1,29]

parokṣatā kathañca syāt pratyakṣasya pravartane | pratyakṣasya nivṛttyaiva vastunā syāt parokṣatā || 12 ||

[2.1.1.1,30]

tatra pravṛttaṃ nādhyakṣaṃ tena tacca pratīyate | vācoyuktirapūrveyaṃ cakṣuṣā darśanaṃ vinā || 13 ||

[2.1.1.1,31]

tasmātpratyakṣaviṣayaḥ pratyakṣeṇa pratīyate | parokṣe tu pramā nāsti kuto dvaividhyaniścayaḥ || 14 ||

[2.1.1.1,32]

tasmāt prameyadvaividhyamasiddhaṃ sādhanaṃ kathaṃ viruddhaṃ vā yadyapi nāma prameyadvaividhyantathāpi pramāṇenāpi tāvatā bhavitavyamiti kutaḥ |

[2.1.1.1,33]

pratibandhāprasiddhau hi sarvo heturaniścitaḥ | pratibandhaprasiddhiśca na pratyakṣapramāṇikā || 15 ||

[2.1.1.1,34]

pramāṇatvaṃ hi sāmānyaṅkathamadhyakṣasādhanaṃ | tasminnasiddhe sambandhaḥ kathantenākṣaniścitaḥ || 16 ||

[2.1.1.1,35]

iti prameyadvitayāprasiddhiranyena siddhau tu viruddhatā syāt | asiddhasambandhatayā ca hetorbhaṃvedanaikāntikabhāva eva || 17 ||

[2.1.1.1,36]

atrocyate | viṣayadvaividhyampratyakṣata eva siddhaṃ | sādṛśāsadṛśapratītirhi pratītereva dharmaḥ sa ca svasamvedanapratyakṣasiddhaḥ | na ca pratītiḥ svarūpebhrāntisaṅgatā | tatra bhrāntiśaṅkāyāmavyavahāraeva bhavedanavatāraheturvā vādiprativādiprāśnikavacanasya | tathāhi |

[2.1.1.1,37]

samvedanaṃ vinā kasya kva vacaḥ sampravarttatāṃ | asaṅgatāśrayannaiva vartate vacanaṅkvacit || 18 ||

[2.1.1.1,38]

pratītibhede bhāvānāmanyeṣāmapi bhinnatā | kimpunarna pramāṇasya tadrūpasya bhaviṣyati || 19 ||

[2.1.1.1,39]

pratītibheda evāstu mānabhedaḥ kathambhavet | nanu prasiddhammānatvampūrvvaṃ sāmānyalakṣaṇāt || 20 ||

[2.1.1.1,40]

tadbhedavyavahāroyamidānīṃ sādhyatāṅgataḥ | savikalpakamadhyakṣameṣogniriti yo vadet || 21 ||

[2.1.1.1,41]

svarūpamakṣataḥ siddhampūrvasāmyerthahetutā | na caivamagrahe'rthārthīpravartetārthasampade || 22 ||

[2.1.1.1,42]

vyavahārataḥpravṛttinivṛttilakṣaṇātprāmāṇyaṃ sāmānyalakṣaṇenaivaprathamapariccheda eva prasiddhaṃ | bhedavyavahāramātrakamevedānīṃ sādhyamāpannaṃ tatra savikalpakamekamevedampratyakṣaṃ yadutāgnirayamasyābhipretārthakriyākārīti yo vadettamprati dvitayametaditi | pratītyākārabhedātpratītibhede na ca vāhyā api bhāvā bhedavatvenāvagamyante | kimpunaḥ pramāṇaṃ yattadrūpameva vastutaḥ | tatra svarūpambhāsvarākārampratyakṣata eva siddhaṃ | sākṣātkaraṇāttaddhi pratyakṣamaparokṣaviṣayatvāt | pūrvvārthakriyākāraṇasādharmmyantu samānākāratayā pratīyamānamparokṣatvātpramāṇāntaraviṣayaḥ |

[2.1.1.1,43]

atha pratyakṣameva pravartakannāparantattu mano'ntarambhavadapi na pramāṇaṃ | nahi saha tena yāvad bhavati tāvatpramāṇaṃ | śarīrabhūtalādīnāmapi prāmāṇyaprasaṅgāt | atrocyate |

[2.1.1.1,44]

anvayavyatirekābhyāmupayogītarasthitiḥ | na ca kevalamadhyakṣantadabhāve pravartakam || 23 ||

[2.1.1.1,45]

atha kevalamadhyakṣantadabhāvetyantābhyāsātpravartakandṛṣṭannānumānaṃ sādṛśyagrahaṇākāraṃ |

[2.1.1.1,46]

tadapyasat | nādhyakṣapratītiḥ kevalā prathamampravarttikā dṛṣṭā | mā bhūtpūrvvampaścād bhaviṣyatīti cet | tadetattautākhyānaṃ |

[2.1.1.1,47]

taddeśe hi praveśo yaḥ prathamaṃ yadi rogakṛt | prathamanna pravekṣyāmi paścādastu praveśitā || 24 ||

[2.1.1.1,48]

yataḥ prathamampravartanā bhavet saivābhyāsikī paścāttanī pravṛttiḥ kutaḥ | etadeva paścāttanasya paścāttanatvaṃ yaḥ pūrvvakamantareṇābhāvaḥ | tasmāt pratyakṣetarāpi pratītiḥ pravarttikaivānyathā pravṛttyasambhavāt | kiñca |

[2.1.1.1,49]

dhūmāderliṅgato vṛttiragnyādāvapi yā kvacit | sādhyakṣeṇa vinā dṛṣṭā tatastadapi niṣphalaṃ || 25 ||

[2.1.1.1,50]

yathaivātyantābhyāsātparokṣapratītimantareṇāpi pratyakṣādeva pravartanaṃ | tathā pratyakṣapratītimantareṇa dhūmād vahnyādau pravartanamiti tadapi pravartakamadhyakṣanna |

[2.1.1.1,51]

athāpi syāt |

[2.1.1.1,52]

anumānamvinādhyakṣanna svārthasya prasādhakaṃ | pratyakṣantu vinā tasmādabhyāsātsyāt pravartakam || 26 ||

[2.1.1.1,53]

tatpratyakṣamevātra pramāṇannānumā kvacit | tadabhāvepi tatsiddhirityadhyakṣapramāṇatā || 27 ||

[2.1.1.1,54]

atrocyate |

[2.1.1.1,55]

uktamatra vinābhyāsānna pratyakṣe pramāṇatā | tato'numānamevātra pradhānamiti gamyatāṃ || 28 ||

[2.1.1.1,56]

nānyadā'nupayogitve'nyadāpyanupayogitā | anabhyāse'rthitā kasmādanumānesti janmināṃ || 29 ||

[2.1.1.1,57]

upayogavinirmukte kathaṅkasyacidarthitā | arthitvaviṣayo vastu nopayogītyayuktimat || 30 ||

[2.1.1.1,58]

athānumānamadhyakṣapravṛttyarthitā'rthyate | pratyakṣamapi naivaitāṅgatiṃ liṅge'tipravartate || 31 ||

[2.1.1.1,59]

tasmāt pratyakṣānumānayordvayorapi svaviṣaye na prāmāṇyamiti sthitametat | evameva lokasya pratīteḥ |

[2.1.1.1,60]

atha tada pramāṇameva | na | viśeṣābhāvāt | tathā hi |

[2.1.1.1,61]

pravarttane samānepi yadi kaścitpravarttakaḥ | pravartakatvetarayoḥ ka idānīmvivecakaḥ || 32 ||

[2.1.1.1,62]

na ca pravartakatvādaparamprāmāṇaṃ |

[2.1.1.1,63]

tato'dhyakṣetarayordvaṃyorapitulyaṃ prāmāṇyanna vā kasyacit |

[2.1.1.1,64]

athāpi syāt | pratyakṣaṃ tatrāpi pravartaṃkaṅkāryaliṅgādiviṣayamanadhyakṣantu sattāmātreṇa sannihitanna tasya pravartane vyāpāraḥ |

[2.1.1.1,65]

tadapyasat |

[2.1.1.1,66]

evaṃ pratītyabhāvāt nahi tatra pratyakṣameva pravartakamiti kasyacidavasāyaḥ | na ca pratyakṣasyāpi sattāmātrād paraṃ pravartakatvaṃ | anvayavyatirekamātreṇa sarvasya kāryopayogāt | pratītyasamutpādamātrakamevedamiti siddhāntāt paramārthataḥ na kasyacitkvacitsavyāpāratā | samvṛtireva savyāpāratā na paramārthaḥ | etacca paścātpratipādayiṣyate | api ca |

[2.1.1.1,67]

pratyakṣameva tatrāpi paralokaprasādhakam | liṅgasya sādhanaṅkā naḥ kṣatirlaiṃṅigkabādhane || 33 ||

[2.1.1.1,68]

yadyagnyādiviṣayaṃ laiṅigakaṃ jñānanna pramāṇaṃ | bhavatu tenaiva liṅgajñānena pratyakṣabhāvamanatikramya vartamānena liṅigano liṅgasya ca viṣayīkaraṇamparalokāderiti na kācinnaḥ kṣatiḥ |

[2.1.1.1,69]

anumānāpramāṇatve paralokādyasiddhitaḥ | mā bhūnnāstikatā tasyāprāmāṇyampratisidhyati || 34 ||

[2.1.1.1,70]

anumānasyāpramāṇatāyāntadviṣayasya paralokāderasiddhiriti nāstikatāmāśaṅkamānairasmābhiranumānapratikṣepaḥ pratikṣipyate | nānyenābhiprāyeṇa | sa cedanumānaviṣayaḥ paralokādirapratyakṣepi pratyakṣeṇa viṣayīkriyate kimasmākamanumānasya prāmāṇyasādhanena |

[2.1.1.1,71]

mahatāhi prayāsena yasya sādhanamiṣyate | so'rthaḥ siddho vināyāsaṃ yadi kasyārthitā'parā || 35 ||

[2.1.1.1,72]

anāyāsasādhyertha ekena prakāreṇa kaḥ prakārāntaramāyāsasambhavabhājanañjanaḥ prekṣāvānāśrayet | anumānena sādhyortho yadi pratyakṣamātrātprasidhyati kimasmākamanumānena dīyate |

[2.1.1.1,73]

kiñca |

[2.1.1.1,74]

yadyadhyakṣātparokṣepi prasidhyatvartha īpsitaḥ | sarvasya sādhanamprāptaṃ sarvaḥ savārthavidbhavet || 36 ||

[2.1.1.1,75]

asambandhānna cedasti sānumaiva tathā sati |

[2.1.1.1,76]

na khalvasambandhātpratītimantareṇā paramanumānayanumānavādibhirapīṣyate | tasmātsadṛśarūpeṇa yatpratīyate tatsāmānyalakṣaṇamevatattvasaṃvedanapratyakṣaprasiddhaṃ | anena kāryahetorviṣayaḥ pradarśitaḥ |

[2.1.1.1,77]

śabdaviṣayatvamapi śābdapratyayagamyameva sa eva śābdaḥ pratyayaḥ svapratibhāsino viṣayatvaṃ pratipādayati | anena svabhāvahetorviṣayasya darśanaṃ | tathāhi |

[2.1.1.1,78]

upamānena govastusadṛśasya viniścayaḥ | ayaṃ sadṛśaśabdena prāktena pratipāditaḥ || 37 ||

[2.1.1.1,79]

tasya svarūpamadhyakṣapratyayādeva gamyate | sādṛśyantu parantasya śābdapratyayagocaraḥ || 38 ||

[2.1.1.1,80]

tathāhi | anena sadṛśosau tena sadṛśoyamityeka evārthaḥ | tadanukāravyavahāraśca dvayāvalambī na ca pratyakṣeṇa dvayaṃ pratyetuṃ śakyamataḥ śābdapratyayagocara eva sādṛśyasvabhāvahetunā pratīyate | anena sadṛśo'sāvetadākārasya tatrāpi darśanāt | sādṛśyavyavahāramātrasya sādhanāt | ākāradvayasya tu tathābhūtapratyayanibandhanasya pūrvāparapratyakṣābhyāmevopalambhāt | tasmācchabdaviṣayo na svalakṣaṇaṃ | śabdagrahaṇena ca vikalpa evopalabhyate | vikalpaviṣaya iti yāvat |

[2.1.1.1,81]

anyanimittānāmbhāve dhiyo yatra na sattvamiti cānupalabdherupakṣepaḥ | yatra dhiyo na satvaṃ tasyābhāvaḥ | tatra kvacitpravartamānaṃ jñānamanyatrāhanna pravṛttamiti niyatākāratvātpratyāyayati | nahi tatsarvatra pravṛttimātmanaṃ upalabhate | tasmād bhedavādinaḥ pratyakṣata eva dvidhābhāvāvagamaḥ pratīteranyagatyabhāvāt | idañca sadṛśāsadṛśatvādi sakalameva parokṣetarapratyayaviṣayastaccārthakriyāyāṃ śaktyaśakttita iti jñāyate | etatpaścātpratipādayiṣyate |

[2.1.1.1,82]

tatra yaducyate | parokṣe pratyakṣannāsti | tadayuktaṃ |

[2.1.1.1,83]

yatra nāsmi tadadhyakṣādaparamvarjitammayā | etāvanmātratorthānāmparokṣatvaviniścayaḥ || 39 ||

[2.1.1.1,84]

pratyakṣamevātmānamvetti samvedanātmanā | niyatatvapratītyaivānyasyānadhyakṣatāgatiḥ || 40 ||

[2.1.1.1,85]

pratyakṣeṇa pratītepi parokṣatve parokṣitā | bhavatyarthasya tatrārthena pratyakṣaṃ hi vṛttimat || 41 ||

[2.1.1.1,86]

nanvarthe'dhyakṣato'jñāte parokṣārthasya vitkathaṃ | tadvedane hi taddharmmastatsvabhāvaḥ pratīyate || 42 ||

[2.1.1.1,87]

yadi parokṣo'rthaḥ pratyakṣeṇa jñāto bhavettaddharmaḥ pratīyeta dharmmasya tatsvabhāvatvāt | atatsvabhāvasya taddharmatvāyogāt padārthāntaravat | tatsambandhāttu taddharmateti cet | āyātantasya tarhi pratyakṣeṇa parijñānaṃ | tena parokṣatāsambaddhaṃ vastu pratiyatā'dhyakṣeṇa niyamena parokṣamapi vastu pratyetavyantataḥ parokṣābhimatasya vastuno'parokṣataiva prasaktā | tato nānumānāvatāraḥ | nahi pratyakṣagṛhītamevānumānaviṣayaḥ | atrocyate |

[2.1.1.1,88]

svasamvedanamadhyakṣamparokṣatve pravartate | taddharmiṇīndriyajñānamaparantu pravartate || 43 ||

[2.1.1.1,89]

dvayapratipattau hi sambandhapratipattiḥ | na ca tad dvayamekenaiva pramāṇena pratyeyaṃ | tatra svasamvedanena parokṣatārthasya dharmaḥ pratīyate | parokṣantu dharmmi pratyakṣāntareṇendriyavijñānena pratīyate | tataḥ sambandhapratipattiḥ | tataḥ pratyakṣeṇa parokṣatāpratītāvapi vrastvanumānena pratīyata ityanumānāvatāraḥ | kiñca |

[2.1.1.1,90]

vidhirūpasya dharmmasyāvyatirekeṇa tiṣṭhataḥ | na vastvagrahaṇe vittiryuktā na tu viparyayāt || 44 ||

[2.1.1.1,91]

vidhirūpo hi dharmmo'vyatirikto vastunaḥ sadharmmiṇā sahaikapramāṇagrāhyaḥ | parokṣatvantu pratītiviraho'dhyakṣeṇa | sa na dharmigrahaṇasāpekṣaḥ |

[2.1.1.1,92]

atha parokṣe pratyakṣasyāpravṛttau kathamanumānavṛttiḥ | na kiñcidetat | yataḥ |

[2.1.1.1,93]

nānumānātparokṣatvaṃ sādhyate tasya vastunaḥ | satyāmadhyakṣatāyāntu dṛṣṭarūpasya sādhanaṃ || 45 ||

[2.1.1.1,94]

nahyanumānena vastutaḥ parokṣatā sādhyate yena tatra pratyakṣavṛttiriṣyate | api tu parokṣatā svasamvedanapratyakṣata evāsya prasiddhetyuktametat | satyāntu pratyakṣaprasiddhāyāmparokṣatāyāmarthakriyāsamarthamagnyādirūpame vārthasya sādhyate'numānena tatra ca prākpratyakṣampravṛttameva tatonumānapravartanāvyāghātaḥ | kiñca |

[2.1.1.1,95]

anumānasya tadrūpapratipattāvaśaktitaḥ | parokṣatā tadaivāsya sāmarthyādavatiṣṭhate || 46 ||

[2.1.1.1,96]

anumānasya hi tatsvarūpapravartanā sāmarthyamevāprakṛtā | sā ca tadaivāsya bhavati | tato na prāktatra pratyakṣavṛttirapekṣyate | na ca parokṣatayā kaścidarthī yena tatra pratyakṣavṛttimavekṣeta | aniṣṭāvapi sā bhavati | anena prāmāṇyaprasādhanamapi nirṇṇītaṃ |

[2.1.1.1,97]

parokṣavastusiddhau hi prāmāṇyantasya sidhyati | parokṣavastusiddhyaiva tatsanbandhaprasiddhitaḥ || 47 ||

[2.1.1.1,98]

vastusambandhitāmātraṃ jñāne prāmāṇyamucyate |

[2.1.1.1,99]

prasiddhavastuṃsambandhe prāmāṇye liṅgatosti vit || 48 ||

[2.1.1.1,100]

pariśiṣṭantu prāgeva pratyayādīti nocyate |

[2.1.1.1,101]

nanu prameyadvaividhyamprameyamevā dvidhā prameyañca kāraṇampramāṇadvaividhyaṅkāryaṃ | tatkathaṅkāraṇātkāryasya siddhiḥ | atrocyate |

[2.1.1.1,102]

sāmagrīsambhave kāryaṅkāraṇājjāyate yataḥ | tataḥ kāraṇataḥ siddhiḥ kāryasyāyuktikā katham || 49 ||

[2.1.1.1,103]

yadyapi nāvaśyaṃ kāraṇāni kāryavanti bhavantīti nyāyastathāpi kāraṇātkāryasya siddhirevātra | nahi sarvadā pramāṇadvitayamprameyadvitayātsādhyate | apitu sāmagrīsambhavāditi vayambrūmaḥ | sāmagrīsambhavañca paścātpratipādayiṣyāmaḥ | avaśyañca prameyadvitayasiddhiḥ pramāṇadvitayaṃ sādhayati | yata eva siddhirniṃścayalakṣaṇā'sya tadeva pramāṇaṃ | na caikasmād dvitayasiddhiriti pratipāditaṃ | yadā tryādipramāṇavinivṛttyarthamidaṃ tadāparaviṣayābhāvāt pramāṇāntaravinivṛttirvyāpakābhāvātsādhyate | nahi prameyarahitaṃ pramāṇamasti | svarūpasya pararūpasya vā prameyasyābhāve jñānameva nāstīti kimpramāṇambhavet | ātmāstīti cet | tasyāpi svapararūpaprameyābhāve'bhāva eva prasakta iti na pramāṇannāma | tasmātsvarūpeṇa pratīyamānambastveko viṣayaḥ | tatra parantu para iti vyavasthitam |

{2.1.1.2}

<2. sattyadvayacintā>

[2.1.1.2,1]

arthakriyāsamarthaṃ yattadatra paramārthasat !anyatsamvṛtisat proktante svasāmānyalakṣaṇe || 3 ||

[2.1.1.2,2]

ityantaraślokaḥ |

[2.1.1.2,3]

nanu na kiñcidarthaṃkriyāsamarthaṃ kathamarthakriyāsāmarthyaṃ paramārthasallakṣaṇaṃ | tathāhi |

[2.1.1.2,4]

arthakriyāsamarthatvaṅkasya kena pratīyate | nahi mānasya meyasya pratīteḥ sambhavastathā || 50 ||

[2.1.1.2,5]

na nityasya nānityasya | na jñeyasya na jñānasyārthakriyākāritvampratīyate pratyakṣeṇānumānena vā | tathā hi |

[2.1.1.2,6]

nityasyāsti na sāmarthyamvyatirekāprasiddhitaḥ | nānityasyāsti sāmarthyamanvayasyāprasiddhitaḥ || 51 ||

[2.1.1.2,7]

anvayavyatirekābhyāmvyāptaṃ sāmarthyamīkṣyate | tayorubhayathāsiddhau kathaṃ sāmarthyamucyate || 52 ||

[2.1.1.2,8]

na khalu nityasya sarvadeśavyāpinaḥ kvacitkārye vyāpāravirahiṇaḥ sāmarthyannāma | mā bhūdvyāpino avyāpino bhaviṣyati | mā bhūtsadāsthāyinaḥ kālāntarasthāyino bhaviṣyatīti cet | tadasat |

[2.1.1.2,9]

deśāvyāptiḥ kutastasyāpratīternityatā kutaḥ |

[2.1.1.2,10]

yathā na vyāpitā tasya tathā nāstyasya nityatā || 53 ||

[2.1.1.2,11]

anityasyāpi bhāvasya kṣaṇikatvātkriyā kutaḥ |

[2.1.1.2,12]

kṣaṇikasya hi bhāvasya bhāvamātre vyavasthitiḥ || 54 ||

[2.1.1.2,13]

athānantaramasyānyaditi sāmarthamucyate | tadanantaramanyasyāpyatastasyāpitatkriyā || 55 ||

[2.1.1.2,14]

sarvabhāvakṣaṇānāṃ hi sarvāpekṣaiva pūrvatā | tadabhāvepi tadbhāva iti cetkṣaṇike kathaṃ || 56 ||

[2.1.1.2,15]

na khalu kṣaṇikasya kāryasya tadabhāvepi punarbhavanasambhavaḥ | tadaiva tasya bhāvāt | anyadā kadācidapyabhāvāt | atha santānaḥ kāryaṃ kāraṇañca tato'yamadoṣaḥ | na | santānasya tadvyatirekiṇo bhāvāt | bhāve vā tasyaiva sa kāryakāraṇabhāvaḥ kṣaṇānāmasāmarthyādasattvaprasaṅgaḥ | tatsambandhinaḥ kāryakāraṇatve teṣāmapi sa kāryakāraṇabhāva iti cet | na | vyatirekiṇoḥ kāryakāraṇabhāvādaparasya sambandhasyābhāvāt | santānaḥ sarvakṣaṇānantarabhāvīti sarvasya santāno bhavet | tasya ca nityatākṣaṇikatvayoḥ prāgbhāvyeva doṣaḥ | āha ca |

[2.1.1.2,16]

santānasya tato'nyattve sāmarthye ca sa eva san | kṣaṇānāṃ syādasāmarthyādasattvaṅkalpanā vṛthā || 57 ||

[2.1.1.2,17]

tatsambandhini sāmarthyātsāmarthyaṅkalpyate yadi | mukhyasāmarthyavirahādbhūṣāyācitakena sā || 58 ||

[2.1.1.2,18]

kāryakāraṇasambandhaḥ santānetarayorbhavet | trailokyasya kṣaṇānāṃ hi syātsantānastathā sati || 59 ||

[2.1.1.2,19]

santānasya ca sāmarthyāt sattvaṃ kāryakriyā tataḥ | nityatvetarayordoṣaḥ pakṣayoḥ syātsa eva vaḥ || 60 ||

[2.1.1.2,20]

santānāntarasañcāre bhavedevānavasthitiḥ | santānasyāpi kāryatve kṣaṇikatve na kāryatā || 61 ||

[2.1.1.2,21]

santānāntaramatrāpi yataḥ kāryatvakārakaṃ | tato'navasthāvyāghroṇāghrātāsākāryatā matiḥ || 62 ||

[2.1.1.2,22]

api ca |

[2.1.1.2,23]

jñānādanyena kāryeṇa sattā hetorbhavedyadi | kāryasyāpi na sattā syādvinā kāryāntarodayaṃ || 63 ||

[2.1.1.2,24]

tato'navasthiteḥ satvanna mūlasyāpi vidyate | jñānakāryeṇa sarvasya tatsyātsattvamabādhitaṃ || 64 ||

[2.1.1.2,25]

atrāpi jñānakāryeṇa jñeyayogasya vit kutaḥ | jñānena jñeyayoḥ kāryakāraṇatvampratīyate | puro vyavasthitatattvena dvayorapyavabhāsanāt || 65 ||

[2.1.1.2,26]

jñānasya tu na kāryatvantenānyenāthavakṣyate | na pratyakṣeṇa tenaiva tasya prāgapravṛttitaḥ || 66 ||

[2.1.1.2,27]

pravṛttau tu na kāryatvaṃ punaḥ pūrvaṃ pravartate | tathā'paryavasānatvaṃ kutaḥ syāt kāryatāgatiḥ || 67 ||

[2.1.1.2,28]

samānakālayoreva yadi syātkāryahetutā | aviśeṣād bhavedevaṃ yugapatstambhakumbhayoḥ || 68 ||

[2.1.1.2,29]

dṛṣṭayoranyathābhāve prakṛtepi na sidhyati | kevalasyāpi kumbhasya yadi dṛṣṭerna kāryatā || 69 ||

[2.1.1.2,30]

jñānasyāpi na kintena vinā dṛṣṭeḥ pravartanaṃ | anyadeva hi tajjñānamato na vyabhicāritā || 70 ||

[2.1.1.2,31]

stambhoṃpi na kimanyo'sau pratyabhijñodayasya naḥ | nityatā ca bhavedevampratyabhijñā na ca pramā || 71 ||

[2.1.1.2,32]

nahi pūrvvāparaṃ rūpameḥ kasyaiva pratīyate | pūrvvāparapratyayābhyāmpratyekamanavagrahāt || 72 ||

[2.1.1.2,33]

smaraṇasya dvayorvṛttirna cāsyāsti pramāṇatā | pūrvāparapratyayayoḥ parasparamamiśraṇaṃ || 73 ||

[2.1.1.2,34]

smaraṇantata utpannamekatvasya na vedakam | ātmā yadyapi nāmaikaḥ kathantenāpi vedanaṃ || 74 ||

[2.1.1.2,35]

pratyakṣādipramāṇena sopyarthamavagacchati | nahyātmāśritamityeva jñānammānatvamṛcchati || 75 ||

[2.1.1.2,36]

vināpyātmāśritatvenāvisamvādātpramāṇatā | dṛṣṭasya paścātprāptau hi pramāṇasya pramāṇatā || 76 ||

[2.1.1.2,37]

vinātmānamidamvastu nānilatyenāvagamyate | sadbhāvepyātmano nāsti prāmāṇyaṃ yasya kasyacit || 77 ||

[2.1.1.2,38]

pratyakṣānumayoreva tatrāpyasti pramāṇatā | na pūrvāpararūpatvamātmano'nyasya vekṣyate || 78 ||

[2.1.1.2,39]

ātmanānyena vā tena na nityasyāsti sambhavaḥ | tasmājjñānasya nārthasya kāryatvaṃ sabhpratīyate || 79 ||

[2.1.1.2,40]

jñānamātmavidātmānamvetti tadvedyameva ca | pūrvāparatvenādhyakṣaṃ varttate kāryakāraṇe || 80 ||

[2.1.1.2,41]

athānumānataḥ kāryātpūrvaṅkāraṇavedane | tasmājjñānamidañjātamiti jānāti kāryatāṃ || 81 ||

[2.1.1.2,42]

tasyāpi nānumānasya pratyakṣeṇāpravedaneṃ | vastunorvṛttirastīti pūrvamevopapāditaṃ || 82 ||

[2.1.1.2,43]

pūrvādhyakṣāpramāṇatve nānumānambhavetpramā | tatrāpyastyanumānamprāgiti syādanavasthitiḥ || 83 ||

[2.1.1.2,44]

āstāntāvatkāryatādiprameyaṃ yasya syāttattasya nāsti pratītiḥ | mūlābhāvāduttaranneti siddhandharmmaḥ siddho dharmmiṇoyaṃ na yuktaḥ || 84 ||

[2.1.1.2,45]

sālambanatāyāṃ jñānasya vastuprasiddhiḥ yadā tu vastveva na siddhantadā kasya kāryakāraṇabhāvaḥ | sālambanatvasya kathamasiddhiriti cet | ucyate ||

[2.1.1.2,46]

kāraṇamevālambanamiha jagati na dṛṣṭimātreṇa | pratibhāsamātrakeṇa tu taimirikadhiyopi tatprāptaṃ || 85 ||

[2.1.1.2,47]

yasya yatkāraṇamvastu na tatkāraṇato vinā | cakṣurādidhiyāmprāptā na vinālambanaṃ sthitiḥ || 86 ||

[2.1.1.2,48]

vināpi vālambanena cakṣurādivedane nīśīthinīnāthadvayākāramupajāyamānamīkṣyate | tata ālambanakāraṇamantareṇāpyupajāyamānamvyabhicārato nālambanakāraṇakāryamvijñānamiti yuktaṃ | eṣa hi kāryakāraṇabhāvaḥ parasparaṃ bhede sati vyāpyavyāpakabhāvo yaḥ | kāraṇamantareṇa kāryasya bhāve na tattasya kāryannāpi kāraṇantato nirālambanatvātsakalavastvasiddhiḥ kuta eva kāryakāraṇabhāvaḥ |

[2.1.1.2,49]

athāpi syāt |

[2.1.1.2,50]

na kāraṇatvenālambanamapi tu grāhyatven, tadapyayuktaṃ | yataḥ ||

[2.1.1.2,51]

na nīlādyatirekeṇa grāhyatvamaparaṃṅkvacit | nīlāditā ca vibhrāntavijñānepyavabhāsāt || 87 ||

[2.1.1.2,52]

puraḥ sphuṭāvabhāsitvaṃ bhrāntervā na kimīkṣyate | tasmānna kiñcidgrāhyatvaṃ yadbhrāntādatiricyate || 88 ||

[2.1.1.2,53]

athāpi syād bhrāntameva sakalaṃ samvedanamiti | nāstyetat | yataḥ ||

[2.1.1.2,54]

naivārthakāritā kācid bhrāntacittāvabhāsinaḥ | tato'sadviṣayambhrāntamaparatra viparyayaḥ || 89 ||

[2.1.1.2,55]

atrāpyucyate |

[2.1.1.2,56]

arthakriyākimarthātmā tatsamvedyātparātmanā | atha samvedanaṃ tadvā sarvamapyasatā yataḥ || 90 ||

[2.1.1.2,57]

arthāntaraṃ tatkriyā cettadabhāvādasanna saḥ | asattve hi na kāryasya kāraṇasyāpi nāstitā || 91 ||

[2.1.1.2,58]

yadi kāryamarthakriyābhimatannāsti tadevāsatkāraṇamapyasīditi kutaḥ | nānyasyāsattve'nyadasadatiprasaṅgāt | yadi nāma kāryasyābhāve kāryakāraṇasāmarthyameva na bhavati | na tu svarūpamasat | atha jñānamarthakriyā | tatrāpi dvayī gatiḥ | tadvā jñānamaparamvā | tadeva jñānaṃ punarutpadyamānamarthakriyā cet | bhrāntepi punaḥ punarutpadyata eva bhrāntavijñānanna hyekakṣaṇabhāvyeva bhrāntamvijñānaṃ | atha sparśādi vijñānaṃ | tadapyasat |

[2.1.1.2,59]

yadi nāmāparotpattiḥ sa eva viṣayostu san | aparasya tu sadbhāvaḥ kathamanyasya vedane || 92 ||

[2.1.1.2,60]

svavedanepyanāśvāsaḥ kā vārtā paravedane | tadvedanepyasatyatvaṅkathannāma na śaṅkyate || 93 ||

[2.1.1.2,61]

cakṣussamvedanātsparśasamvitkena viśiṣyate | tatrārthaparitoṣaścet paritoṣaḥ kuto nu saḥ || 94 ||

[2.1.1.2,62]

yathā khalu cakṣurvijñāne nirālambanatā tathā sparśavijñānepi, dvayorapīndriyajñānatvāviśeṣāt | timirādyupaghātasambhāvanā dvayorapi samānobhayatra darśanāt | apitu jvaropadhātāduṣṇasamvedanātparitoṣāditā cet | himasamayepi tu jvaropaghātāduṣṇasamvedananepi kinna paritoṣaḥ | api ca |

[2.1.1.2,63]

samvedanapramāṇañcetparitoṣaḥ kimarthakaḥ | samvedanampramā nocetparitoṣaḥ kimarthakaḥ || 95 ||

[2.1.1.2,64]

yadi samvedanampramāṇantata evārthasiddhiḥ kimaparamparitoṣaḥ kariṣyati |

[2.1.1.2,65]

samvedanānna siddhaṃ yatparitoṣaśatairapi | kathantatsādhyamanyo hi paritoṣo na sādhanaṃ || 96 ||

[2.1.1.2,66]

samvedanādaparasya paritoṣasya ka upayogaḥ | atha sādhanañcetkathamanyenānyasya siddhiḥ | sambandhāccet | sambandhaḥ kena siddhaḥ | paritoṣataścet tatrāpi sambandhasiddhirapekṣaṇīyetyanavasthā | samvedanāccettata evārthasiddhiriti vṛthā paritoṣaḥ | tatra ca sa eva doṣaḥ | yadi samvedanādarthasiddhiḥ kinna pūrvasamvedanāt | anenārthādhimuktirapi pratyuktā | tathāhi |

[2.1.1.2,67]

arthādhimuktiḥ samvitteranyā nārthasya sādhikā |

[2.1.1.2,68]

samvidevādhimuktiścetsamvitsarvārthasādhikā || 97 ||

[2.1.1.2,69]

anenābhilāṣasmṛtīcchādveṣādayopi vyākhyātāḥ | kiñca | samvedanādabhilāṣādayo na tebhyaḥ samvedanamiti yatkiñcidetat |

[2.1.1.2,70]

athāpi syāt | bhavatu sarvasamvedanānāṃ sālambanatā na kācinnaḥ kṣatiḥ | pramāṇāpramāṇavibhāgaḥ kathamiti cet |

[2.1.1.2,71]

laukikālaukikatvena pramāṇetarasaṃsthitiḥ | vibhāgaḥ sa kathaṃ jñāto bādhaketarasaṅgamāt || 98 ||

[2.1.1.2,72]

bādhaketarayoḥ kena laukiketaratā sthitiḥ | bādhaketarasadbhāvādanavasthā prasajyate || 99 ||

[2.1.1.2,73]

asādhāraṇamalaukikamitaradanyathā cet yatkiñcidetat | tathāhi |

[2.1.1.2,74]

tayossamvedanannāsti na pratyakṣānume yataḥ | pratyakṣeṇa hi samvittiḥ samvedyenāparatra sā || 100 ||

[2.1.1.2,75]

mamaitatpratibhāti parasya veti nātrāvatāraḥ pratyakṣasya | anumānātsamvedanamiti cet |

[2.1.1.2,76]

sambandhagrahaṇābhāve'numānasyodayaḥ kutaḥ |

[2.1.1.2,77]

romāñcādikriyādṛṣṭeḥ svadṛṣṭestyanumā na hi || 101 ||

[2.1.1.2,78]

dhūmakāryadṛśā nāgniḥ sa evātra prasidhyati | sāmānyaviṣayaṃ yasmādanumānanna bhedavit || 102 ||

[2.1.1.2,79]

tatra dhūmasya bhedāccedromāñcepi kimekatā | ekatvābhiniveśopi na jñānādaparaḥ savit || 103 ||

[2.1.1.2,80]

yatra mayā cakṣurniveśitantatraivāneneti vyavahārādekateti cet | taimirikopalabdhakeśādāvapi samānametat | tatrāpi taimirikayorekārthābhiniveśaḥ samānaḥ | kiñca | yathā taimirikopalabdhe kenacitsaṃvedanaṃ | tathāparatrāpi sarveṇa samvedanañcet stambhādau nātra pramāṇaṃ | na ca taimirikena stambhasya vedanaṃ | upahatendriyatvādasamvedanepi na doṣa iti cet | nanūpahatendriyatvaṅkuto jñāyate | asatyārthasamvedanāditi cet | so'yamitaretarāśrayadoṣaḥ | satyupaghāte'sattyatvamasattyatve copaghātaḥ | tasmātpareṇa na kiñcidupalabhyate |

[2.1.1.2,81]

nanu nopalabhyata ityapi nāstyevāpratkṣeṇaivānyopalabhyarūpaviviktopalambhātmanā paropalabhyamānatāpratiṣedhaḥ | tathā viṣayatvāttasya parapratyakṣasya na pratiṣedhaḥ | kathantarhi tenopalabhyate paropalabhyarūpaṃ | athopalabhyate tadrapampareṇopalabhyamānatā nopalabhyata iti cet | kintadrūpādaparāparopalabhyamānatā | atha tadrūpameva | tadrūpatve kathamanupalambhaḥ | pararūpatve kathampareṇa tadupalabhyatetyupalabhyamānatā | pareṇopalabhyate na sa padārtha iti kathamasau pareṇopalabdhaḥ | yasya hyupalabhyamānatopalabhyate sa evānupalabdhaḥ | tathā ca sa padārthaḥ na kenacidupalabdhaḥ | svasvopalabhyamānatayā eva parasparavyāvṛttatāyāḥ svaparābhyāmupalambha iti na sādhāraṇatā nāmopalabhyasya kasyacit | na copalabhyamānatāvyatirekeṇa padārtha iti svasamvedanāgrahākāravatsamvedanamātrakaṃ | na bāhyapadārthonāma | yasya sāmarthyalakṣaṇaṃ sattvañicaṃtyate |

[2.1.1.2,82]

atha samvedanānāmeva parasparaṅkāryakāraṇabhāvātsāmarthyalakṣaṇamparamārthasattvampratipādyate | tadapyasat |

[2.1.1.2,83]

svasambedanamātratve pratyakṣatvenumā kutaḥ | kāryakāraṇabhāvepi jñānayorgṛhyate kathaṃ || 104 ||

[2.1.1.2,84]

viddvayena na tenaiva svamātrasya pravedanāt | yadā kāraṇavijñānantadā kāryāpravedanāt || 105 ||

[2.1.1.2,85]

kāraṇatvaṅkathantasya gṛhyate kāryavedane | kāryakālepi tannāsti kāryatvaṅgṛhyatāṃ kathaṃ || 106 ||

[2.1.1.2,86]

anumānātparijñānaṅkāraṇasya yadīṣyate | tadā'numānānna jñātamidānīṃ jñāyate kathaṃ || 107 ||

[2.1.1.2,87]

pūrvaṃ pratyakṣato jñātamidānīmanumānataḥ | idānīnnāsti tajjñānamanumānena vitkathaṃ || 108 ||

[2.1.1.2,88]

pūrvatve nānumānañcenna pratyakṣeṇa vedanād | pūrvatvamadhikantasyānumānena cedasat || 109 ||

[2.1.1.2,89]

pūrvatvannāma naivāsti pratyakṣeṇāsya bādhanāt | tasmātpūrvasyarūpasya na samvittiḥ kathañcana || 110 ||

[2.1.1.2,90]

smṛtimātraṃ hitannāsti na pramā tatsvavedanāt | svasamvedanamātrañca pratyakṣantatsva vedanāt || 111 ||

[2.1.1.2,91]

tatastasya na samvittiranyakāryatayā tayā | tasmātsāmarthyasaṃsiddhiḥ jñāne jñeye na vidyate || 112 ||

[2.1.1.2,92]

kiñca |

[2.1.1.2,93]

kāryakāraṇabhāvoyaṃ sadasattve na vidyate | nāsataḥ kāraṇaṅkiñcidaśvaśṛṅgasya vidyate || 113 ||

[2.1.1.2,94]

atyantābhāvatastasya kāraṇanneti cinmatiḥ | prāgabhāvi tu na kāryametadapyasaduttaram || 114 ||

[2.1.1.2,95]

prāgabhāvaḥ kathaṃ sattve'satvepyasya kathammataḥ | asataḥ kharaśṛṅgasya prāgabhāvo na vidyate || 115 ||

[2.1.1.2,96]

darśane prāgabhāvaśceditaretarasaṃśrayaḥ | na yāvatpragabhāvitvantāvadasya na bhāvitā || 116 ||

[2.1.1.2,97]

yāvadasya prāgabhāvena sambandho nāsti na tāvadutpattiḥ | yāvacca notpattistāvatprāgabhāvasya tattvannāsti | kāraṇasya kāryaśūnyatā pragabhāva iti cettadapyasat ||

[2.1.1.2,98]

śūnyatā sā kimanyasyākāraṇasya na vidyate | tatastenāpi sambandhe tasya kāryambhavedasau || 117 ||

[2.1.1.2,99]

prāgabhāvena sambandhe hi kāryatā | sa ca prāgabhāvaḥ kāryaśūnyampadārthāntaraṃ | tacca kāraṇābhimatādanyadapi pragabhāvasvabhāvambhavet | tena ca sambandhe tatkāryatāpi bhāvasya kāryabhūtasya syāt | tadanvayavyatirekābhāvānneti cet | uktamatrottaraṃ | na ca prāgabhāvo nāma pratyakṣādipramāṇagrāhyaḥ | svarūpamātrameva kāryakāraṇayorgṛhyate | kāraṇasvarūpameva prāgabhāva iti cet | kāryasyāpi svarūpantathā syāt | bhavatyeva tasyāpi kāryāntarāpekṣayā cet | kāraṇābhimatāpekṣayāpi kinna bhavati | tathā pratītyabhāvāditi cet | anapekṣitavastunaḥ pratītimātrātkaḥ sampratyayaḥ |

[2.1.1.2,100]

tasmādvastusvarūpeṇa grṛhyate sā na sambhavā | nīlādinā na kāryāditvasya tatra graho'paraḥ || 118 ||

[2.1.1.2,101]

na khalu nīlādinā kāryatvena ca vastu grṛhyate kenacit | nīlādivyatirekiṇaḥ kāryatvasyāpratipatteḥ | pūrvāparabhāve ca pratyakṣasyāpravṛtteḥ kutaḥ prāgabhāvādigrahaṇaṃ |

[2.1.1.2,102]

athāpi syāt | sata eva kāryatvaṃ kāraṇānāṃ hi sati kārye vyāpārasya sambhavāt | asati tu nirviṣayaḥ kathamvyāpāraḥ | atrocyate ||

[2.1.1.2,103]

dṛṣṭvā śrutvā'tha vijñāya hetuḥ kāryaṅkaroti kiṃ |

[2.1.1.2,104]

jaḍatvāt kāraṇādhīnaḥ svabhāvaḥ sa tathā mataḥ || 119 ||

[2.1.1.2,105]

īśvarasya ca hetutve sa hetūnānniyojakaḥ | na cāsato na vijñānaṃ sa hyadhyakṣadhiyo yataḥ || 120 ||

[2.1.1.2,106]

tatra satkāryavādaḥ kiṅikamvā kāraṇamīśvaraḥ |

[2.1.1.2,107]

kiṃ sāṃkhyamatamavalamvya sarvaṃ sarvatra vidyate || 121 || iti |

[2.1.1.2,108]

sadeva dṛśyate na kāryakāraṇabhāvo nāma | kimvā'sadevopalabhya kāraṇena jagatāmīśvareṇa kāraṇānāmpratiniyamena niyogaḥ | satsakalañcet sarvadopalabhyata ityākulā jagataḥ sthitiḥ syāt upalambhakānāmpratiniyamānnaivamityapi yatkiñcit | upalambhakānāmapi sarvatra sarvadā bhāva iti kaḥ pratiniyamo nāma | kiñca |

[2.1.1.2,109]

kāraṇādasataḥ kāryaṃ kāryaṃkimvāsato bhavet | asataḥ kāraṇātkāryamiti sādhvī vyavasthitiḥ || 122 ||

[2.1.1.2,110]

kohi pradhvaṃsābhāvātyantābhāvayorviśeṣaḥ | āsīttena heturiti cet | yadāsīttadāna heturanyadā heturiti subhāṣitaṃ | yata evamapi syāt |

[2.1.1.2,111]

asato hetutāṃ prāptau ye santastena hetavaḥ | nahi vyāpārasadbhāvasteṣāmeṣāñca dṛśyate || 123 ||

[2.1.1.2,112]

vyāpāreṇa ca hetutve sa vyāpāraḥ kuto bhavet |

[2.1.1.2,113]

vyāpāravatpadārthāccet vyāpārastatra kimparaḥ || 124 ||

[2.1.1.2,114]

vyāpāro yadi tatrāpi so'rtho vyavahito bhavet |

[2.1.1.2,115]

vyāpārādeva kāryañcenmṛte kāryodayo bhavet || 125 ||

[2.1.1.2,116]

tathā ca ciranaṣṭepi tasmiṅkāryodayo na kim |

[2.1.1.2,117]

dīrghā vyāpāramāleyametāvatkasya jīvitam || 126 ||

[2.1.1.2,118]

atha svarūpavyāpārastadā kāryambhaviṣyati | vyāpārakāle kāryañceta samakālamprasajyate || 127 ||

[2.1.1.2,119]

bhāvakāle na kāryasya kāraṇasyāstitā yadi | cirānantaranaṣṭasya ko viśeṣastathā sati || 128 ||

[2.1.1.2,120]

upattikāle sattā cettadanantarabhāvinaḥ | utpattiḥ kāryato nānyā tato'sya samakālatā || 129 ||

[2.1.1.2,121]

syādvādadūṣaṇātpaścād dvayapakṣanirākriyā | idānīmbahuvaktavyamiti tasmādviramyate || 130 ||

[2.1.1.2,122]

athāpi syāt | jñānasyārthaḥ kāraṇamiti prāganumānena pratīyate | tadapyasat |

[2.1.1.2,123]

anumānātpratītasya prāgadhyakṣāvabhāsinaḥ | kathantatkāryatāvittiraparasparamiśraṇe || 131 ||

[2.1.1.2,124]

yadyapi nāmānumānena pratītasya prāgabhāvitā gatiḥ | pratyakṣasya samvedanasya tatkāraṇamiti kena pratīyate | nahyanumānamidantatpratyakṣadṛṣṭaṃ vastu pratyakṣasya kāraṇamiti pratītimat | na khalu samvedyamāne evānumānampravartate | parokṣaviṣayatvādasya | nāpi pratyakṣamanumeye pravartate'parokṣaviṣayatvāt | na ca pratīyamānameva parokṣaṃ | pratīyamānameva parokṣatayā parokṣamiti cet | naitadasti | yataḥ |

[2.1.1.2,125]

svarūpeṇa pratītiścedanyā kā sau parokṣatā | aspaṣṭākārabhāsaścetpratyakṣaḥ sa na kimmataḥ || 132 ||

[2.1.1.2,126]

dvayarūpasya vittau hi dvayampratyakṣamiṣyate | yathā'rvāk pararūpeṇastambhādervedanaṅkramāt || 133 ||

[2.1.1.2,127]

yadi sa padārthaḥ spaṣṭāspaṣṭadvayarūpaḥ | tadā tasya pratyakṣānumānābhyāmvedanepi pratyakṣarūpataiva bhavetstambhāderarvākparabhāgagrahaṇavat | atha spaṣṭāspaṣṭate upādhivaśānnīlataiva padārthasvarūpaṃ |

[2.1.1.2,128]

upādhibhedādanyena rūpeṇa yadi vedanaṃ | sarvadā'dhyakṣatā na syātsvarūpasyāpravedanāt || 134 ||

[2.1.1.2,129]

atha nīlādisamvittiriti pratyakṣatocyate |

[2.1.1.2,130]

pratyakṣamanumāpi syātsvasya rūpasya vittitaḥ || 135 ||

[2.1.1.2,131]

indriyeṇa viyogāccedadhyakṣannānumā matā | indriyeṇāpi saṃyogo'numayā kinna mīyate || 136 ||

[2.1.1.2,132]

indriyaviyoga eva hi na sidhyati | tasyānumānena svarūpasya vedanāt | arthābhāvānnendriyasaṃyogaḥ | kathampratīyamānamapyastu svarūpagrāhiṇānumānenāsat | asaccetkathamvastu svarūpagrahaṇamanumānāt | atha nānumīyata evendriyasambandhaḥ |

[2.1.1.2,133]

vyarthataivānumānasya na cānena pravartanaṃ | na draṣṭavyaṃ na ca spṛśyamvṛthā tatra pravartanaṃ || 137 ||

[2.1.1.2,134]

upayogārthī hi padārtheṃ'numite pravartate | pravartakañca pramāṇamato'pravartakatāyāmapramāṇameva syāt | atha paścādbhāvino'numānamindriyasambandhasya tena tadānīmindriyasambandhābhāvādapratyakṣatā | tadasat |

[2.1.1.2,135]

bhāvisambandhamāne hi pūrvaṃ rūpāpratītitaḥ | kāraṇatvanna gamyetānumānamvyarthakambhavet || 138 ||

[2.1.1.2,136]

tadaiva mīyamānasya svarūpeṇa na bhāvitā | tadaiva mīyamānatvamvartamānatvamucyate || 139 ||

[2.1.1.2,137]

na khalu vartamānatvamanyadeva tadā svarūpeṇa pratibhāsāt | svarūpapratibhāsamānataiva vartamānatā | atītādirūpatayā pratibhāsamānatvādavarttamānateti cet | nanvatītarūpatā'numānena kathampratīyate pratyakṣapratipanne'numānapravatteḥ | pratyakṣañca nātītarūpatāyāmpravṛttaṃ | na yadāsau pratyakṣeṇa dṛśyate tadā'tītarūpatā pratīyate | idānīmatītarūpateti cet | anyadeva tarhi jātaṃ | tatra ca na pratyakṣamiti kathamanumānaṃ | yadapi paścātpratyakṣambhaviṣyati tasyāpi na bhāvirūpatā pratyakṣe tenānumānāvatārastatreti samānaṃ |

[2.1.1.2,138]

nanvetadubhayorapi samānaṃ | parasyāpi na pratyakṣatastathā pratītiriti kathantadullekhataḥ prakhyā | na, tasya vāsanābalāyātastathā pratyayastataśca |

[2.1.1.2,139]

arthāśrayeṇodbhavatastadrūpamanukurvvataḥ | tasya kenacidaṃśena paratopi bhidābhaved || 140 ||

[2.1.1.2,140]

iti vakṣyate | na pāramparyeṇa tat jñānamarthādutpannaṃ vāsanāsamāgamato'nyathā kāraṇamapi yathā bhavati dvicandrādidaśanaṃ timirādeḥ | tenātītakālarūpādāgataṃ jñānamatītādhyavasāyantato'tītakālatayā grahaṇādatītameva tannatvasti | nahi tasyedānīntanatve pramāṇaṃ |

[2.1.1.2,141]

kathantarhi tasya prāptiḥ | astitvādeva | kathamastitvaṃ | tena dṛśyamānena liṅgena vyavasthāpanāt | taddvāreṇa jñānamapi tatra pravartakamiti samāpto vyavahāraḥ |

[2.1.1.2,142]

nanu jñānamarthamapratiyatkathampravartakaṃ | avyabhicārādeva | nanu kevalopi dhamo vyavasthāpakaḥ syāt yathā vyavasthāpako dṛṣṭastathā vyavasthāpayati nānyatheti kasyopālambhaḥ | kiñca |

[2.1.1.2,143]

jñānantadrūpatāsaṅgātpravartayati nāparaṃ | tatrārthādhyavasāyañca niyato vāsanābalāt || 141 ||

[2.1.1.2,144]

tasmātpūrvarūpatayā pratīyamānamidānīmasti taditi na jñānena pratīyate | idānīntadrupamasti tanna dṛśyata evāto'dṛśyamānameva parokṣaṃ | apratītireva parokṣatāpratītiḥ parokṣame taditi |

[2.1.1.2,145]

parokṣatā cedarthasya svabhāvo'dhyakṣa eva saḥ | nānumāvambhavedatra na ca sandehasaṅgatiḥ || 142 ||

[2.1.1.2,146]

vinaṣṭe na bhavedeva tasmājjñānantathāvidhaṃ | jñānārthayorna caikatvaṃ tasmātso'rtho na vedyate || 143 ||

[2.1.1.2,147]

tasmādyanumānamarthagrahaṇarūparūpañcakṣurādisambandhopyanumīyamānostyevetyadhyakṣataivārthasyānumeyasyeti prāptaṃ |

<2.1.2>

<2. sāmānyanirāsaḥ>

{2.1.2.0}

[2.1.2.0,1]

na caivam, yato na parokṣavastuviṣayaṃ jñānamarthagrahaṇarūpamato nānumānena pratītasya kāraṇabhāvaḥ | tasmānna kāryakāraṇabhāvaḥ | ataevāha |

[2.1.2.0,2]

aśaktaṃ savamiti cet;

[2.1.2.0,3]

atrāha |

[2.1.2.0,4]

bījāderaṅkurādiṣu |

[2.1.2.0,5]

dṛṣṭā śaktiḥ;

[2.1.2.0,6]

iti |

[2.1.2.0,7]

tathā hi |

[2.1.2.0,8]

paśyāmi bījādutpattimaṅkurasyeti laukikī | pratītiravibhāgena tatra evāstu darśanaṃ || 144 ||

[2.1.2.0,9]

yatra hi paśyāmyetaditi pratītistadeva pratītaṃ | asti ca kāryakāraṇabhāve dṛṣṭo yammametyadhimuktirato'bādhitādhimuktisambhavānnānyathābhāvaḥ śaṅkanīyaḥ | tathāhi |

[2.1.2.0,10]

smarāmyetadahamvastu nādhimukteḥ parāgatiḥ | vastunā nahi sambandhaḥ smaraṇasya pratīyate || 145 ||

[2.1.2.0,11]

na tāvatpratyakṣeṇa smaraṇasyāpratyakṣatvāt | svasamvedanantu svarūpameva smaraṇasya sākṣātkaroti na vastusambandhaṃ | nāpi pūrvakaṃ pratyakṣaṃ smaraṇe pravartate kutaḥ sambandhavedanaṃ | asti cānanyathābhāvī smarāmyetaditi pratyayaḥ | tasmādadhimuktireva sarvatra sādhikā sarvavyavasthānāṃ | atrocyate |

[2.1.2.0,12]

matā sā cetsamvṛtyā'stu yathā tathā || 4 ||

[2.1.2.0,13]

abhiprāyaḥ | pramāṇavastutattvavyavasthitimantareṇa yadadhimuktimātramanādivyavahārabhāvanātastatsamvṛtimātrameva | api ca | na pratītyarthohi samvṛtyarthaḥ | yathaiva hi kvaciddevadattādāvadṛṣṭepi dṛṣṭābhimānaḥ | sa parāmarśānnivartate | tathācāsau na paramārthataḥ | tathā sakalopi lokavyavahāra evameveti | samvṛtimātrakaṃ sakalaṃ | pramāṇamantareṇa hi pratītyabhimānamātraṃ samvṛtiḥ | tathāhi |

[2.1.2.0,14]

anvayavyatirekābhyāṅkāryaṃkāraṇatāṃ gatiḥ | pramāṇañca na tatrāsti prapyakṣamanumā tathā || 146 ||

[2.1.2.0,15]

pratyakṣānupalambhābhyāmanvayavyatirekayoḥ | gatiryadyanumānātsyāditaretarasaṃśrayaḥ || 147 ||

[2.1.2.0,16]

anvayavyatirekayoḥ pratyakṣeṇa kevalenāgrahaṇāt | pratyakṣānupalambhasādhanaḥ kāryakāraṇabhāva ucyate | tadetadasaṅgataṃ | itaretarāśrayadoṣa prasaṅgāt | pratyakṣeṇānvayo na gṛhyate | etatsadbhāve bhavatyetaditi naivamprakāravyāpāraḥ pratyakṣaṃ | dvayagrahaṇamātravyāpārāt | etadanantarametad dṛṣṭamatastu bhavatīti naitadasti | yato'ta eva bhavatyato bhavatyevātopi bhavatītīyadevātra vikalpya trayamaparasyārthaṃsyāsambhavāt | yadyata eva bhavati anyato na bhavatīti sāmarthyadayamarthaḥ syāt | tatrāpi vikalpadvayamidānīmanyadā veti | yadīdānīmata eveti matiḥ | anyadā tarhi bhavatyanyata iti syāt | idānīmapi deśāntareṇa bhavatyanyata iti kutaḥ | na caivaṅkāryakāraṇabhāvo niyamābhāvāt | nāpyato bhavatyevetyavadhāraṇaṃ | kālāntare kadācinna bhavatyevetyatonānvayavyatirekagatiradhyakṣāt | atopi bhavatyanyatopītyatrapakṣe svayameva vyabhicārābhyupagamānna kāryakāraṇabhāva iti pratipāditaṃ, ato nāyamapi pakṣaḥ |

[2.1.2.0,17]

athaitadabhāve na bhavatītyanupalambhataḥ pratīyate | tathā sati punaritaretarāśrayadoṣaḥ | tathā hi |

[2.1.2.0,18]

pratyakṣādayaḥ paraḥ kimvā'nupalambhaḥ parastathāḥ | pratyakṣādaparatvehi nāmamātramasādhanam || 148 ||

[2.1.2.0,19]

avatāro bhavennevānumānatvaprakalpane | anvayavyatirekābhyāmpratibandhe'numā yataḥ || 149 ||

[2.1.2.0,20]

yadi pratyakṣamevānupalambhaḥ sa eva pratyakṣe udito doṣaḥ | athānumānaṃ | tadanvaya vyatirekapravarttitapratibandha itītyanumānābhāve nānvayavyatirekagrahaṇaṃ | tadabhāve ca nānumānāvatāraḥ | anavasthā cānumānānāmbhavet |

[2.1.2.0,21]

athābhāvena pramāṇena tadabhāve bhāvaparigrahaḥ | tadapyayuktaṃ | sannihitasyaiva deśakālayostatopyabhāvapratīteḥ | aparaḥ prāha | tarkapramāṇagamyaḥ kāryakāraṇabhāvaḥ | adṛṣṭasambandhātparokṣapratītistarka iti lakṣaṇaṃ | tathāhi tadbhāvabhāva upalabhyate na kāryakāraṇabhāvo niyamalakṣaṇo'gnidhūmayoḥ | na ca tena sambandhastadbhāvabhāvena kāryakāraṇabhāvasyopalabhyate | pratiyanti ca laukikāḥ yasmādato bhavati tasmādetatkāryametat | tasmādetatkāryapratītistarkataḥ | athavā'rthāpattyā tatkāryapratītiḥ | yadyetatkāryanna syādato bhavanamevāsya na ghaṭate ityadṛṣṭā rthaṃparikalpanādarthāpattiḥ | tadayuktaṃ |

[2.1.2.0,22]

kāryakāraṇabhāvasya pratītirdṛśyate yadi | arthāpattestarkkato vā pratītiriti dṛśyatāṃ || 150 ||

[2.1.2.0,23]

tato bhāvātparā naiva kāryakāraṇatekṣyate | doṣaḥ prāguditastatra niyamasyāparigrahāt || 151 ||

[2.1.2.0,24]

yadi hi kāryyakāraṇabhāvaḥ pratītiviṣayamavatarettasya pratītistarkato'nyato vā syāt | na cāyantato bhāvādapareṇa rūpeṇa nirūpyate prayatnavatāpi | na ca niyamena tato bhāva iti kutaścitpratītiḥ | tāvatkālasyaiva tadbhāvasya grahaṇāt | na cāsau kāryakāraṇabhāvaḥ |

[2.1.2.0,25]

atha tarkādarthāpattervā pratīyate niyamaḥ | yata idānīmetadanantaramupalabhyate | tato'nyadāpyata evaitadityanyathaiva tadeva na bhavet | tadapyayuktaṃ |

[2.1.2.0,26]

yadi nāmedānīmata upalabhyate | anyadapīti kutaḥ | pratītirevameveti cet | ghaṭopi tarhi paṭānantaramupalabhyate | tatrāpyevambhavet | dṛśyate'tra vyabhicāra iti cet | anenaiva tarhi tatrāpyanāśvāsaḥ | anāśvāsapratīternāstyeveti cet | adīrghadarśināmbhūyo darśanādetat | lokavyavahāra evameveti cet |

[2.1.2.0,27]

tadeva punarāyātaṃ samvṛtyā śaktatā gatiḥ | anirūpitatattvā hi pratītissamvṛtirmatā || 152 ||

[2.1.2.0,28]

atha kālāntare tadevedantatkāryamiti pratyabhijñānāt pūrvameva kāryatāpratītiḥ | anyathā pratyabhijñaiva na syāt |

[2.1.2.0,29]

tadayuktaṃ |

[2.1.2.0,30]

pratyabhijñā kvaṃ dṛṣṭeyampūrvadarśanasaṅgatā | arthāpattestarkato vetyetat prāgeva dūṣitaṃ || 153 ||

[2.1.2.0,31]

atha smaraṇataḥ | tathāhi |

[2.1.2.0,32]

smarāmi dṛṣṭamevaitanmayetyevampratītitaḥ | smaraṇasyāpi sambandho'nubhavena mato nahi || 154 ||

[2.1.2.0,33]

na ca smaraṇampramāṇaṃ | smaraṇena ca siddhaṃ samvṛtisiddhameva | etadāśaṅkyāha |
"matā sā cet samvṛtyā'stu yathā tatheti" | evamevalokavyavahāro'nānkulo lokavyavahāre paramārtha upayujyate lokavyavahārapralopaprasaṅgāt adhimuktivibhāgamātreṇa siddhiḥ | svapnniyatavyavahāravat | anādivāsanāniyama evāvaśiṣyate lokavyavahārahetuyoniranyathā sālambananirālambanañcānādivibhāga eva na sidhyet | yaḥ punarāha atha keyaṃ samvṛtiḥ | kiñca samvṛtisatyaṃ |

[2.1.2.0,34]

satyañcet samvṛtiḥ keyaṃ mithyā cet satyatā kutaḥ | satyatvannahi sāmānyammṛṣārthaparamārthayoḥ || 155 ||

[2.1.2.0,35]

satyañca samvṛtiriti vyāhataṃ | atrocyate | samvṛtirnāma vikalpavijñānamadhimukti māha | anādivāsanātaḥ | tato'yamarthaḥ | anādivāsanābalāyātaḥ pratibhāsa eva kevalaḥ | nīlādayohi svapnapratibhāsavadasattyā na ca tadvayatirekeṇa vijñānantato na tattvaṃ | na ca lokavyavahāroccheda ityupayogataḥ satyaṃ | evañca samvṛttisattyamiti na virodhaḥ | tataḥ paramārthena sarvātmavivekaḥ | nahi bāhyena padārthena sahānvayavyatirekāvanugamyete | vāsanāyāstu kāraṇatvaṃ svapnapratibhāse pratīyate | tajjātīyatvena paratrāpi tatsyāt | athavā | utpādādisvabhāva eva samvṛttiḥ pramāṇenāparicchedāt | tadā samvṛtyotpāda iti pramāṇenāparicchidyamānatayaivotpādāpiḥ |

[2.1.2.0,36]

atha samvṛttirityasāmarthyaṃ sarvātmavivekatvāduttpāda iti sāmarthyaṃ | tadetadvirūddham |

[2.1.2.0,37]

tadapyasat | samvṛtiriti paramārthenāsāmarthyantena cotpādo nāstyevotpāda iti sāmarthyaṃpratītimātreṇa pramāṇarahitatvāt tena cotpādo'styeva | na cotpādena utpāda iti doṣaḥ | yena rūpeṇotpādastenaiva sāmarthyaṃ | kena rūpeṇotpādaḥ | samvṛtyā na paramārthata ityarthaḥ | tathā ca samvṛttiriti na nāmakaraṇamātraṃ | pramāṇāpratipannatvasya tathābhidhānāt |

[2.1.2.0,38]

yadapi samānakālatā kāryakāraṇayorityatra dūṣaṇaṃ | kāraṇāt kāryasya dvitīye kṣaṇe utpattiriti |

[2.1.2.0,39]

tadapyasat | attatvasya cirātītādaviśeṣāt | cirātītasyotpattikāle'sattvāt | anantarātītasya viparyayāditi cet | koyamutpattikālaḥ | yadi bhavanakālastadā bhavanambhavituraibhannamiti saiva kāryeṇa samānakālatā kāraṇasya |

[2.1.2.0,40]

atha bhāvanākāle vidyate | seyambhāvanā bhāvayiturvyāpārastataśca bhāvanākāla iti kāraṇakāle satteti syāt tadā | tataśca vyavahitasyāpi syāt kāraṇatvaṃ | svakāle tasyāpi bhāvāt | sarveṣāñca bhāvakṣaṇānāntadā bhāvāditi kāraṇatāprasaṅge'tiprasaṅgaḥ | bhinnasantānatvānneti cet | soyamitaretarāśrayadoṣaḥ | satyakāraṇatve bhinnasantānatvaṃ sati bhinnasantānatve'kāraṇatvamiti | kāraṇañca bhinnasantānañceti virodhaḥ |

[2.1.2.0,41]

yadapyuktam | avicārapratītyartha iti | vicārapramāṇamucyate | na vikalpakamvijñānaṃ | tato'pramāṇapratītyartha ityarthaḥ | māyārthopyathayameva lokapratītyartha iti | avicāritaramaṇīyā lokapratītistato na doṣaḥ | śāstrakārapratītistu na vyāvahārikīti na sā gṛhyate | tathā coktam | "tatra katamat samvṛttisattyaṃ | yāvān lokavyavahāraḥ" | pramāṇāpramāṇavibhāgepi samvṛtyeva | tathāhi |

[2.1.2.0,42]

"pramāṇamavisamvādi"(2|1)

[2.1.2.0,43]

avisamvādaślopadarśite'rthe prāptiḥ | prāptirapi samvedyamānataiva | yadyarthaḥ samviditaḥ sa eva paścāditi mikarthamprāptyarthī bhavati | tataḥ sarvā buddhiḥ pramāṇaṃ syāt | atha paścādanyagatiḥ pradarśito'sau na tena tatprāptyā bhavatu pramāṇam | evaṃ sarvasya bhavet pramāṇatvaṃ |

[2.1.2.0,44]

athopadarśitepi kiñcadanupadarśitamasti | tatastatprāptyā pramāṇatva |

[2.1.2.0,45]

tadapyasad | anupadarśite pramāṇābhāvād | iti yatkiñcidetat |

[2.1.2.0,46]

tasmānna paramārthataḥ kiñcidastītyastu yathā tathā samvṛtyā etāvatā'pi pramāṇāpramāṇavyavasthitirna kācinnaḥ kṣati | abhipreta eva bhavatpakṣo'smākamiti na vastutattvamatikramya varttituṃ śakyaṃ |

{2.1.2.1}

<(1) sāmānyacintā>

[2.1.2.1,1]

nanvasamvṛtyā yadyarthakriyāsāmānyepi sambhavatyato'tivyāptilakṣaṇaṃ doṣa iti | āha |

[2.1.2.1,2]

sāsti sarvatra ced buddhernānvayavyatirekayoḥ | sāmānyalakṣaṇe'dṛṣṭaścakṣūrūpādibuddhivat || 5 ||

[2.1.2.1,3]

yathā cakṣūrūpādibuddhīnāmanvayavyatirekānuvidhānamālambanādhipatipratyayaviṣayaṃ | na tathā sāmānyavuddhīnāṃ | pūrvadarśanābhogamātrataḥ sāmānyabuddhisambhavāt | naivaṃ rūpādibuddhayaścakṣurādyāntarakāraṇamātra bhāvinyaḥ | tathāhi ||

[2.1.2.1,4]

prāgbhāvastattvato dṛṣṭo yadi nāma na vastunaḥ | tathāpi vyatirekasya darśanādastitāmatiḥ || 156 ||

[2.1.2.1,5]

yadi viṣayanirapekṣaścakṣurmmātrabhāvībhūtastambhasambhārapratibhāsaḥ yatra yatra cakṣuḥ pravarttate tatra tatra bhavet | taimirikakeśādipratibhāsavat | na ca bhavati | tadviyuktapradeśe tataḥ stambhādeḥ prāgbhāva iti | tato'nvayavyatirekasaṅgamāt ghaṭādibuddhaya udīyamānāḥ paṭādīnāṃ sāmarthyamavagamayanti | naivaṃ sāmānyabuddhayaḥ | āntarakāraṇamātreṇa bhāvāt | yatkāryaṃ yatsāmagrīmātrabhāvi tat tadvyatiriktabhāvasāmarthyamātmani bodhayati | śrotrasya cakṣurādimātrabhāvi cakṣuścittaṃ |

[2.1.2.1,6]

nanu gotvabuddhirnāśve bhavati tatkathanna vyatireka iti cet |

[2.1.2.1,7]

na sadetat | tathāhi |

[2.1.2.1,8]

gotvasyābhāvato nāśve gobuddhirnopajāyate | na vāsanāprabodho'sāviti tatra na gotvadhīḥ || 157 ||

[2.1.2.1,9]

gotvavāsanāprabodhakārī asāvaśvo neti na tatra gotvabuddhiḥ | tatraiva gauriti saṅketapratipatteḥ | na gotvābhāvād apitu tādṛśasaṃskārasyāsattvāt na ca vyaktivyatirekeṇa samānākāratā tatra pratīyate yena sāsti neti vā vyavasthāpyeta | tasmāt pratyayamātramevāvicāritaramaṇīyaṃ sāmānyanna paramārthataḥ |

[2.1.2.1,10]

nanu yadi na paramārthaṃ kathaṅgotvāśvatvayoḥ parasparavyāvṛttiḥ | kalpanānāmeva paraspara vyāvṛttitvamvyaktīnāmvā | yadi vyaktyabhāvepi samayābhogamātrataḥ sarvatra sāmānyabuddhirna syāt tadā vyatirekato na sāmānyamasamarthaṃ bhaved vyāpi sāmānyantena sarvatra sāmānyabuddhiriti cet |

[2.1.2.1,11]

taimirikopalabdhānāmapi keśādīnāntathātve prasaṅgaḥ | anyairadarśanānneti cet | sāmānyamapi tadābhogādirahitairnaiva pratīyate | tatrāpi doṣaḥ | tadbhāva upalabhyata eveti na ca yuktaṃ | keśādayopi timire sati kinnopalabhyante paraiḥ | timirasyopaghātādatattvopalambhakatvamiti cet | kimidamatattvannāma | upahatendriyopalabhyatvaṃ | kimupahatatvaṃ | atattvopalambhakatvaṃ | soyamitaretarāśrayadoṣaḥ |

[2.1.2.1,12]

api ca | sāmānyamapi viparītasaṃskāraprabodhata evopaghātādantaḥ kāraṇasyopalabdhimaditi samānametat |

[2.1.2.1,13]

sāmānyavyatirekitvaṃ yadi vyāpakabhāvataḥ | taimirajñānagamyānāmapi vyāpakatā bhavet || 158 ||

[2.1.2.1,14]

upaghātendriyagrāhyā na sattyā maśakā yadi | asatyatvāprasiddhatve nopaghātaḥ prasidhyati || 159 ||

[2.1.2.1,15]

arthakriyā'prasiddheścedasatyatvādupāhatiḥ | samānametat sāmānye tadgāhiṇyapyupāhatiḥ || 160 ||

[2.1.2.1,16]

tasmānna sāmānyamarthakriyāsamarthaṃ jñānamātrepyasāmarthyāt |

[2.1.2.1,17]

etena samayābhogādyantaraṃgānurodhataḥ | ghaṭotkṣepaṇasāmānyasaṅkhyādiṣu dhiyo gatāḥ || 6 ||

[2.1.2.1,18]

rūparasagandhasparśānāmadhiṣṭhānaṅ dhaṭo'vayavi dravyaṃ | utkṣepaṇṅkriyā | saṃkhyā guṇaḥ | iha buddhiḥ samavāyaviṣayā | tadgrāhyaḥ samavāyaḥ | teṣu yā buddhayastā api samayābhogādyāntarakāraṇamātrādhīnā na viṣayānvayavyatirekāvanuvidadhati | tathāhi |

[2.1.2.1,19]

rūpādivyatirekeṇa dravyannāma na dṛśyate | nānvayavyatirekitvaṅ ghaṭabuddherghaṭātmani || 161 ||

[2.1.2.1,20]

rūpādaya eva cakṣurādibuddhibhirūpalabhyante | tatastāvanmātropalambhāt prabodhitānādivāsanālakṣaṇāntarakāraṇādevāyaṅghaṭa ityekābhiniveśinī matirūpajāyamānā janenānubhūyate nāparaḥ parato nirūpyamāṇo ghaṭādidravyasvabhāvosti |

[2.1.2.1,21]

nanu darśanena paricchidyate'vayavī sparśanena ca | dvividhandravyaṃ dārśanaṃ spārśanañca |

[2.1.2.1,22]

tadapyayuktaṃ | yataḥ |

[2.1.2.1,23]

rūpabhedena tad dravyantadviparyayatothavā | gṛhyate'bhedasamvittau rūpameva na rūpavat || 162 ||

[2.1.2.1,24]

bhedena vittau dvayākārabuddhisamvedanambhavet | na cakṣurmanomātrād dvayasyārūstyavabhāsanam || 163 ||

[2.1.2.1,25]

atha ghaṭa iti buddhirna rūpamiti tatkathanna bhedavedanaṃ | tathāhi |

[2.1.2.1,26]

rakto ghaṭaḥ paṭo veti matiravyabhicāriṇī | na ca samvedanādanyat padārthasthitikāraṇaṃ || 164 ||

[2.1.2.1,27]

rūpamātrasamvedane hi tatkuta ityeva bhavenna ghaṭa iti |

[2.1.2.1,28]

tadapyasat |

[2.1.2.1,29]

raktāraktapadārthasya ghaṭādivyayadeśyatā | ghaṭāghaṭapadārthasya raktaśabdābhidheyatā || 165 ||

[2.1.2.1,30]

tatonvayavyatirekābhyāmbhedasya parikalpane | vyapadeśorthabhedena na tu vastu tathā sthitam || 166 ||

[2.1.2.1,31]

ityanyatra vicāritametat |

[2.1.2.1,32]

atha yadyavayavī nāsti rūpādayaśca kevalāḥ | kathaṃ yatraiva rūpantatraiva sprarśa iti matiḥ |

[2.1.2.1,33]

tadapi yatkiñcideva ||

[2.1.2.1,34]

ekasāmāgryadhīnatvāt samudāyaprakalpane | ekakāryatvayoge ca yatra tatreti kalpanā || 167 ||

[2.1.2.1,35]

yatra senāyāṃ hastyādayastatra purūṣā iti kinna bhavati vyapadeśaḥ | tathā yatra vane palāśādayastatra khadirādaya iti ca | na ca puruṣādivyatiriktā senā nāpi ca dhavādivyatiriktamvanamiti | tasmādekasāmagryadhīnatayaikakāryatvena ca parasparamaviyogatābhājo janairevamvyapadiśyante | evantarhi parasparamavyatiricyamānaśarīrā rūpādaya evāvayavī | nahi stambhakumbhavṛkṣādivat parasparaṃ rūpādīnāmvyatireka iti |

[2.1.2.1,36]

na ca vanādivad vyapadeśamātramavayavī | tasyāvayavā anvayavyatirekataḥ kalpanayā tathā vyavasthāpyante | tathāhi | yadeva paśyāmi tadeva spṛśāmītyādi abhinnadeśatā pratīyate | na rūpadeśaparihāreṇa spṛśyatā asvādyatā vā pratītimatī |

[2.1.2.1,37]

tadapyasat |

[2.1.2.1,38]

yadyabhinnambhaved rūpaṃ rūpādīnāmparasparaṃ | rūpādibhedostu kutastadevānyat kathambhavet || 168 ||

[2.1.2.1,39]

nahi tadevānyad bhavati pratibhāsābhedaprasaṅgāt | athaikameva tad bhinnendriyagṛhaṇād bhedavatpratītiḥ | cakṣurindriyeṇa pratītau rūpatā sparśanena spṛśyatā rasanena ca rasatā |

[2.1.2.1,40]

tadasat |

[2.1.2.1,41]

kimekameva tadvastu bhinnagrahaṇatonyathā | bhinnamevārthabhedena pratītipathasaṃsthitam || 169 ||

[2.1.2.1,42]

na tāvadekameveti pramāṇam | nahyekameva grahaṇabhedād bhedavat pratīyate bhrāntatāprasaṅgāt | athānyathā grahaṇasyāsambhavādagatyaitadevābhrāntamucyate |

[2.1.2.1,43]

arthoyamevameveti kasmānna parikalpyate | abhedasya pratītistu nāstītyaparikalpanā || 170 ||

[2.1.2.1,44]

athāpi syād | yadi bhedaḥ kathamekadeśatā'viyogaśca | tadapi sugamaṃ yataḥ |

[2.1.2.1,45]

deśo deśavato nānyastadbhedānavabhāsanāt | deśavatpratibhāsastu bhanna evetyabhit kutaḥ || 171 ||

[2.1.2.1,46]

na deśo nāmāparo rūpādibhyaḥ | sopi ca tebhyo bhinno bhedapratibhāsādeva na deśabhedādanavasthāprasaṅgādapratītireva bhavati | svarūpeṇa bhede rūpādīnāmapi bheda eva | na ca svarūpapratibhāsamānarūpādaparaṃ | pratibhāsasya ca bheda eva | nahi rūpapratibhāsanameva rasapratibhāsanaṃ | indriyāntaravaikalyaprasaṅgāt | abhedaprasaṅgācca | indriyabhedādbheda iti cet | tadasat | nahīndriyabhedepyabhinnambhinnampratibhāti | tathā cetparokṣate vā bhinnasya syāt |

[2.1.2.1,47]

iti rūpādimātramevāvayavīti prasaktaṃ | yadi cendriyasāmarthyādanyathārthonyathā pratītiḥ bhrāntireva bhavetkāmalinaḥ śaṅkhe pītapratibhāsavat | athāpi syāt | samvādādabhrāntatā |

[2.1.2.1,48]

tadapyayuktaṃ | samvādepi pratibhāsa eva | sopīndriyabhedādeva tathāpratibhāsaprakāraḥ | tatosāvapi bhrānta eveti kathamasiddhamasiddhena sādhyate | samvādasyānyasya ca pratibhāsasyendriyakṛtatvānnārthānvayavyatirekānubandhinī pratītiriti nārthotra nāmāstīti sādhvavayavisādhanaṃ | nahyavayavisādhanamarthābhāvasādhane tasyārthaviśeṣatvenābhipretatvāt | tasmānnendriyavyāpārādekamanekatayā pratibhāti | api tvanekameva rūpādi | tata ekapratyaya āntarakāraṇādhīna eva | utkṣeṃpaṇapratyayepi cāparāparadeśotpattayo hastādikṣaṇā utkṣepaṇamiti tatsamudāya eva kalpanārūpaṃ kāraṇādāntarādeva na viṣayabalāyātaḥ | evantarhi pūrvāparakṣaṇavyaṅgyaṅkriyātvamutkṣepaṇapratyayaviṣayaḥ | na | vyaktivyaṅgyāt sāmānyasya | kriyātvañca sāmānyaṅkriyāvyaktyābhivyajyate nārthakṣaṇavyaktyā | na ca hastādikṣaṇavyaktyāśritā'parā kriyā vyaktiranyathā copalabhyate | na cānyavyaktivyaṅgyatā sāmānyasya | atha hastādikṣaṇavyaṅgyā kriyārthajātiḥ |

[2.1.2.1,49]

tadapyasat | ekaikakṣaṇavyaṅgyatvābhāvāt | nahyekakṣaṇavyaṅgyā utkṣepaṇādayaḥ prathamakṣaṇa eva pratītiprasaṅgāt | athāyugapatkālairevābhivyajyate kriyājātiḥ | nahi vai yā kara ṇaira vaśyamparasiddhāntonugamyate | eṣaivāsmākandarśanasthitiḥ |

[2.1.2.1,50]

tadasat | pratyekamanabhivyaktā yadi jātissamudāye na tarhyabhivyajyate | prakārāntarāsambhavāt | abhyāsādekenāpyabhivyajyata iti cet | abhyāsa eva tarhi kāraṇamāntaramiti na viṣayabalāyātantajjñānaṃ | evaṃ saṃyogavibhāgapratyayā api vācyāḥ | tathā coktaṃ |

[2.1.2.1,51]

saṃkhyāsaṃyogakarmāderapi tadvat svarūpataḥ | abhilāpācca bhedena rūpambuddhau na bhāsate || 172 ||

[2.1.2.1,52]

nanvarthakriyāyāmasamarthamiti sāmānyalakṣaṇantataḥ keśādayopyarthakriyāyāmasamarthatvāt sāmānyaṃ prasaktāḥ |

[2.1.2.1,53]

tadapyasat | yataḥ |

[2.1.2.1,54]

keśādayo na sāmānyamanarthābhiniveśataḥ | jñeyatvena grahād doṣo nābhāveṣu prasajyate || 7 ||

[2.1.2.1,55]

artha eva hi sāmānyarūpatayā svalakṣaṇātmā pratīyamānaḥ sāmānyaṃ | yadyasau svalakṣaṇamarthakriyākāritvāt kathaṃ sāmānyamanarthakriyākāritve ca kathamarthaḥ | arthakriyākāritvenārthatvāt | na ca dvayamekatrārthakriyākāritvamitaracca | naitad durghaṭam |

[2.1.2.1,56]

sākṣādarthakriyāsaktampāramparyeṇa śaktitaḥ | sāmānyañca tadarthaśca śaktañcāśaktameva ca || 173 ||

[2.1.2.1,57]

sāmānyamarthādhyavasāyenārthaḥ | paramārthato'nartha eva | upacaritamarthatvamasya paramparayārthakāryatvāt anyārthatvāt kathantarhi śabdasya viṣayaḥsāmānyaṃ | nahi nadyāstīre śarkkarāśakaṭamityarthakriyāpāramparyeṇāpi |

[2.1.2.1,58]

naitadasti | mābhūt tatsamānyaṅkā naḥ kṣatiḥ sutarāmeva śobhanaṃ śabdasyāprāmāṇyasādhanāt | tathāhi | sāmānyamasmābhiḥ pramāṇaviṣaya iṣyate | yadi cāyamapi pramāṇaviṣayaḥ | śabdaḥ pramāṇambhavet | kathantarhi śabdasya viṣayaḥ sāmānyamuktaṃ | na śabdasya viṣayaḥ sāmānyameva |

kintarhi | śabdasya sāmānyamviṣaya eva na viṣayaḥ | śabdaviṣayatvena cānugatākāratā labhyate | tathā'viṣayaḥ svalakṣaṇamiti na keśādayaḥ svalakṣaṇaṃ kasyacidaviṣayasya śabdānāṃ svalakṣaṇatvāt | atrāpi nāviṣayaḥ svalakṣaṇameva | kintarhi | aviṣaya eva svalakṣaṇanna viṣayaḥ | keśādiviṣayañcāpramāṇameva vijñānaṃ | tathāhi | "pramāṇamavisamvādi jñāna" (pra.vā.1|1)miti sāmānyalakṣaṇe kṛte viṣayabhedena tadbheda upapādyate |

[2.1.2.1,59]

bhedastu viṣayasyeva pratipādyatayā mataḥ | tato'pramāṇaviṣaye kathamviṣayatā bhavet || 174 ||

[2.1.2.1,60]

yadyartha eva sāmānyamabhāvasyārthatā śūnyatvādasāmānyatā | na cāsāvaviṣayaḥ | anupalambhaviṣayatvāt sāmānyabhāvepi prāgabhāvaḥ pradhvaṃsābhāva ityādibhedavyāpakatvāt | ghaṭādyabhāva idānīmabhāva iti ca vyaktivyāpanāt |

[2.1.2.1,61]

atrāpi parihāraḥ | jñeyatvena grahaṇāt | abhāvopi hi kenacidākāreṇa jñeya eva | anyabhāva evābhāva iti siddhāntaḥ sa cārthakriyākāryeṇa | athavā'sāvapi pramāṇena paricchidyata eva | prayojanavatvāccāsāvarthaḥ | abhāvenāpi hi prayojanameva niḥśaṅkagamanārthatvāt | tatastatrāpyarthādhimokṣa iti, artha evābhāvaḥ svena rūpeṇa, na punaḥ keśādiḥ, bhrāntavijñeyatayā paricchedāt |

[2.1.2.1,62]

nanu keśādayopi yadevambhūtaṅkeśādyasaditi jāyate sattyakeśasadṛśamveti tadā tatrāpi svānurūpamasatyatānibandhanamprayojanamastyeva nirvibandhagamanādikaṃ | tatasteṣāmapi pramāṇaviṣayatā bhavet | atha tathā paricchede sāmānyarūpataiva tathā sati sphuṭābhatā na syāt | sphuṭābhatayā cārthatve svalakṣaṇameva | tajjñānamanarthakanna bhavatīti na bhrāntambhavedityāha |

[2.1.2.1,63]

teṣāmapi tathābhāve'pratiṣedhāt; sphuṭābhatā | jñānarūpatayārthatvāt; keśādīti matiḥpunaḥ || 8 ||

[2.1.2.1,64]

sāmānyaviṣayā; keśapratibhāsamanarthakaṃ |

[2.1.2.1,65]

yadi keśadayopi taimirikopalabdhā asattyatayā paricchidyante tadā'sattyā irti kortho'rthaṃkriyājñānena nopalabhyate puruṣāntareṇa veti | tadupalabhyatvābhāvaparicchedādabhāvaprameyataivetyabhāvatayā prameyatvasya sāmānyarūpatāyā apratiṣedha eva |

[2.1.2.1,66]

yadapi sadṛśametadanyena keśādinā tadājñānarūpe sadṛśavyavahāra iti svabhāvahetuviṣayatvāt prameyataiva keśādeḥ | kathaṃ tarhi sphuṭapratibhāsatā sāmānyasya | jñānarūpeṇārthatvāt svalakṣaṇameva tat | pratyakṣaviṣayastarhi bhavet | bhavatyeva | svasamvedanapratyakṣaviṣayatvāt | kathaṃ sāmānyarūpatā | vikalpajñānenāpareṇa pūrvakeśādisamānatayā viṣayīkaraṇāt | tathā hi |

[2.1.2.1,67]

asattyāstimirajñānagamyāḥ keśādayaḥ purā | evamevopalabdhatvād sadṛśā vā sarūpataḥ || 175 ||

[2.1.2.1,68]

nahi sattyatāviparyayaḥ sadṛśatā pūrvarūpānusaraṇamantareṇeti vikalpaparicchedyataiva sādṛśyāsattyatvayoḥ | na ca pūrvāpararūpe pravṛttamavikalpakamiti pratipādayiṣyate | tena parokṣatayā sāmānyaṃ | anarthatvāttarhi kasya jñānasyeti cet | keśapratibhāsamindriyajñāna manarthakaṃ | ayamabhiprāyaḥ | svasamvādane pratyakṣaṅkeśādirūpe vikalpajñānamanumānamindriyajñānamanarthakamiti vibhāgaḥ |

[2.1.2.1,69]

nanvindriyajñānantadeva ca svasamvedanaṃ | nahi svasamvedanavijñānādaparamindriyajaṃ | indriyāśrayeṇa tasya svasamvedanasyotpatteḥ |

[2.1.2.1,70]

athaitadindriyajñānamarthābhāve bhramo mataḥ | svasamvittistu naivākṣāt tadvināpi pravarttanāt || 176 ||

[2.1.2.1,71]

yadantareṇāpi yat na tattasya kāraṇaṃ |

[2.1.2.1,72]

nanu parisphuṭā svasamvittirnaivākṣamantareṇa | tadapyasat | svasamvittiḥ sarvaiva parisphuṭā svena rūpeṇa | yadyatra svena rūpeṇa sākṣātkaraṇākāreṇa pratibhāti tatparisphuṭaṃ | svañca rūpaṃ sarvasya jñānasya sākṣāt pratibhāti | nahi svarūpameva parorkṣaṃ svarūpābhāvaprasaṅgāt | tasmāt parokṣameva sakalamaspaṣṭaṃ | svapnajñānañcendriyamantareṇāpi spaṣṭarūpaṃ | tasmādindriyamartha eva pravarttate tadabhāve'narthakaṃ tat syāt | keśajñānamanarthakanna tatra keśaprāptiḥ | tato'rthāpekṣayā'narthakamiti niścayaḥ |

[2.1.2.1,73]

nanu jñānarūpatayāpi yadyarthatā sāmānyamapi svalakṣaṇamprasaktaṃ spaṣṭāvabhāsi ceti virodhaḥ | na virodho yataḥ |

[2.1.2.1,74]

jñānarūpatayārthatve sāmānye cet prasajyate || 9 || tatheṣṭatvādadoṣo;'rtharūpatvena samānatā |

[2.1.2.1,75]

jñānarūpatayā svalakṣaṇatā parisphuṭākāratā ca sāmānyasya vidyata eva | tathābhūtaiva hi tasya spaṣṭatā | arthastu bhavatyaspaṣṭapratibhāso'nyasya spaṣṭābhāsasya bhāsanādanyataḥ | jñānasya tu sa evākāraḥ kimapekṣayā tadaspaṣṭamucyatāṃ | tasmāt svarūpasya sākṣādavabhāsanāt aspaṣṭatā kutaḥ | etadeva spaṣṭatvaṃ yaḥ sarvākārapratibhāsaḥ | arthasya tu svarūpamanyaditi tadapratibhāsane na spaṣṭatāpratibhāsaḥ |

[2.1.2.1,76]

kathantarhi sāmānyantadaspaṣṭapratibhāsañcetyāha | arthasya bāhyasya rūpeṇa samānatā | rūpaṇaṃ rūponirūpaṇamityarthaḥ | arthanirūpaṇena samānatā | aspaṣṭatā cārthasya | tatra parokṣatayā'spaṣṭatā sāmānyākāratā ca yataḥ |

[2.1.2.1,77]

sarvatra samarūpatvāt tadvyāvṛttisamāśrayāt || 10 ||

[2.1.2.1,78]

sarvatra hi tīkṣṇamandatīvracāndanādau samarūpatā | samatvena tasya pratipatterekādhyavasāyena dṛśyavikalpyārthaikīkaraṇataḥ | tathāhi |

[2.1.2.1,79]

sāmānyantatsamānānāmbhāva ityupagamyate | jñānākāraśca tadvyaktirūpeṇādhyavasīyate || 177 ||

[2.1.2.1,80]

śāvaleyādisakalavyaktiniṣṭhatayā sāmānyākārasya | samvṛtyā tadadhyavasāyena sāmānyarūpatā jñānākāraviśeṣasya | tatra cādhyavasāyasya tata utpattirvāsanāviśeṣaśca nibandhanamityanavadyaṃ | tadvyāvṛttisamāśrayeṇa tasyotpatteḥ | pāramparyeṇa hi vyāvṛttapadārthāśrayaṇena tasyotpatteḥ | vyāvṛtteṣu padārtheṃṣu pravarttanācca | tacca vyāvṛttatvaṃ samānaṃ sarveṣāmiti vyāvṛttireva sāmānyaṃ | vyāvṛttisambandhāccākārasyāpi vyāvṛttirūpatvāditi |

[2.1.2.1,81]

nanu kasmādākāraḥ sāmānyaṃ | rūpādaya evāviśeṣeṇa sāmānyamanumānagocaraṃ | vyaktya ntarāparityāge hi vyaktaya eva sāmānyamucyante | sakalavyaktiparityāge tu anumānamapramāṇamprasaktaṃ | tasmādavaśyamanumānasya prāmāṇyamabhyupagacchatā vyaktiviṣayatā'bhyupagantavyā lakṣitalakṣaṇena | nākāramātraparyavasānaṃ | apravarttakatvaprasaṅgāt | kevalasāmānyagrahaṇepyayameva doṣaḥ | tasmāt tatopi jñānakārādanumānamvyaktīnāmiti vyaktiviṣayaṃ sāmānyānumānaṃ bauddhatīrthikānāṃ sāmānyavādināṃ |

[2.1.2.1,82]

nanu sāmānyenāpi vyakteranumānannāsti | tatrāpi sāmānyapratibhāsanāt apravarttanameva punarapītyanarthakamanumānaṃ | na ceyatī sāmānyaparamparā | sāmānyāt sāmānyānumānantatopyaparasāmānyānumānamityanavasthā | tasmāt paryantepi vyaktayo'vagantavyā iti vyaktayaḥ sāmānyaṃ |

[2.1.2.1,83]

tadapyasat | yataḥ |

[2.1.2.1,84]

tadavastvabhidheyatvāt sāphalyādakṣasaṃhateḥ | nāmādivacane vaktṛśrotṛvācyānubandhini || 11 ||

[2.1.2.1,85]

asambandhini nāmādāvarthe syādapravarttanaṃ |

[2.1.2.1,86]

nahi rūpādaya eva sāmānyaṃ sāmānyajñānena pratīyamānāḥ | rūpādayo hi vyastāḥ samastā vā sāmānyajñānena pratīyeran | yadi samastāḥ sāmānyajñānena pratīyante tadā śabdādutpadyate yatsāmānyajñānantena sakalavyaktisvarūpapratipatterakṣasaṃhatervaikalyaprasaṅgaḥ | vyaktipratipatyarthaṃ hi cakṣurāderakṣasaṃhatiriṣyate | sā ca vyaktirapagateṣvapi cakṣurādiṣu pratīyata iti kimakṣaiḥ | sukhārthamindriyāṇīṣyanta iti cet |

[2.1.2.1,87]

tathā hīndriyasaṃśrayeṇa yatsukhantadanyathā | tadapyayuktaṃ tasyāpi śabdādeva pratītitaḥ || 178 ||

[2.1.2.1,88]

pratītireva śabdāccenna vinākṣaṃ sukhodayaḥ | sukhodayadhvaneḥ sopi bhavatyeva sukhodayaḥ || 179 ||

[2.1.2.1,89]

pratītireva tatrāpi yadi nāsti sukhodayaḥ | sukhodayaḥ svarūpeṇa pratipannaḥ kathanna saḥ || 180 ||

[2.1.2.1,90]

yadi sukhodayaḥ svarūpeṇa pratīyamānopi na tathā | tathā satyanyatrāpi pratītau kaḥ samāśvāsaḥ | pratīyamānataiva hi sattā |

[2.1.2.1,91]

atha viphalāpyakṣasaṃhatiḥ karmavaśādupajāyate |

[2.1.2.1,92]

jāyatānnāma sā tu viphalatvena pratīyeta naṣṭepi cakṣuṣi rūpadarśanena | na caivamiti na vyakta eva śabdataḥ pratīyante | tasmādarūpādirūpaṃ sāmānyaṃ | evantarhi nāmādirūpambhaviṣyati | nākṣasaṃhatervaiphalyāt |

[2.1.2.1,93]

tadapyayuktaṃ |

[2.1.2.1,94]

viprayukto hi saṃskāro vaktṛśrotrarthasaṅgataḥ | asaṅgato vā vaktrāpi saṅgame'rthe'pravarttanaṃ || 181 ||

[2.1.2.1,95]

nahi vaktṛśrotṛsaṅgatanāmanimittapratipādane'sya pratītiriti apratīterthe kathampravartanaṃ | apratītepi pravarttane sarvatra pravarttanaprasaṅgāt, pratipattivaiyarthyaprasaṅgācca naitad yuktaṃ | athāpi syāt | yannimittaṃ yaścārthastayoḥ sārūpyādekapratipādanepyanyatra vṛttiryathā yamalakayorekacodane citrāṅgadacitravīryayoḥ nahi tatrānyatra na vṛttiḥ | tadapyayuktaṃ |

[2.1.2.1,96]

bhrāntistatreha na bhrāntirbhrāntiścet syānna vastuvit |

[2.1.2.1,97]

bhrāntiśca vastuvittiścetyetadanyonyabādhanam || 182 ||

[2.1.2.1,98]

yadi nāmanimittapratibhāsinī sā matiḥ kathambhrāntiḥ | bhrāntiścedanālambanā | tathā sati na nāmanimittapratipattiḥ | nāmanimittasya svarūpeṇāpratibhāsanāt | tatrāpi nāmanimittakalpanāyāmanavasthā | tasmād yamalakayorabhrāntipratipattau nāmanimittapratibhāsanameveti asiddho dṛṣṭāntaḥ | tatrāpi tatpratipattereva pravarttanamiti tatrāpi codyaṃ kathamarthe pravarttanamiti sādhyapakṣanikṣipto na dṛṣṭāntaḥ |

[2.1.2.1,99]

abhyupagamyāpyucyate |

[2.1.2.1,100]

sārūpyād bhrāntito vṛttirarthe cet syānna sarvadā || 12 ||

[2.1.2.1,101]

deśabhrāntiśca ; na jñāne tulyamutpattito dhiyaḥ | tathāvidhāyāḥ ; anyatra tatrānupagamād dhiyaḥ || 13 ||

[2.1.2.1,102]

bāhyārthapratibhāsāyā upāye vā'pramāṇatā | vijñānavyatiriktasya ; vyatirekāprasiddhitaḥ || 14 ||

[2.1.2.1,103]

yadīyambāhye vṛttiranyapratītāvapi sārūpyopajanitavibhramahetukā tadā na sarvadā bhavet | nahi yamalakayorekapratītāvanyatraiva sarvadā vṛttistatrāpi vṛttidarśanāt | na ca sārūpyammūrttāmūrttayoḥ sādṛśyābhāvāt | tadbhāve vā na viprayuktasaṃskāratā | rūpādisvabhāvatvena rūpaskandhasyāntarggamāt | kiñca | deśabhrāntiśca na syādetaddeśa eva pratipādita iti nahi tadanyadeśayoḥ sārūpyaṃ |

[2.1.2.1,104]

atha deśasyāpi na svarūpeṇa pratipādanaṃ | kintarhi | nāmanimittatvenaiva tasyāpi bhrāntyā pratīteḥ | evantarhi na deśo nāmapratipādita iti na deśaviśeṣe pravartteta | nahyadeśe cittacaittapratipādane kaściddeśavideśasaṅgate rūpādau pravarttate | ekatvādhyavasāyāt pravarttata iti cet | koyamekatvādhyavasāyo nāma | nāmanimittasya pravṛttiviṣayapadārtharūpatayā pratipattiriti cet | kathamanyasyānyatvena pratītiḥ | na ghaṭaḥ paṭarūpeṇa pratīyate | tasya rūpantatrādhyastamiti cet | yattarhyadhyastantadeva pratipannambāhyedhyaste bāhyameva pratipannanna nāmanimittagandhopīti | yatra cādhyāsaḥ tatraiva pravarttanaṃ na bāhye'rthe bhavet | atha nāmanimittasya tatrādhyāsaḥ | tathā sati nāmanimittamevaṃ pratipannaṅkathambāhye pravṛttiḥ | śuktikāyāṃ rajatādhyāse kathaṃ śuktikāyāṃ vṛttiriti cet | śukterapi tatra sadbhāvāt taddeśasya ca pratyakṣeṇa grahaṇāt | na ca nāmanimittadeśaparigrahaḥ | deśaparigrahe'deśasthatā na syāt | ādhārasyārthasya sa deśa iti cet | na | vivekābhāvāt | śuktikāyā deśo na rajatasya | tadvadanyatrāpīti cet | na | rajatasyāsattvato deśābhāvāt | na tu nāmanimittasya deśo bhāvaḥ | dṛṣṭasya ca rajatasyādhyāropo na ca nāmanimittadarśanamasti | adhyāropakāla eva tasya darśanāt | tasmānneyamadhyāropato'rthe vṛttiḥ | na ca skhaladgatipratyayagrāhyatā māṇavakāgnipratyayavat | atyantābhyāsānneti cet | kuta etad atyantābhyāsata iti pratītiḥ pramāṇābhāvāt | pramāṇena hi pratīyamānantathābhyupagantavyannānyathā | anyathā vyavahāro na yuktastenaivaṅkalpyate iti pramāṇābhāva iti cet | na | anyathāpi vyavahārāditi pratipādayiṣyate |

[2.1.2.1,105]

yasyāpi śabdāt svākārameva jñānamutpadyate'rthāsaṃsparśitasyāpi kathamarthe pravarttanamiti cet | na | jñāne jñānākāre bāhye tulyaṃ | bhrāntāyā buddherutpādāt | tathā vāsanāsāmarthyādupajāyamānā svarūpameva viśiṣṭadeśādhiṣṭhānamarthaṃ manyamānā vyavahāriṇampravarttayatītyatra na kiñcid vyahataṃ | tathāhi |

[2.1.2.1,106]

svarūpamarthāropeṇa pravarttayati yāvatā | vyavahāraḥ samāptoyantāvataiva pareṇa kim || 183 ||

[2.1.2.1,107]

nāmanimittamarthammanyata iti dvayī kalpanā | pratipannamapratipannamvā | arthākāratayādhyavasīyata iti | yadi śābdavijñāne nāmanimittampratipannaṃ svarūpeṇa kathamasyārthatayā pratītiḥ | nahi svarūpeṇa pratipannamanyākāratayā pratipannamucyate | na khalvanyākārantad bhavati | ākārabheda eva bheda iti | tasmānnāmanimittasyārthākāratayā pratītiriti nāsāvākārorthasya tatrārthasyābhāvāt | nāpi nāmanimittasya tadayogāditi | sa ākāro jñānasyaiva | tad varaṃ sa eva jñānākāro'rthatvena pratīyatāṅ kimantargaḍunā nāmanimittena | jñānasyārthākāratā bhavati | tataḥ pāramparyeṇotpatteriti yuktannāmanimittasyārthākārateti | kuta etat | nahi tasyārthākāratāyāmpramāṇaṅ kiñcit |

[2.1.2.1,108]

atha nāmanimittasyāpyavyatiriktorthākāraḥ | sa eva tarhyarthākāra iti nākṣasaṃhateravaiphalyaṃ | athāpyartha kriyākāri na bhavati tadarthakriyākārigrahaṇe nākṣasaṃhateravaiphalyaṃ |

[2.1.2.1,109]

tadapyayuktaṃ | arthakriyākāritvāgrahaṇādapravarttanameva prāptaṃ | adhyāropāt pravarttate | sodhyāropo jñānakāra evetyuktaṃ | anyathā tatrāpyaparannāmanimittaṃ tatrāpyaparamityanavasyā bhavedityaparihāraḥ tatrāpi bhrāntatāyāḥ | na nāmanimitte pramāṇābhāvāt | nahi bhrāntavijñānādarthavyavasthā | sa evākāro'rthasya vyavasthāpaka iti cet | na | vyatirekābhāvāt | nahi sau trā nti ka syeva nāmanimittavādinaḥ sidhyati vyatirekaḥ | manaskārādimātreṇa nāmanimittaviṣayābhimatāyā buddherbhāvāt | arthākāre ca jñānebhyupagamyamāne'rthākāra eva sa yuktaḥ | kasmānna spaṣṭākārateti cet | na | sāmagrībhedenākāraleśotpatteḥ | nahi yato yadākārambhavati tatsarvātmanaivātmasadṛśaputravat |

[2.1.2.1,110]

nanu sakalameva jñānamanākārantatrārthasya sa ākāro yo nīlādiḥ pratibhāsaḥ | tatra sakala eva nīlādika ākāro'rthaṃsya na jñānasya | ataḥ sakalaṃ jñānamarthavat | na svākāraṅ kiñciditi kuto bhrāntiḥ | na ca jñānasyāsāvākāro bahīrūpeṇa pratibhāsanāt | naitadasti |

[2.1.2.1,111]

sarvajñānārthavatvāccet svapnādāvanyathekṣaṇāt | ayuktaṃ ; na ca saṃskārānnīlādipratibhāsataḥ || 15 ||

[2.1.2.1,112]

nīlādyapratighātānna ; jñānantadyogyadeśakaiḥ | ajñātasya svayaṃ jñānāt ; nāmādyetena varṇṇitaṃ || 16 ||

[2.1.2.1,113]

sarva jñānamarthavaditi kuto vyāptiḥ | na khalvapurovarttyākārānubhavādevārthavattā | tathā ced bhrāntābhrāntavibhāgo na bhavet | sakalasya sālambanatvāt | sālambanatvepyarthakriyā'prāpterbhrāntatāvyavahāra iti cet | evantarhyarthakriyāprāpteranālambanatvepi prāmāṇyavyavahāra iti kinneṣyate | kimatra tattvamiti cet | anālambanatvameva | yataḥ | svapnādau nirālambanatvepi purovarttigrahaṇasya dṛṣṭatvāt tasya cānyatrāpi dṛṣṭatvāt ayuktaṃ sālambanatvaṃ | viparyayaḥ kasmānneti nottaraṃ | sālambanatvasyāsiddhatvāt | nahi sālambanatvaṅ kvacidapi siddhaṃ | jāgradavasthāyāmiti cet | sā tarhyavasthā'nyatra nāstīti tatra jñānamanālambanaṃ | tasmāt svapnādāvanaikāntikatvamanyathā darśanāt | atha svapnajñānamapi nāmanimittālambanatvena svapnajñānamanālambamiti na siddhaṃ |

[2.1.2.1,114]

atrocyate | na nāmanimittālambanaṃ svapnajñānannīlākārālambanānnāmanimittasya tadākāratā'bhāvānnīlādikameva tatrālambanamiti na yuktaṃ | nīlādivilakṣaṇatvāt tadākārasya | tasyāpratighatā nāsti sattyanīlādeḥ | svapnanīlasya ca tadviparyayāt | tathā samvṛtepi pradeśe hastiyūthadarśanāt | yatra hyavacarake vyavasthitaḥ paśyati tatra hastipuronavakāśatvād bahirapi pihitāvacarakānnirgantumaśakyatvāt | hastiyūthakāryasya ca viṭapabhaṅgāderadarśanādagnikāryasya ca dāhāderadarśanāt | atha tathābhūta eva nīlādaya utpannā apratighāstathā sati sarvvaḥ kasmānna paśyati | yastatra jāgartti tasya tathā bhūtasāmagryabhāvāt | nidrāsāmagrīdarśanakāraṇasvapnarūpādeḥ | yadi nidrāsāmagrī sarvasya darśikā syāt | na caivaṃ svapnānāmanyathānyathā svapnadarśanāt taddeśa eva | saṃskārasya bhedānyathādarśanaṃ | tathāhi | yasya jāgradavasthābhāvī yaḥ saṃskārastathābhūtameva darśanaṃ na bhavatīti na sarvasya sarvadarśanamiti |

[2.1.2.1,115]

nanu saṃskāraḥ saṃskṛtavijñānasantativyatirekeṇa nānyastatastato vijñānamutpannamviṣayasannihitaṅ gṛhlātīti sarvasannihitagrahaṇaprasaṅgaḥ | na khalu cakṣurādervijñānamupajāyamānaṃ sannihiteṣvapi kiñcid grahaṇayogyam |

[2.1.2.1,116]

tasmāt svapne kiñcidutpannamvibhāgena grahaṇāt | pūrvarūpadarśane hi yujyeta vibhāgaḥ | yasya saṃskāraḥ pūrvvadarśinaḥ sa eva tat paśyati, anyasya pūrvābhāvādadarśanaṃ |

[2.1.2.1,117]

astu tarhi viparītakhyātiḥ pūrvakālameva dṛśyate tatkālatayā | na | tatkālatā'bhāvāt ata eva viparītakhyātiriti cet |

[2.1.2.1,118]

atrocyate |

[2.1.2.1,119]

viparītā'thavā khyātirviparītasya kimmatā | viparīte yadi khyātirna tasyāsti viparyayaḥ || 184 ||

[2.1.2.1,120]

yadi viparītasya khyātirna tasya viparītatā vidyate | viparītatā cet sarvasya tathā grahaṇaprasaṅgaḥ | teṣāmapi viparītakhyātiriti cet | nedaṃ sādhīyaḥ |

[2.1.2.1,121]

sarvasya viparītatvaṅ khyāteryadi viparyayaḥ | kimapekṣā nahi bhrāntirbhrāntāpekṣatayā bhavet || 185 ||

[2.1.2.1,122]

na khalu parambhrāntamevāpekṣya tadanyopi tathābhūta eva bhrānta ucyate | kiñca |

[2.1.2.1,123]

anyatra viparītākhyātipretā'nyatra sā gatā | akardame patiṣyāmi jātaḥ pātosya kardame || 186 ||

[2.1.2.1,124]

svapnadarśino viparītakhyātimpratipādayiṣyāmīti jāgratāmviparītakhyāteḥ pratipādanaṃ |

[2.1.2.1,125]

atha viparītakhyātiḥ | khyātereva tarhi sā viparītatā nārthasyeti svenaiva rūpeṇārthasya darśanamiti kā viparītakhyātiḥ | khyātereva tadrūpaṃ yo viparyaya iti | na cānyakhyātirūpamanyasya yenānyasyāpi tathā pratītiḥ syāt | bhinnatvāt pratītīnāṃ | evantarhi pratītireva tathā pratīyata iti na svapnadarśanasya sālambanatā | tathāhi |

[2.1.2.1,126]

tatkāle'rthaḥ sa nāstyeva saṃskārādudayastathā | na dṛśyate'vidyamānaṃ jñānameva svavedanaṃ || 187 ||

[2.1.2.1,127]

deśāntaravyavasthitandṛśyate'nyatra deśa iti yuktamapyetat | kālāntarasaṅgatantu tadā'vidyamānaṅ kathamiva dṛśyate | tasmāt pūrvadarśanājñānameva tathotpannaṃ samvedyate nārthastasyāsambhavāt | yadyanyakālepi tatkālatayā dṛśyate sarvatra viparītakhyātirasti jāgradavasthāyāmapi stambhādidarśane | na tatra bādhakābhāvāt |

[2.1.2.1,128]

nanu bādhakābhāvo viparītakhyātireva | arthaprāpterna viparītakhyātiriti cet | nanvarthaprāptirapi viparītakhyātireva | nanvarthasya vidyamānatve kathamviparītakhyātiḥ | nanvarthasya dṛṣṭatve kathamaprāptiḥ | tathā'bhāvāditi cet | abhāve kathamvedanaṃ | anyadākārāditi cet | kathantarhi na prāptiḥ | anyadeva bhāvādīdānīmabhāvāt | kathantarhi taddarśanaṃ |

[2.1.2.1,129]

para āha ! tatkālasya rūpasya prāptirapi tatkālasya kinna bhavati | aśakyatvāditi cet | kathandraṣṭuṃ śakyaṃ | dṛśyata iti cet | nanu tadeva na jñāyate kasya darśanam | pratyabhijñānāt pūrvasya darśanametaditi niścayaḥ | na | svapne pratyabhijñānābhāvāt janmāntaradṛṣṭasya | anyena pratyabhijñāyamānena sādharmmyādatrāpyanumānamiti cet | gandharvanagarādiṣvabhāvāt | nahi ca tatra pratyabhijñānaṃ | sarvameva tarhi pratyabhijñeyampūrvameva dṛśyate nedānīntanadarśanamiti |

[2.1.2.1,130]

anena smṛtisampramoṣopi vyākhyātaḥ |

[2.1.2.1,131]

alaukikamapi vyākhyātamanenaiva | tathāhi | kimidamalaukikaṃ | anyena na duśyate asādhāraṇaṃ |

[2.1.2.1,132]

atrocyate | jñānameva tadanyena yogyadeśāvasthitenājñānād grāhakākāravat grāhyatayā grahaṇādartha eva na jñānaṃ | na tasya grāhyatayā grahaṇamasti | svarūpeṇa grahaṇāt svarūpeṇa hi sortho na grāhyatayā | grāhyatayā cedarthaḥ | grāhyatā pratibhāsādanyā nāsti | sa evāstīti nārtho nāma | grāhyākāratayārthatvamupalabhyate na tvasāvarthaḥ | kathamanyenānyasyopalambhalakṣaṇamiti yatkiñcidetat |

[2.1.2.1,133]

artho'rtha iti pratyaya utpadyata iti cet | na | uktametat | "nārtho'narthādhimokṣata" (vā. pra. 2|1) iti | etena nāmādi vyākhyātaṃ |

[2.1.2.1,134]

api ca sarvameva purovartipratibhāsaṃ jñānamatra viparītakhyātiratra neti | atrālaukikāthatā | atra neti kuta ityāha |

[2.1.2.1,135]

saiveṣṭārthaṃvatī kena cakṣurādimatirmatā | arthasāmarthyadṛṣṭeścedanyatprāptamanarthakaṃ || 17 ||

[2.1.2.1,136]

api ca | yaiṣā cakṣurādimatiraviparītakhyātirūpā sārthavatī arthasannidhijanitā kena matā | kimatra kāraṇaṃ | nahi dṛśyamānatāyāmviśeṣaḥ | arthasya sāmarthyamanvayavyatirekābhyāndṛśyata iti cet | tathāhi | sorthonyena prāg dṛśyate svayañcānumānena paścāt prāpyate | tenārthasya sāmarthyandṛśyate | yadyevamanyad yatreyaṃ sāmagrī nāsti tajjñānaṃ prāptamanarthakaṃ | tathāhi |

[2.1.2.1,137]

nāstyatrārtho'tra svastīti matiḥ sāmvyavahārikī | avisamvādinī ceyammatiḥ || 188 ||

[2.1.2.1,138]

tathāhi | jñānameva mamotpannannātrārthosti pūrvabhāvanāsāmarthyamatra mayaivambhāvitamiti na tu tanmayā dṛśyate smaraṇamvā mamālaukiko vāyamarthaḥ | yena vādhakenālaukikatvampratīyate tenānarthakatvameva | na ca laukikatvena pratīyamānamalaukikantatra viparītakhyātiprasaṅgāt | tadapyalaukikamiti cet | na | anavasthāprasaṅgāt | athāsādhāraṇatvameva pratīyate | nahi pareṇedampratīyata iti matiḥ | arthaviṣaye tu pratyaye'numānena parapratīyamānatā pratīyate | evantarhi paro nāstyabhrāntārthastavaiva pratītireṣāpratītireveyamiti nārtha iti pratyeti tasmānnāmādipratibhāsaḥ nena na sālambanatvamvaktṛśrotṛsambandhe satīti nyāyaḥ |

[2.1.2.1,139]

apravṛttirasambandhepyarthasambandhavad yadi | atītānāgatamvācyanna syādarthena tatkṣayāt || 18 ||

[2.1.2.1,140]

yadyarthasambandhābhyupagamo nāmanimittasya tadā'pravṛttireva | yato'rthena saha tasya kṣayaḥ | asambandhe sutarāmevāpravṛttiḥ | yatrārthasambandhasya kevalasya pratīterapravṛttiprasaṅgastatrāsambandhe sutarāmevāpravṛttiḥ | atītānāgatasya cārthasyābhāvāt | yadyapi nāmanimittamāste tathā pravṛttirevārthe'rthollekhyābhāvāt | na hyanyatra pratīte'nyatra pravṛttiḥ | pariśiṣṭantu vyā khyātaṃ |

<2.1.2.2>

<(2) paramate doṣāḥ>

{2.1.2.2.0}

[2.1.2.2.0,1]

sāmānyagrahaṇācchabdādaprasaṅgo mato yadi | tanna kevalasāmānyāgrahaṇād grahaṇepi vā || 19 ||

[2.1.2.2.0,2]

atatsamānatā'vyaktī tena nityopalambhanaṃ | nityatvācca yadi vyaktirvyakteḥ pratyakṣatāmprati || 20 ||

[2.1.2.2.0,3]

ātmani jñānajanane yacchaktaṃ śaktameva tat | athāśaktaṅkadāciccedaśaktaṃ sarvadaiva tat || 21 ||

[2.1.2.2.0,4]

yadi sāmānyaṃ śabdapratyayagocaraḥ | tatsāmānyaṃ kevalamanyathā vā gṛhyeta | yadi kevalaṃ sāmānyaṃ gṛhyate vyaktyapāyepi bhavati pratyayaḥ kintvatītādipratītirna syāt | nahi sāmānyamatītādirūpaṃ | atha sāmānyamatītādivyaktiyogādatītādīti vyapadiśyatedhyavasīyate vā | tathā sati vyaktirūpasahitameva gṛhyate | na cātītādivyaktīnāṃ rūpamasti | kathamatītādervyaktirūpadvāreṇātī'tādirūpatāpratītiḥ | nahyaviṣayīkṛtatadrūpastādrūpyeṇāparaparigrahaṇe samarthaḥ |

[2.1.2.2.0,5]

atha kevalasyāpi sāmānyasya grahaṇe vyavahāraḥ |

[2.1.2.2.0,6]

tadāpyaparo doṣaḥ | tasya tat sāmānyanna bhavati tadvayaṅagyañca na bhavati | nahi tadvyatirekeṇa gṛhyamāṇaṃ svatantrantasya taditi vyapadeśārhaṃ | tadvyaṅyamvā | svajñānena pratītirhi vyañcakaḥ pradīpādiprakāśaḥ | vyaktipratītimantareṇāpi yadi sāmānyaṅkevalampratīyate na vyaktivyaṅgyaṃ | tena nityopalabdhirasya syāt | vyaktiśūnyepi pradeśe sāmānyamupalabhyate | yathā śabdāt tadvyaktyabhāvepi taddeśe | atha vyañjikāmvyaktimantareṇendriyeṇa na gṛhyate | indriyeṇa grṛhyamāṇaṃ sāmānyamvyaktivyaṅgyaṃ yathā ghaṭādayaḥ śabdāt pratīyamānā na pradīpādikamapekṣante | indriyeṇa pratīyamānāstvapekṣanta ityadeṣaḥ |

[2.1.2.2.0,7]

tadapyayuktaṃ | śabdāt ghaṭādisāmānyameva pratīyate | tatkathaṃ sa dṛṣṭāntaḥ pakṣīkṛtatvāt sāmānyasya | nahi pakṣa eva dṛṣṭānto dṛṣṭāntadoṣābhāvaprasaṅgāt | tato yadi śabdāt svarūpeṇa sāmānyampratīyate kintasya pratyakṣapratītyā |

[2.1.2.2.0,8]

nanu pratyakṣagrahaṇābhāve kathaṃ śabdāt pratītiḥ sambandhagrahaṇābhāvāt | nanu yaḥ śabdādākāraḥ pratibhāti sāmānyasya kintadrūpaṃ sāmānyamanyathārūpaṃ vā | yadi tadrūpantadeva tarhi vyakti vyaktampratyakṣeṇāpi pratīyeta tenaiva rūpeṇa jñānañjanayet | atha pratyakṣeṇa pratīyate tatsāmānyasya rūpaṃ | tathā sati tatra saṅketakaraṇe kathamanyatra pratītiḥ pratyakṣapratipannenaiva rūpeṇa bhāseta śabdepi pratyaye | na ca tatsvabhāvonyasvabhāvatayā pratyayāntare pratibhāsate | nityañca sāmānyantadrūpameva sarvado ca pratibhāsate | yataḥ |

[2.1.2.2.0,9]

tasya śaktiraśaktirvā yā svabhāvena saṃsthitā | nityatvādacikitsyasya kastāṃ kṣapayituṃ kṣamaḥ || 22 ||

[2.1.2.2.0,10]

tacca sāmānyavijñānamanurundhan vibhāvyate | nīlādyākāraleśo yaḥ sa tasmin kena nirmitaḥ || 23 ||

[2.1.2.2.0,11]

yadi śabdataḥ kevalasāmānyapratītiḥ kevalenaiva sāmānyākāreṇa pratibhāsitavyaṃ | nīlādyākāraleśasya kuto'vakāśaḥ | vyakteścet vyakterapratibhāsane kutaḥ | vyaktijanitatvāditi na yuktaṃ | sāmānyābhāvaprasaṅgāt | tadvyatirekeṇānavabhāsanāt | anugatākāratāpi nānyā nīlādyākārata ityuktaṃ | tatra ca samānākāratāyāmarthānāṃ sāmānyamiti na syāt | ubhayorapi pratīteriti cet | na indriyagrāhyatā syāt | indriyeṇa vyaktipratīterbhaviṣyatīndriyagrāhyateti na nyāyaḥ | śabdāt pratītirna sāmānyasya syāt | nahi tathābhūtaṃ sāmānyamastīti pratītiḥ sampratyayābhāvād bhinnapratibhāsanācca | tasmād vyaktivyatireki kiñcit pratipādyamiti śabdād vyaktirūpapratipattau nākṣasaṃhate sāphalyamvyarthatā bhavet |

[2.1.2.2.0,12]

pratyakṣapratyayārthatvāt nākṣāṇāmvyarthateti cet | saivaikarupācchabdādirbhinnābhāsā matiḥ kutaḥ || 24 ||

[2.1.2.2.0,13]

arthasvarūpapratipattereva pratyakṣatā sā cedasti vyarthataivākṣāṇāṃ | purovarttitayā pratipattiravyakṣatā na sākṣāditi cet | na | śabdasyānyathā pratīteḥ tarhi śabdaḥ purovarttyeva gṛhyate | tasyādhyakṣatā na syāt | sarvātmanā pratītiriti cet | śabdādapi sa eva pratīyate saṅketasya |

[2.1.2.2.0,14]

tatraiva grahaṇāt paritoṣārthatvāditi cet | na | paritoṣasyāpi bhāvāt | īdṛśastava paritoṣa iti śabdaśruterāsīditi prayogānneti cet | na | bhavatītyatītepi prayogasya sambhavāt | athāpi syādatītānāgatayoreva śabdaḥ prayujyate | vyavahrite ca varttamāne | na tvavyavahite dṛśyamāna evaṃ tatra prayogavaiyarthyāt | na vātītā rūpādayaḥ paritoṣakāriṇo vyavahitāścādṛśyamānāḥ | tenendriyāṇāṃ sāphalyamiti cet | tadasat |

[2.1.2.2.0,15]

svarūpeṇa hi yad dṛṣṭantadatītādikaṅ kathaṃ | na hyadṛśyādatītādi paraṃ rūpād vibhāvyate || 189 ||

[2.1.2.2.0,16]

cakṣurādināpi dṛśyamānamavyavahitasvarūpadarśanādeva paritoṣakāri ca | na ca vyavahitepi gītadhvaniḥ svarūpeṇa pratīyamānaḥ paritoṣasya na vidhāyakaḥ | jalataraṅganyāyenāgateravyavahita eveti cet | naitadapi sāraṃ |

[2.1.2.2.0,17]

dūradeśatayā tasya pratīterāgatiḥ kutaḥ | upādānasya dūratve'tiprasaṅgaḥ pravṛttimān || 190 ||

[2.1.2.2.0,18]

dūradeśopi pratīyamāno yadi saṃyuktaḥ śarīrādhiṣṭhānaiḥ | rūpādayopi tathā syuḥ | tataḥ śabdā'numānādanyato vā vikalpādarthapratītau cāṇḍālasparśāgamyāgamanādayo bhaveyuḥ | tasmād yadi śabdārthasya svarūpeṇa pratipattiratītāditā na syāt | dṛśyamānā api svarūpeṇa pratītita evānātītādayaḥ | samvādepi samvādādiśabdādastyeva | athendriyeṇa pratītirevāstitā na pratītimātraṃ | śabdavaikalyādayopi hi vidyamānatāmvināpi dṛṣṭavṛttayaḥ |

[2.1.2.2.0,19]

indriyeṇa pratītiścedastitvammaśakādayaḥ | kinna santyupaghātāccedupaghātaḥ kathammataḥ || 191 ||

[2.1.2.2.0,20]

anyathā pratipattiścenna santi maśakādayaḥ | evantarhi svarūpasya pratītirastitā matā || 192 ||

[2.1.2.2.0,21]

tasmāt svarūpapratipattirevāstitādhyakṣatā'vyavahitatā ceti na viśeṣaḥ śābdendriyapratyayayoriti pratyakṣapratyayaprayojanatā na yuktimatpakṣāṇāmato vaiphalyameva | itaśca sāmānyamavastu |

[2.1.2.2.0,22]

na jātirjātimadvyaktirūpaṃ yenāparāśrayaṃ | siddhampṛthak cet kāryatvaṃ hyapekṣetyabhidhīyate || 25 ||

[2.1.2.2.0,23]

niṣpatteraparādhīnamapi kāryaṃ svahetunā | sambadhyate kalpanayā kimakāryaṃ kathañcana || 26 ||

[2.1.2.2.0,24]

anyattve tadasambaddhaṃ siddhāto niḥsvabhāvatā |

[2.1.2.2.0,25]

jātimadvā vastu jātirucyetānyadvā | tatra na tāvad vastuvyaktirūpameva jātirvyaktayo yenāparāśrayā amiśrāḥ pratyakṣeṇa pratīyante | na hyanyathā'bhrāntapratyayena pratīyamānamanyathā bhavati | tathānyanirapekṣāḥ śāvaleyādayaḥ pratīyante kevalakevalāḥ | atha paścād dvitīyādivyaktayaḥ pūrvapūrvasāpekṣatayā pratīyante tatsamānametat tadevedamiti vā | tadapyayuktaṃ | kāryamapi yāvadaṅkurādikalpanayā sambadhyate svahetunā niṣpatteraparādhīnatvāt | tathāhi yāvadaniṣpannantāvadatra kalpanaiva niṣpattikālepi tatsahabhāvitayā'parādhīnamvinaṣṭamvā kāraṇamiti kalpanayaiva sambandhaḥ kāryāṇāmapi kāraṇaiḥ kimaṅga viparyaye | tasmādanyattvavyaktyantarād vyakteḥ sāmānyasya vā tadasambaddham | ato niḥsvabhāvatā sāmānyasya | nahyasambaddhampratīyamāna sāmānyaṃ | abhāvopi tarhi satsambaddhatayā pratīyamānaḥ sāmānyambhavet | niḥsvabhāvatāyāḥ samānatvāt |

[2.1.2.2.0,26]

atiprasaṅgo'bhāvasya nāpekṣā'bhāvatastayoḥ || 27 ||

[2.1.2.2.0,27]

śaśaviṣāṇaṃ śaśaviṣāṇamiti bhavatyeva sāmānyamvyaktyapekṣayā | anyavyakteḥ kasmānneti cet | vastusāmānyavādinopi gotvaṅ karkādikasya kasmānna bhavati | apekṣā'bhāvāt | nahi karkādivyaktyā tad vyajyate | evantarhi śāvaleyādiṣvapekṣābhāvādeva kharaviṣāṇādikasya na tatsāmānyarūpatā | gotvasya tu tadāśrayaṇena bhāvāt | tatra ca pravarttanād bhavatyapekṣālakṣaṇaḥ sambandha iti na doṣaḥ | na ca tadrūpanteṣāmasti | nāpi tādātmyasambandhastathāpi tathā bhavatyanādivāsanāsāmarthyāt |

[2.1.2.2.0,28]

tasmādarūpā rūpāṇāmāśrayeṇopakalpitā | tadviśeṣāvatārārthairjātiḥ śabdaiḥ prakāśyate || 28 ||

[2.1.2.2.0,29]

na khalu jāte rūpamasti | kevalaṃ rūpāṇāmāśrayeṇa tatra pāramparyeṇotpattilakṣaṇamiti rūpavatīva pratīyate | tata eva ca tadutpattestadadhyavasāyācca tajjātipratītau viśeṣeṣu pravarttate | tena tadviśeṣāvatārārthairapi śabdaiḥ saiva prakāśyate nāparāvyatiriktetyupasaṃhāraḥ |

[2.1.2.2.0,30]

bhavatu rūpākāratā jāterekatvādhyavasāyastu kuto vyaktyeti | rūpaṃ hi dṛṣṭamadṛṣṭantvekatvādhyavasānaṅ kathaṃ | atrocyate |

[2.1.2.2.0,31]

tasyāṃ rūpāvabhāso yastattvenārthasya vā grahaḥ | bhrāntiḥ sā ;'nādikālīnavāsanābhyāsanirmitā || 26 ||

[2.1.2.2.0,32]

na khalu tattve darśanādeva tadrūpāropaḥ | bhrāntiparamparāpi bhavatyeveśvarādikalpanāvat | asphuṭāvabhāsepi sphuṭadarśanāt kathamiti bhrāntiparamparaivātrāpi śaraṇaṃ | tasmādaparabhrāntidarśanāyātaiva bhrāntiḥ sāpyaparasmādityanāditaiva bhrānteḥ śreyasīti na darśanena tadrūpasya prayojanaṃ | athavā |

[2.1.2.2.0,33]

arthānāṃ yacca sāmānyamanyavyāvṛttilakṣaṇaṃ | yanniṣṭhāta ime śabdā rūpantasya na kiñcana || 30 ||

[2.1.2.2.0,34]

nahi jāte rūpamastyanyavyāvṛttilakṣaṇāyāḥ | tato hi vijātīyādanabhimatād vyāvṛttimeva śabdāḥ kurvate | vyāvṛttiśca tato vṛtyabhāva eva | nahi nivṛttimātreṇa kaścidarthī | nahi ghaṭamānayeti paṭādīnāmanānayanameva prārthyate | naitadasti | ānayetyanānayanampratiṣedhyate | tataḥ svayamevānayanambhavati | taccāghaṭepi prasaktamiti tasya niṣedhaḥ | na ca niṣedhasya rūpaṃ |

[2.1.2.2.0,35]

nanu prathamasya śabdasya vidheḥ śabdārtho bhaviṣyati | na tatra pratiṣedhassambhavati prasaktabhāvāt | tadapi na |

[2.1.2.2.0,36]

anānayanamevātra prasaktantanniṣidhyate | audāsīnyāt parannāsti prasaktistasya kā'parā || 193 ||

[2.1.2.2.0,37]

atrānudyoga evānānayanantadeva prasaktanniṣidhyate śabdena |

[2.1.2.2.0,38]

nanu tasya niṣedhonyasya vidhānameva tatkathaṃ rūpannāsti tasyeti | atredamucyate |

[2.1.2.2.0,39]

niṣedhe tasya rūpasya svayamevānyakalpanā | na tatra śabdavyāpāḥ svayamarthatvato gatiḥ || 194 ||

[2.1.2.2.0,40]

kathamanyabhāva evānyasyābhāva iti cet | anyapratipattau tatkalpanotpatteḥ | kalpanārūpānyāpohapakṣe vā taduktimiti na doṣaḥ | svabuddhimeva tadviviktāmanubhavato nāstīti pratīteḥ |

[2.1.2.2.0,41]

nanu sāmānyabuddhistāvadasti | tatra yo'rthākāraḥ sa sāmānyaṃ sadeva | yadi nāma tasyārtharūpatā nāsti tasyānyathāpratibhāsanāt | vyatiriktantu tat sāmānyanna bhavatīti na yuktaṃ | atrocyate |

[2.1.2.2.0,42]

sāmānyabuddhau sāmānye nārūpāyāmapīkṣaṇāt | arthabhrāntirapīṣyeta sāmānyaṃ sāpyabhiplavāt || 31 ||

[2.1.2.2.0,43]

artharūpatayā tattvenābhāvācca na rūpiṇī |

[2.1.2.2.0,44]

sāmānyabuddhau hi pratibhāsamānaṃ sāmānyamiṣyeta | yadyarūpatā nirākāratā sidhyet tadā niyamena buddherapareṇa tena bhavitavyamiti sāmānyaṃ syāt | tasya sāmānyena rūpeṇa dṛṣṭeḥ kintu sārthabhrāntirapi yathaiva hi tatsāmānye nekṣyate | tathā bhrāntireṣetyapi pratīyata eva | sāpi na svarūpeṇa sāmānyaṃ | svākāraniṣṭhatayā svalakṣaṇatvāt api tvabhiplavādartheṣu plavamānatvādartharūpatayā tattvenābhāva iti ca pratipatteḥ | nahi sāmānyamidamartheṣu vidyate | yathā tanniṣṭhatayā pratīyate | atastena rūpeṇa sālambanatvena na rūpiṇī na sasvabhāvā | tathā parīkṣākṣamatvāt | anyathā pītādayopi sitaśaṅkhādiṣu bhaveyureva | tasmānna sāmānyamvastu |

[2.1.2.2.0,45]

avācyatvāccāvastu sāmānyaṃ | na khalu sāmānyantattvānyattvābhyāmavācyatvepi vastu | kutaḥ |

[2.1.2.2.0,46]

niḥsvabhāvatayā'vācyaṅ kutaścid vacanānmataṃ || 32 ||

[2.1.2.2.0,47]

yadi vastu na vastūnāmavācyatvaṅ kathañcana |

[2.1.2.2.0,48]

yadātu tattvānyattvābhyāmavācyantadasvabhāvaṃ | avaśyaṃ hi bhavatā bhāvena tattvānyattvābhyāmavācyena na bhavitavyaṃ | atha sāmānyāntarādanyattvena vācyameveti niyamena bhede sati vastunā sāmānyena bhavitavyam | yadi vastuvyakterapi tattvānyattvābhyāmvācyambhavet | tata evāvācyatvādavastu | tatsambandhādevāvācyatā tata iti cet | vyatiriktasya kāryakāraṇabhāva eva sambandhaḥ | tataḥ sarvakāryāṇāṅ kāraṇāpekṣayā'vācyatvambhavet | na ca dhūmo'gnestattvānyattvābhyāmavācyaḥ | deśābhedāt sāmānyasya vyakteravācyateti cet | na deśo nāmāsti vastutaḥ padārthādaparaḥ | bhedāpratibhāse kathambhedābhāvo na bhavet | bhedapratibhāsane kenābhedaḥ | tatastattvānyattvādaparaḥ prakāro nāsti vastuna iti kutaścidapyavācyatvādavastu | sāmānyāntarādapi naiva tadbhedena vācyaṃ | sāmānyāntarasyāpi vastutvasiddheḥ | atha parikalpitādapi bhedena vācyatve vastu | śaśaviṣāṇādīnāmapi parasparambhedād vastutāprasaṅgaḥ | upādānabhedātteṣāmbhedo na paramārthataḥ | śaśādimastakabhedopādānabuddhirivāsau bhidyate na śaśaviṣāṇādaya iti cet | ihāpyevamucyamāne ko virodhaḥ | vyaktyupādānabhedādatrāpi buddhibheda eva na vastubhedaḥ iti | tadāha |

[2.1.2.2.0,49]

naiva vācyamupādanabhedād bhedopacārataḥ || 33 ||

[2.1.2.2.0,50]

yadi ca sāmānyaṃ vyaktirvā vācyaṃ śabdānāmbhavet | atītānāgatamvācyanna syānna caivaṃ yāvatā |

[2.1.2.2.0,51]

atītānāgatepyarthe sāmānyavinibandhanāḥ | śrutayo niviśante sadasaddharmaḥ kathambhavet || 34 ||

[2.1.2.2.0,52]

yadyatītepi vastunyanāgatepi vā sāmānyampratīyeta tattarhi sāmānyamatītānāgatasyāvastunaḥ sadasato dharmaḥ kathambhavet | nahyasataḥ sandharmo bhavati | sata eva vyaktyantarasya dharma iti cet | taddharmatayā pratīyamānasya kathamatītatā | atītavyaktibalena hi sāmānyasyātītatā na svataḥ | tenātītayogitayā sāmānyasyātītateti niyamena sāmānyamasato dharmaḥ yaścāsato dharmaḥ sanna bhavati | yathā śaśaviṣāṇatvamabhāvatvamvā | san vā'sato dharmo na bhavati kāryotpādanaśaktidadaṅkurādīnāṃ | ko virodha iti cet | sambandhābhāva eva | nahyasatā sambandhaḥ śakyaḥ pratipattuṃ | tathā cet sāmānyamapyasadeva pratīyate yathā vyaktirviśeṣābhāvāt | vyaktirapi tarhi satyeva pratīyate atītānāgatasya sattvāt | yadi satkathamatītaṃ | pratipatteratītatvāt | sāpi pratītiḥ pratīyata eva | apratyakṣatayā pratītiriti cet | na | apratyakṣatāyā eva svarūpapratipattāvabhāvādityuktaṃ | tasmādasato'tītāderna dharmaḥ satsāmānyaṃ |

[2.1.2.2.0,53]

upacārāt tadiṣṭañced vartamānaghaṭasya kā | pratyāsattirabhāvena yā paṭādau na vidyate || 35 ||

[2.1.2.2.0,54]

asadityasiddho hetuḥ | upacārāt tadiṣṭaṃ asaddharmatvanna paramārthata iti | asaddharmatvamasiddho hetuḥ | yaccopacaritantattatra paramārthato nāstīti tatrātītānāgate sāmānyasya paramārthataḥ sattvābhāvāt sattvamasiddho heturityabhiprāyaḥ |

[2.1.2.2.0,55]

atra parihāraḥ | tatrātītādau sāmānyadharmasya copacāraḥ | śabdasya vyakterveti pakṣāḥ | yadi sāmānyasyopacāraḥ | tadayuktaṃ | vartamānaghaṭe yat sāmānyantasyopacāro'tīte sambandhāt so dṛśyādvā | anyathā pratyāsattirahite upacāre'tiprasaṅgaḥ | na cāsatā sambandhaḥ sādṛśyamvā | sattvaprasaṅgād atītāderapi sattvamiti pratyuktaṃ | atha śabdasyopacāraḥ | tadapyayuktaṃ | arthamantareṇa śabdasyāpravṛtteḥ | pravṛttau vā'bhāvepi śabdāḥ pravarttanta iti prāptaṃ | tacca sāmānyamato na vastu | atha vyakterupacārastatrāpi pratyāsatyā bhavitavyaṃ | apratyāsattikasyopacārasyāyogāt | śabdopacārepyetadeva vācyaṃ | athātītānāgatayorekatvād rūpasādṛśyādupacārastadevātītamarthakriyā tu nāstīti tata upacārorthakriyāyā iti sāmānyameva tatra pratīyate netarathā | tathā tarhi sarvamasti kathamatītatvaṃ | arthakriyā nāsti teneti cet | yadi sā nāsti saivātītā kathambhāvaḥ | tadyogād bhāvopyatīta eveti cet | tadyogaḥ kena pratipannaḥ | pratītāvabhāvasyāpi pratītiḥ | api ca |

[2.1.2.2.0,56]

arthakriyā'pi tasyāsti sarva mastīti darśane | tasyābhāve kathambhāvasyābhāvo bhāviko bhavet || 195 ||

[2.1.2.2.0,57]

atha samvṛtyā'tītāditā paramārthataḥ sarvamasattyeveti cet |

[2.1.2.2.0,58]

keyaṃ samvṛttirarthasya jñānālambanatā yadi | paramārtha eva sakalaḥ sattyatā samvṛteḥ kathaṃ || 196 ||

[2.1.2.2.0,59]

asadrūpapadārthālambanā hi samvṛtistattvasamvaraṇāt | tattvaprakāśane tu na samvṛtirnāma | atītādikañca yadi samvṛtirna paramārthaḥ | atītādirūpatāvyatirekeṇa bhāvasyābhāvānna kiñcit tattvamiti syāt | varttamānamparamārthañcedatītādikaṃ samvṛtiraparamārtha iti sāmānyamavastviti siddhaṃ | nahi varttamānamātrabhāvi sāmānyamiti sakalaṃ susthaṃ | tasmānnopacāro nāma vastuni vācye | tathāyamevopacāro yadasatpratipādanaṃ |

[2.1.2.2.0,60]

asacca sāmānyamvyaktirvā | atītavastvabhidhāyināṃ śabdānāmarthaḥ | tathāhi | yad dṛṣṭantadevādhyāropyate | tadapyasat |

[2.1.2.2.0,61]

yena rūpeṇa tad dṛṣṭantenaivāropyate nahi | yena dṛṣṭanna tad vastu tenāropyate tena hi || 197 ||

[2.1.2.2.0,62]

athātītādau pravarttamānaḥ pratyayastaddeśakālasambandhitayā pratīyate | tato'tītepīdānīntadeva pūrvakṛtaṃ rūpamāropyate | yathā vā hī ke pūrvadṛṣṭagotvāropaḥ | evantarhyanatītepi tasmin pūrvarūpāropa eva pratīyate nānyathā'numānenāpi sāmānyampratyetuṃ śakyaṃ | tataḥ sarvatropacāra eva na paramārthaḥ sāmānyaṃ | sarvatrāropalakṣaṇatvāt |

[2.1.2.2.0,63]

atha pratyakṣeṇa vidyamānameva sāmānyaṅ gṛhyate tatparamārtho bhaviṣyati | tattarhi nānumānādinā pratīyata iti tadavastu sāmānyaṃ |

[2.1.2.2.0,64]

atha pratyakṣeṇāpi yat pūrvasādhāraṇamaspaṣṭābhaṃ rūpampratīyate śabdatopi tadanumānatopi tathaiva pratīyate | spaṣṭatvantu tatra vyaktereva pratīyate | tato yadi nāmaviśeṣāṃśe na pravarttate'numānaṃ śābdamvā sāmānyāṃśe tu aspaṣṭāvabhāsini pravarttata eva | tadapyasat |

[2.1.2.2.0,65]

pratyakṣataiva nāstyatra sāmānye'nakṣabhāvataḥ | asākṣātkaraṇāccaitat paścādevābhidhāsyate || 198 ||

[2.1.2.2.0,66]

na khalu pūrvasādhāraṇatāyāmadhyakṣamiti pratipādayiṣyate | naṣṭepi ca pūrvaviśeṣe tatsādhāraṇatā pratīyamānā kathamvastu | sadasaddharmaḥ kathambhavedityuktaṃ |

[2.1.2.2.0,67]

athobhayasādhāraṇatve kathamavastutā vastutāpi bhavet | tadapyayuktaṃ | nahi vartamānaḥ pratibhāso'tītapratibhāsena sahaikatayā pratīyate | anekapratibhāse ca kānyā sādhāraṇatā nāma | tasmādatītādirūpapratibhāsanāt asadeva śabdaviṣayaḥ na cātropacāraḥ | askhalatpratyayaviṣayatvāt | yataḥ |

[2.1.2.2.0,68]

buddheraskhalitā vṛttirmukhyāropitayossadā | siṅhe māṇavake ceti ghoṣaṇāpyasti laukikī || 36 ||

[2.1.2.2.0,69]

buddherevāskhalitā vṛttirmukhyāropitayornibandhanambhavatyanyathā ca skhaladgatirhi pratyayo māṇavake tena siṃhatvamupacaritaṃ | anyatra siṃha eva tatheti mukhyantat | atra tūbhayatrāpi na skhalatpratyayaviṣayatā tato nopacāraḥ | asadarthatayopacāra iti cet | yadyasadarthapratyayaviṣayatā tathā sati sāmānyantattvādevāvastviti siddhaṃ | kiñca |

[2.1.2.2.0,70]

yatra rūḍhyā 'sadarthopi janaiḥ śabdo niveśitaḥ | sa mukhyastatra tatsāmyād gauṇo'nyatra skhaladgatiḥ || 37 ||

[2.1.2.2.0,71]

abhāvaśabdo hyabhāve'skhaladgatitvānmukhyaḥ | bhāva evāprayojanatvādanyatra putrādāvabhāvaśabdo gauṇa iti lokaprasiddhiḥ | tasmādabhāvo bhāve ca samānatvādapratītādau na sāmānyamvastu, avastugrāhipratyayasamānākāragrahaṇāt | athaitadevopacaritatvaṃ yadasati vastuni pravarttanaṃ | samānākāratāyāṃ asati pravarttanamiti kuta etat | pratītereva tathā bhāvāditi cet | nanvavijñānanāśe pratītibhedopi nāstyeva | yāpyasau naṣṭa iti pratītiḥ sāpyanaṣṭe bhavati | sandeho bhaviṣyatīti cet | sandehopi na syādeva yadi vastu pratibhāseta | pratibhāsamānepi sādṛśyāt sandeha iti cet |

[2.1.2.2.0,72]

nanvabhedepi nopalakṣitayoḥ sādṛśyamiti śakyamvaktuṃ | anupalakṣaṇe tu bhedasya tattvameva na sādṛśyaṃ | atha kālabhedād bhedaḥ | tadasat |

[2.1.2.2.0,73]

kālabhedena yo bhedastattvātattvantataḥ kutaḥ | sadarthatvepi kālasya bhedaḥ pratyayayornna kim || 199 ||

[2.1.2.2.0,74]

yathā bhavataḥ sadarthatvepi pūrvāparapratyayayoḥ kālabhedastathaivāsadarthatvepīti kutaḥ kālabhedāt sadarthetaravibhāgaḥ | athānumānāt sadarthatā nanu mānamapyatītānāgatayorastyeva | liṅgaviśeṣādatītādivibhāga iti cet | tathā hi | liṅgāt kiñcidatītayā kiñcid vartamānatayā'parantu bhāvitayeti nāsti buddheḥ samānatvaṃ | tadasat |

[2.1.2.2.0,75]

liṅgādutpadyamānāpi yadi vastuni sā bhavet | nākārāntarasandehaḥ sarvākāraparigrahāt || 200 ||

[2.1.2.2.0,76]

tasmāt tatrāpi sa ākāraḥ śabdākāravat sandehaviṣayatvādavastviti yuktaṃ | nahi pratīyamāna eva sandehaḥ | ākārāntare sandeha iti cet | atrocyate |

[2.1.2.2.0,77]

tadākārāntarantatra pratītaṃ yadi vā'nyathā | pratītañcenna sandehaḥ sandigdhantatkṣaṇonyathā || 201 ||

[2.1.2.2.0,78]

yadi hi tasya pratītiḥ pratītereva na sandehaḥ | apratīyamānamapyanābhāsameva kastatra sandehaḥ | yadi hyapratīyamānataiva sandehaḥ sarvatrānābhāsane sandigdhatā bhavet | apratīyamāna eva sandeho'parasya vikalpasya calācalasya bhāvāditi cet | yadi pratītiḥ kathamvikalpasya calanaṃ | kiñca | kiṃ svarūpasya calanamatha vikalpasya prameyasya | vikalpasvarūpasya calanena prameyasandehaḥ | atha prameyasya calananna pratibhāsamānasya calanābhāvāt | athātra na sandehaḥ | kimidandrakṣyāmi na veti drakṣyamāṇatāyāṃ sandeha iti cet | sāpi pratibhāti na veti | tadeva pakṣadṛyamakṣīṇamāvarttate | yadi drakṣyamāṇatā dṛṣṭā kathaṃ sandehaḥ | na dṛṣṭā cetkaḥ sandeha iti | atha sāmānyapratyakṣād viśeṣāpratyakṣād viśeṣasmṛteśca sandehaḥ | tadapyasat | yataḥ |

[2.1.2.2.0,79]

yosau viṣeśo 'pratyakṣastasyāpratyakṣataiva kā | paryudāsaprasajyābhyāmaparanna niṣedhanam || 202 ||

[2.1.2.2.0,80]

yadi paryudāsaḥ pratyakṣādanyatsamvedanamapratyakṣamiti tadā'nyadapi samvedanaṃ sālambanamiti kathaṃ sandehaḥ | atha na jñāyate kiṃ sālambanamathānyatheti tataḥ sandehaḥ | tatrāpi sālambanatvampratibhāti na ceti tadevāvarttate | atha tannirālambanamapi sambhavati viparyayeṇa ceti sandehaḥ | pratibhāsamātrameva tarhi nārthaḥ pratibhātīti kathamvastuvipayaṃyatā'numānasya | sāmānyapratyakṣāditi ca viśeṣaṇamanarthakaṃ | anumānapratīyamānepi sandehāt | yatra ca viśeṣe'pratyakṣatā sa kintasyaivānyasya veti vikalpaḥ | tasyaiva cet svarūpaṃ kathamapratyakṣatā | anyasya cet | kathantaddarśanāttatra sandehaḥ | tadapi tatra dṛṣṭamiti cet | yadi nāma dṛṣṭantathāpi dṛṣṭamiti smaraṇamastu kathaṃ sandehaḥ | kadācinna dṛṣṭamapīti cet | anyadā na dṛṣṭamityevamapi smaraṇamastu kaḥ sandehaḥ | ubhayatra yuktamiti sandeha eveti cet | kathamubhayadṛṣṭaṅ kālabhedeneti cet | smaraṇamapi tathaivāstu kathaṃ sandehaḥ | ihedānīnna dṛśyata iti sandeha eva | adarśanena tarhi sandeha iti sāmānyetyādyayuktaṃ | tasmādanālambanā pratītiḥsambhavatīti sandehasambhavaḥ |

[2.1.2.2.0,82]

atha sandeho nāmārtha eva tathābhūtapratibhāsamānaḥ | na | arthatvenādhimukterabhāvāt | pratītimātrakametaditi tatrādhimokṣaḥ | na cālaukikasvasamvedanayorviśeṣa ityuktaṃ | tasmāt pratibhāsamantareṇa sandeho nānyathā | tato yadyanumānaviṣayo vastusandeho na syāt | asti ca tato na vastu |

[2.1.2.2.0,83]

athāsti tāvattatra vastu taccādhyavasitamanumānena | tataḥ kathamanumānasya na vastuviṣayaḥ | atrocyate |

[2.1.2.2.0,84]

vastusaṃsparśanantatra yadi syāccalanaṅkathaṃ | calatyeva pratītiḥ sā liṅgābhāsatvakalpane || 203 ||

[2.1.2.2.0,85]

vahnipratītāvapi sattyadhūmād yadā maśakarvāttariti vibhramodayastadā calati dahanapratītiranyā copajāyate | na tu pratyakṣapratītāvevañcalanaṃ | tatrāpi timiropaghātasambhāvanayā samānamiti cet | na | svarūpābhāsasya tadabhāvāt | locananimīlane calatīti cet | na | kāraṇābhāvādanutpattireva | anumānasyāpi kāraṇasya liṅgasyābhāvādanutpatireveti cet | na | tasya dhūmasadbhāvepyanyathā sambhāvanayā calitatve dṛṣṭeḥ |

[2.1.2.2.0,86]

athānanyathā sambhāvanameva kāraṇamiti kutaḥ kāraṇasambhavaḥ | tadayuktaṃ | tasya darśane'nyathā sambhāvanameva na bhavet | tasmāt |

[2.1.2.2.0,87]

anumānasya calane na vastugrahaṇantataḥ | paśyannevāpadeśena calatītyatisāhasaṃ || 204 ||

[2.1.2.2.0,88]

pratyakṣe calanannāsti calanañcenna darśanam |

[2.1.2.2.0,89]

yohi dṛṣṭo'rtho na tasya calanaṃ | na hyanyathā vikalpyamānamanyathā vastu bhavati | athāpi nāyamvahniriti dṛśyamāne calatyeva |

[2.1.2.2.0,90]

nāgniḥ pratyakṣaviṣayaḥ spṛśyavinnahi cakṣuṣā | bhāvirūpasya vā nāsti kvacidakṣeṇa vedanam || 205 ||

[2.1.2.2.0,91]

agnirayanna bhavatīti kimidamevaṃ rūpanna bhavati | athoṣṇasparśasahacārīdanna bhavati | bhāvisamīhitavedanaviṣayamveti vikalpāḥ | yadīdameva na bhavati tadaśakyaṃ | dṛśyamānatvād dṛśyamānamapi neti sarvatra bhavet | atha rūpasparśasamudāyognistena sparśasahacārīdaṃ rūpanna bhavatīti vikalpyate | na tarhi tasya cakṣuṣā grahaṇantato'dṛṣṭa eva | tasmādadṛṣṭereva calanaṃ | anena bhāvirūpatācalanaṃ vyākhyātaṃ |

[2.1.2.2.0,92]

tasmād vastusaṃsparśanidarśanamiti na vikalpo yuktaḥ | tasmādanumānapratyayo na vastusaṃsparśī |

[2.1.2.2.0,93]

ākārāntarasandeho dṛṣṭepi kvacidasti cet | anumeye sa sandeho na dṛṣṭasyānumeyatā || 206 ||

[2.1.2.2.0,94]

pratibhāse'visamvādaḥ pratyakṣetarayoḥ samaḥ | pratyakṣatā ca bhedastu bāhmavastuvyapekṣayā || 207 ||

[2.1.2.2.0,95]

pratyakṣābhāsatā tena pratibhāsepi kasyacit | anumānasya cetyeṣa vibhāgo bāhyavastuni || 208 ||

[2.1.2.2.0,96]

athavānumānepi yadi bhāvi vastu na pratibhāti kintasya sattyatā bhavati | bhavati tasya puruṣāntareṇa pratīteḥ |

[2.1.2.2.0,97]

nanu sopi yadi bhāvirūpatayā nāvagacchet kathantasya sattyatā | taimirikapratibhāsavadasattyameva bhavet | puruṣāntarapratītāvapyanumānameva | kathantenaiva tasya sattyatāvagatiḥ | nāsiddhamasiddhena sādhyaṃ | bhāvirūpatāyāśca sambhave tadviṣayāvasāyyevānumānaṃ | na ca tadā tadastīti kathamvastuviṣayamanumānaṃ | pratyakṣasyāpi tatraiva prāmāṇyamiti cet | yatastatrāpi sattyatā bhāvirūpapratyatītyevānyathā na sattyatā | evametattathā ca pratipādayiṣyate | tasmādanumānabuddhirasatyapi samānā | pratyakṣabuddhistu vastvantareṇa na bhavatīti nānumānamvastuviṣayaṃ |

[2.1.2.2.0,98]

athāvastuviṣayataivāmukhyatā | tadapyasat | sarvamevānumānena vastuviṣayamiti siddhatvāt na cedamamukhyalakṣaṇamviparyayadarśanāt | tathāhi |

[2.1.2.2.0,99]

yathābhāvepyabhāvākhyāṃ yathākalpanameva vā | kuryādaśakte śakte vā pradhānādiśrutiñjanaḥ || 38 ||

[2.1.2.2.0,100]

bhāvepyayogyatayā yogyatayā vā pradhānādiśrutimpravarttayati lokaḥ | tvanmatyā tu vastuviṣayatvāt mukhyatā bhavet | pradhānapuruṣādau tu tvanmatyā sā ṅ khya puruṣādiśabdāsteṣāmavastutvādamukhyatā vyapadeśavikalpayoḥ | na caivaṃ |

[2.1.2.2.0,101]

atha putrādāvadhyāropato'mukhyatā pradhānapuruṣādiśabdānānna tarhi bhāvetaraviṣayatvammukhyetarayorlakṣaṇaṃ | anyatrāropyamāṇantatra tena rūpeṇa nāstyeva | tenedameva lakṣaṇaṃ | anumānenāpi tarhi dṛṣṭāntaṃ dṛṣṭameva rūpaṃ sādhyasyāropyata iti siddhamavastuviṣayatvamanumānasya | tasmāt |

[2.1.2.2.0,102]

śabdebhyo yādṛśī buddhirnaṣṭe 'naṣṭepi dṛśyate | tādṛśyeva; sadarthānānnaitacchrotrādicetasām || 39 ||

[2.1.2.2.0,103]

sāmānyamātragrahaṇāt sāmānyaṃ cetasordvayoḥ | tasyāpi kevalasya prāg grahaṇamvinivāritaṃ || 40 ||

[2.1.2.2.0,104]

sāmānyamātragrahaṇe hi nātītādivibhāgaḥ | pratipāditañca na kevalaṅ gṛhyata iti |

[2.1.2.2.0,105]

atha tā eva vyaktayo'viśeṣeṇa gṛhyamāṇāḥ sāmānyantato vastuviṣayamanumānaṃ | atrocyate | tadaviśeṣagrahaṇaṃ yadi jñānarūpasyaiva na vastuviṣayonumānasya | atha vastuta eva sadrūpaṃ | tadapyasat | tathāhi |

[2.1.2.2.0,106]

parasparaviśiṣṭānāmaviśiṣṭaṅ kathambhavet | rūpandvirūpatāyāmvā tadvastvekaṅ kathambhavet || 41 ||

[2.1.2.2.0,107]

nahi viśiṣṭa rupāṇāmaviśiṣṭarūpatā | parasparaviruddhayorekatvāyogāt | anugatavyāvṛttaṅ gaurityekameva pratyakṣata upalabhyata iti cet || keyamanugatirnāma | yā gaurgorityanugatatvena pratīyate | kimanugatirasti | tathācedanavasthā | svarūpameva tattasyā iti cet | kimasau svena rūpeṇopalabhyate | yadyupalabhyate dvyākāraḥ pratyayo bhavet | padārtharupameva tasyā rūpamiti cet | rūpasyānugamo rūpasyaikatvamato na vyaktibhedastathā ca na sāmānyaṃ | atha tadekanna bhavati rūpantathāpi na sāmānyaṃ | atha vyaktaya upalabhyante gaurgoriti cānugatākārapratyayo'nyathā kathametad bhavet | atredamucyate |

[2.1.2.2.0,109]

pratyayo'nugatākāraḥ kimartha iti kathyatāṃ | pratyayaścenna tenārthoṃ'nugataḥ kaścidīkṣyate || 209 ||

[2.1.2.2.0,110]

yadi pratyayo'nugatākārārthasya kimāyātaṃ | athāsyānugatatvena tadanugatiriti cet | sa eva tathā vyapadiśyatāṅ kimanyavyapadeśena | nahi nīlādayo jñānasya vyapadeśena tathocyante | nīlādayopi tathā vyapadiśyanta eva | tathāhi | nīlākārasamvedanānnīlannānyathā | naitadapyasti | nahi loka eva vyapadiśati | api tu nīlampaśyāmīti nīlapītaryorbhedamevāvagacchati sukhaduḥkhayorvā | atrāpi bhedavedane idamatrānugatamidamanyatheti vyapadiśyeta | avyapadeśyamevaitaditi cet | atha kimidamī sato rūpanna nirdiśyate | nirdeṣṭumaśakyatvāt |

[2.1.2.2.0,111]

nahi sarvasvarūpeṇa nirdeṣṭuṃ śakyamasti yat | yatoyampratyayastattu sāmānyamiti kathyate || 210 ||

[2.1.2.2.0,112]

yadi nirdeṣṭumaśakyaṅkathamparasmai pratipādyate | apratipāditaśca paraḥ kathamapyupagamayitavyaḥ |

[2.1.2.2.0,113]

nanu sukhādīnāmapi kathannirdeśaḥ | tepi na svarūpeṇa pratipādanārhāḥ | svasamvedanapratyakṣatvādapratipādanepi na doṣaḥ | tava sukhamastīti kimanena pratipāditena, mama tu darśanena sukhamiti pratipādanamupayogīti cet | na | samvyavahāramātrakamevaitad gaṇikādiṣu darśanāt | atha romāñcādidarśanāt pratyeti tathāpi kimparapratipādaneneti yatkiñcidetat | yatoyaṃ romāñcādiprapañcastat sukhādītipratipattimātreṇa paryavasānāt | atrāpi yataḥ paṭaḥ paṭa ityullekhastat sāmānyamiti cet | naivamanugatākāramvyatirivatamitaradvā sādhitaṃ sāmānyaṃ | kevalamanādirayamvyavahāra iti vyavahāraparamparāyātametadavyavasthitavastukaṃ | vyavahāravāsanaivāsya nimattampradhānādivyavahāravat | nahi bhinābhinnamapyanubhūyate |

[2.1.2.2.0,114]

anyadeva na sāmānyamanyattvenāpravedanāt | anyānanyattvapakṣopi kimākārāntaramvinā || 211 ||

[2.1.2.2.0,115]

tathāhi kenacit tattvamapareṇa viparyayaḥ | viparyayeṇa yat tattvaṃ na tadanyat pravedyate || 212 ||

[2.1.2.2.0,116]

kaṭakatvena bhedepi suvarṇaṅ kuṇḍalanna kiṃ | kaṭakāvyatirekeṇa suvarṇṇamaparaṅ kutaḥ || 213 ||

[2.1.2.2.0,117]

anvitatvaṃ suvarṇṇañcedanvitatvamparaṅ kutaḥ | anvitapratyayādetat prāgeva pratipāditaṃ ||

[2.1.2.2.0,118]

tadetadāstāntāvat | athāpi vyaktiriktaṃ sāmānyantathāpi na tasya sambaṃdhaḥ |

[2.1.2.2.0,119]

tābhyāntadanyadeva syād yadi rūpaṃ samantayoḥ | tayoriti na sambandhe vyāvṛttistu na duṣyati || 42 ||

[2.1.2.2.0,120]

yadi tābhyāntadasambaddhamanyadeva tadā na sāmānyampadārthāntaratvāt | nahi ghaṭaḥ paṭasya sāmānyaṃ | asāmānyātmakatvānna sāmānyamiti cet | tadasat |

[2.1.2.2.0,121]

sāmānyātmakatāyāṃ hi bhavet sāmānyameva tat | tasyeti tu sambandhaḥ kuta eva bhaviṣyati || 214 ||

[2.1.2.2.0,122]

tatsambandharūpāditi cet | tadetadāyataṃ |

[2.1.2.2.0,123]

anityatvaṅ kutaḥ śabde'nityatvādanityatā |

[2.1.2.2.0,124]

na caivaṅkasyacit siddhirna bhaviṣyati vastunaḥ || 215 ||

[2.1.2.2.0,125]

nanu sambaddhatvasyāsiddheḥ kutaḥ sa eva heturanyathā sarvasya sarvaṃ sidhyet | na ca sāmānyarūpatāpi nāma sāmānyābhimaṃtasya siddhā | atha sambandhaḥ siddhaḥ | evamapyaśeṣavyaktigrahaṇambhavedaśeṣasambandhirūpatvāt | na ca sambandhirūpatāvyatirekeṇāparaṃ sāmānyaṃ | samānākāramiti cet | samānākārateti sambandha eva tathā vyapadiśyate | vyaktyapekṣayā hi samānākāratā na svarūpāpekṣayā | svarūpasya sarvatra svātmani vyavasthiteḥ | vyaktyapekṣayā ca samānatve vyaktigrahaṇamantareṇāgrahaṇāt | anyavyāvṛtterapi sāmānyasyāyameva doṣaḥ | na | vyāvṛtteraduṣṭatvāt parasparaviśiṣṭānāmapi parato'bhimatāt vyāvṛttiraviruddhā | samānavyavahāropi tadekārthakriyākaraṇāt aviruddha e va | alakṣitanānātvasya hi samānākāratā kena vāryate | asamāneṣu kathaṃ samānabuddhiḥ | na | tata eva samānatvāt | nahi samānatā'nyaiva kācidanyatra samānākārapratyayaviṣayīkaraṇāt | tatrāsamāneṣu kathaṃ samānākārabuddhiriti paryanuyogasyāyamarthaḥ | asamānabuddhiviṣayeṣu kathaṃ samānabuddhiḥ | buddhyaviṣayatvañca siddhaṃ | nahi sāmānyavādinopi tatra sāmānyabuddhiviṣayīkaraṇamasiddham |

[2.1.2.2.0,126]

tasmāt samānataivāsmin sāmānye 'vastulakṣaṇaṃ | kāryañcet tadanekaṃ syānnaśvarañ ca na tanmataṃ || 43 ||

[2.1.2.2.0,127]

vastumātrānubandhitvād vināśasya na nityatā | asambandhaśca jātīnāmakāryatvādarūpatā || 44 ||

[2.1.2.2.0,128]

nahi samānākāratā bhrāntapratyayākāravyatirekeṇāparopapādayituṃ śakyā | atha sāmānyākāratā yathāsambhavaṃ yatra dvayantatra tatheti | evantarhyaparāparavyaktyutpattau paribarddhamānākāraṃ sāmānyamvyaktyanvayavyatirekānuvidhānāt kāryameva vyaktīnāṃ | tathāsatyanekatā vyaktivadeva prasaktā | pratyabhijñāyamānatvādekatvamiti cet | sāmānyepi samānākāratetyanavasthā |

[2.1.2.2.0,129]

atha na pratīyata eva sāmānye sāmānyamvyaktāvapi neti samānaḥ paryanuyogaḥ | pratyabhijñāyāntu sāmānyenānekāntaḥ | sāmānyeṣvapi pratyabhijñānadarśanāt | naśvarañca sāmānyannābhimatamprāpnoti ca vyaktivināśe vināśāt | vastutvācca naśvaratā | vastumātrānubandhī hi vināśa iti sādhayiṣyate | ajanyatāyāñca sāmānyasyāsambaddhatā | arūpatā ca | pratiniyatākāraparigrahe hi vastutvaṃ sa ca sāmānyasya vyāpino na sambhavati | nahi sāmānyaṃ sakalakālakalākalāpāvalīḍhampratipattuṃ śakyaṃ | upalambha eva ca sattvantadabhāve kutaḥ sattvaṃ | sattāsambandhataḥ sattyāmiti cet | sattāyā api sattāsambandha ityanavasthā | na ca vyatiriktasattāsambandhaḥ sāmānyasya | svarūpasattvenaiva sattvāt | na copalambhavyatirekeṇa tadupalabdhaṃ | tasmādasat sāmānyaṃ | svarūpasattvañca kharaviṣāṇasya kasmānna bhavati | tavāpi kinneti cet | kāraṇābhāvāt | tathā cet sāmānyamapyasat tatrāpi kāraṇābhāvāt | pratīyāt sāmānyamiti cet | uktamatra | śaśaviṣāṇādayopi svabuddhyā pratīyanta eva tepi santaḥ syuḥ | nirūpyamāṇā neti cet | sarvaṃ samānaṃ |

[2.1.2.2.0,130]

kiñca | sāmānyametatsaṅketabalāt pratibhāsate śābdyāmbuddhau | tathātra na vastu | tathāhi |

[2.1.2.2.0,131]

yacca vastubalājjñānaṃ jāyate tadapekṣyate | na saṅketanna sāmānyabuddhiṣvetad vibhāvyate || 45 ||

[2.1.2.2.0,132]

saṅketo hi kriyamāṇaḥ sannihitamātramavalamvya na kriyate | tadapekṣyaśca pratyayaḥ samāropita eva | tathāhi |

[2.1.2.2.0,133]

pūrvetarādhyāropeṇa vinā saṅketanaṃ yadi | avyāpitāyānnaivaṃ syād vyavahārānumāyitā || 216 ||

[2.1.2.2.0,134]

śabdasāmarthyādeva vyavahārakāle pratītiriti cet | yadi pūrvāparādhyāropo na syānna bhavet pratītiḥ | na ca śabdāt sāmānyabuddhiḥ saṅketamantareṇa dṛṣṭā | vyaktyantaradarśanād bhavatyeva śabdamantareṇeti cet | tatrāpi tadeva liṅgantadrūpavyavahārabhāve saṅketagrahaṇamupalakṣaṇaṃ liṅgamapi pūrvvādhyāropameva janayati nādhikaṃ | tathā hū ṇā di jātirdvijādijātiśca saṅketamātrabalāvalambinī na vastvapekṣate | saṅketasahitampratyakṣampramāṇandvijādijātiṣu cet | na | vastubalena yajjāyate na tatsaṅketamapekṣate saṅketamātrāpekṣaṇe'ndhaparamparaiva syāt | pratyakṣamapi sahakāri vidyata iti cet | atrocyate |

[2.1.2.2.0,135]

pratyakṣeṇa gṛhītañcedupadeśo nirarthakaḥ | pratyakṣeṇāgṛhītañcedupadeśo nirarthakaḥ ||217 ||

[2.1.2.2.0,136]

yadi pratyakṣeṇa gṛhītaṅ kimupadeśena tenaiva grahaṇāt | atha pratyakṣeṇa pratyetumaśakyaṃ kimupadeśasahasreṇāpi śakyampratyāyayituṃ | dṛṣṭe hi puruṣopadeśo mayaitad dṛṣṭamiti syāt | atīndriye tu dvijātitve nopadeśasya sāmarthyāt | tadevāha |

[2.1.2.2.0,137]

yāpyabhedānugā buddhiḥ kācid vastudvayekṣaṇe | saṃketena vinā sārthapratyāsattinibaṃdhanā || 46 ||

[2.1.2.2.0,138]

tatpuruṣabuddhiprabhavamapramāṇameva | athāpi syād | anugatākārā buddhiḥ padārthadvayadarśane saṅketamantareṇa bhavatyeva | yathā gavādibiuddhiḥ śāvaleyādidarśanādeva na tatra saṅketopekṣyate | evantarhi |

[2.1.2.2.0,139]

brāhyaṇatvamajātiḥ syāt tathā tasyāpratītitaḥ |

[2.1.2.2.0,140]

dvijādijāterna vyaktirgotvavad vyañcikekṣyate || 218 ||

[2.1.2.2.0,141]

gotve yadyanyathā bāhyaṅ kiṃ sandegdhyatra kaścana |

[2.1.2.2.0,142]

brāhmaṇatve tu sandegdhi kiṃ dvijoyamiti dhvaneḥ || 219 ||

[2.1.2.2.0,143]

kriyāto niścayastatra nāstyanyena janiśruteḥ | hūṇādijāterna vyaktirupadeśaṃvinā kṛtā || 220 ||

[2.1.2.2.0,144]

nāstyeva tatra tattvañced gotvādāvapi kimmataṃ | yathaikaśabdavācyatvamajādau jātiriṣyate || 221 ||

[2.1.2.2.0,145]

tathakaśabdavācyatvaṅ karkkādau kimaniṣṭimat | anantavyaktayo gotvavācyatvantatra tatkatham || 222 ||

[2.1.2.2.0,146]

vyaktibhede hi tatrāpi kimanantatvamasti na | udāttādiprabhede hi nānantatvanna sādhayet || 223 ||

[2.1.2.2.0,147]

pratyabhijñānamekatva uta yatrāpi sambhavi |

[2.1.2.2.0,148]

udāttagharghaṃrādibhedo hi ikārādiṣvapi tadanantatānibandhanamastyeva | pratyabhijñānādekatvaṅ ghargharatvādibhedepi vidyata iti samānaṅ karkkādiṣu | tasmāda gotvādāvapi gośabdavācyatā vyatirekeṇa nāparaṅ gotvamiti | arthapratyāsattirekaśabdavācyataikaparāmarśajananañceti na jātirnāmāsti kvacit | athāpi syāt saiva śabdavācyatā | ekaparāmarśajanananna jātimantareṇa | tadapyasat |

[2.1.2.2.0,149]

pratyāsattirvinā jātyā yatheṣṭā cakṣurādiṣu | jñānakāryeṣu jātirvā yayānveti vibhāgataḥ || 47 ||

[2.1.2.2.0,150]

na khalvekakāryajananalakṣaṇā pratyāsattiścakṣurālokamanaskārāṇāñjātimantareṇāsambhavinī | sahakāriṇāṃ sambhavatyeveti cet | vastudvayekṣaṇepi sahakāritvameva bhavatyekabuddhiḥ samānakāratā nāstīti cet | na | prameye samānākāratāyā vastudvayavyatirekeṇādarśanāditi pratipādanāt | buddhijananamevāvaśiṣyate | taccakṣurādiṣvapi samānaṃ | teṣāmapi tadekapratyayajanakatvamastīti cet | śāvaleyādīnāmapyekaparāmarśajananāt nāparamiti samānaḥ prasaṅgaḥ | tadeva vastubhūtamiti cet | anyathā ta eva tatpratyayañcanayanti nānya iti kutoyamvibhāgaḥ | jātirapi tarhi śāvaleyādiṣu nānyatreti kutoyamvibhāgaḥ | tatra vibhāgakāriṇāpareṇa sāmānyena bhavitavyantasyāpi vibhāgavṛttinibandhanena nāpareṃṇetyanavasthā bhavet | atha tathā bhūtaṅkāraṇanteṣāṃ yena ta eva śāvaleyādayo vyañjakā gotvasya tadādheyā ceti | evantarhi jātimantareṇaiva tatparāmarśajananaṃ svakāraṇavaśāditi kimparihīyate jātimvinetyāgrahastyajyatāñjātau | na ca cakṣurādiṣu sāmānyaṃ |

[2.1.2.2.0,151]

kathañcidapi vijñāne tadrūpānavabhāsataḥ | yadi nāmendriyāṇāṃ syād draṣṭā bhāseta tadvapuḥ || 48 ||

[2.1.2.2.0,152]

rūpavattvāt; na jātīnāṅ kevalānāmadarśanāt | vyaktigrahe ca tacchabdarūpādanyanna dṛśyate || 49 ||

[2.1.2.2.0,153]

nahi cakṣurādiṣu sāmānyaṅ kathañcidapi pratibhāti | kāryadvāreṇāpi pratīyate | kāryadvāreṇāpi pratīyamānantadekakāryamiti pratīyate | tathā ca teṣāmekene kāryeṇa sambandha iti syānna sāmānyaṃ | sambandhopi sarvatraikaḥ sāmānyamiti cet | na | sambandhasyāpi kathañcidapratibhāsanāt | tadanantaraṅ kāryasyopalabdhireva tena nāparaḥ sambandha upalabhyate | uktañca kāryamapi sambavyate kalpanayeti | atha śaktirekā sarvaṣāmityucyate | na śakteḥ śaktimato'vyatirekāditi pratipāditaṃ | na ca śaktirapi pratibhāti | adṛṣṭāpi śaktiḥ kasmānna parikalpyate indriyādivaditi cet | tadasat | tatrātīndriyatvasyopagamādasmābhiranupalambhaḥ | ajājīpuṣpavadityādi vacanāt | na ca sāmānyamāgamaikasamādhigamyaṃ | kāryavyatirekeṇa ca kimapi rupādipratibhāsasya kāraṇamasti | tatkiṅ golakāvasthā vyatiriktamathānyatheti nātra vivekaḥ | tathāhi |

[2.1.2.2.0,154]

vyatiriktaṅ kimapyasti viśiṣṭaṅ golakantathā |

[2.1.2.2.0,155]

vāsanāyā viśeṣo vā matabhedāḥ pṛthagvidhāḥ || 224 ||

[2.1.2.2.0,156]

yasya hi vāhyortho'vyatirekāt kāryasya na sidhyati sa kiñcakṣurādīnāṅ kāryavyatirekād vyatiriktānāmanumānaṃ kṣamate | tasmād yathā kathañcidanumānamanavasthitaprameyamevataditi na taddvāreṇopalambhaḥ | rūpavatvetvanāgama eva | tathā sati |

[2.1.2.2.0,157]

yadi teṣāmbhaved draṣṭā dṛśyeraṃścakṣurādayaḥ | atīndriyatvopagame gatiranyā na vidyate || 225 ||

[2.1.2.2.0,158]

atīndriyasyaiṣaiva gatīrūpavatvenopagamāt | na tu sāmānyamevaṃ kevalasya darśanānabhyupagamāt | yadi yogināṅ kevalaṃ sāmānyamupalabhyeta | na sāmānyaṃ bhavet | atha samānākārā buddhirutpadyate | tasyā idannivandhamamiti yoginaḥ paśyanti | naivampramāṇasiddhatā sāmānyasya | asmābhistu sāmānyaṃ na dṛśyata eva pṛthak | vyaktivyaṅgyatvāt sāmānyasya na kevalagrahaṇaṃ nahyālokagrahaṇamantareṇa rūpagrahaḥ |

[2.1.2.2.0,159]

tadapyasat | rūpaṃ sparśādyavyabhicārīti gṛhyate'numāne nālokamantareṇāpi | yadi tu na gṛhyeta na bhavedevālokād vyatirekaḥ | nāprasiddhavyatirekamvyatirekītyabhyupagamārhaṃ | sāmānyantu na kevalaṅ kadācidupalabdhiviṣayaḥ | vyaktirūpānupraveśe tu na vidyata eva | yadi paraṅ gaurgauriti nāmamātrakaṃ | atha samānadeśatayā na vivekopalabdhiḥ kathaṃ rūparasādīnānteṣāṃ bhinnendriyagrāhyatvād viveka iti cet | atra tu punaravibhāgapratipattiratyantasaṃsarggāt |

[2.1.2.2.0,160]

koyamatyantasaṃsarggaḥ kiṃ svarūpavimiśratā | abheda eva hi prāpto rūpantasyaitadeva yat || 226 ||

[2.1.2.2.0,161]

deśābhedepi rūpasya bhedād bhedagraho na kiṃ | nahi rūpātirekeṇa deśo nāma pratīyate || 227 ||

[2.1.2.2.0,162]

vastuvyatirekeṇa kutonyo deśaḥ vastu ced bhinnaṃ deśopi bhinna eva kathandeśābhedaḥ |

[2.1.2.2.0,163]

deśābhedena bhedaścet tasya bhedaḥ kuto bhavet | tasya deśāntarādeva tathā syādanavasthitiḥ || 228 ||

[2.1.2.2.0,164]

yataśca svarūpeṇa na pratibhāti kharādiviṣāṇavat ||

[2.1.2.2.0,165]

jñānamātrārthakaraṇepyayogyamata eva tat | tadayogyatayā'rūpaṃ taddhyavastuṣu lakṣaṇaṃ || 50 ||

[2.1.2.2.0,166]

yadeva na pratibhāti svarūpeṇa grāhyābhimataṃ sa na bhavatyālambanapratyayaḥ | svākārārppaṇārthānna satvāccakṣurādivat adhipatipratyayo bhaviṣyatīti cet | na | tatrāpyanvayavyatirekābhāvāt ||

[2.1.2.2.0,167]

yathoktaviparītaṃ yat tatsvalakṣaṇamiṣyate |

[2.1.2.2.0,168]

yat punaḥ svākāreṇa pratibhāsate'nvayavyatirekāmyāmavadhṛtasāmarthyantat paramārthasat svalakṣaṇaṃ svenarūpeṇa lakṣamāṇatvāt | svarūpaṃ lakṣaṇamasyeti |

[2.1.2.2.0,169]

na tu svarūpeṇa kathaṃ lakṣyalakṣaṇabhāvaḥ | na | lakṣyalakṣaṇabhāvasya kālpanikatvāt |

[2.1.2.2.0,170]

"evamprakārā sarvaiva kriyākārakasaṃsthitiḥ"

[2.1.2.2.0,171]

iti ca vakṣyate | svarūpameva lakṣaṇaṃ yuktannānyat | anyenānyasya paramārthato lakṣayitumaśakyatvāt | pararūpeṇa hi lakṣaṇampararūpatādhyāropa eva na svarūpalakṣaṇantat | kathantarhi sāmānyalakṣaṇaṃ | avyaktivyāpanāt | satyametanna paramārthataḥ sāmānyannāma | svarūpameva tadapi jñānasya | vyavahārādevamucyate | anekavyaktisvarūpādhyāropeṇa varttamānatvāt tata utpatteśca | kathamavastutve sati, anupalambhakāryasvabhāvahetubhedaḥ | pratyakṣānumānayorviṣayabhedād bhedaḥ | anupalambhādīnāntu na viṣayabhedaḥ | liṅgabhedād bheda iti cet | nanu tadeva coditantadeva parihāra iti kathametat | tathāhi liṅgabheda eva na yuktaḥ | atha dṛśyate ṣaḍbhedatā tarhi prāpnoti | athavā dvau vastusādhanāvekaḥ pratiṣedhaheturiti vakṣyate | kathamavastutve samāne vastvavastuvibhāgaḥ | atra parihāramāha |

[2.1.2.2.0,172]

sāmānyantrividhantacca bhāvābhāvobhayāśrayāt || 51 ||

[2.1.2.2.0,173]

na paramārthato bhedaḥ sarvatrāvastutvāt | bhāvābhāvobhayāśrayatvena tu kāryasya jñānasya bhedāt tatkāritvena svabhāvānupalabdhikāryahetubhedaḥ | tathāhi | bhāvopādāno vikalpaḥ svabhāvahetorudayī | abhāvopādāno'nupalabdheḥ | ubhayopādāno vikalpaḥ kāryahetoriti vyatiriktasādhanaḥ kāryahetuḥ | bhāvābhāvābhyāṃ hi vyatireko bhavati | vyatiriktañca kāraṇaṃ sādhyaṃ | athavā'vastutvepi bhāvābhāvopādānatayā bhedamupādānabhedādāśritya viṣayabhedaḥ | bhāva eva dvividho vyatirikto'vyatiriktaśceti viṣayabhedād bhedaprakārastrividhastatra | sadasatoḥ viṣayayoradṛśyānupalabdhiḥ | ubhayopādānabhedo'dṛśyānupalabdhirviṣayaḥ ||

[2.1.2.2.0,174]

yadi bhāvāśrayaṃ jñānambhāve bhāvānubandhataḥ | noktottaratvād dṛṣṭatvādatītādiṣu cānyathā || 52 ||

[2.1.2.2.0,175]

nahi bhāvāśrayaṃ jñānamityeva bhāve bhavati | bhāvaviṣayatvaṃ hi bhāvasvarūpagrahaṇāt | na ca svarūpagrāhī sāmānyaviṣayo vikalpo "vaiphalyādakṣasaṃhateḥ" (2|110) ityuktaṃ |

[2.1.2.2.0,176]

atha bhāve satītyucyate tadāsiddhaṃ | bhāvamantareṇāpyatītādiṣu dṛṣṭatvāt | yadi sāmānye tajjñānamviśeṣe vā | nātītādiviṣayatā bhāvasya svarūpeṇa grṛhyamāṇasyātītatvatyāgāt | nātra loko bhāvaviṣayatvamavagacchati | bhāvo nāsti svarūpābhiniveśī bhavati pratyaya iti bhrāntimātrakaṃ | uktottaratvāditi ca viparyaye pramāṇavṛttirupadarśitā | dṛṣṭatvāditi parābhimatasya hetoranaikāntikodbhāvanaṃ | yadi tarhyabhāvepi vikalpasya dṛṣṭirbhāvepi tadā tarhi bhāvadharmatā hīyate | evetyubhayadharmatā syāt tadāha |

[2.1.2.2.0,177]

bhāvadharmatvahāniśced bhāvagrahaṇapūrvakaṃ | tajjñānamityadoṣoyaṃ;

[2.1.2.2.0,178]

tajjñānameva na tatra kiñcidālambanaṃ | parokṣasya sāmānyasyāmeyatvāta | parokṣaṃ hi sāmānyantacca svarūpeṇāpratīyamānaṅkathammeyaṃ |

{2.1.2.2.1}

<phaV 3.53da>

[2.1.2.2.1,1]

meyantvekaṃ svalakṣaṇaṃ || 53 ||

[2.1.2.2.1,2]

nahi sāmānyannāma prameyaṃ | yathākalpanamayogāt | svalakṣaṇameva paramārthataḥ prameyaṃ | tasyaiva sadasattvenāvabodhasya prayojanatvāt |

{2.1.2.2.2}

<ada phaV 3.54>

[2.1.2.2.2,1]

kuta etat |

[2.1.2.2.2,2]

tasmādarthakriyāsiddheḥ sadasattāvicāraṇāt |

[2.1.2.2.2,3]

arthakriyākāriṇo hi padārthasya sattvāsattvābhyāmarthitā prekṣāvatāṃ | tadavabodhāya ca pramāṇamanviṣyate | anyathā pramāṇaparīkṣaṇamaprekṣāpūrvakriyaiva bhavet | tasmādarthakriyākāripadārthabhāvābhāvaviṣayīkaraṇasamarthamarthavatpramāṇaṃ | tasmāt dvābhyāmapi pratyakṣānumānabhyāṃ svalakṣaṇameva viṣayīkartavyaṃ | anyathā pramāṇatvāyogāt | yadi svalakṣaṇameva dvābhyāmapi viṣayīkriyate ekaviṣayatvāt ekameva mānamprasaktaṃ | athaikaviṣayatvepi sāmagrībhedāt pramāṇabheda evaṃ sati prameyadvaividhyāditi virudhyate | uktañcācāryeṇa yasmāllakṣaṇadvayamprameyamiti |
sāmagrībhedena ca pramāṇabhede cakṣurādivijñānānāmapi bhedaḥ sāmagryā iti tāvanti pramāṇāni bhaveyuḥ |

[2.1.2.2.2,4]

nanu prameyabhedenāpi bhede'nekanīlādiprameyatvādanantapramāṇaprasaṅgaḥ | na | sarveṣāṃ svalakṣaṇatvasya bhāvāt | tadviṣayamekameva pramāṇamekaviṣayatvāt | sāmagrībhedepi satyakṣajatvasya bhāvāt kinna sarvampratyakṣamiti cetnākṣajatvasyālakṣaṇatvāt | tathā ca pratipādayiṣyate | tasmāt prameyadvaividhyādeva dvaividhyaṃ | anyathā'nantapramāṇatā bhavet | kathamprameyasyānantatā neti cet | nānantatvepi nīlāditve prameyadvitvameva | yataḥ |

[2.1.2.2.2,5]

tasya svapararūpābhyāṅ gatermeyadvayammataṃ || 54 ||

[2.1.2.2.2,6]

svarūpapratibhāsanena nīlādayo'nantabhedatvepi svalakṣaṇameva svena rūpeṇa lakṣaṇāt |

[2.1.2.2.2,7]

nanu pratipattibhedenabhedena pāramārthikaṃ svalakṣaṇatvaṃ | tatpratipatyabhāve'nyapratipattisammukhībhāve'svalakṣaṇatvāt | tathā tadaivaikamekasya svalakṣaṇamaparasyānyathā | na ca pratipratipattṛprameyabhedaḥ | apekṣākṛtasya bhedasya kālpanikatvādaparamārthatā | ekasya ca svalakṣaṇatvetaratvetadubhayarūpamprameyāntaramiti tatrāparampramāṇamudbhavet | tadetadasat |

[2.1.2.2.2,8]

paramārthaprameyatve syādanantaprameyatā | apekṣākṛtabhedatve paramārtho na lakṣaṇam || 229 ||

[2.1.2.2.2,9]

atrocyate |

[2.1.2.2.2,10]

upalambhena yallakṣyampāramārthikameva tat | sattopalambha eveti bhāvānāmpāramārthikī || 230 ||

[2.1.2.2.2,11]

na hi svarūpopalabhyamānatāmanāsādya bhāvāḥ sattāmātmasātkurvanti |

[2.1.2.2.2,12]

nanūpalambhena jñāpyate sattā na tu sa eva sattā | anupalabhyamānasya śaśaviṣāṇāderasattvāt | viparyayādupalambhaḥ satteti vyavasthā |

[2.1.2.2.2,13]

nanu tatrāpyasattve'nupalambho na tvanupalambha evāsattvaṃ | nānupalambhavyatirekeṇāsattvamaparaṃ | anupalambhena yatpratīyate tadasattvamiti cet | koyamanupalambhaḥ | kimupalambhābhāvo'thānyopalambhaḥ kimvā nopalabha iti vikalpaḥ | yadyupalambhābhāvaḥ kathamataḥ pratītiḥ | nābhāvaḥ pratītiḥ | so 'pyabhāvonyenopalambhābhāvena pratyeya ityanavasthā |

[2.1.2.2.2,14]

nanūpalambhasyāpara upalambho nāstīti nopalambhabhāvena tasya pratītiryenānavasthā bhavet parokṣatvajjñānasya | yadi parokṣaṃ jñānaṅkathantasya bhāvaḥ pratīyate | yathā ca padārthasyānu palambhādabhāvapratītistathā jñānasyāpi syāditi vaiśasataraṃ | atha tatrārthāpattirasti | aparokṣatvādarśasya tena na pramāṇapañcakābhāvaḥ |

[2.1.2.2.2,15]

nanvarthāpattirapi buddhireva tato buddhyantareṇa buddhiḥ pratīyate | tataśca tatrāparārthāpattirnāstīti pramāṇapañcakābhāvādarthāpattibuddhirnāstīti prāptaṃ | atha tatra prameyapratipattirastīti punararthāpattiranavasthānādapratipattiḥ |

[2.1.2.2.2,16]

nanu pratipattirdṛśyate | yadi darśanamātramavalambyate kimarthāpattyā | yathā dṛśyate tathaivāstu | aparokṣo dṛśyate sa tathaivāstu kimarthāpattyā buddhiparikalpanayā |

[2.1.2.2.2,17]

nanvarthāpattirutpadyate | yadyevamanavasthānādapratipatyadhyavasāyopi bhavatyeva sa kathamaniṣṭaḥ yadā copalabhyamānatā'parokṣatā vā buddhestadā tadabhāvapratipattāvanavasthā |

[2.1.2.2.2,18]

atha padārthānupalambha evopalambhānupalambhaḥ | evaṃ satyanupalambhamānopyupalambho'styeveti prāptaṃ | sa evābhāva iti cet | yadyanupalambho'bhāva upalambhopi bhāva iti prāptaṃ | athānyopalambha evānupalambhaḥ |

[2.1.2.2.2,19]

tadapyayukktaṃ | yadi nāmānyopalambhasya nāma kṛtaṅ kathamanyo nāsti | tasyopalambhābhāvāditi cet | dattamatrottaram | sa evānyasyopalambho'nyatra na pravṛtta iti tadanyasyānupalambhaḥ | yadināmānyatra na pravṛttastathāpi tasyābhāva iti kutaḥ | athopalabdhilakṣaṇaprāptasyābhāva eva | anyathā tatrāpi pravartteta tasyāpi tadvadevopalabhyamānatvāt | na copalabhyate | tasyānupalambhaḥ kena pratipanno'bhāvalakṣaṇa iti saivānavasthā | pratiniyatākāropalambhāditi cet | nanu kimiyamarthāpattiḥ | tatheti cet | anavasthoktā | pratiniyatākāropalambha eva upalambhābhāvo'parasyeti cet | evantarhi nābhāvo nāma kaścidanyatrāparabhāvādato'paro yo'bhāvo'nyāpekṣayā svāpekṣamabhāva iti | tacca rūpampratiniyatamupalabhyamānatāyāmeva | tata upalambhaḥ sattocyate |

[2.1.2.2.2,20]

nanu pratiniyatatve upalabhyamānatāpratiniyamo na tu sa eva pratiniyamaḥ | nanvanupalabhyamānatāyāṅ kathampratiniyama iti buddhirupalabhyamānatāprasādādeva | tasmādupalabhyamānataiva sattā |

[2.1.2.2.2,21]

atha nopalabhe iti vikalpa evānupalambhaḥ | tadapi nānopalabhe iti vikalponupalabdhimevānusarati | sā cānupalabdhiviṃcāritā | tasmādupalabdhiḥ satteti | upalabhyamānataiva prameyatattvaṃ | yadi tarhi tadeva paramārthasattvanna kasyacidanyathā bhavet | naitadanyathā bhavati | puruṣāntarāpekṣayāpi tattathaiva bhavati nīlādivadeva | parokṣatayā kathantadeva tatpratīyata iti cet | tenaiva rūpeṇa parokṣatayāpi pratīyamānantat | yadi tu na kenacit tathā pratīyate nāpi pratyeṣyate vṛthā tadanumānaṃ | tadā'pratīyamānaṅ kathantatheti cet | anyathāpi tad bhavati tadeveti kutaḥ | upalabdherabhāvādanyatheti cet | nanūpalabdharebhāvādabhāva eva | nanvabhāvepyanupalabdhiḥ syāt kathamabhāvaḥ | nanu bhāve pramāṇabhāve satyevamvācyaṃ syāt | anumānampramāṇamiti cet | tadapi dṛṣṭameva rūpamanusarati | paścāddarśanātkathampūrvandṛśyamānatā | yadi dṛśyamānatā nāsti kathaṃ sattvaṃ | paścādupalambhāditi cet | paścādeva sattvamastu kathampūrvvaṃ |

[2.1.2.2.2,22]

nanu pūrvamavidyamānaṅ kathampaścādupalabhyate | upalabhyamānatayā pratīterupalabhyamānatayā pratīterupalabdhamanyathānyatheti cet | anyadāpi tadrūpeṇaivādhyavasīyata iti nānyathāsattvam | anyathā pratipattumaśakyatvāt | anumānañca bhāvisattāyāmpramāṇamiti pratipādayiṣyate | kathantarhi meyāntaraṃ | tasyaiva pararūpeṇa pratīteḥ | tathā pratīyamānandṛṣṭāntasādhāraṇena rūpeṇa meyāntaraṃ | pratipattibhedena tadrūpāropānna paramārthataḥ | evantarhyapekṣākṛtatvānna paramārthatā | satyamavastusāmānyamiti pratipāditameva nedamapūrvamucyate | vastusamvādadvāreṇa vyavahāribhiralakṣitanānātvairvastviti vyavahriyate | tena tadapekṣayedamucyate prameyadvaividhyaṃ | vyavahāribhiralakṣitanānātvairvastviti vyavahriyate | tena tadapekṣayedamucyate prameyadvaividhyaṃ | athobhayarūpatvādubhayagrāhipramāṇāntarambhavediti matiḥ |

[2.1.2.2.2,23]

tadayuktaṃ | ubhayarūpatayaikena pratipattumaśakyatvāt | pratipattau vā pramāṇadvayamevatat | pratittibhede eva bhedāt | athavā pratipattibhedādapāramārthikameva lakṣaṇamiti no bhayarūpatāprasaṅgaḥ | nīlāditaiva hi padārthasvabhāvaḥ | sā ca nāpekṣābhedād bhedavatī | kathantarhi pāramārthikaprameyābhāvātpramāṇatvaṃ |

[2.1.2.2.2,24]

atrocyate |

[2.1.2.2.2,25]

bhedaḥ kalpitarūpatvāt sa evāpāramārthikaḥ | vasturūpantu yatprāpyamparamāthataranna tat || 231 ||

<2.1.2.3>

<3. anumānacintā>

{2.1.2.3.1}

<(1) anumānasiddhiḥ>

[2.1.2.3.1,1]

kathantarhi paramārthasya viṣayīkaraṇād bhedaḥ | svarūpasākṣātkaraṇe hi pratyakṣataiva bhavet | tadasaṃsparśe kathantadviṣayatā | atrocyate |

[2.1.2.3.1,2]

ayathābhiniveśena dvitīyā bhrāntiriṣyate |

[2.1.2.3.1,3]

yathāsāvartha idānīmiha kāraṇabhedataḥ bhinnastathāsāvabhiniveśo na bhavatīti ayathābhiniveśinī bhrāntireva | pūrvadṛṣṭārthajanitavāsanāprabodhabalabhāvitvādavastusaṃspaśopitadadhyavasāyāt | yadi tarhi vastusaṃsparśābhāvaḥ pramāṇameva bhavati | avisamvādāt pramāṇameveti cet | sa eva visamvādonyagatāvanyaprāpternna syāt | tadāha |

[2.1.2.3.1,4]

gatiścet pararūpeṇa na ca bhrānteḥ pramāṇatā || 55 ||

[2.1.2.3.1,5]

yadi pararūpeṇa gatiḥ kathantasya gatiḥ pararūpasyaivāsau gatiḥ | tatrānyasya bhrāntau bhrāntireva, bhrāntiśca na pramāṇatā | parihāraḥ |

[2.1.2.3.1,6]

abhiprāyāvisamvādādapi bhrānteḥ pramāṇatā | gatirapyanyathā dṛṣṭā; pakṣaścāyaṅ kṛtottaraḥ || 56 ||

[2.1.2.3.1,7]

anyatrāpi yathābhiniveśaḥ kathamavagantavyaḥ | abhiprāyāvisamvādādeva | sa cātrāstīti nāyathārthābhiniveśaḥ | idantu vāsanābalājjñānampratibhāsabhedato bheda iti naivamvyavahāriṇo vidanti | vyākhyātṛpratītireveyaṃ | sa evābhiprāyaḥ kathamanyadarśanāditi cet | na vikalpānāmvastupratiniyamābhāvāt | anādivāsanāsāmarthyamevaitat | tataḥ kathamaparicchinnatattvastatra pravarttata iti na codyametat | dṛṣṭe ca nānupapattisambhavaḥ | pratyakṣepi kathampravarttate | tatrāpi naiva prāptavyarūpaparicchedaḥ | sannihitamātrasya paricchedāt | pratyuta kintvarthe pratyakṣame vā pravarttakaṃ sannihitamātrasya pariprāpteḥ | tatrāpi tadekatvādhyavasāyādeva vṛttirbhāvini vastuni | tatonumānepyevameva vṛttiḥ kathamasamānatayekṣyate | atha pratyakṣamekatvādhyavāsāyarūpanna bhavati paricchedakameva sannihitasya | ekatvādhyavasāyastu taduttarakālanna vinā vikalpena | tadasat |

[2.1.2.3.1,8]

anumānena sutarāṃ svarūpasya parigrahāt | vikalpāntaramadhyāsīd grahaṇe sannidhāvataḥ || 232 ||

[2.1.2.3.1,9]

yathaiva hi pratyakṣasannihitarūpādimātragrāhi vikalpāntareṇaikatvādhyāse sati pravarttakantathā'numānaṃ sutarāṃ svarūpasya sannihitatarasya grāhakamiti | tatrāpi vikalpāntareṇaiva bhāvyadhyavasāyāt pravarttakatvaṃ |

[2.1.2.3.1,10]

atha svarūpeṇaivānunānamadhyavasāyarūpatvāt pravarttakamavastusaṃsparśi cet pramāṇaṃ | pratyakṣasya tu vastusaṃsparśitayā pramāṇatā | tadapyasat |

[2.1.2.3.1,11]

vastusaṃsparśamātreṇa na pratyakṣaṃ pravarttakaṃ | bhāvyekādhyavasāyastu pratyakṣasya na vidyate || 233 ||

[2.1.2.3.1,12]

yena rūpeṇa vastusaṃsparśo na tena rūpeṇa pramāṇaṃ | pravarttakatvābhāvāt | atha tadeva rūpamvikalpajanane yat pravarttakaṃ |

[2.1.2.3.1,13]

atha kimvikalpasya pravarttakatvamasti yena taddvāreṇa pratyakṣasya pravarttakatā | taddhi svayamapravarttakaṃ | apravarttakavikalpajananena pravarttakamiti keyamvāco yuktiḥ |

[2.1.2.3.1,14]

pravarttako vikalpaścedavastugrahaṇe kathaṃ | tathāpi varttayatyetadanumānena kimmatam || 234 ||

[2.1.2.3.1,15]

yadi hi vikalpajananadvāreṇa pratyakṣampravarttakaṃ | āyātantarhi vikalpasya pravarttakatvāt pramāṇatvaṃ | tathāsatyanumānasya prāmāṇyamavyāhatameva | anumānasyāvastugrahaṇādaprāmāṇyamapravarttakatvāditi cet | kathantarhi vikalpasya pratyakṣottarakālabhāvinaḥ | tatra pratyakṣasya vastugrahaṇāt | na vikalpe bhāvini tasyāpravṛtteḥ | tatsantāne pravṛttatvātpravṛttiriti cet | katham prathamakṣaṇasya santānatā | na cānyatra vṛttamanyatra vṛttambhavati | tathā cedanumānamapi svarūpe bṛttamarthepi vṛttameva bhavet | upacāramātrametanna paramārthasatyepi nottaraṃ | pratyakṣamapi ekatravṛttamanyatrāpi vṛttamiti nopacārādetadanyat | pratyakṣantajjātīye vṛttamanumānantu tatrāpi neti vyāhataṃ | vikalpasya pratyakṣottarakālabhāvinastajjātīye vṛtyabhāvāt | tatra pratyakṣasya vṛttiriti parihāre'numānepyetaditi samānametat | anumānaviṣayatajjātīye pratyakṣavṛtteḥ | mahānasadahane hi pratyakṣampravṛttameva | anumānaviṣayetatrāstīti cet | sarvvaṃ samānaṃ | tathā hi |

[2.1.2.3.1,16]

yathānumānaviṣaye na pratyakṣapravarttanaṃ | tathā vikalpasya na kimpratyakṣottarabhāvinaḥ || 235 ||

[2.1.2.3.1,17]

anyavyaktipravṛttañcet pratyakṣamanumānakṛt | anyarūpe na vṛttaṅ kimpratyakṣantadvikalpakṛt || 236 ||

[2.1.2.3.1,18]

ekatvādhyavasāyastu samāna ubhayorapi | sāmānyamubhayatrāpi gṛhyate prāpya vastunaḥ || 237 ||

[2.1.2.3.1,19]

vahnerādikṣaṇastatra vikalpasyākṣagocaraḥ | nanvanyasya grahe'nyasya graho neti niveditaṃ || 238 ||

[2.1.2.3.1,20]

tatsambandhigrahe tasya grahaṇaṃ yadi sammataṃ | anumānepi sarvvatra sambandhigrahaṇaṃ samam 239 ||

[2.1.2.3.1,21]

vikalpye'kāraṇandṛśyamanumānepi kāryadṛk |

[2.1.2.3.1,22]

yathā vikalpasya pratyakṣottarakālabhāvino viṣayapratyakṣamapravṛttamapi tatkāraṇe vṛttamvikalpasya pravṛrttakatvaprāmāṇyamvidadhāti | tathā'numānaviṣaye'pravṛttamapi tatkāryaṃ pravṛttamanumānasyāpi prāmāṇyamvidadhātu | sambandhaviśeṣāt | kāryakāraṇasambandha ubhayatra samānaḥ | pratyutkāraṇāt kāryagatiranaikāntikīti pratyakṣamevāpramāṇambhavennānumānaṃ |

[2.1.2.3.1,23]

atha pratyakṣatvādanaikāntikodbhāvanamayuktaṃ |

[2.1.2.3.1,24]

nanu yatra pratyakṣatā sannihitamātrake na tatrānaikāntikatodbhāvyate | bhāvini tu na pratyakṣametat | tajjātīye pratyakṣantatrāpi pratyakṣamevetyapyacodyaṃ | tajjātīyatā'numānaviṣayepi pratyakṣaviṣayaḥ | tatra vṛttampratyakṣamiha tu pravarttata iti viśeṣaḥ | tatra vyaktyantare vṛttamiha tatraivetyasāmānyaviṣayatā pratyakṣasya | na | bhāvibhūtayorekatvābhāvāt | apratyakṣatvācca sāmānyaviṣayatā samānaiva | kathamvā tajjātīyatā bhāviviṣayeṇa nādṛṣṭasyāvagamyate | anyatra tathāgrahaṇādetaditi cet | vyaktyantarasādhāraṇataiva tarhi sarvatra sāmānyaṅ gamyate na viśeṣaḥ pratyakṣānumānayoḥ | athāvaśyambhāvitā bhāvinastena nānaikāntikatā | yatra kāraṇantatrāvaśyambhāvitā yatra kāryantatra sutarāmevāvaśyambhāvitā | avaśyambhāvini ca kāryakāraṇatvameveti pratipāditaṃ | tasmānna bhāvini pravarttye prāpye pratyakṣānumānayorviśeṣaḥ |

[2.1.2.3.1,25]

atha pratyakṣantāvād vastusaṃspaśe tena pramāṇannānumānamiti cet | tadapyasat | prāpyaviṣayatābhāve bhrāntasyābhrāntasya ca na viśeṣaḥ | atha bhāvābhāvābhyāmviśeṣa iti cet | na | samvādamantareṇa tasyavārthabhāvetaratvasyādhigantumaśakyatvāt | atha pratyakṣe narāntarasamvādādasamvādepi vastuviṣayatā | tadapyanumānagamyameveti na viśeṣaḥ | tasmādabhipretārthāvisamvādāt pramāṇānna vastugrahaṇamupayogi | anyathā pratyakṣamapramāṇameva bhavet |

[2.1.2.3.1,26]

tatraiva vyākhyāyate | "anyathāpi gatidṛṣṭā" | bhāntāpi gatidṛṣṭā athavā gatiḥ pādaviharaṇantadanyathāpi pararūpeṇa pratipattāvapi dṛṣṭā | kathamprāptiḥ | sadbhāvādarthasya | yasya sadbhāvaḥ sa prāpyate | tathāhi | samarthakāre hastaparāmarśatopi prāptidarśanaṃ | niyatā kathamiti cet | sambandhabalādeva | astitvamapi sambandhisadbhāvādeva | kathaṃ sambandhitā gatiḥ | pratyakṣepi kathambhāvisambandhitā gatiḥ | evameva dṛṣṭatvāditi cet | samānamubhayatrāpītyavivādaḥ | ata tadeva pratyakṣantatra pramāṇantadvikalpajananāditi cet | anumānajananādapi tadeva pūrvvakampratyakṣaṃ kinneṣyate | atītatvāttasyeti cet | vikalpodayakālepi pratyakṣamatītameva | nahi kāryakāraṇayoḥ samānakālateti pratipādayiṣyate | atha vikalpasamānakālamapi prabandhena pratyakṣamāsta eveti viśeṣaḥ | nottarapratyakṣakṣaṇānāmapramāṇatvāt | athottareṣāmapi pramāṇatā'nyathā prabandhasya bhāvino'pariniściyāt pūrveṣāntarhyapramāṇatā | prāpyaviṣayatvā'bhāvāt | pūrvareva niścayajanane utteraṣāmapramāṇatā bhavet | sandehe hi na niścityāniścaye vā na sandehaḥ | niścayetarayorekaviṣayatvāyogāt | atha pūrveṣāmapramāṇataiva tathā sati na pravarttata iti kasyacit prāmāṇyaṃ paśyāmi tāvat kimatra prāptiruta neti pravṛttāvanumānepi samānametat | tasmād gatirapi pratyakṣābhimatā'nyathā dṛṣṭā pararūpeṇaiva | na kācit pravṛttiviṣaye svarūpeṇa gatiḥ | anyatra tu vasturūpe svarūpe vā gatirubhayorapīti bhāvivastubhi ko viśeṣaḥ | kathantarhi pratyakṣānumānayorviṣayabhadaḥ | spaṣṭe'spaṣṭamadhyāropyate'spaṣṭe ca spaṣṭamiti | athavā'nyathā |

[2.1.2.3.1,27]

yatra bhāvigatistatrānumānammānamiṣyate | varttamānetimātreṇa vṛttāvadhyakṣamānatā || 240 ||

[2.1.2.3.1,28]

yatrātyantābhyāsādavikalpayatopi pravarttanantatra pratyakṣampramāṇaṃ | anyathā vikalpasya pramāṇāntaratā prāptā | yadi yatra vikalpastatraiva pratyakṣampravarttakampramāṇañceti |

[2.1.2.3.1,29]

atha pratyakṣameva pramāṇanna vikalpo gṛhītagrahaṇāditi cet | vicāritametad yathā gṛhītagrāhitā nāsti | punarapyucyate | tathā hi |

[2.1.2.3.1,30]

nopayogo vikalpasya pravṛttau yadi tena kiṃ | upayogo vikalpasya pravṛttau cet pramā na kim || 241 ||

[2.1.2.3.1,31]

yadi vikalpasyānupayogitaiva kathamasau sahāyatayeṣyate pratyakṣasya | na khalu nirupayogināpi sahāyena kasyacidarthitā | atha tena vinā na pravarttanaṃ | pratyakṣamapramāṇambhavet | tenāpi vinā na pravarttata iti cet | ubhayantarhi pramāṇamprasaktaṃ | athāpramāṇavikalpaḥ | padārtharūpāsaṃsparśāt | pratyakṣamapyapramāṇamprāpyarūpāsaṃsparśādityuktamidānīmeva | tasmāt |

[2.1.2.3.1,32]

anvayavyatirekābhyāmvikalpasya pravarttane | yadi kāraṇatā nāsti tadā syādapramāṇatā || 242 ||

[2.1.2.3.1,33]

pratyakṣātparato vṛttirvikalpasya pravarttane | śaktiśced vyavadhānana pratyakṣasyāpramāṇatā || 243 ||

[2.1.2.3.1,34]

atha vyavahitasyāpyapramāṇatā tathā sati cakṣurādīnāmapi pravarttakatve pramāṇatā syāt | ajñānatvānneti cet | samanantarapratyayasya syāt | anyaviṣayatvāttasya neti cet | samānaviṣayatve syāt | bhavatyeveti cet | na | tatra pravarttye'jñānatvāt | nahi pravarttyaviṣayatvampūrvakṣaṇagrāhiṇaḥ pratyakṣasyāsti tasmādanantaratvāt pramāṇāmvikalpa eva syāt | athāpi pravṛttiviṣayo pratyakṣampravartteta pratibhāsamātreṇa | tathāpi pramāṇamvikalpaḥ | gṛhītagrāhitve kathamapramāṇamiti cet | pravarttakatvāt | yathā svabhāvānumānaṃ | nahi pratibhāsamātreṇa pratyakṣampramāṇaṃ | kṣaṇikatvepi pratyakṣagrāhyatā syāt | bhavatyeveti cet | kṣaṇikagrāhakamanumānanna pramāṇambhavet | gṛhītagrāhitvāt | atha vyavahārasādhanāt pramāṇamvikalpopi tatheti samānambhavet | tasmāt pratyakṣaviṣayapravarttakatvepi spaṣṭāspaṣṭabhedāt pramāṇadvitayameva | tatpararūpeṇāpi gatiravisambādāt pramāṇameva | yathā cāvisambādepi na vastusvarūpagrahaṇantathā pratipāditameva | avisamvādāt pramāṇatvepi bhrāntatāndarśayati |

[2.1.2.3.1,35]

maṇipradīpaprabhayormaṇibuddhyābhidhāvataḥ | mithyājñānaviśeṣepi viśeṣorthakriyāmprati || 57 ||

[2.1.2.3.1,36]

yathā tathā'yathārthatvepyanumānatadābhayoḥ | arthakriyānurodhena pramāṇatvamvyavasthitaṃ || 58 ||

[2.1.2.3.1,37]

maṇiprabhāyāṃ kuñcikāvivaravihitamaṇisaṃsthānaviśeṣāyāmmaṇiviśeṣamanāśritāyāṃ |

[2.1.2.3.1,38]

pradīpaprabhāyāñca sarasiruharāgamaṇibhrāntiḥ parasparanna viśiṣyate | atha ca maṇiprāptikṛto'styeva kasyāścid viśeṣaḥ | tadvad anumānatadābhāsayorapi tata eva pramāṇetarate | adṛṣṭepi maṇau pradīpaprabhāptaṃ maṇyadhyavasāyī pravarttamāna upalabdha eva | na ca bhrāntiriti samānatā sarvatra sāmagrīviśeṣato viśeṣāt | nahi jñānatvāt sakalambhrāntamitarathā vā | tasmād bhrāntamapi pramāṇamavisamvādāt | sāmagrīviśeṣād viśeṣavat | bhrāntyadhyavasitatā bhrāntirapi sambaddhapadārthajanitā pramāṇodayanibandhanaṃ bhavati samīhitaprāptihetuḥ | pratyakṣodaya nibandhanānumānajñānavat | na hyanumānampratyakṣodayamantareṇa pramāṇa | na ca pratyakṣamanumānodayamvineti pratipāditaṃ | tathā hi |

[2.1.2.3.1,39]

vinā'numānampratyakṣanna pravarttakamāditaḥ | tathā'numānampratyakṣamvineti pratipāditaṃ || 244 ||

[2.1.2.3.1,40]

viśeṣastvayamevātra kvacit pūrvvaṅ kvacitparaṃ | anumānāt parannākṣannākṣāt pūrvvānumeṣyate || 245 ||

[2.1.2.3.1,41]

athāpi syāt | pratyakṣamantareṇānumānaṃ pravarttate'numānantu vināpi pratyakṣamiti viśeṣādanumānampratyakṣeṇāsamānaṃ |

[2.1.2.3.1,42]

tadapyasat |

[2.1.2.3.1,43]

pratyakṣamanumānena vinā mānaṃ svavedane | vyavahārastathā nāsti pramāṇatvepi kimbhavet || 246 ||

[2.1.2.3.1,44]

svasamvedanamātre ca pratyakṣe'rthāprasiddhitaḥ | bhedasya ca na kiñcit syādadvaitamavaśiṣyate || 247 ||

[2.1.2.3.1,45]

tasmādarthasya bhedasya nādhyakṣasādhakamvinā | anumānantatastasya pramātvannānumāmvinā || 248 ||

[2.1.2.3.1,46]

athāpi syāt | pratyakṣamanumānamapekṣaiva bhede'rthe ca pravarttata | anumānantu pratyakṣambināpi | tathā hi | dhamādagnyanumānampratyakṣamanapekṣaivottarakālabhāvi | tata eva tasyārthasya prāpteḥ | naitadasti |

[2.1.2.3.1,47]

nahi deśaviśiṣṭatvampratyakṣeṇa vinekṣyate | anumānampunardeśāviśeṣeṇāgnisamvide || 249 ||

[2.1.2.3.1,48]

kuḍayādivyavahito vahnirna pratiniyatadeśatayā pratyetuṃ śakyo'numānena | kuḍyāt paradeśe kvāpi vahniriti sāmānyenānumāne pratyakṣāt pratiniyatadeśuparigrahaḥ | na cāpratiniyatadeśasya hutabhujo janmaprāptiḥ | maṇiprabhāyāmapi maṇijñānasya pratiniyatadeśāparigraha eva doṣaḥ | na ca sandehaviparyayayoḥ | pratiniyatapadārthāprāpakatvena viśeṣaḥ | athāpi syāt | viparyayapratyayo'nyatra pravarttakatvādapramāṇaṃ | sandehastu kadācit tatrāpi pravarttayatīti bhavet pramāṇaṃ | tadasat |

[2.1.2.3.1,49]

ubhayāṃgāvalambī hi saṃśayo na pravarttakaḥ | viparyāso viparyāsāt pravarttayati dehinaḥ || 250 ||

[2.1.2.3.1,50]

saṃśayo hi viparyāsādadhamaḥ | umayāṃśamavalambamāno dolāyamānacetasaḥ kathampravarttakaḥ | tatosau dolāyamānatā pratyakṣādapaiti | viparyāsopi maṇiprabhāyāmmaṇijñānalakṣaṇo'numānāt paścādbhāvina iti nānumāntarāt maṇiprabhāyāṃ maṇijñānasya viśeṣaḥ pramāṇatvena | kintu pramāṇamiti cet |

[2.1.2.3.1,51]

pratyakṣameva tanmānaṅ kathambhrāntantathaiva tat | samvādena pramāṇatvaṃ kvopayogi bhrametarat || 251 ||

[2.1.2.3.1,52]

"pramāṇamavisamvādi jñānaṃ" (1|1)
iti lakṣaṇasāmānyena | tadbhrame satyanyathā veti kvedamupayogavat | nanu bhrāntatve satyavisambādopi bhavennānyathā | naitadapi satyaṃ |

[2.1.2.3.1,53]

abhrāntiravisamvādāt kāladeśanarāntare | na bhrānteravisamvādo'bhrānterevāprasiddhitaḥ || 252 ||

[2.1.2.3.1,54]

idambhrāntamidamanyatheti nāvisamvādanamantareṇa | athābādhitatvādabhrāntiriti cet | na | avisambādasyaiva tathābhidhānāt | visamvādehi sati sarvvo vibhrama eva | avādhitatvepi saiva bādheti cet | avisamvāda eva tarhi tasyābādhitatvamityavisamvādādevābhrāntiriti siddhaṃ | avisamvādepi bhrāntirevānumānamityapi na mī māṃ sa ka sya mataṃ | lo kā yata syāpi na mataṃ | bhrāntessarvvasyāpramāṇatvenopagamāt |

[2.1.2.3.1,55]

yadi tarhi bhrāntamapi pratyakṣamprāṇaṅ ko viśeṣaḥ pratyakṣānumānayoḥ | pratibhāsabhedāditi vakṣyate | bhrāntatvepi pratibhāsabhedo'numānābhāsataimirikajñānayoriva |

[2.1.2.3.1,56]

abhrāntameva sakalaṃ jñānaṃ mānaṃ na vibhramaḥ | vibhramāvibhramatvasya viśeṣaḥ ka ivekṣyate || 253 ||

[2.1.2.3.1,57]

vibhramohi svarūpāsaṃsparśa eva | sa ca pramāṇasya sakalasya samānaḥ | yathaivānumānasya prāpyarūpāsaṃsparśastathā pratyakṣasyāpīti viśeṣaḥ | tasmānmaṇiprabhāyāmapi maṇijñānampratyakṣameva | bhāvini viṣaye bhāvyanumānaṃ pramāṇamiti cet | itaratrāpi pratyakṣe samānametat | tatra nāsti pramāṇāntaratvābhimāno maṇijñāne tvastyeveti cet | nātyantābhyāsato maṇijñānepi nāsti pramāṇāntaratvābhimāna iti samānaṃ | nanu bhrāntyabhimānaḥ prabhāmaṇijñāne na tu stambhādijñāne | atrocyate |

[2.1.2.3.1,58]

paramārthasamānatve'bhimānādapramāṇakāt | viśeṣasya na sattyatvampramāṇadvayameva tat || 254 ||

[2.1.2.3.1,59]

sarvatra pratyakṣānumāne ca pramāṇāntaramastyabhimānastu nāstīti naitāvatā vastubhedaḥ | apramāṇakābhimānasya yathā kathañcid bhāva iti na tatsadasattayorviśeṣaḥ | tasmāt |

[2.1.2.3.1,60]

pratyakṣameva tajjñānamanumānamathāpi vā | maṇiprabhāmaṇijñānamiti tattvaviniścayaḥ || 255 ||

[2.1.2.3.1,61]

atha maṇisvarūpasyāgrahaṇāt kathampratyakṣatā | stambhādau tu yadi nāma bhāvisvarūpāgrahaṇantatsvarūpagrahaṇantu tatkālabhāvi vidyata eva | tadasat | tathāhi |

[2.1.2.3.1,62]

bhāvi rūpāgrahe'nyasya jñānajñeyasya tadgrahaḥ | samāna evobhayathā prāptistu pratibandhataḥ || 256 ||

[2.1.2.3.1,63]

prāpyarūpasya bhedagrahaḥ | tadaparasya svarūpasya vā bhavatu parigrahaḥ pararūpasya veti na viśeṣaḥ |

[2.1.2.3.1,64]

maṇipratibhāsastu maṇau maṇiprabhāyāñca samāna eva | tatra kvacid deśabhrāntiḥ kvacit svarūpabhrāntiḥ kvacidubhayaṃ kvacidanubhayaṃ | maṇiprabhāyāṃ maṇijñānasya deśabhrāntirmaṇāveva prāpyasvarūpabhrāntiḥ | sāmānyānumānasyobhayabhrāntiḥ | svasamvedanasya nobhayathāpīti prakāraḥ |

[2.1.2.3.1,65]

tato yaduktaṃ | "yā gatiḥ sāmyarūpeṇaiva yathā pratyakṣā gatiḥ |"

[2.1.2.3.1,66]

"yatpramāṇantadabhrāntaṃ yathā pratyakṣaṃ" | tadayuktaṃ | pratyakṣāpi gatirna svarūpeṇa | na cābhrāntampratyakṣamasti | svarūpe ca yathā pratyakṣabhrāntam | tathā'numānamapyanye ca bhrāntābhimatāḥ pratyayā iti na tathā bhrāntatāpratipādanaṅ kvacidupayogi | evantahi kathampratyakṣānumānayorlakṣaṇabhedaḥ uktamatra | spaṣṭetara pratibhāsabhedāditi | sa eva pratibhāsa bhedastathā kuto bhavati | yasya svatantraṅ grahaṇantasya spaṣṭapratibhāsatā | yasyānyathā tadaspaṣṭapratibhāsamatīndriyaṃ parokṣaṃ |

[2.1.2.3.1,67]

etadeva kathambhavati yenaivamucyate |

[2.1.2.3.1,68]

buddhiryatrārthasāmārthyādanvayavyatirekiṇī | tasya svatantraṅ grahaṇamato'nyadvastvatīndriyaṃ || 59 ||

[2.1.2.3.1,69]

yasya hisākṣāt pratibhāsanaṃ sa evārtho'natīndriyaḥsvalakṣaṇaṃ | sākṣātpratibhāsaśca buddheranvayavyatirekānuvidhānena tadākārāyā jananāt | yattu pūrvvadarśanajanitavāsanāpravodhato'vabhāsabiṣayaḥ pūrvapratipannarūpākāratayā niścīyate tadatonyadatīndriyaṃ | nahi tadendriyavyāpāraḥ | tatsambhavī vā sākṣātkaraṇākāraḥ sākṣāt pratīyate | na ca tadākāravyatirekeṇāparā tasyapratītiḥ | tat sākṣādeva yasya ca va sākṣāt tasya naiva pratītiḥ | athākramasaṅgatyabhāvāt parokṣaṃ | svarūpeṇa tarhi pratīyamānameva parokṣamakṣavyāpārābhāvāditi prāptaṃ | tadetadanabhimataṃ |

[2.1.2.3.1,70]

tasmāt parokṣaviṣayaḥ pratyayo yadyavastudṛka | pratītasyā parokṣatvāt parokṣo viṣayaḥ kathaṃ || 257 ||

[2.1.2.3.1,71]

yadi pratīyate na parokṣaḥ | na ca vastvasaṃsparśane vastuviṣayatā | sāmānyaviṣayatāyāntarhi kathamparokṣaviṣayatā sāmānyantatra sākṣātkṛtameva vastu tu punarna saṃspṛṣṭamiti kathamparokṣaviṣayatā sāmānyajñānasya | lakṣitalakṣaṇena pratipannamiti cet | kena rūpeṇa viśeṣasya lakṣaṇaṃ | yadi viśeṣeṇa śabdādereva tasya pratītirastu kimantargaḍunā sāmānyena | sāmānyarūpeṇa lakṣaṇe'navasthetyuktaṃ | viśeṣarūpeṇa ca lakṣaṇe indriyavaiphalyaṃ |

[2.1.2.3.1,72]

atha sāmānyameva pratibhāti | viśeṣaḥ parokṣo apratibhāsanāt | atrāpi svākāra eva vāsanābalāyātaḥ pratibhāti sākṣāt | arthastu parokṣa iti kathantadviṣayatā | tatra pravarttanāt | apratipanne kathampravarttanaṃ | apratipanna eva sarvvatra pravarttanamiti pratipāditaṃ | apratipannepi hi devadattarūpe yajñadattasya samānasya darśanāt | pravṛttidarśanāttatra samvāda iti cet | na | avisamvādakāraṇasya vakṣyamāṇatvāt | samvandhādavisamvāda iti | yadi bhrāntirasau vāsanābalād vāsanāyāmeva tarhi pratipanna iti kathamarthasyādhyavasāyaḥ prāptirvvā | na | vāsanāprabodhasyāpi kāraṇatvāt | tatsamvandhenārthasyeti na doṣaḥ | tadevāha |

[2.1.2.3.1,73]

tasyādṛṣṭātmarūpasya gateranyortha āśrayaḥ | tadāśrayeṇa sambandhī yadi syād gamakastadā || 60 ||

[2.1.2.3.1,74]

adṛṣṭasvarūpo hyarthonyataḥ sambandhāt pratīyate | anyamātrāt pratītāvatiprasaṅgaḥ | svayampratītau sarvvaṃ eva sarvvadarśī syād viśeṣābhāvāt | tenāśrayeṇa ca sonyo yadi sambandhī tadā gamakaḥ | kathametat | evameva dṛṣṭeḥ |

[2.1.2.3.1,75]

nanu smaraṇameva tatra sambaddhād bhavati | tacca sambandhāderapīti sa evātiprasaṅgaḥ | nābhogādijanitāyāḥsmṛteranyathā bhāvāt |

[2.1.2.3.1,76]

ādeśādivyavasthasya tasyā bhogāditaḥ smṛtiḥ | deśakālaviśiṣṭasya tadāśrayasamāgamāt || 258 ||

[2.1.2.3.1,77]

dharmmisādhyasambaddhapadārthadarśanāddhi deśakālaniyataḥ śakyaprāpaṇorthaḥ pratīyate nābhogāditaḥ | tathāhi | ābhogaḥ kimmayā dṛṣṭaḥ kimityanveṣaṇaparo mānaso vyāpāraḥ | tatra sati tathābhūtadeśakāla eva vastuni smaraṇannādhikavyapārantenāpramāṇantat | sadṛśagrahaṇād anena sadṛśosāvityetāvanmātrikā pratītiḥ | sadṛśatvantu na deśakālaviśiṣṭasya | sarvadā sadṛśatvāt | anekasya ca sādṛśyamitaradveti na pratiniyatagatiriti na tatpramāṇaṃ | tena tu tatsadṛśena yat karttavyantat kriyata iti pramāṇameva tatra pratyakṣaṃ | anyathā tu pratyakṣādpravarttanameveti na pramāṇamiti pratipāditameveti na punarucyate | evameva na sambandhādapi pratītiranumānātmikā pramāṇaṃ | tathāhi |

[2.1.2.3.1,78]

liṅgantallakṣaṇatvena kāryādigamakammataṃ | tallakṣaṇatvādaparanna liṅgasyāsti lakṣaṇam || 259 ||

[2.1.2.3.1,79]

tadetad vakṣārthakriyākāri śiśaṃpātvaṃ dhūmādikañcāgyādi janitaṅkāryatvena kāraṇatvena vā sādṛśyāvagatistatrāpi | tadetatsattvamanityarūpampurvvāpararuparahitatvena nānyadanyasyāpyānityatvasya rūpamiti savvanimumānapratītirevambhūte ca sannihitakāraṇañca dhūmasya rupamviśeṣeṇa kenacidupalakṣitasyāsannihitakāraṇañca bhasmāderiti dvayamapi yathāyogaṅ gamakaṃ | tathāhi |

[2.1.2.3.1,80]

yo yathā dṛśyate bhāva ekadā sa tathānyadā | prabodhakaḥ smṛtereva yathāyogampravarttakaḥ || 260 ||

[2.1.2.3.1,81]

anyathā pūrvadṛṣṭasya calitā syād yadā smṛtiḥ | pravarttanambhavettatra na tu sambādasaṅgatiḥ || 261 ||

[2.1.2.3.1,82]

pratyakṣamavisamvādi smaraṇantu tadāśrayāt | tathaivāhaṃ smarāmīti smṛtessyād yadi sā pramā || 262 ||

[2.1.2.3.1,83]

darśane vyabhicāreṇa tathātvepi na cet pramā | darśane vyabhicāropi sa smṛteranyathātvataḥ || 263 ||

[2.1.2.3.1,84]

tathāhi darśanamanālambe smaraṇamanyathā | sālambanatvena yataḥ tathā tanna pramā bhavet || 264 ||

[2.1.2.3.1,85]

smaraṇe nānyathānugamyamānandarśanapramāṇamiti darśanasya svato doṣo'pi tu smaraṇasya | tadapi hi smaraṇaṃ sādṛśyādanyathopajāyate | smaraṇapāṭavād bhāvādeva |

[2.1.2.3.1,86]

tasmāt kāryasvabhāvābhyāṃ smaraṇaṃ jāyate'rthabhāk | upalakṣitābhyāntattvena syāt smṛtervibhramonyathā || 265 ||

[2.1.2.3.1,87]

tasmāt smṛtivibhramakṛta eva sarvvathā visamvādaḥ | tasmāt parokṣaviṣayaṃ smaraṇameva sambaddhād yathādṛṣṭasya pramāṇaṃ | taccānumānameva nānyat | ata evāha |

[2.1.2.3.1,88]

gamakānugasāmānyarūpeṇaiva tadā gatiḥ | tasmāt sarvaḥ parokṣortho viśeṣeṇa na gamyate || 61 ||

[2.1.2.3.1,89]

gamakaparatantrā hi gamyasya pratītistacca gamakaṃ sāmānyarūpeṇa na viśeṣeṇa | tasya lakṣayitumaśakyatvāt | alakṣitenāpi rupeṇa gamakatve sarvvākārasarvvakāraṇaparamparāpratīti prasaṅgaḥ | tacca dhūmādisāmānyaṃ sarvvatrāgnyādau dṛṣṭaṃ | tato'naikāntikatvānna tato viśeṣasya pratītiḥ | viśeṣopalakṣaṇe pratītiriti cet | na | avāntaraviśeṣasya lakṣayitumaśakyatvāt |

[2.1.2.3.1,90]

nanu viśeṣopalakṣaṇamapi kasyacit sambhavatyeva | na | atyantamviśeṣasyāśakyatvāt | viśeṣopalakṣaṇantu tatrāpekṣākṛtaṃ | yā ca yāvatī ca mātreti | yasya tu sarvākārapratītistasya sākṣātkaraṇāt | avyaktameva taditi pratīmaḥ | viśeṣadṛṣṭerviśeṣapratītiriti cet | na | tatrāpi sāmānyasyaiva gatiriti pratipādayiṣyate | etadevāha |

[2.1.2.3.1,91]

yā ca sambandhino dharmmād gatirdharmiṇi varttate | sānumānamparokṣāṇāmekantenaiva sādhanaṃ || 62 ||

[2.1.2.3.1,92]

anyalakṣaṇābhāvādanumānalakṣaṇasambhavācca nānumānādaparamparokṣaviṣayampramāṇamasti | nanu pramāṇāntaraviṣayampramāṇāntaramiti na dve eva pramāṇe | atra parihāraḥ |

[2.1.2.3.1,93]

na pratyakṣaparokṣābhyāmmeyasyānyasya sambhavaḥ | tasmāt prameyadvitvena pramāṇadvitvamiṣyate || 63 ||

[2.1.2.3.1,94]

nanu pramāṇadvitvena prameyadvitvamiti yuktaṃ | pramāṇasya sattāsādhanatvāt |

[2.1.2.3.1,95]

naitadasti | prameyampramāṇena sidhyati pramāṇasvarūpantu svasamvedanākārasiddheḥ jñānakāra eva ca svasamvedanaḥ svasāmānyatayopalabhyamānaḥ pratyakṣānumānaviṣaya ityuktaṃ | viṣayadvaividhyādākāra dvaividhyādityarthaḥ | svākāradvayasamvedane hi naikamiti yuktaṃ | nāpi tryādikaṃ |

[2.1.2.3.1,96]

tryekasaṅkhyānirāso vā prameyadvayadarśanāt |

[2.1.2.3.1,97]

prameyadvayādaparasya prameyasyāsambhavāt | aparapramāṇannāstīti pratipāditaṃ |

[2.1.2.3.1,98]

idānīndvitīyasya prameyasya sambhavānnaikampramāṇannāpi tryādikamiti pratipādayiṣyati | nahi dvitīye prameye sambhavati pramāṇamekaṃ | dvitīyaprameya viṣayasyāpi pramāṇasya bhāvāt | naikena pramāṇena dvitīyasyāpi siddhiḥ | atha sāmānyaviśeṣarūpamekameva prameyaṃ | aparastu nāstīti prameyadvayasiddhamityāha |

[2.1.2.3.1,99]

ekamevāprameyatvādasataścenmatañca naḥ || 64 ||

[2.1.2.3.1,100]

dṛṣṭamevaitat svalakṣaṇādaparamprameyamasat | tacca na prameyaṃ ekameva tu svalakṣaṇaṃ prameyaṃ | tadeva svapara rupābhyāṅ gateḥ sāmānyaviśeṣalakṣaṇamiti prāguktaṃ | kiñca |

[2.1.2.3.1,101]

anekānto'prameyatve hyabhāvasyāpi niścayāt | tanniścayapramāṇaṃ vā dvitīyaṃ;

[2.1.2.3.1,102]

abhāvopi hi prāgabhāvādilakṣaṇaḥ prameya iti kathamasadaprameya miti vyāptiḥ | avyāptikaśca kathaṃ heturaikāntikaḥ | tathāhi | prāgabhāvādyavedane sarvameva mityambhavet na kāyannāpi kāraṇaṃ | tathā ca pratipādayiṣyate | itaretarāve ca satiṃ miśrībhaveyurdravyāṇītyadvaitva sakalambhavet | tanniścayaḥ pramāṇamvā dvitīyaṃ | yataḥ nākṣajāmatiḥ |

[2.1.2.3.1,103]

nākṣajñā matiḥ || 65 ||

[2.1.2.3.1,104]

abhāve'rthabalājjāte'rthaśaktyanapekṣaṇe | vyavadhānādibhāvepi jāyetendriyajā matiḥ || 66 ||

[2.1.2.3.1,105]

na khalvabhāvo nāmendriyagocaraḥ | śabdādisvabhāvasyaiva tatra pratibhāsanāt | tadatra nāstīti tu tasya rūpamasattayā nākṣagocaraḥ | vyavahitasyāpi tasyāsattvena vyavasthāpanāt | atha viviktapradeśopalambhādeva tathā niścayaḥ | keyamviviktitā nāma | yadi pradeśādi rūpaṃ | tasminnupalabdhe'nyannāstīti kutaḥ | tasya tadabhāvarūpatvāditi cet | kathamanyo'nyasyābhāvaḥ | tena sahāsaṅgamāccet | asaṅgamaḥ kutaḥ | sahāvedanāccet | sahāvedanāttarhi vyavasthā'bhāvasya | tadanyavedanameva tasyāvedanaṃ | tadanyattvameva tasyāvedane kathaṅ gṛhyate | tasya prāgvedanāditi cet | tadetanna vedyata iti kathamabhāvagatiḥ | tasmādayama bhā vaniścayo nendriyajaḥ | tato na pratyakṣametat |

[2.1.2.3.1,106]

athāpi syāt | pratyakṣameva nivarttamānamabhāvaniścayanimittaṃ | tadapyasat |

[2.1.2.3.1,107]

abhāve vinivṛttiścet pratyakṣasyaiva niścayaḥ | viruddhaṃ saiva vā liṅgamanvayavyatirekiṇī || 67 ||

[2.1.2.3.1,108]

pratyakṣasyaiva nivṛtterabhāvaniścaya iti cet | vyāhatametattacca nāsti tena ca pratipattiḥ | pratyakṣaṃ hi samvedanātmatayā yatra pravarttate tatra niścayakṛt | anubhūte niścāt | anubhavābhāve tu kathanniścayaḥ | tathā hi vaktāro bhavanti | na jāne kimastyanyadatha nāstīti nātra samasamvedanāmiti | kathamaniścayahetorasamvedanānniścayaḥ | athopalabdhiyogyasyānupalambho na sati padārthe tato'bhāvaniścaya iti cet | na tarhi paralokāderatīndriyasyābhāvaniścayaḥ | yadi cānupalabdhiḥ sadbhāvād vyāvṛttā tadā tadviparyayavyāptā satī gamiketi liṅgamanvayavyatirekayogāt siddhamanumānamaparaṃ pramāṇaṃ | liṅgādutpatteḥ |

[2.1.2.3.1,109]

anena svabhāvareturanupalabdhiśca tadantargatoktā |

[2.1.2.3.1,110]

kāryahetumāha |

[2.1.2.3.1,111]

siddhañca paracaitanyapratipatteḥ pramādvayaṃ | vyāhārādau pravṛtteśca siddhastadbhābaniścayaḥ || 68 ||

[2.1.2.3.1,112]

nahiṃ paracaitanyamātmana iva pratyakṣataḥ sidhyati | na khalu jāne kimasya caitanyamasti na veti | tadākāraparisphuraṇādeva tathā pratipatteḥ | kāryaviśeṣeṇa viśeṣasya dveṣāderniścayaḥ |

[2.1.2.3.1,113]

bhavatu yathā kathañcidayanniścayaḥ sa tu pramāṇanna bhavati | naiṣa doṣaḥ | tadanurūpasya vyavahārasya vyāhārādilakṣaṇasya darśanāt | yathākathañcida pramāṇikaiva pravṛttiriti cet | na | vicārya parityāgaprasaṅgāt | anyasyopāyasyābhāvādagatyā aparityāga iti cet | anyasyopāyasyābhāva ityeṣopi niścayaḥ pramāṇameva | taccānumānamityuktaṃ |

[2.1.2.3.1,114]

parābhyupagamenaitaducyate | tenā'doṣaḥ | na parābhyupagatasya parārthānumāna evāvatārāt | nahyatmānameva parābhyupagameva pratipādayati kaścit | gatyantarantāvanna pratipadye tenaiva mahampravṛttaḥ | paralokepi tarhi pratipattirastu paralokatyāgepi jīvituṃ śakyaṃ | tena tatrāpravṛttiriti cet | evañjīvituṃ śakyamiti kuta etat | jīvitārthyapi kimatītajīvitārthī atha varttamānajīvitārthīti | tatrātītārthī na atītatvādeva | na varttamānārthī tasyāpi prāptatvāt | anāgatārthī cet | anāgatantarhi jīvitamanenopāyena bhavati nānyatheti anvayavyatirekataḥ pratīteranumānameva |

[2.1.2.3.1,115]

kiñca | yathākathañcidayamvyavahāra iti kimbhavata evāthānyasya | yadi bhavata eva ubhayāsiddhatvāt kathamparaḥ pratipāditaḥ | athānyasyāpyupāyābhāva eva tathā sati paracaitanyapratipattiravaśyamiti kathaṃ yathākathañcidiyampratītiḥ | atheyamapi bhavati yathākathañcideva | evantarhi bhavata evāsampratyayaḥ kathamparasya pratipattiḥ | mama tāvadevamparasya tu kathamiti na jāne | avacanameva tarhi prāptaṃ | parasyāpyevameva bhaviṣyatīti cet | na | pramāṇābhāvāditi yaktiñcidetat | tasmādasti parapratītiḥ | tato'numānamabhyupagantavyampareṇāpi |

[2.1.2.3.1,116]

pramāṇamavisamvādāt tatkvacid vyabhicārataḥ | nāśvāsa iti celliṅgandurdṛṣṭeretadīdṛśam || 69 ||

[2.1.2.3.1,117]

avisambādo hi pramāṇalakṣaṇantadastyanumānasyeti pramāṇatā | atha visambādepi kvacid dṛśyata iti viparyayaḥ | tathāhi sa śyāmastatputratvādityanumānamvyabhicārāsaṅgyapi | tadayuktaṃ | anumānamevaitanna bhavati liṅgābhāsādutpatteḥ pratibandhābhāvāt | nahi śyāmatāyāntatputratvampratibaddhaṃ | ekasāmagrayadhīnatayā samānarūpatā cet | naikasāmagrayadhīnatā'bhāvāt | karmāhārakālaviśeṣasya sambhavāt | ekasāmagrayadhīnatāyāṃ yugapadutpattiprasaṅgāt | tasmāliṅga rūpatattvānupalakṣaṇādahetāvapi hetutvādhyāropato vyabhicārābhiprāyaḥ |

[2.1.2.3.1,118]

athāpi syād | evamprāyameva sarvvānumānannāparambiśeṣalakṣaṇamiti kasyāvyabhicāraḥ | tadapyasat |

[2.1.2.3.1,119]

yataḥ kadācit siddhāsyapratītirvvastunaḥ kvacit | tadavaśyantato jātantatsvabhāvopi vā bhavet || 70 ||

[2.1.2.3.1,120]

tādātmyatadutpattilakṣaṇapratibandhasaṅgataṃ hi liṅgaṅgamakaṃ | anyasya tadātmatvāt | yataśca pratītiravyabhicāriṇī sādhyasya tanniyamena tata utpannaṃ | tanniyataṃ tattvasvabhāvamvā nānyayā'vyabhicāragatisambhavo'tiprasaṅgāt | na ca sarvvataḥ pratipattiḥ sarvvasyopajāyate | kādācitkatayopalabdheḥ | tasmādiyampratipattirniyamena pratibaddhapadārthajanitā | prativandhaśca dvividha eva | ekasāmagrayadhīnasyāpi tadutpattilakṣaṇaṃ eva pāramparyeṇa pratibandhaḥ | tata evāvyabhicāraḥ | yataḥ |

[2.1.2.3.1,122]

svanimittaṃ svabhāvamvā vinā nārthasya sambhavaḥ | yacca rūpantayordṛṣṭantadevānyatra lakṣaṇam || 71 ||

[2.1.2.3.1,123]

yasya ca kāryasvabhāvahetorlakṣaṇaṃ yad dṛṣṭamanyatrāpi tadeva | na ca tatputrādestadasti na tena sarvvatrānāśvāsaḥ | lakṣaṇayukte hi bādhāsambhave tallakṣaṇameva dūṣitaṃ syāditi sarvatrānāśvāso nānyatheti nyāyaḥ | na ca nimittaṃ abhāvamvā vinā kasyacit sambhavaḥ | tathā śaṅkāyāmavyavahāra eva sarvvatra syāt | vyāvahārikapramāṇaprastāvaścaiṣa nānyaḥ | tasmāt samvyavahārārthinā niyamenānumānārthinā bhāvyaṃ | anupāye kathampravṛttiriti cet | na | asiddhatvādupāyatvasya vicāryamāṇe viśīryata iti cet | na | vicārasyāpyanumānātmakatvāt | soyaṃ yathā gacchataḥ sa eva vismṛtaḥ panthā |

[2.1.2.3.1,124]

anupalabdhestarhi kaḥ pratibandhaḥ | sa eva tādātmyatadutpattilakṣaṇaḥ pratibandha iti darśayati | tathāhi |

[2.1.2.3.1,125]

svabhāve svanimitte vā dṛśyadarśanahetuṣu | anyeṣu satsvadṛśye ca sattā vā tadvataḥ katham || 72 ||

[2.1.2.3.1,126]

yata evāsau tatra pratibaddho ataeva tadabhāvānna bhavati | anyathānyasyābhāve kimiti na bhavet | atiprasaṅga evaṃ sati syāt | evaṃ hyasau pratibaddhau yadi tadabhāvena bhavet | anyathā pratibandhābhāvāt | tasmād yatropalabdhilakṣaṇaprāptasya kāraṇasya vyāpakasya vā'nupalambhastatra tayorabhāvaḥ | yatra ca tayorabhāvo na tatra kāryavyāpyayoḥ sambhava ityanupalabdherapyavyabhicāraḥ | evaṅ kāryasvābhāvānupalambhalakṣaṇaṃ trividhamapyanumānamastīti sādhitaṃ |

[2.1.2.3.1,127]

yasmāt |

[2.1.2.3.1,128]

aprāmāṇye ca sāmānyabuddhestallopa āgataḥ | pretyabhāvavada;akṣaiścet paryāyeṇa pratīyate || 73 ||

[2.1.2.3.1,129]

tacca nendriyaśakta yādāvakṣabuddherasambhavāt | abhāvapratipattau syād buddhijanmānimittakaṃ || 74 ||

[2.1.2.3.1,130]

yadi hi sāmānyabuddherapramāṇatā tadā parokṣannāma prameyannāstīti prāptaṃ | paralokavadeva | atha na sarvaḥ parokṣārtho nāsti paryāyeṇākṣaiḥ pratīteḥ paraloke tu na paryāyeṇākṣavṛttiriti tathāvidha eva nāsti | yadaiva tarhi pratīyate tadaivāsti prāgastīti kutaḥ | prāgapyanyena pratīyate tenāsti | paralokopi prāganyena na pratīyate svayamveti kutaḥ | paralokāderanyopi vā'nyena pratīyata iti kutaḥ | tathā vyavahārāditi cet | āyātamanumānasya prāmāṇyaṃ | na cākṣe yogyatāyāmvā paryāyeṇākṣavṛttiḥ | kāryasvabhāvahetubhāvānumānenaiva tayoravagamāt | tadabhāve ca buddherjanma ca padārthanāmanimittakameva bhavet | tasmāt kāryadarśanena kāryavyatirekeṇa ca yogyatā cakṣurādikañcānumīyamānamastyeva | na ca paryāyeṇa tatrākṣavyāpārāvatāraḥ | tataḥ paralokādikamapyevameva | tasmāt sāmānyamanumānamantareṇa na pratīyate | yasmāt |

[2.1.2.3.1,132]

svalakṣaṇe ca pratyakṣamavikalpatayā vinā | vikalpena na sāmānyagrahastasmiṃstato'numā || 75 ||

[2.1.2.3.1,133]

sāmānyāvadhāraṇarūpā api pratipattayo vyavahārakāriṇyaḥ | na ca sāmānyamavikalpya gṛhyate | na ca savikalpakampratyakṣamavicārakatvāt | tasmāt sāmānyaviṣayamanumānanna pratyakṣaṃ |

[2.1.2.3.1,134]

yattarhīṃdamanityādibhirākārairvarṇṇādigṛhyetaitatkathaṃ | sāmānyarūpagrahaṇametat | prameyaniyamaśca bhavateṣyate |

[2.1.2.3.1,135]

prameyaniyame varṇṇānityatā na pratīyate | pramāṇamanyattadbuddhirvinā liṅgena sambhavāt || 76 ||

[2.1.2.3.1,136]

niyamo hi nāma prameyasya svalakṣaṇasya sāmānyasya ca pratiniyatapramāṇagrāhyatā | miśrapratipattiśceyamvarṇṇādyanityamiti | svasāmānyalakṣaṇayoḥ parasparamiśratayā pratipatteḥ | tata ubhayarūpapratipattiranyat pramāṇaṃ prasaktaṃ | liṅgena ca vinā sambhavādanumānametanna bhavati | sāmānyasya ca grahaṇānna pratyakṣaṃ | svalakṣaṇasya ca nānumānamiti tatpramāṇāntaramvinā liṅge na vṛtteḥ sāmānyasya ca pratibhāsāt | viśeṣadṛṣṭe cānumānena sāmānyagatirliṅgasya sāmānyena sambandhasyāpratīteḥ | tadāha |

[2.1.2.3.1,137]

viśeṣadṛṣṭe liṅgasya sambandhasyāpratītitaḥ | tatpramāṇāntarammeyabahutvād bahutāpi vā || 77 ||

[2.1.2.3.1,138]

pramāṇānāmanekasya vṛtterekatra vā yathā | viśeṣadṛṣṭerekatrisaṅkhyāpoho na vā bhavet || 78 ||

[2.1.2.3.1,139]

viṣayāniyamādanyaprameyasya ca sambhavāt |

[2.1.2.3.1,140]

anityamidamvarṇṇādīti na khalu kiñcanātra liṅgamasti | na ca tatpratyakṣaṃ sāmānyasyāpyanityatvasya pratīteḥ | viśeṣadṛṣṭe ca viśeṣasyaiva pratītiḥ | tasya viśeṣasya liṅgasya sāmānyena sambandhāpratipatteḥ | tena tat tvanmatena pramāṇāntaraṃ | na sākṣāt pratītiriti na pratyakṣanna sāmānyaviṣayamiti nānumānaṃ |

[2.1.2.3.1,141]

kiñca | sāmānyaviśeṣobhayabhedena prameyabahutvāt pramāṇabahutvamiti na trisaṅkhyānirāsaḥ | anekasyāpramāṇasyaikatra vṛtteḥ naikasaṅkhyāpohaḥ | yathā viśeṣadṛṣṭena saha pratyakṣasya vṛttirekatra svalakṣaṇe tathā sāmānyepi pratyakṣasyeti | yaduktamekasaṅkhyānirāsaḥ prameyadvayadarśanāditi sa na bhavet pratyakṣasyaiva sāmānyepi vṛttisambhavāt | viṣayaniyame prameyāntarābhāve ca tryekasaṅkhyānirāso na coktena nyāyenobhayamapīti nābhimataprayojanasiddhiḥ | pramāṇasamplavāt prameyabahutvācca pramāṇabahutvaṃ |

[2.1.2.3.1,142]

nanu śaktyaśaktita ityādinā prameyabahutvannivāritameva tatkathantasyopanyāsaḥ | sattyam | etadapi dṛśyata ityupadarśyete | viruddhāvyabhicāryupadarśanamvā pareṇa kṛtamityadoṣaḥ | pramāṇasamplavopadarśanantu yuktameva | tasmāt sarvvaḥ parokṣorthoviśeṣeṇa na gamyata ityetasyāpyasiddhimudbhāvayati | tasmānna tryekasaṅkhyānirāsaḥ | atrocyate |

[2.1.2.3.1,143]

yojanād varṇṇasāmānye nāyandoṣaḥ prasajyate || 79 ||

[2.1.2.3.1,144]

varṇṇatvaṃ sāmānyamanityatvena yojayati anityamvarṇṇādīti | tena sāmānyakarūpameva prameyaṃ nobhayarūpamiti na doṣoyambiṣayāniyamādanyaprameyasya ca sambhavāditi | sāmānyaviśeṣabhāve hi syādayandoṣo na sāmānyaikabhāve | yadyanityatvamvarṇṇatvena sāmānyenaiva yojayati tadvastu dharmmo na syāt | yatra hi yo dharmmo yuktaḥ pratīyate tasyaivāsau dharmaḥ | sāmānyayuktatve ca sāmānyasya tadrūpaṃ na vastunaḥ | sāmānyasya ca vastutvāt taddharmo'vastudharma eva syāt |

[2.1.2.3.1,145]

naitadasti | yataḥ |

[2.1.2.3.1,146]

nāvastu rūpantasyaiva tathā siddheḥ prasādhanāt | anyatra nānyasiddhiścenna tasyaiva prasiddhitaḥ || 80 ||

[2.1.2.3.1,147]

yadi vastudharmo na bhavati | avastutatvena kalpitatvāt sāmānyasya | tadapi vastunā nityatvādikambhavet | ubhayamapi vasturūpanneti cet | na | vastuna eva tathā prasiddheḥ | yohi vikalpe pratibhāti varṇṇatvānityatvādikaḥ sa svalakṣaṇepi vidyata eva | svalakṣaṇānubhavādeva tadrūpavikalpotpatteḥ | yadi vikalpaḥ svalakṣaṇena na pratibaddhastatra svalakṣaṇasyāpratibhāsanāt | tatkathantasyaiva tathā prasiddhiḥ | na pāramparyeṇa sambandhāt | sākṣādapratibandhepi pāramparyeṇa pratibandha iti tasyāvikalpasyāvisamvāditā |

[2.1.2.3.1,148]

nanu vāsanāpratibandhatve kathamvastupratibaddhatā | tadvāsanāyā vastupratibandhāt | kathamityāh |

[2.1.2.3.1,149]

yo hi bhāvo yathābhūtassa tādṛgliṅgacetasoḥ | hetustajjā tathābhūte tasmād vastuniliṅgadhīḥ || 81 ||

[2.1.2.3.1,150]

yo hi sādhyadharmaḥ sasādhanasya heturvyāpako vā bhavediti pratipāditaṅ kāryavyāpyacetasaḥ | kāraṇamvyāpakaśca hetuḥ | tatopi cet | sā yotpannā liṅgadhī sā pāramparyeṃṇa vastupratibaddhatā | tataḥ |

[2.1.2.3.1,151]

liṅgaliṅgidhiyorevampāramparyeṇa vastuni | pratibandhāt tadābhāsaśūnyayorapyavañcanam || 82 ||

[2.1.2.3.1,152]

na vastuprāptiḥ pratibhāsādevādhyavasāyādapi vastuprāpteḥ sambhavāt | pravarttamāno hi prāpnoti | pratibhāsamātrāt | pravarttanañcādhyavasāyādapi dṛṣṭamanyathā pratibhāsādapi na pravattata adhyavasāyena pravarttitaḥ prathamaṃ abhyāsāt paścāt pratibhāsāt pravarttetuṃ kṣamaḥ | taramāt pravṛttāvastitve prāptiḥ | yathā ca pratibhāsamānasyāstitā tathā pratibhāsamānakāraṇavyāpakasyāpīti | ubhayatrāpi prāptirastu | na ca kvacit pratibhāsinaḥ prāptiriti prāgevedampratyapādi | yathā ca pratibhāsanādastīti jñāyate | tathā pratibaddhapratibhāsanādapi |

[2.1.2.3.1,153]

yadi ca prāptiviṣayo nāstīti matiḥ pratibhāsamātrameva jagat syāt | bhrāntābhrāntavivekānavadhāraṇāt | nahi pratibhāsamātre bhrānteravivekaḥ | tasmāt parokṣagatau bhrāntābhrāntavyavasthā nānyatheti niścayaḥ |

[2.1.2.3.1,154]

liṅgaliṅgidhiyorevaṃ pāramparyeṇa vastuni | pratibandhāt tadābhāsaśūnyayorapyavañcanam || 82 ||

[2.1.2.3.1,155]

tadrūpādhyavasāyācca tayostadrūpaśūnyayoḥ | tadrūpāvañcakatvepi kṛtā bhrāntivyavasthitiḥ || 83 ||

[2.1.2.3.1,156]

atra kecidāhaḥ |"liṅgabuddhirliṅgipratibaddhatayā dhūmāderbuddhirnahi liṅgamindriyavat sattāmātreṇa gamakaṃ | nāpi svālambanavijñānapratibhāsanamātreṇa | adṛṣṭantadrūpantatsambandhasyāpi pratipattiprasaṅgāt | tasmāt pratibaddhatayā grahaṇaṃ liṅgagrahaṇaṃ | sa ca pratibandho nobhayarūpasaṃsparśamantareṇa grahītuṃ śakyaḥ | anyathā grahaṇasyādarśanāt | tatra yathā liṅgagrahaṇaṃ liṅgaviṣayantathā liṅgagrahaṇamapi | kevalamprādhānyetaratā | liṅgagrahaṇe hi liṅgampradhānatayā liṅgagrahaṇe liṅgī pradhānatayā pratīyate |" tena yaduktaṃ"liṅginastu na mātrānumānantasya cāvisamvādena bhrāntate prastute tatkoliṅgagateravasaro yena tasyā api vicāraḥ kṛtaḥ | atha sāpyanumānātmikā | tathā sati liṅgipratipattireveti na pṛthagnirdeśaḥ | pratyakṣarūpāpi liṅgapratipattirnna sā liṅgābhāsaśūnyā | liṅgyābhāsaśūnyatve ca satyapi na bhrāntatā tadaviṣayatvāt | nahi stambhavijñānaṃ kumbhakāraśūnyatayā bhrāntamiti tannirā kṛtaṃ | ekiviṣayatvālliṅgaliṅgidhiyorepratyakṣatvācca | atrocyate" ||

[2.1.2.3.1,157]

pratibaddhatayā liṅgagrahaṇaṃ yadi liṅgadhīḥ | pratibandhagrahaḥ sāmyadharmayoranumānataḥ || 266 ||

[2.1.2.3.1,158]

tathā satyanavasthā syāt tatrāpi pratibandhavit | anumānāntarādeva tatrāpi ca tadantarāt || 267 ||

[2.1.2.3.1,159]

atha pratyakṣato liṅgaṃ liṅgatvena pratīyate | evaṃ sati tadābhāsaśūnyatāsya kathambhavet || 268 ||

[2.1.2.3.1,160]

gṛhītopi pratyakṣeṇa tadā smaryate liṅgatvena dhūmādikaḥ | evaṃ sati smaraṇamapramāṇameva kimasyāvañcakatvapratipādanena | nahi tattatra pramāṇaṃ | pratyakṣānumānayoreva pramāṇatvenāvisamvādasaṅgagamaḥ | atha smaraṇamapi pāramparyeṇa pratibandhāt pramāṇameva | tadeva tarhi liṅgijñānamanumānañceti kiṃ liṅgaliṅginorbhedena nirdeśaḥ | atha tadapramāṇameva gṛhītagrahaṇādityucyate | tathā sati pratyakṣavṛttampratyakṣameva tatra pramāṇaṃ | tacca tadābhāsaśūnyanna bhavatīti virodhaḥ | tasmādanyathopapattyā vyākhyāyate | liṅgadhīḥ svabhāvahetorjātā liṅgidhīreva liṅgaliṅginoḥ paramārthato bhedābhāvāt | liṅgidhīḥ kāryahetoḥ kāraṇaviṣayā | tatrabhedādasau na liṅgadhīḥ | na cātyantābhyāsādasmād dhamādagnidhīḥ svalakṣaṇagrāhiṇyā dhūmadhiyo nodeti |

[2.1.2.3.1,161]

dhūmasya ca tattvena grahaṇameva pratibaddhatā | tattvañca pratyabhijñānāt pratyabhijñānañca tadrūpadarśanādanumānameva | tadrūpadarśanañca pratyakṣamatyantābhyāsād vyavahārakāraṇamiti nānavasthā |

[2.1.2.3.1,162]

tasmāt svalakṣaṇagrahaṇameva liṅgapratipattiḥ | yat tvagnipratibaddhadhūmasya tatsāmānyagrahaṇantadrūpadarśanādudayamāsādayadanumānameva liṅgipratipattirūpamiti nānyathā vyapadeśaḥ |

[2.1.2.3.1,163]

tasmād vastuni boddhavye vyāpakamvyāpyacetasaḥ | nimittantatsvabhāvo vā kāraṇantacca taddhiyaḥ || 84 ||

[2.1.2.3.1,164]

dvividhaṃ hi sādhyamvastu tatpratiṣedhaśca | vastuni sādhye vyāpakaṃ sādhyaṃ | yatastadvyāpakamvyāpyacetaso nimittaṃ | tacca vyāpyasya liṅgasya svabhāvo kāraṇamvā | tacca vyāpakacetaso nimittamiti parāmparyeṇa pratibandhasambhavāt | pramāṇamanupalabdheḥ kathampratibandha iti darśayati |

{2.1.2.3.2}

<(2) anupalabdhicintā>

[2.1.2.3.2,1]

pratiṣedhastu sarvvatra sādhyate'nupalambhataḥ | siddhimpramāṇaurvadatāmarthādeva viparyayāt || 85 ||

[2.1.2.3.2,2]

yatra nāma kvacit pratiṣedhasādhanantatra sarvvatrānupalambhata eva | yatra vastusādhanāya pramāṇampravarttate tatra vastveva sidhyati na tasya pratiṣedhaḥ | ato viparyayādeva pratiṣedhasiddhiḥ | tathāhi yuktopalambhamanupalabhamānāstītyāhuḥ | anupalambha eva hi pratiṣedha iti tanmātrānubandhitvāttādāmyameva pratibandha iti |

[2.1.2.3.2,3]

nanu virodhopi nāma sākṣāt pāramparyeṇa vā pratibandha eva tatopi vastupratiṣedhasiddhirupalabhyate | yathā nāsti śītasparśo'gnernāsya romaharṣādiviśeṣaḥ sannihitadahanaviśeṣatvāditi | tatkathaṃ sādhyate'nupalambhataḥ |

[2.1.2.3.2,4]

tatra parihāraḥ | astyetat kintu |

[2.1.2.3.2,5]

dṛṣṭā viruddhadharmoktistasya tatkāraṇasya vā | niṣedhe yāpi tasyaiva sā'pramāṇatvasūcanā || 86 ||

[2.1.2.3.2,6]

viruddhopi padārthastadabhāvaṅgamayati | na virodhasambandhādeva | nahi virodhī pramātumiṣṭaḥ | asadrūpatayeṣṭa iti cet | asattvenaiva tarhi pratibandhaḥ sampradhāryoṃ na ca tena saha virodhaḥ | yatrāsau tatrāsattvambhavatīti cet | kuta etat | evameva prāg dṛṣṭatvāditi cet | tadasattvamvirodhagrahaṇakāle kimupalambhe vastuno cetarathā | yadyupalambhaḥ kathamabhāvo'thānupalambhaḥ tadidamāyātamanupalambhādeva pratiṣedhaḥ |

[2.1.2.3.2,7]

anyathaikasya bhāvasya sadbhāvoktyā parasya tat | nāstitvaṅkena gamyeta; virodhāccet asāvapi || 87 ||

[2.1.2.3.2,8]

siddhaḥ kena | sahasthānāditi cet tatkuto mataṃ | dṛśyasya darśanābhāvāditi cet, sā'pramāṇatā || 88 ||

[2.1.2.3.2,9]

ekasya hi sadbhāve yadi paro na bhavet | sarvasya bhāve parasya pratiṣedho bhavet |

[2.1.2.3.2,10]

virodhopi sahānavasthānalakṣaṇo vinā'nupalabghyā na pratīyate | yadyevamvirodho'nupalabdhyā pratīyate | tato virodhino liṅgat abhāvagatirnānupalabdheḥ | atha virodhasādhikā nupalabdhiḥ prāgāsīt | tadanusaraṇādeva viroghinopi liṅgadabhāvagatiriti saiva paramārthato'bhāvasya sādhanī | yadyevam |

[2.1.2.3.2,11]

pratibandhaprasiddhyarthamupayogī ya īkṣitaḥ | sādhyasiddhistataścet syādanumānaṅkathampramā || 269 ||

[2.1.2.3.2,12]

pratyakṣeṇa hi sambandho'numānasya prasiddhibhāk | tata eva hi sādhyasya siddhirityapramā'numā || 270 ||

[2.1.2.3.2,13]

na | yata eva hi pratyakṣādanumānasya sambandhagrahaṇantata eva sādhyasyāgneḥ siddhiriti kathamanumānamaparampramāṇaṃ |

[2.1.2.3.2,14]

atha parokṣe'gnai na pratyakṣampravṛttamiti tatrānumānaṃ | parokṣepi khalvabhāve kimanupalabdhiḥ pravṛttā | yāpi pravṛttā sā nopalabdhilakṣaṇaprāptānupalabdhiḥ | atha smaryamāṇopalabdhilakṣaṇaprāptānupalabdhiḥ | tadapyasya durnītam |

[2.1.2.3.2,15]

smaryamāṇaṃ yatodhyakṣamanumānepi nāsti na | adhyakṣasyaiva tatrāpi prāmāṇyamanumā vṛtha || 271 ||

[2.1.2.3.2,16]

tasmādidamatrārthasattattvaṃ |

[2.1.2.3.2,17]

abhāvena hi śītasya bahneḥprāgupalaṃbdhibhāk | sambandhastena tatsiddhyā tadabhāvaḥ prasidhyati || 272 ||

[2.1.2.3.2,18]

sa cābhāvo'nupalabdhireva | tenānupalabdhirevānumānasiddhā sādhayatyabhāvavyavahāraṃ yathā pratyakṣasiddhā | yato vakṣyati |

[2.1.2.3.2,19]

"tasmādanupalambhoyaṃ svayampratyakṣato gata iti |" (pra. vā.4|274)

[2.1.2.3.2,20]

atrāpyanumānato gata ityavagantavyaṃ | yadā tu romaharṣābhāvaḥ sādhyate | tadāgninā śītānupalabdhistayā kāraṇānupalabdhyā romaharṣābhāvaḥ | tatrāgnirupeṇa sparśasyoṣṇātmana ekasāmagryadhīnatayā'numānaṃ | sa ca śītabhāvasvabhāvaḥ | tasyānumānopalabdhireva śītānupalabdhistena kāryahetukāraṇānupalabdhyorekatra pravṛttatvānna virodhiliṅgantaraṃ | tasmādanupalabdhirevānumānasiddhā'bhāvaṅgamayati | tenānumitānumānametat |

[2.1.2.3.2,21]

yadyevamanumānena pratyakṣamprasādhyate | tena ca vastubhāva iti na vastuviṣayamprāmāṇyambhavedanumānasya | tadapi yatkiñcadeva | yataḥ | pratyakṣamupalambharūpamevopalambhaḥ sattā cocyata iti | tena vastuviṣayamanumānaṃ | anupalambha evāsatteti cet | bhavatu ko doṣaḥ | agninā'bhāvaḥ sādhyate nānupalambheneti mahān doṣaḥ | nanvagnireva śītābhāva iti sa eva tenaiva ca sādhyate | yāvāneva deśa uṣṇatayā vyāpyate tāvatyeva śītābhāva iti noṣṇasparśavyatirekī śītābhāvaḥ | svabhāvaheturayamiti cet | iṣyata evānupalabdheḥ svabhāvahetutā | tena nāstyatra sītasparśo'gneriti kāryasvabhāvahetū nirddeśyete |

[2.1.2.3.2,22]

tasmāt svaśabdenoktāpi sā'bhāvasya prasādhikā | yasyā pramāṇaṃ sā 'vācyo niṣedharutena sarvvathā || 89 ||

[2.1.2.3.2,23]

virodhino hi vahnayāderyaḥ svaśabdastenoktāpi pratipāditāpi saivānupalabdhiranyabhāvalakṣaṇā saivānupalabdhirabhāvasya sādhikā | yasya sā na pramāṇantena virodhisadbhāvenāvācyo niṣedhaḥ | na khalu niṣedhasyānyā gatiḥ |

[2.1.2.3.2,24]

etena tadviruddhārthakāryoktirupavarśiṇatā | prayogaḥ kevalambhinnaḥ sarvatrārtho na bhidyate || 90 ||

[2.1.2.3.2,25]

pratiṣedhyaśītādiviruddhasyāgnyāderarthasya yatkāryantatrāpyanumitānumānenānupalabdhireva sādhitā'bhāvaṅgamayati vyavahārataḥ | tathāhi |

[2.1.2.3.2,26]

dhūmādagniḥ kāryabhūtāt prasiddhaḥ śītābhāvaṃ sādhayet pūrvvayuktyā |

[2.1.2.3.2,27]

śītābhāvo hyanyathā naiva sidadhyeta pāramparyādeva tatrāpyabhāvaḥ || 273 ||

[2.1.2.3.2,28]

dhūmādagniragneḥ śītābhāvarūpādupalabdhiviparyayācchītābhāvavyavahāra iti tasmāt prayogavacanavinyāsamātrameva vidyate |

[2.1.2.3.2,29]

viruddhantacca sopāyamavidhāyāpidhāya ca | pramāṇoktirniṣedhe yā na sā nyāyānusāriṇī || 91 ||

[2.1.2.3.2,30]

uktyādeḥ sarvvavitprebhāvādipratiṣedhavat | atīndriyāṇāmarthānāmvirodhasyāprasiddhitaḥ || 92 ||

[2.1.2.3.2,31]

na khalu vacanaṃ sarvvavedanaviruddhaṃ | na khalvatītendriyeṇa saṃha virodhasiddhiḥ | samvedanādeva vacanampravarttate kathantadabhāvaṃ sādhayet | sarvvavedanena viruddhamiti cet | kena virodhagrahaṇaṃ | yadi hi vedanotkarṣānvaye'pacayo dṛśyate vacasvitā yāḥ sarvvaṃ śobheta sarvvavedane sakalavacasvitā'bhāva eva | na caitat | vaktāro'sarvvavedina upalabdhā iti cet | vaktāro mūrkhā upalabdhā iti kinna sarvvasya mūrkhatā | vaktuḥ pāṇḍityamupalabhyata iti cet | tadapi nopalapsyata iti kutaḥ | tathāhi |

[2.1.2.3.2,32]

bādhyabādhakabhāvaḥ kaḥ syātāṃ yadyuktisamvidau | tādṛśo'nupalabdheśceducyatāṃ saiva sādhanam || 93 ||

[2.1.2.3.2,33]

yathāhi mūrkhasya vacanantadabhāvepi pāṇḍityasamaye viśeṣamvacanantathā yadi savvavedanāvasthāyāmapi ko virodhaḥ | nahi sarvvamvedanotkarṣavirodhivacanam | atyantotkarṣe viroghyeveti cet | na | virodhasyāgrahaṇāt | tādṛśasya vakturanupalambha eveti nottaraṃ | anupalambhasya draśyaviṣayatvena gamakatvāt |

[2.1.2.3.2,34]

aniścayakaramproktamīdṛkkvānupalambhanaṃ | tatrātyantaparokṣeṣu sadasattāviniścayau || 94 ||

[2.1.2.3.2,35]

atyantaparokṣasya hi sarvvavitpretyabhāvāderanupalambhamātrādabhāvaniścayāt |

[2.1.2.3.2,36]

athāpi syāt | sarvvavedane sati abhrāntasya kuto vacanasambhavaḥ | vivakṣā hi pūrvvāparaparāmarśato bhrāntopajāyamānā pravarttayati vacāṃsi | naitadapi samyak |

[2.1.2.3.2,37]

spaṣṭaṃ sarvvapadārthānāmvedanepi pravarttate | vivakṣābhyāsatastatra vacaso'sambhavaḥ kutaḥ || 274 ||

[2.1.2.3.2,38]

na khalu bhāvanābalāvalambispaṣṭataraparimitetarapadārthadarśanasamakālābhyāsato vivakṣā na bhavati | vivakṣābhāvepi pūrvvāvedhato vacanaṃ | nahi vacanānāṃ sannihitaiva vivakṣā kāraṇaṃ | pūrvvāvedhatonyamanasopi padavākyaviviktapāṭhadarśanāt | anekapūrvvābhyastakriyāprakramadarśanācca | anena pūrvvāparaparyālocanamantareṇāpi sannihitapratipattṛprativacanaṅkathamiti pratyuktaṃ |

[2.1.2.3.2,39]

śatrusannidhimātreṇa pravarttante'vikalpataḥ | prage ca tannirākāriprakriyāḥ kāyanirmitāḥ || 275 ||

[2.1.2.3.2,40]

yathā ca pūrvvābhyāsato jhaṭiti prabodhitasyāriṇā prahārādidānenānurūpa eva prakramaḥ śastroddharaṇādikastathā sarvvavedinopi sakalāḥ kriyā ityaviruddhaṃ |

[2.1.2.3.2,41]

tasmād viruddhādevābhāvaniścayaḥ pratiyoginaḥ |

[2.1.2.3.2,42]

bhinnā'bhinnopi vā dharmaḥ sa viruddhaḥ prasajyate | yathāgnirahime sādhye sattā vā janmabādhanī || 95 ||

[2.1.2.3.2,43]

śītoṣṇasparśayoḥ parasparambhedāt sahānavasthānalakṣaṇo virodhaḥ sattājanmanośca parasparaparihāralakṣaṇa ityabhedaḥ | na khalu janma sattāvyatirekeṇa virodhaśca | nahi sadeva jāyate | sato hi sarvvanirāśaṃsasya ko janmārthaḥ | kathamavyatiriktayoḥ parasparamvirodhaḥ | pareṇāvyatirekeṇābhyupagamādevamucyate |

[2.1.2.3.2,44]

nanu koyamvirodho nāma | nivarttyanivarttakabhāvaḥ | tathāhi |

[2.1.2.3.2,45]

avikalakāraṇamekaṃ yadaparabhāve yadā bhavenna bhavet |

[2.1.2.3.2,46]

bhavati virodhassa tayoḥ śītahutāśātmanordṛṣṭaḥ || 276 ||

[2.1.2.3.2,47]

nanu yadyanyasyābhāvo'nyena kriyate | tadayuktamabhāvasya kāryatvābhāvāt | atha na kriyate tadā svayameva vinaśyataḥ kaḥ pareṇa virodhaḥ | na ca kṣaṇasya vināśo'nyena kriyate | utpannānutpannāvasthayorayogāt | anutpannamasat kasya virodho vināśo vā | utpannaṃ svakāle vināśayitumaśakyaṃ kṣaṇasyāvikāryatvāt | anyakāle tu eva nāsti kasya vināśaḥ | santatervināśa iti cet | na | tadvyatirekeṇa santatyabhāvāt |

[2.1.2.3.2,48]

nanu santatessa evaṃ vināśo ya uttarakṣaṇaprabandhavighātaḥ | tadapyasat |

[2.1.2.3.2,49]

yadi kāraṇasadbhāvaḥ kathamvyāghātakṛt paraḥ | atha kāraṇasadbhāvaḥ kathamvyaghātakṛt paraḥ || 277 ||

[2.1.2.3.2,50]

yadyuttarakṣaṇotpattau kāraṇamasti kathamvyāghātaḥ | atha na kāraṇandaivaraktāḥ kiṃśukāḥ | atha kāraṇavaikalyameva virodhinā kriyate | tadapyasat | yataḥ |

[2.1.2.3.2,51]

asato yadi vaikalyaṅ kiṃśuke daivaraktatā | sataśca svena rūpeṇa vaikalyaṅ kiṃ kariṣyati || 278 ||

[2.1.2.3.2,52]

yadi tatrāstyavaikalyakāraṇantadasat kathaṃ | athāvaikalyakṛnnāsti vikalaḥ svayameva saḥ || 279 ||

[2.1.2.3.2,53]

kāraṇasyāpi hi vaikalyamavaikalyakāraṇasadbhāve na śaktyabhāve tatkāraṇasya svayameba bhavati vaikalyantatra kimvirodhī kariṣyati | atraparihāraḥ |

[2.1.2.3.2,54]

śītācchītāntarotpattiranagnisahakāriṇaḥ | sahakāriṇamāsādya tadaśītasya kāraṇam || 280 ||

[2.1.2.3.2,55]

sannidedhīyamānadahanasahakārī mandataratamādiśītasparśajanako hi pūrvakaḥ śītasparśo yāvacchītāntaraṃ śītasparśasyājanakambhavati | tasya svayameva nivṛtteraparasya ca kāraṇābhāvenānutpattiriti sahakāritvena viguṇaśītakāraṇajananena nivarttako vahniḥ śītasyeti vyapadiśyate | tatkṛtā tasya vikalakāraṇotpattiriti tato'nutpattireva | tasya prāgabhāvalakṣaṇā nivṛttiriti vyapadiśyate | utpattau hi kāraṇāni vyāpriyante na nivṛttau | athavā śītasya svahetuniyataḥ sa svabhāvo yenāgnisannidhāne śītakṣaṇāntaraṃ svakāryannotpādayati | pratiniyatā hi bhāvānāṃ śaktayaḥ | ekatra sannidhānaṃ viruddhayoḥ kathamiti cet | evameva virodho'nyathā'yogāt | na ca kṣaṇayorvirodhopi tu prabandhayoḥ | dṛśyate caivamuṣṇamanubhavatopi nādyāpi śītamapaitīti samvedanaṃ | tathā na svaṣṭāndhakāramapaitīti | atiparisphuṭālokasambhave tasminneva kṣaṇe'paitīti cet | na | tatrāpi tatkāraṇasahitasyāndhakārāntarajananasāmarthyādāloka evotpattimānnāndhakāraḥ | sa eva naṣṭa iti cet | na | tasya svarūpeṇotpannatvāt |

[2.1.2.3.2,56]

yena svabhāvenotpattirna te naiva vinaśyati | yenāpi tasyānutpattistathāpi na vinaśyati || 281 ||

[2.1.2.3.2,57]

tasmānna sa eva vinaṣṭaḥ |

[2.1.2.3.2,58]

nanvadarśanameva vināśaḥ sa eva ca vināśāvasthāyāmapratīteḥ kathaṃ sa iti pratītiḥ | yadā pratīyate na tadā vinaṣṭaḥ | yadāpi vinaṣṭastadāpi na pratīyate | tenaivāsau vinaṣṭo yena na praṃtīyate | anyathā pratīyamāne ko vināśārthaḥ | yadi nopalabhyamāno vinaṣṭaḥ | na pradeśo ghaṭopalabdhiriti sopi naṣṭo bhavet | prāg dṛṣṭo nopalabhyate yaḥ sa vinaṣṭa iti cet | sopi prāgdṛṣṭa eva | yatra dṛṣṭastatra tadaiva nopalabhyamāno vinaṣṭastadaivopalabhyate tadaiva nopalabhyata iti vyāhataṃ | kālāntare nopalabhyate'nantara iti cet | deśāntare'nantare'nupalabhyamānaḥ kathanna naṣṭaḥ |

[2.1.2.3.2,59]

kālāntarena naṣṭaścet naṣṭo deśāntare na kiṃ | na ced deśāntaravyāptirnanu kālāntarasya kiṃ || 282 ||

[2.1.2.3.2,60]

yadi deśāntaravyāpī na sambhavatyeva kaścit | tena sa eva na naṣṭaḥ kālāntaravyāpyapi naiva sambhavapti kathaṃ sopi naṣṭaḥ |

[2.1.2.3.2,61]

nanu deśāntare'nupalabhyamānepi deśāntara upalabhyamānaḥ kathamvinaṣṭaḥ | deśāntaravadeva tarhi kālāntarepyupalabhyamānaḥ kathamvinaṣṭaḥ | kālāntare'nupalabdhiriti cet | samānametadubhayatrāpi | tasmād |

[2.1.2.3.2,62]

yo yathā dṛśyate bhāvaḥ sa tathaivānyathā nahi | nīlannīlatayā dṛṣṭanna sitattvena vidyate || 283 ||

[2.1.2.3.2,63]

tasmānna sa eva vinaṣṭo'pi tu paro notpannaḥ kāraṇābhāvāt | tadanupalabdhau sa naṣṭa ityabhimānamātrakaṃ | tenaivambhūte viṣaye sahānavasthānalakṣaṇavirodhavyavasthā | paramārthataḥ kāraṇabhāvaviśeṣa eva virodhaḥ | parasparaparihārasthitalakṣaṇo virodha evameva | yaḥ kṣaṇikañjanayati sa nityasvabhāvañjanayitumasamarthaḥ | tena nityatvasyānutpattireva | yathā cānityatvamapi tannityatvena tathā nīlatvādayopi parasparamiti nānayorviśeṣaḥ |

[2.1.2.3.2,64]

nānayoḥ paramārthataḥ parasparaṃ virodhayorvviśeṣaḥ | tataḥ parasparamvilakṣaṇatvameva virodhaḥ kāraṇavaśāt | sa ca padārthasvarūpamevānyathā svarūpābhāvāt | sā ca tayoḥ parasvarūpavilakṣaṇopalabdhiranyāpekṣayā'nupalabdhireveti sarvvo'nupalambhata evābhāvavyavahāra iti |

[2.1.2.3.2,65]

"prayogaḥ kevalambhinnaḥ sarvvatrārtho na bhidyate" (pra. vā. 2|90)

[2.1.2.3.2,66]

iti yuktamuktaṃ | atīndriyāṇāñca nāyamvirodha iti nābhāvasādhikā viruddhopalabdhiḥ | nāpyanupalabdhimātraṃ | nopalabhyata ityetāvatā nāstīti na bhavati | yasya hi darśanañjñeyasattāmvyāpnoti sa evambruvāṇaḥ śobheta | tadāpi sa eva sarvvajña ityapratikṣepaḥ sarvavidaḥ nāpi paralokādeḥ | sarvvadarśinā nopalabhyata ityatra pramāṇābhāvāt | viparyaye ca pramāṇamuktaṃ | tasmāt |

[2.1.2.3.2,67]

yathā vastveva vastūnāṃ sādhane sādhanammataṃ | tathā vastveva vastūnāṃ svanivṛttau nivarttakaṃ || 96 ||

[2.1.2.3.2,68]

yathā pratibandhato vastveva vastunaḥ sādhanaṃ | yathākathañcinna vastu vastunaḥ sādhakamapratibaddhameva | tathā vastaveva svanivṛttau nivartakamvastunaḥ | nahi pratibandhamantareṇa vastunivṛttau vastvaparannivarttate | yathā kāryaṅkaraṇaṃ sādhayati vyāpakañca vyāpyantathākāraṇābhāvaḥ kāryasyābhāvamvyāpakābhāvaśca vyāpyābhāvasyeti | anyathā sa eva pratibandho na syāt | ayamapi pratibandhasya bhāvo yāvanvayavyatirekau nānyaḥ pratibandha iti |

[2.1.2.3.2,69]

etena kalpanānyasto yatra kvacana sambhavād | dharmaḥ pakṣasapakṣānyataratvādirapoditaḥ || 97 ||

[2.1.2.3.2,70]

na hi pakṣāsapakṣānyataratvannityānityayorekatrāpi pratibaddhaṃ | icchākṛto hi pakṣastadanusāreṇa yaḥ sapakṣaḥ sopi tathaiva | tata icchāmātrapratibaddhatvānna vastu gamayati | na hyanyapratibaddhatvamanyaṅgamayatyatiprasaṅgat | nāpi vyāparttate kutaścit yena tadabhāvaṅgamayet | tasyāpi pakṣatvamicchākṛtamastyeva | tasmāt sapakṣānyataratvamagamakaṃ | tathā'vipakṣatvādikañca |

[2.1.2.3.2,71]

tasmāt pratibandhādeva vidhiniṣedhaprasiddhiḥ |

[2.1.2.3.2,72]

tatrāpi vyāpako dharmo nivṛttergamako mataḥ | vyāpyasya svanivṛttiścet paricchinnā kathañcana || 98 ||

[2.1.2.3.2,73]

nanu svabhāvānupalambhopi gamaka eva | naitadasti | na tatra paramārthato gamyagamakabhāvaḥ | abhāva evāsau ya upalabdhilakṣaṇaprāptasyānupalambhaḥ | tatastena siddhena vyāpyasyābhāvasādhanaṃ |

[2.1.2.3.2,74]

yadapramāṇatā'bhāve liṅgantasyaiva kathyate | tadatyantavimūḍhārtham; āgopālamasamvṛteḥ || 99 ||

[2.1.2.3.2,75]

ayamevābhāvaḥ svabhāvānupalambho nāma | āgopālāṅganāprasiddhametat | sāṃ khya stu śāstradṛṣṭyā vyāmūḍhaḥ prabodhyate | etāvanmātranimittakoyamanyatrāpyabhāvavyavahāraḥ | anyathā sukhādīnāmātmanāñca na bhedasiddhiḥ | śāstrādeva bhedasiddhiriti cet | na | prāmāṇikatvādbhedasya | śāstrasyāpi ca parasparanna bhedaḥ syāt parasparaviviktopalabdhimantareṇa | saiva ca viviktopalabdhiranyasyānupalabdhiḥ | vyaktāvyaktayośca bhedo nānupalabdhimantareṇa sidhyati |

[2.1.2.3.2,76]

etāvanniścayaphalamabhāve'nupalambhanaṃ | tacca hetau svabhāve vā'dṛśye dṛśyatayā mate || 100 ||

[2.1.2.3.2,77]

trividha evānupalambha hetorvyāpakasya svabhāvasya ceti | tasya ca hetvāderupalabdhilakṣaṇaprāptasyānupalambho gamako nānyasya nānyathā | tasmāt kāryasvabhāvānupalabdhijanitaṃ liṅgajñānaṃ sādhyapratipādakamavisamvādi | tatastena vastveva tathāsiddhamiti nāvastudharmaḥ |

[2.1.2.3.2,78]

nanvanityopamvarṇṇa iti svalakṣaṇayojanā'nityatvasya | tatkathaṃ yojanād varṇṇasāmānya ityādi | naitadasti |

[2.1.2.3.2,79]

anumānādanityādergrahaṇeyaṅgamo mataḥ | prāmārāyameva nānyatra gṛhītagrahaṇānmataṃ || 101 ||

[2.1.2.3.2,80]

svasāmānyalakṣaṇābhyāṃ hyavyapadeśyavarṇatvābhyāṃ varṇṇādigṛhītvā'nityatayā cānityamvarṇṇādīti manasā saṃdhatte | yaduktamācāryeṇa | tatrāyaṅkramo varṇito "yojanād varṇasāmānya" (pra.vā.2|79) ityādinā | anumānena varṇṇatvasāmānye'nityatā pratipattau pramāṇāntaraṃ | tatsāmāndharmi kena pratipannaṃ | anumānena pratipattau aparastatrāpi dharmītyanavasthā syāt | yadā cāliṅgajñānampratyakṣottarakālabhāvi tadā pramāṇāntarameva | svalakṣaṇena yojanāt | ubhayatrāpi parihāraḥ | prāmāṇyameva tatra nāsti | ubhayatrāpi pratyakṣata eva siddhatvāt | vikalpasya sāmānyagrāhiṇo gṛhītagrahaṇatvāt | kathamanityatvampratyakṣasiddhaṃ | yataḥ |

[2.1.2.3.2,81]

nānyāsyānityatābhāvāt pūrvve siddhaḥ sa caindriyāt | nānekarūpo vācyo'sau; vācyo dharmo vikalpajaḥ || 102 ||

[2.1.2.3.2,82]

na khalvanityatā varṇṇatvādi cānyabhāvasvarūpāt | abhāvasvarūpameva tattādṛśaṃ | tadeva vikalpasya tadrūpagrahaṇāśakteḥ sāmānyarūpambhavati | grahaṇavyāpāra eva na tu sāmānyantat | nahi nīlametaditi pratyakṣapratibhāsamānarūpādaparamidannīlamiti vikalpe pratibhāti tadeva tu tathā vyavahniyate | atha yathābhūtantannīlantathābhūtametaditi sāmānyampūrvvāparapratyayā bhyāmāgṛhītameva gṛhyate | tadapyayuktaṃ | nahi pūrvvāpararūpavyatirekeṇāparaṃ sāmānyamupalabhyate | tadeva tu tena vyavahriyamāṇaṃ sāmānyaṃ | vyavahārasya ca tadeva svalakṣaṇamāśrayaḥ |

[2.1.2.3.2,83]

nanu sāmānyānāmanityatvādīnāmparasparantadvataśca bhedo nānātvaṃ | atrocyate |
"nānekarūpo vācyosau" svalakṣaṇātmā vikalpamātrasyānādivāsanāsāmarthyād bhedaḥ | vikalpasya hi vyāvṛttibhedādanvayavyatirekakalpanayā bhedādhyāropavṛttatvāt |

[2.1.2.3.2,84]

sāmānyāśrayamasiddhau sāmānyaṃ siddhameva tat | tadasiddhau tathāsyaiva hyanumānasya siddhaye || 103 ||

[2.1.2.3.2,85]

vyavahāramātrakaṃ hi sāmānya vyahāraviṣayasya ca prasiddhau vyavahāro niyamena sāmānyādhikaraṇyenānyathā vā prasidhyati | vyavahārāprasiddhau tu nimittapradarśanena sa vyavahāro vismṛtavyavahāranimittasya nimittatvasmaraṇena smaraṇaviṣayabhāvamupanīyate | tasmādanumānamvyavahāra mātrakameva sādhayati nāparaṃ |

[2.1.2.3.2,86]

nanu kāryahetoranumānād vastvevāsiddhamagnyādikaṃ sādhyate na vyavahāraḥ | tadapyasat |

[2.1.2.3.2,87]

tatrāpi hyanumānena yadi vastu prasādhyate | sarvvākāraprasiddhau syānna tatraiva pramāntaram || 284 ||

[2.1.2.3.2,88]

yadyanumānādagnyādivastu prasidhyati tadā tatra kīdṛśo'gnerayamityavāntarabhedaji ghṛkṣāyāṃ pramāṇāntaramadhyakṣādikanna pravarttate | tasya prathamānumānata eva sarvvākāraprasiddheḥ | prāg sambhavo'sambhavaḥ pramāṇavirodhaśceti | kāraṇāt yogyāt kāryamutpattimaditi sambhavaḥ | kāraṇābhāve kāryānutpattirityasambhavaḥ | pramāṇavirodhopi śīto'gneriti | tatrādhyakṣeṇa sarvvā'kāragrahaṇamiti sambhavaḥ | anumānenāsambhavaḥ | pramāṇavirodhaśceti | pramāṇāntarapravṛtteḥ | tadetat tamovijṛmbhitaṃ | yataḥ |

[2.1.2.3.2,89]

asambhave virodhe ca vastuno grahaṇaṅ kutaḥ | grahaṇe vastunaḥ prāptaṃ dvayametadayuktimat || 285 ||

[2.1.2.3.2,90]

yadi tadavyatiriktākāraparityāgo'sambhavāt sarvvākāragrahaṇasya pramāṇāntarapravṛttavirodhācca tadā vastugrahaṇamapi nāstyeva | kathaṃ hi tadgrahaṇe tadavyatiriktāparigrahaḥ | na khalu tadeva gṛhītamagṛhītañca yuktimat | tathā jñānamapi tadgrahi tadagrāhi cetyeṣopyasambhavasya |

[2.1.2.3.2,91]

athāpi syāt |

[2.1.2.3.2,92]

sarvvākāragrahe heturnaliṅgamvyabhicārataḥ | sāmānyāvyabhicāritvād viśeṣasyāprasiddhitaḥ || 286 ||

[2.1.2.3.2,93]

liṅgaṃ hi sakalavyaktisādhāraṇatayā parigṛhītamanaikāntikampratiniyatavyaktau |

[2.1.2.3.2,94]

yadyevama |

[2.1.2.3.2,95]

viśeṣagrahaṇannāsti liṅgasāmarthyasambhavi | anaikāntikatā hetoriti vastugrahaḥ katham || 287 ||

[2.1.2.3.2,96]

na jñāyate kotra vahniriti vahnimātrameva pratīyate | kopyatra vahniriti pūrvvānekavahnidarśanānusāreṇa pratītireveyaṅ kevalā na vastusaṃsparśaḥ | pratyakṣeṇa vastusaṃsparśe kimbhedasandehaḥ sambhavī |

[2.1.2.3.2,97]

nanu sandehe kathamprāptiḥ | prāptirapi sandehānurūpaiva | kadācitkasyacidagne prāpteḥ | tena kāryahetāvapi vyavahāra eva kevalanna vastusādhanaṃ |

[2.1.2.3.2,98]

nanu svabhāvahetau vastu dṛṣṭamiti prāpyate | kāryahetau tu kathamadṛṣṭasya prāptiḥ |

[2.1.2.3.2,99]

na dṛṣṭa ityevārthasya prāptirastitvataḥ sadā | tasya vastunivṛttistu bhrānterapi tadarthināṃ || 288 ||

[2.1.2.3.2,100]

na khalu keśādiṣu darśanamasti | tathāpi tardārthatayā bhavatyeva vṛttiḥ | yatrāsti tatra prāptiranyatra neti nirṇṇayaḥ | na ca svabhāvahetau pratyakṣe kāryahetau ca vastu gṛhyate | agṛhī tasyaiva sarvvatra prāpteḥ | bhāvi hi vastu prāpyaṃ | na ca svarupaṅ kathantasya grahaṇaṃ | bhāvirūpeṇaiva gṛhyata iti cet | na | tathā'pratīteḥ | athāpi bhāvirūpeṇa pratīyate | tathāpi tadanyathāpratītamanyathotpattimanna syāt | sāmānyasya pratītiriti cet | sāmānyasya pratītau viśeṣasya kathamprāptiḥ | sthitatvāccet | nahi sāmānyaṃ viśeṣavastvantareṇa bhavati | dhūmādikameva tarhi liṅgamvastvantareṇa na bhavatīti tata evāstitvamiti kiṃ sāmānyenāsāmānyapratītimantareṇa kathampravarttate | liṅgapratītāveva pravarttiṣyate | anya pratītau kathamanyatra pravṛttiḥ | sāmānyamapyanyadeveti samāno doṣaḥ | naikāntenānyatsāmānyaṃ | yadyevaṃ |

[2.1.2.3.2,101]

sāmānyagrahaṇe'rthasya tadeva grahaṇambhavet | tathā sati na saṃdeho gṛhīte sa kathambhavet || 289 ||

[2.1.2.3.2,102]

sāmānyarūpeṇa grahaṇanna viśeṣarūpeṇa iti cet | viśeṣarūpe kathampravarttate | tadapi gṛhītameveti cet | kimarthampravarttate | praptyarthamiti cet | nanu sāpi prāptiḥ svarūpapratipattireva sāpi yadi jātā kimarthampravarttate | kenacidrūpeṇa pratipattiḥ kenacinneti cet | yena rūpeṇa pratītistena na pravarttate vyarthatvāt | yena ca na | tenāpi nāśaktoḥ | na ca pratipanne sandehaḥ | nāpyapratipanne | ubhayarūpasaṃsparśarūpatvāt sandehasya | sāmānyaviśeṣayorekarūpatvādapratipannepi viśeṣe pravarttata iti cet | na | aviṣayīkṛte'yogāt | na ca pratipannenāpratipannasyaikatvamiti pratipāditaṃ | pratipannaikatvampratyeti nāpratiyan | athāpi kālāntare pratyeti | kālāntare na pratyakṣannānumānamiti pratipāditaṃ |

[2.1.2.3.2,103]

nanu yadi vastvanityatvādekaṅgṛhītameva sarvvātmanā kathantasyānumeyatvaṃ | vyavahriyamāṇatayā cet | kasmāt sa eva niścayo na bhavati vyavahārātmā | nedamuttaraṃ | yataḥ |

[2.1.2.3.2,104]

kvacittadaparijñānaṃ sadṛśāparasambhavāt | bhrānterapaśyato bhedammāyāgolakabhedavat || 104 ||

[2.1.2.3.2,105]

na khalu māyāgolake bhedasya na pratītiḥ | tathāpi sadṛśatvāt tadantareṇa sa evāyamiti pratīternna bhedavyavahāraḥ |

[2.1.2.3.2,106]

nanu yadyapi sa evāyamiti pratīcirbhrāntā, darśanantu punarabhrāntameva kathanna bhedapratītiḥ | atha tiraskṛtā satī pratītirapyapratītireva kāryataḥ | na tiraskaraṇannāmāsti svarūpasamvedanayorvedanayoḥ | parasparaparihāreṇāvasthānād dvayorvvā parasparāntiskaraṇamiti prāptaṃ |

[2.1.2.3.2,107]

anyonyaparihāreṇa vyavasthitā cet tiraskriyā |

[2.1.2.3.2,108]

anyonyaparihārasya samānatvandvayorapi || 290 ||

[2.1.2.3.2,109]

yathaiva vikalpaḥ svarūpasamvedanātmā'nubhavato bhinna ityanubhavasya tiraskārakārī | tathānubhavopi vikalpasya syāt | athaikatve samāsaktacetanasya bhede buddhireva nopajāyate | tathā satyanubhava eva nāstīti kastasya tiraskārārthaḥ | atrocyate |

[2.1.2.3.2,110]

bhinnantatpūrvvakamvastu na paśyati vināśataḥ | nityatvādhyavasāyācca nityameveti manyate || 291 ||

[2.1.2.3.2,111]

pūrvvakamvastudarśanañca vyatītaṃ tadidānīmvyavaharttavyameva kevalaṃ | vyavahāraśca nityatayā | tataḥ kathantenātītena darśanenāsya tiraskāraḥ viparītādhyavasāyastu tadānīmasti | tataḥ sa eva vyavahārayati lokaṃ | tataḥ sa eva tasya tiraskāro yastadanurūpavyavahārābhāvaḥ parasparabhedenānupalakṣaṇāt | tato māyāgolakasyeva dvitīyādikṣaṇasya bhedenānupalakṣaṇatvāt sa evāyamiti vyavahāraḥ |

[2.1.2.3.2,113]

tathā hyaliṅgamābālamasaṃśliṣṭottarodayaṃ | paśyan paricchinattyeva dīpādinnāśinañjanaḥ || 105 ||

[2.1.2.3.2,114]

nanu māyā golakādau bhedaḥ parigṛhyata eva nirūpaṇato nirūpaṇairna tvevaṃ kṣaṇikatā | tadapyasat | tathāhi | atādavasthyamvināśo'nityateti ca vyapadiśyate | na ca pradīpādīnāntādavasthyamapi tu parāparatailopādānajanyamānā parāparaiva pradīpajvālā kevalantu sādṛśyāt samānasāmagrīto vā sa evāyamiti vyavahāraḥ |

[2.1.2.3.2,115]

nanvekadaiva tailajanita eka evāsau pradīpajvālāvitānaḥ | naitadapi samyak | yataḥ |

[2.1.2.3.2,116]

yadi prathamasampātamātrādutpanna eva saḥ | kālāntarasthāyitayā vṛthā tailādyataḥ param || 292 ||

[2.1.2.3.2,117]

na khalu prathamatailādisāmagrīsampātamātrataḥ sakalakālakalā kalāpavyāpinī pradīpādāvutpattimati tataḥ paraṃ sthālabhūtalatailānalajālasamavadhānaṅ kathañcidarthampuṣṇāti | niṣpatteraparādhīnasvabhāvatvāt | atha niṣpannasyāpi kālāntaravyāpitā tailādyanuvarttamānasyaiva nānyatheti cet | na | kālāntarasthāyitayaivotpatteḥ | akālāntarasthāyinastu paścāt tailādisāmagryā na kiñcit karttuṃ śakyamiti vyarthatā syāt | anyasyotpādane saivānityatā | tathā ca yadyasāvutpannaḥ sarvvātmanā gṛhyate | cakṣurādinā sarvvātmanā tasya grahamiti vyarthataiva cakṣurādyanuvarttanasya | athāparāparadarśanena kālāntarasthāyitā grahaṇena vā | tathā sati parāparadarśanānāṃ vicchedādikenāpi na kālāntarasthānagrahaḥ | grahaṇasya tu kālāntarasthānavattve sakṛdeva tathā grahaṇamiti tadeva cakṣuranuvarttanaṃ vṛtheti prāptaṃ | tasmād darśanasya na pūrvvāparasvarūpagrahaṇamīṣadapīti kṣaṇamātrakameva pratibhāsate |

[2.1.2.3.2,118]

athāpi syāt | sa eva pūrvvāparahito vastusvabhāva āyato bhaviṣyati | tadasat |

[2.1.2.3.2,119]

kāladairghyasakṛddṛṣṭau syāccet sarvvastathā bhavet | darśanasyānuvṛttyaiva kāladairghyampratīyate || 293 ||

[2.1.2.3.2,120]

yathā yathā darśanamaparāparamprabandhenopajāyate tathā tathā dīrghakālātāmpratyeti nānyathā | na ca sakṛdeva pratipannaṅ kālādidīrghatayā dīrgha | tasmād darśanaṅ kṣaṇikatāmeva pratyeti | yadi kṣaṇikataiva pratyakṣeṇa paricchidyate svabhāvabhūtā, kathamparicchidyamānatāyāmapi vyāmohaḥ | atredamucyate |

[2.1.2.3.2,121]

bhāvasvabhāvabhūtāyāmapi śaktau phale'dṛśaḥ | anānantaryato moho viniśceturapāṭavāt || 106 ||

[2.1.2.3.2,122]

yathā khalu śaktiḥ paricchinnāpi na niścīyate'nantaraṅ kāryamadṛṣṭavatā |

[2.1.2.3.2,123]

tasyaiva vinivṛttyarthamanumānopavarārṇanaṃ | vyavasyantīkṣaṇādeva sarvvākārān mahādhiyaḥ || 107 ||

[2.1.2.3.2,124]

darśanepi sarvvākāratayā bhāvasya vyāmoho'bhyāsavajitasya | tato na niścayaḥ |
tato vyāmohavyāvarttanāyānumānampravṛttimat | yeṣāntu punarabhyāsapāṭavādayo niścayasya hetavaḥ santi te mahāmatitamatraśaktaḥ yaḥ adhyavasāyādarśanamātrakādeva | tasmāt sāmānyamāśrayasiddhau sāmānyaṃ siddhameva yatra na vyāmohaḥ | yatra tu vyāmohosti tatrānumānaṃ |

[2.1.2.3.2,125]

kathantarhi vastuna ekatvāt tadanusāribhirvikalpairapi nānādharmatā vyavasthāpyate | nahi nīlānubhavānusārī vikalpaḥ pītādhyavasāyasvabhāvaḥ | atrottaraṃ |

[2.1.2.3.2,126]

vyāvṛtteḥ sarvatastasmin vyāvṛttivinibandhanāḥ | buddhayorthe pravarttante'bhinne bhinnāśrayā iva || 108 ||

[2.1.2.3.2,127]

yathācodanamākhyāśca so'sati bhrāntikāraṇe | pratibhāḥ pratisandhatte svānurūpāḥ svabhāvataḥ || 109 ||

[2.1.2.3.2,128]

sajātīyavījātīyavyāvṛttibhājo hi jagati janmabhūtaḥ | te yato yato vyāvarttante tatastato bhedamavadhibhedopakalpitaṃ tantamupādānamādāya nānādharmāṇaḥ pratīyante | yadi sarvvato vyāvṛttimanto bhāvāḥ kathamekayaiva helayā sakalavyāvṛtyaniścayaḥ | bhrāntikāraṇasadbhāvāditi brūmaḥ | pūrvvadṛṣṭasya vismaraṇāt | nahi pūrvvadṛṣṭasya tathaiva viṣayītakaṇe vyāvṛttyaniścayaḥ | tathāhi |

[2.1.2.3.2,129]

niścayo hyanubhūtasya tathaiva smaraṇodayaḥ | viparyayonyathā dārḍhye ye sandehaścalane dvayoḥ || 294 ||

[2.1.2.3.2,130]

nānubhūtasya tathaiva smaraṇaniścayābhāvaḥ | ayameva niścayo yattathaiva smaraṇaṃ | abhyāsataśca tathaiva smaraṇāt | tasmādabhyāsavatāmīkṣaṇāntarameva niścayaḥ | anyathā smaraṇanivāraṇāyānumānamiti sthitametat | aparaḥ prāha |

[2.1.2.3.2,131]

siddho'trāpyathavā dhvaṃsno liṅgadanupalambhanāt |

[2.1.2.3.2,132]

udayavyayānuṣaṅgiṇo hi sarvabhāvāḥ | udayaḥ pratyakṣavidhisādhakānumānasādhyaḥ vyayaścābhāvaḥ | so'nupalabdhisādhyaḥ | yāvān pratiṣedhaḥ sarvo'napalabdhisādhya iti | nāparaḥ pratiṣedhasya sādhanopāyaḥ |

[2.1.2.3.2,133]

nanu nityatābhāvasvabhāvabhūtā vidhiḥ sādhakenaiva pramāṇena pratīyate | nedamasti | na svabhāvamātrakādevānityatā | api tu |

[2.1.2.3.2,134]

prāg bhūtvā hyabhavan bhāvo'nitya ityabhidhīyate || 110 ||

[2.1.2.3.2,135]

bhūtvā yo na bhavati so 'nityo na bhavanamātrataḥ | sa cā bhāvo'nyatrāpyanupalabdhisādhakaḥ |

[2.1.2.3.2,136]

nanvasya vādita ubhayāntavyavadhāyikā sattevānityatā nābhāvalakṣaṇā | ubhayāntatvañca pūrvāparāntayoḥ | sattā ca nānupalambhamādhyā tatkathametat | atrāha |

[2.1.2.3.2,137]

yasyobhayāntavyavadhisattā sambandhavācinī | anityatā śrutistena tāvantāviti kau smṛtau || 111 ||

[2.1.2.3.2,138]

na tāvat sattamātramanityatā'tmādīnāmapyanityatāprasaṅgāt | rūpavedanādīnāñcāviśeṣeṇa ubhayabhūtāntamadhyamadhyāsīnā sattā'nityatā vaktavyā | na cobhayāntatā'bhāvamantareṇa kācidasti | abhāvasaṅkame ca so'bhāvānupalabdhyā gṛhyate nānyena |

[2.1.2.3.2,139]

prāk paścādapyabhāvaścet sa evānityatā na kiṃ |

[2.1.2.3.2,140]

yadi prāgabhāvapradhvaṃsābhāvobhayāptavyavadhāyikā sattā'nityatā | sa evābhāvo'nityatā kinneṣyate |

[2.1.2.3.2,141]

ṣaṣṭhādyayogāditi cet antayoḥ sa kathaṃ bhavet || 112 ||

[2.1.2.3.2,142]

yadyayamabhiprāyo bhāvasyānityateti ṣaṣṭhyādiyogo na bhaved yadyabhāvo nityatā | abhāvena sambandhābhāvāt | nahi bhāvasyābhāvasya ca saṃyogasamavāyādilakṣaṇasambandho'yogāt |

[2.1.2.3.2,143]

viśeṣaṇaviśeṣatvasambandhaḥ kena vāryate | na syāt sopīti cedevamantayoḥ sa kathambhavet || 295 ||

[2.1.2.3.2,144]

yadi viśeṣaṇaviśeṣyabhāvepi samavāyādisambandhamantareṇa neṣyate | sa tarhi ṣaṣṭhyādiyogo viśeṣaṇaviśeṣyabhāvo vāntayoḥ sattayā bhāvena vā kathamupapanno'ntavyavadhibhūtā sattā tadviśiṣṭhā ceti vacanavyaktau |

[2.1.2.3.2,145]

sattāsambandhayordhrauvyādantābhyānna viśeṣaṇāṃ |

[2.1.2.3.2,146]

ubhayāntavyavadhiḥ sattā satsambandho vā samavāyalakṣaṇo'nityateti vacane niyamena sattāsambandhayorantābhyāmviśeṣaṇamabhyapagatam | na cedaṃ yuktaṃ | dvayorapi nityatvābhyupagamāt | antaviśiṣṭā hi sattā kathambhavet yadi sotpādavyayavatī | atha sa tatra bhāve sattāsambandho vā na syāt tābhyāmviśeṣaṇamevantarhi sa eva bhāvastadviśiṣṭo'nityaḥ kiṃ sattayā | avyatirekāt ṣaṣṭhī na bhavediti cet | sattāyā astitva miti kathaṃ | kiñca | bhāvasyā nityateti bhāvasya prāgabhāvapradhvaṃsābhāvau tāvevānityatā | tato vyatirekādasti vyatirekavibhaktiḥ | atha kāryakāraṇayorubhayāntatā | kāraṇamityeko'ntaḥ kāryamiti dvitīyaḥ | tābhyāñca kāryakāraṇābhyāṃ sattāyāḥ sambandhasya vā viśeṣaṇaṃ noktaḥ | bhāve ca kāryakāraṇayoḥ sambandhaḥ kāryakāraṇabhāvaḥ sattāyāḥ samavāyalakṣaṇaḥ | atra prativacanam |

[2.1.2.3.2,147]

aviśeṣaṇamevaṃ syādantau cetkāryakāraṇe || 113 ||

[2.1.2.3.2,148]

asambandhānna bhāvasya prāgabhāvaṃ sa vācchati | tadupādhisamākhyāne tepyasya ca na sidhyataḥ || 114 ||

[2.1.2.3.2,149]

yasya hi prāgabhāvaḥ svakāraṇena sambadhyate | na ca bhāvasya prāgabhāvena sambandho'bhyupagamyate | tadabhyupagame prāgabhāvapradhvaṃsābhāvāvevānityateti prakṛtahāniḥ pakṣāntarasamāśrayaṇaṃ ca | tasmādasambandha eva prāgabhāvena bhāvasya | prāgabhāvopādhiścāyaṃ samākhyāviśeṣaḥ sa tadabhāve na syādidaṅkāryamiti | na ca kāryamantareṇa kāraṇaṃ | athavā nānyena prakāreṇa kāryakāraṇatvābhāvaḥ | yataḥ |

[2.1.2.3.2,150]

sattā svakāraṇāśleṣakaraṇāt kāraṇaṅkīla | sā sattā sa ca sambandho nityau kāryamatheha kim || 115 ||

[2.1.2.3.2,151]

sattāsambandhakaraṇena hi kāraṇaṃ svakāraṇasambandhakaraṇena ca | svakāraṇaṃ samavāyikāraṇaṃ samavāyikāraṇasamavetaṃ hi prāyaśo vastūtpattimat | na ca sattāsambandhayoḥ kāryatā | bhāvasyāpi sambandha eva sattayā kāryo nānyathāsya kāryatā | svarūpeṇaiva kāryatā cet | na |

[2.1.2.3.2,152]

yasyābhāvaḥ kriyetāsau na bhāvaḥ prāgabhāvavān | sambandhānabhyupagamānnityamviśvamidantataḥ || 116 ||

[2.1.2.3.2,153]

nahi bhāvasya kasyacidapi prāgabhāvena sambandhaḥ | yadyapi nāmāvastutvādasambandhastathāpi pūvamasāvavidyamāna eva | tataḥ kāryatā bhaviṣyati |

[2.1.2.3.2,154]

nanu yasyāvidyamānatayā sambandhaḥ so'vidyamānaḥ | anyathā sarvamevāvidyamānambhavet | tataścāsti prāgabhāvena sambandha iti prāptaṃ | na cābhyupagamyate | tataḥ sakalameva nityañjagat prasaktaṃ kathantarhyabhāvena sambandhaḥ |

[2.1.2.3.2,155]

tasmādanarthāskandiyo'bhinnārthābhimateṣvapi | śabdeṣu vācyabhedinyo vyatirekāspadaṃ dhiyaḥ || 117 ||

[2.1.2.3.2,156]

bhinno vā bhavatyabhinno vārthastatra buddhiparikalpita eva sarvatra sambandhaḥ | vastu vastuno yadi vyatiriktaṅkaḥ sambandhaḥ | vyatireka eveti cet | yadi nāma vyatiriktantasya kaḥ sambandho vyatirekasya sarvvatra samānatvāt asambandha eva na syāt | tādātmyatadutpattilakṣaṇa iti cet |

[2.1.2.3.2,157]

bhinne kā ghaṭanā'bhinne kāryakāraṇatāpi vā |

[2.1.2.3.2,158]

bhāve'nyasya ca viśliṣṭau śliṣṭau syātāṃ kathannatau || 296 ||

[2.1.2.3.2,159]

na khalvabhinnasya sambandho dviṣṭhatvāttasya kāryakāraṇabhāvo na syāt | tādātmyalakṣaṇastu kathanna syāt | na | tatra sambandhasya kalpitaviṣayatvāt | kalpitau hi tatra sambandhinau bhinnatve tādātmyalakṣaṇaḥ sambandho nāstīti siddhametat | kāryakāraṇabhāva iti cet | kimidaṃ kāryakāraṇatvannāma | anvayavyatirekitvamiti cet | na | tasya kalpitatvāt | pratyakṣato'grahaṇāt | tasmāt sarvaḥ kalpanānirmita evāyanna paramārthaḥ | tasmādayamvyatirekavibhaktiryathākathañcit kalpitaṃ sambandhamāśritya pravarttate nāparaḥ prakāra iti | prāgabhāvādināpi bhāvasya samvṛtyā sambandho na paramāthana kasyacit kenāpītyekānta eṣaḥ | tasmād yojanād varṇṇasāmānye na pramāṇāntaratvamprameyāntarābhāvāt | na ca punaḥ punarabhijñāne'niṣṭhāsakteḥ smṛtādivat | punarabhijñānaṃ hi smaryamāṇameva |

[2.1.2.3.2,160]

nanvindriyavyāpārānuvidhānādavisamvādācca pramāṇameva kathamapramāṇampratyabhijñānaṃ | na | indriyavyāpārasya sannihitamātraviṣayatvāt | yadi sannihitamātraviṣayatvaṅkathaṃ sa evāyamiti kṛtvā pravarttate | naitadasti | yasmāt na sa evāyamityeva prekṣāvān pravarttaṃte |

[2.1.2.3.2,161]

samīhitaphalaprāptiheturityeva varttate | yadyapi sa evāsau tathāpi na pravarttanaviṣayaḥ | arthakriyāsādhanaviṣayā hi prekṣavatāmvṛttayaḥ | na ca tenaiva sārthakriyā sādhanīyā svakāraṇādhīnaśaktayo hi bhāvāstāmanyāmvā'rthakriyāṅkalpayanti naikatvabhājanatvena | na cārthakriyāsambandhaḥ pratyakṣaviṣayaḥ pūrvvadṛṣṭasyaiva smaraṇāt | tadarthakriyākāritvena ca sa evāyamiti pratyayasya viṣayo na svarūpeṇa | pūrvvaṃ yadi dṛṣṭatvena ca grahaṇe smaraṇameva | iha yojane tvanumānantadarthakriyāyogyatvamatrāpi | tadabhedopacārādekatvavyavahāraḥ | avisamvādopi naikatvaviṣayo'naikatvepyarthakriyāvāpteḥ | agamyāgamanādikantu tatprasūtitvādeva santatyapekṣayā |

[2.1.2.3.2,162]

tasmānna pratyakṣaṃ sāmānyaviṣayaṃ | nāpyanumānasya viśeṣaviṣayatā |

[2.1.2.3.2,163]

nanu viśeṣadṛṣṭamanumānaṃ viśeṃṣameva pratyabhijānāti | tadapyasat |

[2.1.2.3.2,164]

viśeṣapratyabhijñānanna pratikṣaṇabhedataḥ | na ca viśeṣaviṣayandṛṣṛsāmyena tadgrahāt || 118 ||

[2.1.2.3.2,165]

yadā khalu dṛṣṭo vahniḥ punarapasṛtya vyavadhāneṃ sati dhūmādavasīyate | tadā kālāntare sa eva viśeṣo na pratyabhijñāyate'parāparasya bhedasya sambhavāt | bhede ca satyekatvādhyāsena pratipattiḥ sāmānyameva viṣayīkaroti | yatra tarhi sthire padārthātmani na bhedasambhavo vikārābhāvāt | tatra tasyaiva viśeṣasya pratyabhijñānaṃ | tadetata kathamavagantavyaṃ | na hyadṛśyamāne vikāro na sambhavatīti niścayaḥ | athānyatrāpyevameva dṛṣṭastathā sati dṛṣṭasāmyena vyaktayantareṇa pratipattirnna viśeṣaviṣayatvaṃ |

[2.1.2.3.2,166]

nidarśanantadeveti sāmānyāgrahaṇaṃ yadi | nidarśanatvāt siddhasya pramāṇenāsya kiṃ punaḥ || 119 ||

[2.1.2.3.2,167]

yadi tadeva nidarśaṃnaṃ pūrvvapratyakṣeṇa siddhatvāt tathā sati pūrvakeṇaiva pratyakṣeṃṇa grahaṇāt kimpunaḥ pramāṇena | nānumānenātra kāryaṃ | yadi pūrvakameva pratyakṣaṃ viśeṣadṛṣṭānumānakālabhāvisattopagrāhitenaiva siddhatvāt kimanumānena | pratyakṣāviṣaye hi pravarttanamanumānasyeṣyate na | tatraiva | ata eva viśeṣadṛṣṭamiti cet | bhavatu viśeṣadṛṣṭaṃ tasya pramāṇantu na syāt | atha darśanena samānakālabhāvyeva padārthaḥ parigṛhyate netarastato bhāvini pravarttamānamanumānampramāṇameva | yadyevamanyannidarśanaṃ yadrūpampūrvvampratītam | anyadā dārṣṭāntikaṃ yad uttarakālamanumānena pratīyate | atha gṛhītameva tat kintu vismṛtaṃ | tatoyamadoṣa ityāha |

[2.1.2.3.2,168]

vismṛtatvādadoṣaścettata evānidarśanaṃ |

[2.1.2.3.2,169]

vismṛtasya tasya punarliṅgadvāreṇa tathaiva smaraṇamiti na vyarthatā'numānasya | kathantarhi vismṛtasya dṛṣṭāntatā | dṛṣṭāntadvāreṇa hi sādhanampravarttate tasya ced vismaraṇaṃ kathaṃ sa dṛṣṭāntaḥ | yadi liṅgāt prāgasya vikalasya dṛṣṭāntatayā smaraṇantadā kimaparamatra liṅgena karttavyaṃ | tadeva punassmaryaṃta iti cet | anavasthā bhavet | atha vismṛtaṃ tadā na dṛṣṭāntatā | atha dṛṣṭāntamantareṇaivākasmād dhūmādagnipratipattāvitarasya vismṛtasya liṅgāt pratipattiḥ | tadā tasyāvikalakālakalāvyāpinaḥ pūrvvapratyakṣeṇaiva grahaṇāt viśeṣamapratiyataḥ kathampramāṇatā |

[2.1.2.3.2,170]

smaraṇe sati tatra vyavahārāditi cet | tathā hi svabhāvahetorgṛhītasyāpi sarvātmanā tathaiva vyavahāre sati pramāṇatā | na | tatrāparadṛṣṭāntasādharmyeṇaiva vyavahārayogyatāsādhanāt | na tviha tathā prāgevābhāvāt | abhyāsānutthānāt | dṛṣṭametadityapi na saṅgatamanyathā bhāvasambhavāt |

[2.1.2.3.2,171]

na khalu gṛhīta eva smaraṇametaditi siddhamagṛhītatvasya bhāvāt pramāṇaṃ | svakālaparyavasāyi hi rūpampratyakṣeṇa gṛhyate'nyathā maraṇāvadhi gṛhyeteti tadaiva maraṇaṃ bhavet | anuvarttamānena maraṇāvadhi gṛhyata iti cet |

[2.1.2.3.2,172]

dīrgheṇa dīrghagrahaṇamadīrgheṇetaragrahaḥ | pratyakṣeṇa tadaivāsya maraṇāvadhi na grahaḥ || 297 ||

[2.1.2.3.2,173]

yattarhi nānuvarttate na tena kālāntaravyāpi parigrahaḥ | tataḥ kathaṅgṛhīta evānumānampravarttate viśeṣadṛṣṭaṃ | kathantadeva nidarśanamityasāmānyagrahaṇaṃ |

[2.1.2.3.2,174]

atha dṛṣṭe kālāntarasambandhena kālāntare yadanyadutpadyate tasya tadbhāvasiddhiriti viśeṣadṛṣṭamevaitat atrocyate |

[2.1.2.3.2,175]

dṛṣṭe sadbhāvasiddhiścet pramāṇād; anyavastuni || 120 || tattvārope viparyāsastatsiddherapramāṇatā |

[2.1.2.3.2,176]

atha dṛṣṭamanyadapi punaḥ kālāntare tadevedamiti sādhyata ityabhyupagamaḥ | sa tarhi tadanyatra tatvāropo niyogata eva viparyāsaḥ | na hi dṛṣṭe'nyatayā tattvantatvataḥ sambhavati | aparidṛśyamāne ca paridṛṣṭarūpādhyāropa eva śakyo na tattvagrahaḥ | tasya pūrvadṛṣṭasya pūrvapratyaye nānanyarūpasaṃsṛṣṭasyaiva grahaṇāt | yadyapi na gṛhyate tathāpyanumānena tattvenaiva gṛhyate nānyatveneti cet | nānumānasya pūrvagrahaṇānusāritvānna smaraṇamātrādanyadanumānaṃ | atha vastugrahaṇarūpamanumānaṃ | tadā |

[2.1.2.3.2,177]

pratyakṣetarayoraikyādekasiddhirdvayorapi || 121 ||

[2.1.2.3.2,178]

yadi pratyakṣamitaracca rūpamekameva tadaikenaiva pramāṇena pratyakṣeṇetareṇa vā siddhatvāditaradapramāṇambhavet viśeṣasya kasyaciditareṇākaraṇāt | tadā spaṣṭākārā pratītirubhayatrāpi bhaveditarā vā | atha cakṣurādyavyāpārādaspaṣṭatā | tatpratibaddhatvāt spaṣṭatāyāḥ | naitadasti |

[2.1.2.3.2,179]

cakṣurādinibaddheyaṃ yadi spaṣṭāvabhāsitā | aprayojaka eva syādāloko rūpanigrahe || 298 ||

[2.1.2.3.2,180]

athālokakṛtā spaṣṭatā tadā satyāloke kathamanumānamaspaṣṭāvabhāsi | kādācitkatvādālokasyeti cet | sa tarhi paramārthato vidyamānopyāloko nāvadhāryate | tatkathamvastugrahaṇam | ālokarahitasya vastumātrasya grahaṇādadoṣa iti cet | ālokasahitasya tadrahitagrahaṇamiti sāhasaṃ | tathā cet tadeva sāmānyagrahaṇamiti na viśeṣadṛṣṭametat |

[2.1.2.3.2,181]

sandhīyamānañcānyena vyavasāyaṃ smṛtimviduḥ | taccihnāpekṣaṇānno cet smṛtirna vyabhicārataḥ || 122 ||

[2.1.2.3.2,182]

api ca | pūrvadṛṣṭāvusandhānamātrametat | na spaṣṭasvarūpatayā parigrahastadā smṛtireva | nahyekarūpatāyāmpratyakṣānumānayoḥ kiñcidadhikampramīyata iti smṛtireve yanna vastugrahaṇam |

[2.1.2.3.2,183]

atha liṅgādutpadyate tatkathaṃ smaraṇaṃ | naitadasti | na hi liṅgatāsya vidyate tvanmatyā trairūpyābhāvādekatvād dṛṣṭāntadārṣṭāntikayoḥ | asmatpakṣe tvanumānamevaitat sāmānyaviṣayamiti pratipāditaṃ | yadeva hi pūrvatayāvagamyate tadeva smaryamāṇaṃ na grāhyaṃ | gṛhyamāṇatayā'pratīteḥ | nahyanumānasmaraṇādanyat smaraṇameva liṅgādutpadyamānamanumānaṃ | tasmādasakṛt tadeva yena pratīyate tat smaraṇameva | kathantarhīdānīmastīti pratītiḥ | idānīntanamastitvampakṣadharmasāmarthyādeva gamyate | tatpradeśavarttī dhūmastatpradeśavarttinaiva vahninā janyata ityevameva pūrvasambandhagrahaṇādanādivāsanāprabodhataḥ | evañca sati sakalamanumānaṃ smaraṇameveti sthitametat | prameyadvaividhyāt pramāṇadvaividhyampratyakṣānumānabhedāditi | sākṣāditarapratītibhedavyatirekeṇa prakārāntarābhāvāditi |

<2.1.2.4>

<4. pratyakṣacintā>

{2.1.2.4.1}

<(1) pratyakṣalakṣaṇavipratipattinirāsaḥ>

[2.1.2.4.1,1]

tatra |

[2.1.2.4.1,2]

"pratyakṣaṅ kalpanāpoḍhamabhrāntaṃ"

[2.1.2.4.1,3]

viśeṣaṇādisambandhavastupratibhāsāpratītiḥ ka lpa nā | anyathā pratibhāso bhrāntatvaṃ | tenobhayena rahitaṃ pratyakṣaṃ |

[2.1.2.4.1,4]

nanu bhrāntatvampunaḥ pratyakṣeṇānyathā darśanādavagamyate | kalpanāpoḍhatā tu kutaḥ | nahi pratyakṣapūrvakamanumānantadabhāve'vataraṇamāsādayati | sakalaśca pratyayaḥ śabdānurādhādevopajāyate | tataḥ pratyakṣaṃ savikalpakaṅ kathamātmano'vikalpatāmavagacchet | yasyāpyālocanājñānamvikalparahitamprathamamupajāyate tasyāpi smaraṇādisāmagrīsamavadhānāt savikalpakapratyayodayaḥ | sa cākṣavyāpārataḥ pratyakṣa eva | tasyāpi kathamavikalpakatvasiddhiḥ | atra prativacanaṃ |

[2.1.2.4.1,5]

pratyakṣaṅkalpanāpoḍhampratyakṣeṇaiva sidhyati | pratyātmavedyaḥ sarvveṣāmvikalpo nāmasaṃśrayaḥ || 123 ||

[2.1.2.4.1,6]

vikalparahitampratyakṣaṃ svasamvedanādeva pratīyate | vikalpo hi nāma janayati nāmāpi vikalpaṃ sa nāmasaṃśrayo vikalpaḥ pratyātmavedyatayānubhūyate | svasamvedanena vikalpasyānubhavāt | cakṣurādinā dṛśyasya tato viruddhadharmādhyāsato bheda eva vikalpaketarapratyayayoḥ | athāpi sarvaṃdā tadbhāvādika evāyampratyastadapi nāsti | yataḥ |

[2.1.2.4.1,7]

saṃhṛtya sarvvataścintāṃ stimitenāntarātmanā | sthitopi cakṣuṣā rūpamīkṣate sākṣajā matiḥ || 124 ||

[2.1.2.4.1,8]

yadyakṣamvikalpasāmagrīvirahi na pravarttata eva tadabhāve saṃhṛtavikalpāvasthāyāmanyavikalpasammukhībhāve vā cakṣuṣo vyāpāro na, syāt padārthagrāhī | tatastasyāmavasthāyāmasaṅgatavikalpaḥ pratibhāsamānaḥ pratyayaḥ pratyakṣata eva gamyate |

[2.1.2.4.1,9]

nanu yadi saṅgato vikalpo nāsminniti tadaiva pratyayaḥ kathamvikalpavirahiṇī sāvasthā | atha na vikalpa ādhārādheyābhāva eva tadānīntadā nirvikalpakametaditi kathampratītiḥ | nahi vikalpamantareṇa vyavahāraḥ | na ca paramavyavahārayatā paraḥ pratipādito bhavati | anyathā kṣaṇikatvepi kiṃ svabhāvahetunā vyavahārakāriṇā | atrocyate |

[2.1.2.4.1,10]

punarvikalpayan kiñcidāsīd vo kalpanedṛśī | iti vetti na pūrvvoktāvasthāyāmindriyād gatau || 125 ||

[2.1.2.4.1,11]

na khalu tadiva tasya vikalpa upajāyate nirvikalpakametaditi | anyathā vikalpapratyakṣavādinopi yāvat savikalpakametaditi na jāyate niścayastāvat kutaḥ savikalpakatvavyavahāraḥ | tataḥ savikalpakatvavyavahārepi savikalpaḥ punareṣitavyastatrāpyapara ityanavasthānādapratipattiḥ | atha svayamevāsau savikalpaka iti kintatrāpareṇa | avikalpakasyāpi pratītirūpatvāt kimvikalpeneti samānamubhayasyāpi |

[2.1.2.4.1,12]

atha vikalpake paścād vyavahāraḥ savikalpakoyamityatrāpi paścānnirūpayata evamvidhavikalpaparamparāsīditi vyavahāro na saṃhṛtavikalpāvasthāyāṃ | tatra nirvikalpakatvaṃ mamāsīdityavyavahārat | atha tadānīmavidyamānasya kathamvikalpena vyavahāraḥ | mṛte kathammṛta iti vyavahāraḥ | anyathā savikalpakasyāpi kathaṃ savikalpakatvavyavahāraḥ | punastajjātīyasya darśanāditi cet | ihāpi saṃhṛtavikalpāvasthāyāmpunaḥpunardarśanamanivāritameva | tena lakṣaṇabhedādanyonyavyatirekeṇa ca bhāvānnaikatvaṃ savikalpaketarayoḥ |

[2.1.2.4.1,13]

atha sāmagrīsadbhāvāt vikalpārambhāt savikalpako'nya evotpadyate tadabhāvādavikalpaka iti | tadasaṅgataṃ |

[2.1.2.4.1,14]

sāmagrī yadi kalpitā bhinnatvannīlapītayoḥ | samudāyo'nya evāyamutpanna iti kalpanāt || 299 ||

[2.1.2.4.1,15]

sa hi tatrānya eva nīlapītādisamudāya utpannovāntarasāmagrīsambhavāt | atha pratyabhijñānāt tadevedannīlaṃ na punaraparaḥ samudāya iti pratīternānātvantayoḥ sarvakalpitarūpayorapi samānambhedakalpanaṃ | tasmādavikalpakameva pratyakṣaṃ |

[2.1.2.4.1,16]

na cāsau sāmagrīndriyavijñānasya savikalpakatve smaraṇādikā | indriyasyārthagrahaṇapravṛttatvāt | na cendriyagrāhyorthaḥ śabdena yojyate | śabdasya tadvācakatā'bhāvāt | svalakṣaṇe saṅketasyāpravṛtteḥ | sāmānyasyendriyāgrāhyatvāt | kasmādetaditi cedāha |

[2.1.2.4.1,17]

ekatra dṛṣṭo bhedo hi kvacinnānyatra dṛśyate | na tasmād bhinnamastyanyat sāmānyambuddhyabhedanaḥ || 126 ||

[2.1.2.4.1,18]

deśakālānanvayī hi bhedaḥ | yata ekatra dṛṣṭaḥ punaranyatra dṛśyate tenānyena vā pratyakṣeṇa tasya kālāntaravartinyabhāvāt svakālaparicchinno hi bhāvaḥ pratyakṣato'vagamyate | tato na pūrvamparatra na parampūrvatra pratyakṣaṃ | pratyabhijñāya pūrvvaṃ sa evāyamiti gṛhlātīti cet | na | pratyabhijñāyā apratyakṣatvāt tatrendriyavyāpārābhāvāt | tathā hi |

[2.1.2.4.1,19]

yogyadeśasthite'kṣāṇāmvṛttirnātītabhāvini | tadāśritañca vijñānanna kālāntarabhāvini || 300 ||

[2.1.2.4.1,20]

nahi kāladeśavyāptirakṣavijñānena gṛhyate | tathā sati sarvvaḥ sarvākāradarśī bhavet | athākṣāṇi yadi nātītabhāvini varttante tadāśritasya vijñānasya ko virodhaḥ | yadi tadāśritasya vijñānasyātītādau vṛttiścakṣuṣopi syāt | nahi cakṣuṣonyāvṛttiḥ | na ca pūrvāparagrahaṇe cakṣurvyāpāraḥ pratīyate | pūrvāparayoḥ smaraṇasya sambhavānumānasya ca vṛtteḥ | indriyavṛttireva seti cet | anumānasyāpi pratyakṣatāprasaṅga iti pratipādayiṣyāmaḥ | ato bhedānānnānvayitvaṃ | sāmānyamindriyagrāhyamanvayīti cet | tadasad | yataḥ |

[2.1.2.4.1,21]

"na tasmād bhinnamastyanyat sāmānyambuddhyabhedataḥ" |

[2.1.2.4.1,22]

na vyaktīnāmanvayo nāpi sāmānyasyābhāvādeva | vyaktīnāmbhāvo na tāsāmanvayaḥ | sāmānyasyānvayo na ca tad dṛśyate | tasyābhāvānnendriyagrāhye'nvayasambhavaḥ | nahi sāmānyamatra pratibhāti | ākārāntarāpratibhāsanādavyatireke vyaktaya eva | tāśca nānvayinyaḥ | ata eva bhinnābhinnamavācyañca na sāmānyaṃ |

[2.1.2.4.1,23]

tasmād viśeṣaviṣayā sarvaivendriyajā matiḥ | na viśeṣeṣu śabdānāmpravṛtterasti sambhavaḥ || 127 ||

[2.1.2.4.1,24]

ananvayād viśeṣāṇāṃ saṅketasyāpravṛttitaḥ |

[2.1.2.4.1,25]

nahyanvayini pratibhāsamāne sāmānyarūpatā | na ca viśeṣe śabdānāmvṛttirananvayena saṅketasyāvṛtteḥ | saṅketo hi deśakālāntare vyavahāravṛttyarthamvyavahāribhiriṣyate'tonyathā vyasanameva bhavet | dharmārtha iti cet ka evampratyeṣyati | tasmānna deśakālapratiniyate saṅketavṛttiḥ | tena na viśeṣaḥ śabdaviṣayaḥ |

[2.1.2.4.1,26]

viṣayo yaśca śabdānāṃ saṃyojyeta sa eva taiḥ || 128 ||

[2.1.2.4.1,27]

tataḥ saṃyojyagrahaṇannirviśeṣasya | tato na viśeṣagrāhī pratyayaḥ savikalpakaḥ | yaśca savikalpako na sa viśeṣagrāhī | sāmānyasya śabdena yojanāt | kasmādityāha |

[2.1.2.4.1,28]

asyedamiti sambandhe yāvarthau pratibhāsinau | tayoreva hi sambandho na tadendriyagocaraḥ || 129 ||

[2.1.2.4.1,29]

dṛṣṭepyarthe'syāyamvācako'syāyamvācya iti yayoḥ pratibhāsaḥ sambandhakāriṇi vijñāne tayoreva vācyavācakalakṣaṇaḥ sambandho na ca tadendriyagocaraḥ kutaḥ | asyedamvācyamiti korthaḥ | asmādidampratyetavyaṃ | kena pratyayena | kiṃ savikalpakena parokṣavastunā'tha pratyakṣeṇa sākṣātkāriṇā | yadi sākṣātkāriṇā'dhyakṣeṇa pratyetavyam | vaiphalyamevendriyasaṃhateḥ prāptaṃ | atha parokṣatayā tadendriyagocarasyārthasya na sambandho nahi tadendriyagocarorthostīti | atha vācyagatepyarthe śabde cāsyedamvācakamiti sambandhakaraṇāt | tathāhi |

[2.1.2.4.1,30]

viśadapratibhāsasya tadārthasyāvibhāvanāt | vijñānābhāsabhedo hi padārthānāmviśeṣakaḥ || 130 ||

[2.1.2.4.1,31]

indriyagocaro hyartho viśadapratibhāsaḥ | viprakṛṣṭe cārthe'spaṣṭapratibhāsitā | na ca pratibhāsabhedepyekatā | atha dūrāsannatayā spaṣṭatarapratibhāsabhedasyaikaviṣayataiva jñānānāṅ kathampratibhāsabhedena bhedaḥ | arthakriyābhedena bhedāt |

[2.1.2.4.1,32]

nanvarthakriyābhedepi pratibhāsabheda eva na vyatiriktakāryabhedo bhedalakṣaṇaḥ | nahi kāryabhedena kāraṇasya bhedaḥ pratibhāsabhedavinā kṛtasya, pratibhāsabhedopyastyeveti cet | tata eva tarhi bhedostu kiṃ kāryabhedena | yadi ca kāryabhedād bhedaḥ kāraṇasya kāryasya kuto bhedaḥ | kāryabhedāntarāccet | anavasthā | pratibhāsabhedāccet | kāraṇesyāpi tata eva bhedostu kiṅkāryabhedena | atha kriyābhedenāpi bhede sa eva pratibhāsabhedo bhedakaḥ | spaṣṭapratibhāsasyaivārthakriyākaraṇāt | tasmānna dūradeśavyavasthitasyāspaṣṭapratibhāso vastuviṣayaḥ | avisamvādādekaviṣayateti cet | anumānasyāpi sostyeva tatrāpi pratibhāsabhedādeva bhedaḥ | tasmāt pratibhāsabhedādeva bhedaḥ |

[2.1.2.4.1,33]

yadā tarhi samunmīlitalocanastathābhūtāya saṅketaṅ karoti tadā bhaviṣyati vastuviṣayatā śabdasya | tatra nirṇṇayaḥ |

[2.1.2.4.1,34]

cakṣuṣorthāvabhāsepi yaṃ parosyeti śaṃsati | sa eva yojyate śabdairna khalvindriyagocaraḥ || 131 ||

[2.1.2.4.1,35]

yadyapi nāma cakṣuṣaḥ kṣotrayoḥ śabdaghaṭādyoḥ pratibhāsastathāpi svarūpeṇa pratibhāsamātreṇa na sambandhaḥ | tasyedamvācakamiti yaṃ vyatirekavibhaktyā śaṃsati sa eva tyājyate | na ca pratyakṣe vibhaktyarthaḥ pratibhāti | pratipadikārthamātrasya pratibhāsanāt | vibhaktyarthastu vikalpapratibhāsaviṣaya eva | tathā hyasyeti sambandhaḥ | upakāryopakārakabhāvamantareṇa na bhavati | tataḥ kadācid buddhiviṣayācchabdo'rthāt kadācicchabdādartho buddhistho bhavediti buddhirūpavijñaptyoḥ kāryakāraṇalakṣaṇaṃ sambandhamāśritya vibhaktirbhavati na ca pratyakṣapratibhāsanameva sambandhakaraṇe nimittaṃ | tadantareṇāpi bhāvāt | yadi ca svalakṣaṇe cakṣurādijanitapratibhāsini saṅketaḥ | tadā tadeva pratibhāseta | na caivaṃ |

[2.1.2.4.1,36]

avyāpṛtendriyasyānvavāṅmātreṇāvicāraṇāt |

[2.1.2.4.1,37]

athāpi syād | yadi nāma na svalakṣaṇe saṅketastathāpi tadeva vācyamiti ko virodhaḥ |

[2.1.2.4.1,38]

na cānuditasambandhaḥ svayaṃ jñānaprasaṅgataḥ || 132 ||

[2.1.2.4.1,39]

athavā svalakṣaṇe yadi saṅketaḥ kathaṃ sāmānyapratītirevameveti cet | tatrāha | na cetyādi | tasmādindriyajñānamavācyamevāsambandhampratyetītyavikalpakaṃ | kathantarhi soyaṅgaurahirahiriti vikalpapratyayaḥ spaṣṭāvabhāsī pratīyate | na ca vikalpaḥ pṛthagevātreti śakyaṅ grāhakasya parasyānupalakṣaṇāt | na ca vikalpasya parokṣamatra grāhyaṃ | spaṣṭetarapratibhāsadvayaprasaṅgāt | atha pūrvvamapi tatpratibhāsitamavikalpayataḥ | na ca vikalpakāle grāhyatāviśeṣaḥ | grāhye ca viśeṣamanāracayan kathaṅ grāhakaḥ | tadapyasat |

[2.1.2.4.1,40]

niścitāniścitatvena viśeṣasyopalabdhitaḥ | kathamviśeṣo nāstyatra na dṛṣṭenupapannatā || 301 ||

[2.1.2.4.1,41]

nahi pratīyamānameva pratiṣedhaviṣayaḥ | vikalpikā pratītirasatyeti cet | tadasat |

[2.1.2.4.1,42]

asattvatvaṅ kutassiddhamvikalpatvāt pramātra kā | nirvikalpaka bodhepi tadasattyatvamucyatām || 302 ||

[2.1.2.4.1,43]

nahi savikalpakamityevāsattyaṃ | avikalpakatvepyasattyatvaprasaṅgāt | avikalpakatvānneti cet | savikalpakatvepi samānametaditi na viśeṣaḥ | kiñca | sākṣātkaraṇaṅkathamasatyeva avikalpake hi niścayābhāvādasattyatvambhavedapi | niścitarūpasākṣātkaraṇe tu kathamasattyatvāśaṅkā |

[2.1.2.4.1,44]

athānumāniko'yanniścayastadasattyamaparokṣaviṣayatvenānumānatvāsambhavāt | viṣayabhedādeva pramāṇabhedasya sādhanāt | pramāṇasamplavābhāvasya ca pratipādanāt | tadetat sakalamasat | yataḥ |

[2.1.2.4.1,45]

manaso yugapadvṛtteḥ savikalpavikalpayoḥ | vimūḍho laghuvṛttervā tayoraikyamvyavasyati || 133 ||

[2.1.2.4.1,46]

asyāyamarthaḥ | yadi khalvavikalpo gauriti gakārādivarṇṇādhyavasāyī svalakṣaṇagrahaṇapravaṇo bhavet savikalpaka eka evāyampratyakṣapratyaya iti yuktambhavet | yāvatā varṇṇākārāvagraho hi pūrvadarśanabalāyātavāsanābījasubodhādaspaṣṭavarṇṇāvabhāsī pratyayastatonya eva spaṣṭapurovarttistambhāvabhāsī tu pratyakṣastatra vikalpāsambhavāt | sa eva pratyakṣaḥ pratyayaḥ | kathantarhyekatādhyavasāyaḥ | nāstyeva | na tāvadayaṅgauriti pratyayaḥ śāvaleyagakārādivarṇṇānāmekatāmadhyavasyati | pratibhāsabhedena bhedasyaiva gateḥ | gakārādivarṇṇavikalpānāmapi krameṇodayamāsādayatāmekatvābhāvaḥ | na ca varṇṇāvabhāsa eva pratyayaḥ śāvaleyāvalambanastadabhāvepi śāvaleyapratibhāsanāt | tasyāpi varṇṇāvabhāsasya cakṣurnimīlanepi pratibhāsāt | tadabhāvepi pratibhāsanamaniścayātmakaṃ | tato niścayo viśeṣa iti cet | koyanniścayo nāma | rūpasya sphuṭasya pratibhāsanamiti cet | na | prāgeva pratibhāsanāt | pūrvatvena pratibhāsane tadākārāntaramevāspaṣṭaṃ | tatkathamākārāntarapratibhāse'nyanniścitannāma | tadekatāniścayānniścaya iti cet | kathambhedena pratibhāsamānayorekatvena niścayaḥ sattyaḥ | kathantarhyekatvavyavahāraḥ | pravarttanasyaikasya kāryasya | bhāvādevakāryatayā tadekatvādhyavasāyaḥ | kathantarhi krameṇa grahaṇanna bhavati | yugapadviṣayasannidhānādeva | nahi varṇṇavikalpakāle pratyakṣārtho na sannihitaḥ | yathā ca bhavato laghuvṛtterviṣayasannidhānena krameṇa grahaṇādhyavasāyastathā grahaṇamapi mametyaviśeṣaḥ |

[2.1.2.4.1,47]

nanu yadi vikalpo'nyatra eva kathantasya viṣayospaṣṭatayā na pratibhāti vācyarūpaḥ | nāstyeva tasya viṣayo'para iti cet | yadi tarhi nirviṣayastatrārthepyasiddhatvāt yat tena vyavadhāne darśanacchedaḥ syāt | na | vyavadhānābhāvāt | nahi samānakāle na vyavadhānasambhavaḥ | kiñca |

[2.1.2.4.1,48]

vikalpavyavadhānena vicchinnandarśanambhavet | iti cet bhinnajātīya vikalpe'nyasya vā katham || 134 ||

[2.1.2.4.1,49]

yasya hi savikalpakamevādhyakṣantasya na vicchedaḥ | nahi tenaiva tasya vyavadhānaṃ | nirvikalpakavādināstu vikalpo'nya eva tato vyavadhānamiti cet | bhinnajātīyavikalpasambhave |

[2.1.2.4.1,50]

padārthāntaradarśanaṅ kathanna vidyate | na hyasau bhinnajātīyo vikalpaḥ pratyakṣapratyayasvabhāvaḥ parasya, dṛśyamānarūpavikalpanābhāvāt | athāstyevātra vicchedaḥ | kintu darśanadvayabhāvenāntarālavarttyadarśanambalavatā tiraskṛtaṃ na svavyavahāraṃ labhate | tenāvicchinnādhyavasāyaḥ | tadanakṣasamam | yataḥ |

[2.1.2.4.1,51]

alātadṛṣṭivad bhāvapakṣaśced balavān mataḥ | anyatrāpi samānantad varṇayorvā sakṛcchrutiḥ || 135 ||

[2.1.2.4.1,52]

yadi bhāvapakṣo balavān samānajātīyavikalpepi nirvikalpakavādinaḥ samānatvādavyavadhānameveti na doṣaḥ | abhyupagamya caitaduvataṃ | na ca vyavadhāna sambhavaḥ | nahi lāghavād vyavadhānepyavyavadhānapratyayaḥ | yato lāghavād varṇṇayorapyāśūccāritayoḥ sakṛcchrutiprasaṅgo na cāsti | tasmānna lāghavamatra kramepyavyavadhānapratipattikāraṇaṃ | atha tatra lāghavameva nāsti tenāsakṛcchrutiḥ atra lāghavamastīti kutaḥ | manasoryugapad vṛtyabhāvāditi cet | etaduttaratra pratipādayiṣyate | yaugapadyapratipattirevānyathā na syāditi cet | na | yaugapadyasyaiva bhāvāt | utpalapatraśatabedhepi tarhi yaugapadyamevāstu kiṅ kramakalpanayā | na | tatra krameṇa deśaprāptiranumānena gamyate | neha tadanumānamiti kathaṅ kramakalpanā | akramakalpanāyāḥ kinnimittamiti cet | pratibhāsa eva pratyakṣātmā | na sākṣātpratibhāsanādaparamapi sādhanamparamīkṣyate | yadapi prāgabhihitaṃ | lāghavameva varṇṇasakṛcchravaṇanimittannāsti | tatrocyate |

[2.1.2.4.1,53]

sakṛt saṅgatasarvvārtheṣvindriyeṣviha satsvapi | pañcabhirvyavadhānepi bhātyavyavahiteva yā || 136 ||

[2.1.2.4.1,54]

sā matirnāmaparyantakṣaṇikajñānamiśraṇāt | vicchinnābheti taccitrantasmātsantu sakṛddhiyaḥ || 137 ||

[2.1.2.4.1,55]

yasya matanna yugapad buddhaya upajāyante | yatra tu yugapad bhāvādhyavasāyo na tatrāśuvṛtteraparaṅ kāraṇaṃ | laghuvṛttitvāt tathādhyavasāyaḥ | tatredamucyate | varṇṇānāndrutoccāraṇepi kathanna bhavati |

[2.1.2.4.1,56]

nanu lāghavameva tathābhūtannāstīti paraḥ | ihāpi tarhi tatopi nyūnataraṃ lāghavaṃ yatra pañcaviṣayī samavadhānamvikalpaṣāḍguṇyañca | yathā surabhikamanīyakāminībaktrasarvāsvādanammadhuragītimākarṇṇayataḥ | tatra pañcabhirekaikasya vyavadhānañcetasaḥ | tatra tādṛśasya sutarāṃ lāghavasyābhāvo'tha ca sakṛdgrahāvabhāsastathā varṇṇānāmapi syād | yatra hi pañcabhirvyavadhānepi lāghavasya sakṛdadhyavasāyasādhanasāmarthyantatra kimvarṇṇaviṣayakṣaṇikajñānavyavadhāne na syāt | tasmāt sakṛdeva dhiyāmudayo yukto'nyathāyāmvirodhaḥ samarthayitumaśakya eva | tata upapannametat | samasoryugapadvṛtteriti | kiñca |

[2.1.2.4.1,57]

pratibhāsāviśeṣaśca sāntarānantare kathaṃ | śuddhe manovikalpe ca na kramagrahaṇambhavet || 138 ||

[2.1.2.4.1,58]

kvacit sāntaraṃ yatra dhīrjātīyavyavadhānaṅ kvacidanantaramvijātīyavikalpāvyavadhānena | te sāntarānantare vijñāne kathambhavataḥ pratibhāsasya cedaviśeṣaḥ | manovikalpasya ca yaḥ śuddhaḥ prabandhastatra pratibhāsaḥ kramavānna bhavedāśusambhavāt |

[2.1.2.4.1,59]

nanu yadi yugapad vijñānasambhavaḥ | saṅgatepyarthe grahaṇābhāvaḥ kathaṅ kadācid bhavet | atra pratyuttaraṃ |

[2.1.2.4.1,60]

yo'grahaḥ saṅgatepyarthe kvacidāsaktacetasaḥ | saktyānyotpattivaiguṇyāccodyañcaitad dvayorapi ||139 ||

[2.1.2.4.1,61]

anyāsaktivaiguṇyasambhave hi na sa pratyayassamanantarapratyayo bhavati | sakalasannihitavijñānodaye | dvayorapi samānaḥ paryanuyogaḥ | na samāno manasa ekatra sakteḥ | tathāpi sakṛd grahāvasāyo bhavatu | yatrāsaktirmahatī nāsti tatra bhavatyeveti cet | vayamapyevambūmaḥ | yatrāsaktistatra kramagraho'paratra yugapat | na tu sarvatra kramagraha iti pramāṇamatra | na cānyat manaḥ pūrvakavijñānavyatiriktampramāṇaviṣayaḥ |

[2.1.2.4.1,62]

nanvalābhe kramagrahaṇasambhavepi yugapat pratibhāsasambhavaḥ | naitadapi sattyaṃ | nahi tatra kramapratibhāsināṃ saṅghaṭanena sā buddhiḥ | api tu yugapat pratibhāsa eva tatra | yataḥ |

[2.1.2.4.1,63]

śīghravṛtteralātāderanvayapratighātinī | cakrabhrāntindṛśā dhatte na dṛśāṅghaṭanena sā || 140 ||

[2.1.2.4.1,64]

śīghraparivarttināṃ hyalātakṣaṇānāmanvayādupahatañcakṣureva cakrāvabhāsanīndhiyañcanayati | natvasau manasaḥ pratyayo bhāvapakṣasya balavattvena athātrāpi pañcaviṣayīsannidhāne bhrāntireva yugapatpratibhāsaḥ | sarvatra tarhi yugapat pratibhāso bhrānta eva | iṣyata eveti cet | na | bhrāntatve pramāṇābhāvāt | yugapatpratibhāso hi pratyakṣata evābhrāntāt pratīyate | sa tathā pratīyamānopi bādhakamantareṇāpi yadi bhrāntaḥ sakalapratyayānāmeṣa prasaṅgaḥ | tasmāt sakṛdupalabhyamānambādhakābhāvāt vijñānapañcakaṃ yugapadeveti siddhaṃ | tato nirvikalpakameva pratyakṣaṃ |

[2.1.2.4.1,65]

idānīmparamatamupanyasya nirasyati |

[2.1.2.4.1,66]

kecidindriyajatvāderbāladhīvadakalpanāṃ | āhurbālā vikalpe ca hetuṃ saṅketamandatāṃ || 141 ||

[2.1.2.4.1,67]

indriyajatvādanubhavākārapravṛttatvādamānasatvādityāderakalpakampratyakṣamityāhuranyebālendriyajñānavat | bālasya cendriyavijñānamavikalpakaṃ saṅketagrahaṇāsamarthatvāt |

[2.1.2.4.1,68]

teṣāmpratyakṣameva syād bālānāmavikalpanāt | saṅketopāyavigamāt paścādapi bhavenna saḥ || 142 ||

[2.1.2.4.1,69]

teṣāmevamvādināmbālānāmpratyakṣameva bhavet | bhavatu bālasya sakalamevāvikalpakamiṣyata eva | na bālasyāpi svārthakriyāsu pūrvāparaparāmarśo vidyata eva | atha nāsti tadā paścādapi vikalpena na bhavitavyaṃ | saṅketagrahaṇasyopāyasyābhāvāt | vikalpena hi saṅketagrahaṇaṃ sa ca bālasya nāsti | atha |

[2.1.2.4.1,70]

mano'vyutpannasaṅketamasti tena sa cenmataḥ | evamindriyajepi syāccheṣavaccedamīdṛśam || 143 ||

[2.1.2.4.1,71]

yadi bālānāmapi manovyavahārapatitaṃ vicārakamvidyate | bālānāntena saṅkatagrahaṇāt paścād vikalpakatā manasaḥ | yadyevamiyam indriyajepi syād | indriyajamapi vikalpakambhavet paścāt kena nivārya | tadapi cendriyajñānanna saṅketagrahaṇasamarthambālasyeti kutaḥ | indriyajatvādeveti cet | na | pratibandhābhāvāt | api ca | yadi nāma bālasyāvikalpakamindriyajñānaṃ sarvatra tathā bhavatīti kuta etat | nahi bādhakapramāṇapratibandhasiddhimantareṇa hetorgamakatā dṛṣṭā dṛṣṭāntamantareṇa | athendriyajaṃ yat tatsannihitamātragrahaṇāt pūrvāparaparāmarśaśūnyamiti na savikalpakaṃ | tadaiva pūrvāparaparāmarśaśūnyatvamasya kathaṃ siddhaṃ | sākṣātkaraṇasya pūrvāparayorabhāvādasākṣātkāri ca na pratyakṣaṃ | evantarhīndriyajatvād bālavijñānavaditi ca vyartha | pratyakṣaprasiddhameva syādavikalpakatvaṃ | sākṣātkaraṇasya pratyakṣeṇa pratiniyatasyānubhavāt | anyathā yadi na kvacit pratyakṣaṃ sādhanamavikalpakatvasya tadanusāri kathamanumānampravarttete |

[2.1.2.4.1,72]

atha sākṣātkaraṇākārambālavijñānantatonyadapīndriyavijñānantathābhūtameva | evantarhi |

[2.1.2.4.1,73]

yadeva sādhanambāle tadevātrāpi kathyatāṃ | sāmyādakṣadhiyāmuktamanenānubhavādikam || 144 ||

[2.1.2.4.1,74]

sākṣātkaraṇasya parokṣe'darśanādanyatra ca darśanāt pratyakṣamaparokṣaviṣayatvādavikalpakaṃ iti sāmānyena sādhyatāṃ kimindriyajatvādihetunā | tacca sākṣātkaraṇamavikalpakatvena kathitaṃ | avikalpakatvasya savikalpakatvabādhād yatsākṣātkāri tadavikalpakatvena vyāptaṃ | tato viruddhavyāptopalabdhireṣā | athavā'vikalpakatvena sākṣātkaraṇaṃ sādhyate | tatopi pratyakṣatvaṃ yadyavikalpakatvena sākṣātkaraṇaṃ sādhyate tena pratyakṣatvandvicandrādivedanānāmapi syāt | abhrāntatve satīti vācyaṃ |

[2.1.2.4.1,75]

nanu bhrāntamityevāstu kimavikalpakatvena | na | paramatāpekṣatvādviśeṣaṇasya | tathā cāha | viśeṣaṇaṃ lakṣaṇe paramatāpekṣaṃ | sarvvetvavikalpakā eva | sarva evābhrāntāḥ pratyayā avikalpakā eva | abhrāntatvaścā cā rye ṇāpavādadvāreṇa pratipāditaṃ |

[2.1.2.4.1,76]

athavā'kṣamprativarttata iti pratyakṣaṃ | tena sākṣātkaraṇamupalabhyate | tatsarve sākṣātkaraṇākārapravṛttāḥ pratyayā avikalpakā evāthavā'śnute vyāpnotītyakṣaṃ | viṣayasvarūpavyāptiśca sākṣātkaraṇameva tataḥ sarve'kṣajā avikalpakā eva |

[2.1.2.4.1,77]

athavā nāstyevābhrāntagrahaṇamā cā rya sya "kalpanāpoḍhami"tyeva lakṣaṇaṃ | kathantarhi bhrāntavijñānavicchedaḥ | sarvasya sākṣātkaraṇasya pratyakṣatvāt | dvicandrādijñānasyāpi pratibhāsamāne dvitve pratyakṣataiva | tena yatra yat sākṣātkāri tatra tatpratyakṣaṃ | bāhye hi tat bhrāmtantatra ca na sākṣātkāri pratibhāsamānarūpavyatirekeṇāparamastīti kalpanaiveyaṃ | tathā cāha | manobhrāntiviṣayatvād vyabhicāriṇaḥ |

[2.1.2.4.1,79]

nanvabhrāntamapi bāhye'rthe kalpanājñānameva | sattyametat | tathāhi |

[2.1.2.4.1,80]

"idamvastubalāyātaṃ yadvadanti vipaścitaḥ | yathā yathā'rthāścintyante viśīryante tathā tathā"
iti vakṣyate (pra. vā. 2|209) ||

{2.1.2.4.2}

<(2) sāmānyanirāsaḥ>

[2.1.2.4.2,1]

api ca |

[2.1.2.4.2,2]

viśeṣaṇaviśeṣyañca sambandhaṃ lokikīṃ sthitiṃ | gṛhītvā saṅkalayyaitat tathā pratyeti nānyathā || 145 ||

[2.1.2.4.2,3]

yathā daṇiḍani jātyādervivekenānirūpaṇāt | tadvatā yojanā nāsti kalpanāpyatra nāstyataḥ || 146 ||

[2.1.2.4.2,4]

saṃyojya grahaṇaṃ hi kalpanā pratyekañca viśeṣaṇādīnāṃ grahaṇamantareṇa na saṃyojanaṃ | yathā daṇḍīti pratītau jātyādīnāñca vivekenānavadhāraṇāt tadvatā yojanā nāstīti kathamvikalpakamindrayajñānaṃ | tathāhi |

[2.1.2.4.2,5]

abhinnapratibhāsasya yojanaṅ kasya kena vā | vibhinnapratibhāsasya yojanaṃ ma pratītibhāk || 303 ||

[2.1.2.4.2,6]

abhinnapratibhāse hi tadekameva kastatra yojanārtha ubhayāpekṣatvād yojanāyāḥ | atha bhinnapratebhāsandvayantadā parasparavivekena pratibhāsanā natarāṃ yojanetyasambhavo yojanāyāḥ | tasmānna pāramārthikī yojanā |

[2.1.2.4.2,7]

bhavatu vā | yadi pratyekampratibhāsanaṃ viśeṣaṇādīnāṃ | na ca jātijātimadādīnāmetat sambhavati | na jātiguṇakriyāstadvato bhedenāvabhāsante | ata eva saṃsṛṣṭapratibhāsanaṃ yojaneti cet | na | bhinnayoḥ saṃsṛṣṭapratibhāsāyogāt | samānadeśakālatvādevamiti cet | na | samānadeśakālānāmapi svarūpasya bhedāt | bhinnadeśakālānāmapi hi svarūpabhedādeva tathāpratibhāso na deśakālabhedāt | yadi hi tatra na svarūpabhedo deśādibhedepi na bhedapratibhāsanaṃ | deśābhedepi pareṣāmvarṇṇasaṃsthānayoravabhāsata eva bhedo vātātapayośceti na deśādyabhedādavabhāsabhedo hīyate |

[2.1.2.4.2,8]

atha samavāyasambandhabalādekalolībhāvena pratibhāsanantathā sati sarvatra tathātvakalpanāprasaṅgaḥ | sarva evābhedapratibhāso'bhedasāghananna bhavet |

[2.1.2.4.2,9]

nanu gauriti viśiṣṭapratyayādeva yojanārūpā buddhireṣā | viśiṣṭapratyayo hi na viśeṣaviśeṣaṇamantareṇa kvacidupalabdho danḍīti pratyayavat | idantaditi na nirdiśyate | vivekenāpratibhāsanāt | na hi daṇḍītyapi pratyaye daṇḍasya vivekena pratibhāsaḥ | puruṣamātrasyaiva tatra pratibhāsanāt | prāgeva daṇḍasambandhāt kasmānna bhavatīti cet | na | sāmagryabhāvena viśiṣṭatvasyābhāvād | viśiṣṭatvañca nāparampuruṣe tasyāpratīterdaṇḍa eva tu viśiṣṭatvaṃ | yathā —

[2.1.2.4.2,10]

vījasya sahakāriṇa eva jalādayaḥ śaktiḥ | yadi tu daṇḍapratibhāsopi bhaveddaṇḍapuruṣāviti pratyayaḥ syāt | tadetatsakalamayuktaṃ | kevalapratibhāsaścet | apratītiviśeṣaṇanna bhavet | pratibhāse tu syād daṇḍapuruṣāviti | yathaiva hi puruṣapratibhāse kevalasya na viśiṣṭatāpratītistathā daṇḍītyapi | atha viśiṣṭapratyayaviṣayatvameva viśiṣṭatā | atrāpyucyate |

[2.1.2.4.2,11]

svagatena viśeṣeṇa viśiṣṭaḥ pratyayo bhavet | prameyasya viśeṣādvā dvayasyāpi na sattyatā || 304 ||

[2.1.2.4.2,12]

yadi tāvat svagato viśeṣaḥ | pratyayasya tadā nārthasya yojanārūpā kalpanā | na khalu sukhādinā svagatena viśeṣeṇa savikalpakatendriyajñānasya | viṣayamantareṇa sa eva viśeṣaḥ pratyayasya neti cet | na | samanantarapratyayādapi viśeṣaprasiddheriti pratipādayiṣyāmaḥ | viṣayagate tu viśeṣe daṇḍapuruṣayoḥ dvayorapi pratītiriti kathampuruṣamātraviṣayatā | daṇḍipratyayasya dvayorapi pratītiriti vyavahāramātrata etaducyate nahi paramārthataḥ | vikalpasya nirviṣayatvāditi dvayorapi viṣayatve kathanna dvivacanaṃ | vyavahāramātrametat pūrvapūrvavāsanāviśeṣaprabhavamiti na doṣaḥ | aprādhānyād viśeṣaṇasya pratīyamānamapi tanna vivakṣitamiti puruṣamātrasaṅkhyayaikatvaṃ | yadyanena vyāyena puruṣamātraviṣayatvamucyate ucyatānna tu pratibhāsanābhāvena |

[2.1.2.4.2,13]

athāpi syāt |

[2.1.2.4.2,14]

dikkāladiviśiṣṭānāṅ kaivalyapratibhāsanaṃ | na ca tatra viśiṣṭatvaṃ jñānasya na vibhāvyate || 305 ||

[2.1.2.4.2,15]

tatrāpi samādhiḥ |

[2.1.2.4.2,16]

padārthāntarasāṅgatyaṃ svabhāvo vā vilakṣaṇaḥ | viśiṣṭatā tadā sarvaḥ parapakṣaḥ prahīyate || 306 ||

[2.1.2.4.2,17]

yadi tāvat padārthāntarasahitatāviśiṣṭatvaṃ yathālaṅkaraṇaviśiṣṭa iti | tadetat pūrvaparādipratyayapratibhāsini nāssi | na khalu tatra digaparā pratibhāti | atha vilakṣaṇatvantadā pūrvaparayorghaṭayorna vilakṣaṇatā vibhāvyate |

[2.1.2.4.2,18]

vailakṣaṇyañca svarūpameva padārthasya tatpratibhāsane nirvikalpakatvameva | viśiṣṭapratyayaviṣayatvantu pratyuktaṃ | tasmād yadi dvayoḥ pratibhāsane yojanā tataḥ kalpaneti nyāya eṣaḥ | na ca dvayoḥ pratibhāsanamātraṅ kalpanā'pi tu yojanāpūrvvapratyekadarśanapūrvvikā |

[2.1.2.4.2,19]

nanu jātyādayaḥ pratibhāsanta eva | anvayipratyayasyopalambhāt | tadāha |

[2.1.2.4.2,20]

yadyapyanvayi vijñānaṃ śabdavyaktyavabhāsi tat | vaṇarṇākṛtyakṣarākāraśūnyaṅgotvaṃ hi paṇaṇayaṃte || 147 ||

[2.1.2.4.2,21]

samānatvepi tasyaiva nekṣaṇaṃ netragocare | pratibhāsadvayābhāvād buddherbhedaśca durlabhaḥ || 148 ||

[2.1.2.4.2,22]

yat khalvanvayi vijñānantattu na sāmānyamaparampratibhāti | anugatarūpampratibhātīti cet | na | śabdavyaktivyatirekeṇāparasyāpratibhāsanāt | śabdāt samānākāraḥ pratyayaḥ pratibhātīti cet | na | yathā dṛṣṭavarṇṇasaṃsthānatayā smaraṇāt | na cātrānugamo'paraḥ pratibhāsate | varṇṇasaṃsthānākāramātrasya pratibhāsanāt | nāmamātrasaṅgama eva sarveṣāmanuyāyī | ayamapi gaurayamapi ca gauriti nāma samānamarthakriyā ca | athavā parāmarśapratyayasyaiva samānatā nārthasya kasyacit |

[2.1.2.4.2,23]

atha sa eva śabdādupajāyamānospaṣṭa ākāraḥ sāmānyam | sarvatra samānatvāt | na | tasyāpi pratiniyatavikalparūpatvāt | gaurityukte kadācicchābaleyaḥ kadācid bāhuleya ityādi pratīteḥ | na samānākāratāpratītiryathānubhavasmaraṇāt | anena śabdena sarveṣāmprāk sambandhadṛṣṭeḥ | navasvartheṣu gośabdavat |

[2.1.2.4.2,24]

nanu pratiniyatatvādvāgādīnānnāvānāmarthānāntadupadarśanena saṅketaḥ sambhavati kriyāgrahaṇayorviṣayaḥ | apratiniyame tu vyaktīnāṅ kathaṃ saṅketagrahaḥ karaṇamvā | etaduttaratra vakṣyāmaḥ | tasyaiva vā samānatve nekṣaṇaṃ netraviṣayatve | nahi netravijñāne spaṣṭapratibhāsini mandapratibhāsaḥ sa evāyamiti pratyayo bhavatyeveti cet | na | svaṣṭāspaṣṭapratibhāse ekatvāyogāt kāraṇabhedāccācakṣurādivāsanānimittatvāt | ataścakṣurādijanitāyāmbuddhau pratibhāsadvayasyābhāvaḥ |

[2.1.2.4.2,25]

atha spaṣṭāspaṣṭapratibhāsinī buddhirekaivāsau yadi nāmākārahetvabhedaḥ | tatredamucyate | yadi pratibhāsakāraṇabhedepi na bhedo buddhīnāmanyatrāpi bhedo durlabhaḥ syāt | sarvatra samānakālabhāvinī pratyakṣānumānabuddhirekaiva syāt |

[2.1.2.4.2,26]

nanu samavāyasambandhasya kathamagrahaḥ | jātyāderhi vivekenāvadhāraṇannāsti | samavāyasadbhāvādeva | nedaṃ sadhīyo yataḥ |

[2.1.2.4.2,27]

samavāyagrahādakṣaiḥ sambandhādarśanaṃ sthitaṃ |

[2.1.2.4.2,28]

atīndriyatvāt samavāyasya na cakṣurādinā vedanasambhava iti svayamevaitad vyavasthitamvaḥ | atheha tantuṣu para iti vyavahārāt samavāyaḥ | naitadasti | yataḥ |

[2.1.2.4.2,29]

paṭastantuṣvihetyādiśabdāśceme svayaṅkṛtāḥ || 149 ||

[2.1.2.4.2,30]

na khalu tantuṣu paṭaḥ śrṛṅgādiṣu gauriti kvacid buddhayaḥ | tadabhāvāt kathaṃ samavāyagatiḥ | yataḥ |

[2.1.2.4.2,31]

śrṛṅgaṅ gavīti loke syācchṛṅge gaurityalaukikaṃ |

[2.1.2.4.2,32]

gavi śrṛṅgamiti hi buddhayaḥ pravarttante na ca te'tra samavetāḥ sāsnādayaḥ | yaśca teṣu samaveta iṣyate sa nādheyatayā pratīyate | tasmādiyambuddhirna samavāyād |

{2.1.2.4.3}

<(3) avayavinirāsaḥ>

[2.1.2.4.3,1]

api tu |

[2.1.2.4.3,2]

gavākhyapariśiṣṭāṅgavicchedānupalambhanāt || 150 ||

[2.1.2.4.3,3]

samavāyābhāvepīha buddhirupalabhyata eva | astamanasamaye vṛkṣe sūrya iti yathā | pariśiṣṭāṅgamya goriti kalpanāyāṃ śṛṅgasyādheyakalpanācchṛṅgaṅ gavīti pratyayaḥ | tathā hi na śrṛṅgādisamudāyavyatirekeṇāparo gaurasti yasyādhārādheyabhāvaḥ | kalpanāmātramevaitat |

[2.1.2.4.3,4]

athāpi syād | eṣu tantuṣu paṭa iti bhavatyevāyampratyaya iti | naitadasti |

[2.1.2.4.3,5]

taistantubhiriyaṃ śāṭītyuttaraṅ kāryamucyate | tantusaṃskārasambhūtannaikakālaṅ kathañcana || 151 ||

[2.1.2.4.3,6]

tantuśabdo hi paṭaprāgbhāvinyavasthāviśeṣe varttate | taduttarakālabhāvī tvavasthāviśeṣaḥ paṭa iti | tatastaistantubhiriyaṃ śāṭīti taduttarakālabhāvi kāryamvyapadiśyate | na tu tantusamānakālaḥ | tataḥ kuta ādhārādheyabhāvaḥ | nahi bhinnakālānāmādhārādheyabhāvaḥ | kāryakāraṇabhāva eva kevalo'sambaddhatā vā | tasmādādhārādheyabhāvopi kāryakāraṇabhāvaviśeṣa eva | ekasāmagrayadhīnatayā | ekasāmagrayadhīnayoreva kuṇḍatadādheyābhimatayostathā vyavahārāt | na khalvanyā sthitistatsvarūpaviśeṣāt | tantupaṭayoḥ punareṣāpi kalpanā nāsti | tato yathākathañcit kalpanaiva kevalā na tvādhārādheyabhāvo bhedābhāvāt | nahi paṭāvasthāyāntantavaḥ santi |

[2.1.2.4.3,7]

nanu yadi nāsti bhedaḥ paṭāvasthāyāntantvabhāvātkathamete tantava iti pratyayo'yampaṭa iti ca | naitadasti | na paramārthatastatra dvayamasti | yataḥ |

[2.1.2.4.3,8]

kāraṇāropataḥ kaścidekāpoddhāratopi vā | tantvākhyāmvarttayet kārye darśayannāśrayaṃ śruteḥ || 152 ||

[2.1.2.4.3,9]

tantukāryo hi paṭa eva | tadānīnna tantavaḥ | tantupratyayastu kāraṇasvarūpāropato na paramārthataḥ | tathā hi pūrvasmaraṇe satyete tantava iti pratyayaḥ | ekāpohena vā | nahyekaikatantvapohe paṭo nāmāparosti | ta eva samuditāḥ senāvanādivat paṭavyapadeśabhāja iti | samvṛtisanneva paṭaḥ | tenādhārādheyabhāvaḥ kalpita eva |

[2.1.2.4.3,10]

yadi tarhi paṭo nāma nāsti kathampaṭaśabdaḥ pravarttate | nahi nibandhanamvinā śabdāḥ pravarttante | tatrottaraṃ |

[2.1.2.4.3,11]

upakāryopakāritvamvicchedād dṛṣṭireva vā |

[2.1.2.4.3,12]

paṭavyapadeśasya nibandhanamityupaskāraḥ | atropakāryopakaritvaṃ | ta eva tantavaḥ parasparamupakāryopakārakabhāvena vyavathitāḥ | saṃyogaviśeṣato vā prāvaraṇādikāmarthakriyāmupajanayantaḥ paṭavyapadeśabhāja iti teṣāmupakāryopakārakabhāvaḥ paṭa iti vyapadiśyate | yathā ca tantavasturive mādyupakāravirahe vicchidyānāyāsena parasparato nīyante na tathā paṭāvasthāḥ | tatosau vicchedādṛṣṭirnibandhanamiti na vyapadeśādevārthāntaraṅkalpanīyaṃ | pramāṇaṃ hi padārthakalpanānibandhanaṃ | vyapadeśāḥ punaranyathāpi pravarttante prāyaśaḥ |

[2.1.2.4.3,13]

yadi tarhi vyatiriktamvyapadeśasya nibandhanannāsti tathā sati paṭavyapadeśo na mukhyaḥ syāt | vā hī ke govyapadeśavat | vā hī ke hi niḥśaucatādinibandhanopi tato vyatiriktasya sāmānyasya gotvasyābhāvādamukhyo govyapadeśaḥ | tathopakāryopakārakatvādinibandhanopi paṭavyapadeśaḥ syāt | atra parihāraḥ |

[2.1.2.4.3,14]

mukhyaṃ yadaskhalajjñānamādisaṅketagocaraḥ || 153 ||

[2.1.2.4.3,15]

yadāditaḥ saṅketaviṣayantanmukhyaṃ | ādisaṅketagocaratvenāskhalañ jñānatvāt |

[2.1.2.4.3,16]

yattu saṅketaviṣayavastusādharmyeṇa pravarttate tattvādhyāropāt tadamukhyaṃ | skhalat pratyayaviṣayatvāt | ṛjuprakramābhāve sādṛśyādādheyāntarānusaraṇena skhalanaṃ | tatsādṛśyaṃ hi na tadanusaraṇamvinā | tasmānna mukhyāmukhyabhedādarthāntarannimittampaṭādiśabdānāṃ |

[2.1.2.4.3,17]

athā'numānājjātyādisādhanaṃ | tathā hi |

[2.1.2.4.3,18]

tadrūpaḥ pratyayo'nyatra sa samānānnimittataḥ | yathā daṇḍīti samvittiḥ samānādeva daṇḍataḥ || 307 ||

[2.1.2.4.3,19]

samānadaṇḍanimittā hi vilakṣaṇeṣvapi puruṣeṣu daṇḍīti samānā samvittiḥ | śāvaleyādiṣu gauriti buddhirvilakṣaṇeṣu tatra gotvannimittandaṇḍavat | tadanuttaraṃ |

{2.1.2.4.4}

<(4) nānumānataḥ sāmānyasiddhiḥ>

[2.1.2.4.4,1]

yataḥ |

[2.1.2.4.4,2]

anumānañja jātyādau vastuno nāsti bhedini | sarvatra vyapadeśo hi daṇḍāderapi sāmvṛtāt || 154 ||

[2.1.2.4.4,3]

yadi sāmvṛtannimittaṃ samānamāśritya gavādipratyayāḥ śāvaleyādiṣu varttante | tadetat siddhasādhanameva | yato daṇḍītyapi pratyaye na daṇḍanimittatā | anyathā sarva eva daṇḍinaḥ syuḥ | atha sambandhād bhavati | sambandhopi sambaddha iti pratyayādeva gamyate | tatrāpi sambandhāntarakalpanāyāmanavasthā | atha sambandhamantareṇa sambandhīti pratyayaḥ | tathā sati sambandhopi kalpita eva tataḥ sāmvṛtādeva nimittād daṇḍīti pratyayaḥ | sa eva sambandhaḥ samānaḥ sarvasya | atha daṇḍasaṃśleṣaḥ sattya eva na sāmvṛtaḥ | tadapyasat | tadvayatirekeṇa saṃśleṣābhāvāt | dvayamātre ca saṃśleṣe yathā daṇḍī puruṣastathā puruṣī daṇḍa ityāpi syāt | athavā dvayamātrapratibhāsane parasparaṃ saṃsṛṣṭāvetāviti bhavet pratyayo na tayorviśeṣyaviśeṣaṇabhāvaḥ | atha daṇḍa upakārakatvādapradhānantathā sati sa evopakārakabhāvaḥ sāmvṛtastatra nimittaṃ | sa ca pratyakṣe na pratibhāti tato na tadviśiṣṭapratyayanaindriyakaḥ |

[2.1.2.4.4,4]

athāpi syād | viśeṣaṇabhāvaḥ sāmvṛtaḥ viśeṣaṇantu daṇḍaḥ pāramārthika eva tathā gotvādikamapi | na | daṇḍasya pāramārthikatvamvivekena pratyakṣeṇa grahaṇāt | paramārthatvannaivañjātyādeḥ samavāyato na vivekena grahaṇamiti cet | samavāyasya kuto bhedenāpratibhāsanaṃ | samavāyāntarāccet | anavasthā | kiñca |

[2.1.2.4.4,5]

pāramārthikatā'rthasya tatrāpyastyeva saṅgatā | vāhadohādikaṅkāryamparamārthatayāstu tat || 308 ||

[2.1.2.4.4,6]

yathaiva hi daṇḍaḥ pāramārthikaḥ samāno daṇḍīti pratyayanimittantathā vāhādayopi gotvādinimittaṃ śṛṅgādayo vā | śṛṅgādīnāmbheda iti cet | daṇḍāderapi samāno bheda iti kathandaṇḍīti dṛṣṭāntaḥ | tasmād bhinnamevābhedena pratīyamānam |

[2.1.2.4.4,7]

jātirvāhādi sambandhāparā kvacidīkṣyate | teṣu gotvaṅkimatreti śṛṅgādi vyapadiśyate || 309 ||

[2.1.2.4.4,8]

athaiva hi brāhmaṇādijātipraśne gotrādhyayanādayo vyapadiśyante | na tu jātistathā gotvepi vāhadohādivyapadeśa iti nāparā jātirasti pramāṇaviṣayastasmāt pāramārthikannimittannāstyeva kvacidavyapadeśaviṣayaḥ sākṣāditi na jātiḥ paramārthaḥ vyapadeśanimittameva jātiriṣyate | sa ca sāmvṛtādeveti vyarthikā jātiḥ |

[2.1.2.4.4,9]

kiñca | yadi sarvatra vyapadeśaḥ pāramārthikannimittamāśritya pravarttate tadā'napekṣatā śabdasya na syād | dṛśyate ca | yataḥ |

[2.1.2.4.4,10]

vastuprāsādamālādiśabdāścānyānapekṣiṇaḥ |

[2.1.2.4.4,11]

ṣaṭsu padārtheṣu yo vyapadeśaḥ prāsādamālādivpadeśaśca yaḥ prāsādādiṣu sa nāparannimittamapekṣate | nahi dravyādipadārtheṣu vastutvannāmāparaṃ | na tāvad dravyamvastutvanna hi dravyaṅ guṇādiṣu samavetaṃ saṃyuktamvā | na ca prāsādopi dravyaṃ | saṃyogo bhaviṣyati vijātīyānārambhāt | atrāha | yadyapi geho nāma saṃyogo mālā tu kiṃ | tadāha |

[2.1.2.4.4,12]

geho yadyapi saṃyogastanmālā kinna tadbhavet || 155 ||

[2.1.2.4.4,13]

na dravyanna guṇo na karmma dravyasya guṇe'bhāvāt | na guṇastata eva | na ca karma dravyāśritatvāt ka rmaṇaḥ | na samavāyaviśeṣau tatkāryābhāvāt | nanu jātirmālā bhaviṣyati jāterguṇepi bhāvāt | tadāha |

[2.1.2.4.4,14]

jātiśced geha ekopi māletyutyeta vṛkṣavat |

[2.1.2.4.4,15]

yathaikopi vṛkṣo dhavādika ucyate vṛkṣajātiyogāt tathā mālaikopi geho jāterekaikavyapadeśanimittatvāt | atha sanniveśaviśeṣo mālā | ekadiṅmukhāvasthitayo hi bhāvā yugapadbhāvino mālāvyapadeśabhājaḥ | sopi sanniveśo na dravyādivyatiriktaḥ | tadabhyupagame saptamapadārthāntaraprasaṅgāt | tadantarbhāve cokto doṣaḥ |

[2.1.2.4.4,16]

yadi ca mālā jātistadā |

[2.1.2.4.4,17]

mālābahutve tacchabdaḥ kathaṃ jāterajātitaḥ || 156 ||

[2.1.2.4.4,18]

mālābahutve tacchabdaḥ kathammālā etā iti | jāterajātitaḥ | na hi jātau jātirabhyupagamyate | abhyupagame vā jātiriti tatrāpa vyapadeśo nirnibandhano bhavet | jātinibandhanatve tatrāpyaparā jātirityasamañjasaṃ | tathā hi |

[2.1.2.4.4,19]

jātirjātiṣu sāmānyavyavahārāya kalpitā | atrāpi vyavahārosau parajātinibandhanaḥ || 310 ||

[2.1.2.4.4,20]

sāpi jātirvyavahṛterviṣayaḥ parajātitaḥ | ityanantapratyayatvāt pratīterna samañjasam || 311 ||

[2.1.2.4.4,21]

tato na mālādiśabdavṛttiḥ sanibandhanā |

[2.1.2.4.4,22]

kiñca | mālādau mahatī māletyādimahetvādivyavahāro yaḥ sa kathambhavet mahattvaguṇasya dravyasamavāyānna ca mālādikandrabyaṃ | upacārāditi cet | tadasat | yataḥ |

[2.1.2.4.4,23]

mālādau ca mahattvādiriṣṭo yaścaupacārikaḥ | mukhyāviśiṣṭavijñānagrāhyatvānnopacārikaḥ || 157 ||

[2.1.2.4.4,24]

mālādiṣu mahatvopacāra iti kuta etat | nahyasāvupacaritatvena pratīyate | na cāpratīyamānantathā tatheti śakyamabhyupagantumpratītinibandhanatvādupagamasya | arthāntarabhūtasya mahattvasthābhāvāditi cet | sa evābhāvaḥ kutaḥ | abhāve siddhe upacāra upacāre cābhāva iti so'yamitaretarāśrayadoṣaḥ | mālāyā adravyatvānmahattvaṃ dravyaṃ dharmo neti cet | na | adravyatvasyaivāsiddheḥ | kriyāvad guṇavat samavāyikāraṇandravyamiti dravyalakṣaṇamasti | kriyāvatvannāstīti cet | na | samuditasyālakṣaṇatvāt | nākāśādīnāṅkriyāvatvaṅ kvacit kriyāvadādisamudāyaḥ kvacit kiñcillakṣaṇamiti | atha mahattvameva nāsti paramārthato vicāryamāṇamiti na dravyaṃ | pratyayasya bhāvānnāstīti kuta etat | amukhyatvāt pratyayasyetyapi na saṅgatam | mukhyāviśiṣṭatvāt | yadi mukhyāviśiṣṭasyāpi na mukhyatvammukhyāmukhyavibhāga eva na syāt | tasmād viśeṣābhāvāt sakalammukhyanna vā kiñciditi nyāya eṣaḥ | tasmānna svavihiteyandravyādiprakriyā parasya | na ca mālānā ma kācid vṛkṣādi vyatirekeṇopalabhyate pratyayamātrametadavasthā na viśeṣataḥ | tasmānna mālādau mahattvādiśabda upacārito na mukhyaḥ | mukhyastāvannāstyarthāntaranimittatvābhāvāt | nāpyupacarita upacāranimittasyābhāvāt | yathā hi vanaṅ kusumitamiti vane kusumitattvopacāra ekārthasamavāyataḥ | vṛkṣeṣu vanasya kusumitatvasya samāveśāt |

[2.1.2.4.4,25]

ananyahetutā tulyā sā mukhyābhimateṣvapi | padārthaśabdaḥ kaṃ hetumanyaṃ ṣaṭsu samīkṣate || 158 ||

[2.1.2.4.4,26]

yaduktam | anyaheturmukhyo'nanyahetustaditara iti tadasambhavi | yato mukhyārthatvenāpi yebhimatā daṇḍītyevamādayasteṣvapi nānyo heturidānīmeva daṇḍāderapi sāmvṛtādityuktaṃ | padārthaṃśabdaśca pravarttamānaḥ kamanyaṃ hetuṃ ṣaṭsvapekṣate dravyādiṣu | svarūpe ca pravṛttinibandhane saivānanyahetutā balādāpatet |

[2.1.2.4.4,27]

athāpi syāt | padārthaśabdo nimittāntareṇaiva pravṛttaḥ | sa tatra mukhya iti yuktaṃ | yastu punarmahadādivyapadeśaḥ sa guṇanimittako yatra nimittamantareṇa pravṛttimān avaśyameva tatra gauṇastasmāt sadartho mukhyastaditarastu gauṇaḥ | tadapyasat | yataḥ |

[2.1.2.4.4,28]

yo yathā rūḍhitassiddhastatsāmyādyastathocyate | mukhyo gauṇaśca bhāveṣvapyabhāvasyopacārataḥ || 159 ||

[2.1.2.4.4,29]

rūḍhitayā nimittamantareṇānyathā ca pravṛttau mukhya eva tena samānatvamapekṣya yatra pravṛttastatrāmukhyastathābhāvepi putrādāvabhāvopacāradarśanād rūḍhireva mukhyatānibandhanaṃ sadarthatāyāmitarathā cānyathā ca viparyayo dṛśyate | nimittābhāvo hyanyathābhāve nibandhanamupacārasya syāt |

[2.1.2.4.4,30]

yattu punaruktam | anibandhana eva padārthaśabdaḥ sa tathaiva mukhya iti | evantarhi nimittaprayuktatā na mukhyatā nibandhanantadabhāvepi bhāvāt | yadabhāve hi yad bhavati tattasya nibandhananna bhavati | anvayavyatirekalakṣaṇatvāt kāryakāraṇatāyāḥ | kāraṇañca nibandhanaṃ | atha saiva rūḍhiḥ śabdasya pravṛttinimittamantareṇa kathaṃ | tadapyasat | yataḥ |

[2.1.2.4.4,31]

saṅketānvayinī rūḍhirvakturicchānvayī ca saḥ | kriyate vyavahārārthañchandaḥ śabdāṅganāmavat || 160 ||

[2.1.2.4.4,32]

yatra saṅketavṛttiḥ sa ruḍhorthaḥ | saṅketopi vakturicchānibandhanaḥ | nahi śabdāḥ pravṛttinimittamastītyeva vakturicchāmantareṇāpi pravarttante | pravṛttinimittamantareṇāpīcchayāpi pravarttamānā upalabhyanta eva | yadā siṃhādisaṃjñāḥ puruṣe pravarttante | tasmādicchāyāḥ svātantryāt saiva pravṛttinibandhanamiti nyāyyaṃ | sa eva nimittamantareṇa kasmāt saṅketena śabdaḥ pravarttyate | nimittepi kasmād | vyavahārārthamiti cet | soyamvyavahāraḥ pravṛttinimittamantareṇāpi samānaḥ | arthakriyāviṣaye hi vyavahāraḥ | na ca nimittamantareṇārthakriyā na bhavati | nimittamantareṇa na bhavatīti cet | nahi brāhmaṇā jātimantareṇārthakriyā samarthāḥ | na | atra pramāṇābhāvāt | na hi kācijjātirastīti pramāṇaṃ | yāvadeva dṛśyate rūpamanvayavyatirekābhyāṃ samarthantāvadevopayogavaditi yuktamanyathā'tiprasaṅgāt | tasmānnimittamantareṇāpi vyavahārārthasaṅketakaraṇaṃ | yathā chandaḥ śabdasya gāyatryādināmasaṅketaḥ prakṛtyādi saṅketaśca | nahi tatra kiñcinnimittaṃ | gāyatryādīnāmprakṛtyādīnāñca yatheṣṭamparikalpanāt | na hi varṇṇakrame kiñcinnimittamastyanyathā'gṛhītasaṅketopi pratīyāt | vidyamānaṃ hi yat pratīyate kintatra saṅketena | saṅketena vyajyata iti cet | na | pratītimantareṇa tasyaivābhāvāt | na hyapratīte saṅketaḥ | saṅketādeva pratītiriti cet | itaretarāśrayadoṣaprasaṅgāt |

[2.1.2.4.4,33]

na yāvad dṛśyate vastu saṅaketasyāpravarttanaṃ | saṅkatasyāpravṛttau ca kuto darśanasambhavaḥ || 312 ||

[2.1.2.4.4,34]

prakṛtyādayastu na vyavasthitarūpāḥ | tathā hi |

[2.1.2.4.4,35]

keṣāñcit sambhavītyeṣa dhātuḥ paścādaḍāmaḥ | apareṣāmasambhavi santītyādāvalopitā || 313 ||

[2.1.2.4.4,36]

tasmādevamvidhe viṣaye vyavahāramātraprayojana eva saṅketo na vyatiriktanimittaprayukta | na ca saṅketa icchānubandhī nimitta eva jātirbhavati | vyabhicāradarśanena vyabhicārāt tasmād vastuprāsādādiśabdā na vastubhūtavyatiriktapadārthanibandhanāstato vyapadeśasāmyasadbhāvānna sāmānyamparikalpanīyaṃ | kathantarhi buddhiśabdayoranugama ityāha | na vastvanvayāt pratyayasyānvayo'pi tu vāsanābījaprabodhādanvayaḥ | yathā 'śobhanepi vastunyabhyāsavaśācchobhanatvānvayaḥ | tathā hi |

[2.1.2.4.4,37]

vastudharmatayaivārthāstādṛgvijñānakāraṇam | bhedepi yatra tajjñānantāstathā pratipadyate || 161 ||

[2.1.2.4.4,38]

jñānānyapi tathā bhede'bhedapratyavamarśane | ityetatkāryaviśleṣasyānvayo naikavastunaḥ || 162 ||

[2.1.2.4.4,39]

vastuni hi tathā bhūtamvijñānañcanayanti yena vāsanāprabodhaprakrameṇaikākārassarvatraparāmarśapratyaya udayamāsādayati sukhādivedanamiva | na hi sukhādivijñānānāṃ sukhatvaṃ nāma padārthagatannibandhanamasti | tathātve dukhasyānudayaprasaṅgāt | atha tattvamapyasti | tadobhayarūpapratītiprasaṅgo varṇṇasaṃsthānapratītivat |

[2.1.2.4.4,40]

athādṛṣṭena nibandhanānnaivaṃ | tathā satyadṛṣṭameva tathābhūtāmpratītimeva janayatīti kinneṣyate | niyamakāryadṛṣṭanna vidhānakārīti cet | na | pramāṇābhāvāt | vidhiniyamasambhave vidhireva jyāyān | niyame anekakalpanāśrayasambhavāt | tathā hi |

[2.1.2.4.4,41]

sukhādyanvitatārthasya kalpanīyā tathā'param | adṛṣṭamvidhikalpe tu kevalā dṛṣṭakalpanā || 314 ||

[2.1.2.4.4,42]

tasmād bhede satyeva kvacidabhedaparāmarśaḥ | tadanvayādeva sāmarthyādarthasādhanaṃ | kimantargaḍunā sāmānyena | antarakāraṇanimittantu pratyayānāmavaśyābhyupagantavyaṃ | anyathā sāmānyatadvatorākāradvayapratītiprasaṅgāt | samavāyādekalolībhāva iti cet | na | samavāyasyāpi tṛtīyākārapratītiprasaṅgāt | tasmāt pratītya śaktireva tatrāntarakāraṇādhīnāmyupagantavyā | tathā jñānānyapitadekaparāmarśajananādevānvayīni jātayaśceti | na | aparajātyabhyupagamo yuktaḥ | śeṣaḥ prasaṅga ukta eva | tenābhedapratyavamarśena kāryatvāt sāmānyavyavahāraḥ | tadeva tatkāryatvaṃ sāmānyamiti cet | na | svarūpavyatirekeṇa tatkāryatvasyābhāvāt | athāpi syāt | tathā sati kṣityudakādīnāmapyaṅkurakāryatvasadbhāvādekatāpratītiḥ syāt | tatkāryatvapratītirastyeva sāmānyapratītiriticet | na | gotvapratyayavadeva syāt | tasmād bhedānupalakṣaṇāt sāmānyapratītirnānyatheti sthitametat |

[2.1.2.4.4,43]

atha sāmānyameva tatra pratīyata iti kinneṣyate | na vātra nāsti sāmānyamiti bādhakapratyayodayaḥ | na ca vivādāyāsena prayojanaṃ | athaivānekakalpanāyāsastathā vivādāyāsopi samānaḥ prasaṅga | tadapyasat | yataḥ |

[2.1.2.4.4,44]

vivādamātrasāṃkaryamiti sāmānyamiṣyate | yadi samvṛtisat prāptamavicāraikagocaraḥ || 315 ||

[2.1.2.4.4,45]

nahi sāmānyamvidyate vicāryamāṇaṃ | vicārābhāvādabhyupagamyamānam vicāraikaramaṇīyamiti prāptaṃ | ekakāryatā tu |

[2.1.2.4.4,46]

vastūnāmvidyate tasmāt tanniṣṭhā vastuni śrutiḥ |

[2.1.2.4.4,47]

tadaivaikakāryatālakṣaṇamatatkāryebhyovyāvarttamānaṃ sāmānyamvidyate śāvaleyādīnāṃ | tatastatpravṛttinimittaprayuktaiva vastuni śrutiḥ pravarttaṃtāṃ |

[2.1.2.4.4,48]

kathantarhi viśleṣasyānākāratvādākāravatī sāmānyabuddhiḥ | atra parihāraḥ | ākāravad buddhisambandha eva niyatastadanyaviśleṣaḥ sā ca vāsanāsaṅgamādākāravatī pūrvapūrvatābhūtapratyayaparamparāyātā hi sā buddhiḥ | na ca gaurayamiti pratyaye śāvaleyādivyatiriktamaparamprameyayasti | prameyākārapratibhāsena ca prameyavyavasthānaṃ prameyākāraśūnyapratyayamātrāt | yadi tarhi vāsanā'nāditāsāmarthyādayampratyayastatra pratibaddhatvāt tadavisamvādyevāstu kathamvastusamvādaḥ | tasmānna tatkāryavyāvṛttiparicchedena bhavitavyaṃ | sā ca tatkāryatā tasya bāhyasya śaktireva vyāvṛttirvā bāhyasvarūpameva | tasya cānvaye saiva jātirna jātipratikṣepaḥ | tasya ca paricchede bāhyameva paricchinnambhavet | na bāhyarūpasya vyavacchedasyābhāvāt |

{2.1.2.4.5}

<(5) anyāpohacintā>

[2.1.2.4.5,1]

bāhyaśaktivyavacchedaniṣṭhā'bhāvepi tacchrutiḥ || 163 ||

[2.1.2.4.5,2]

vikalpapratibimbeṣu tanniṣṭheṣu nibadhyate | tato'nyāpohaniṣṭhatvāduktā'nyāpohakṛcchrutiḥ || 164 ||

[2.1.2.4.5,3]

yadyapi nāma bāhyasvarūpāsaṃsparśī vikalpaḥ śabdādudayavān | tathāpi tadvikalpapratibimbakambāhyaniṣṭhambāhyadvāreṇotpatteḥ pāramparyeṇotpatterarthāsaṃsparśi bāhyaniṣṭhamapi | tacca pratibimbakamanyavyāvṛttapadārthajanitamanyavyāvṛttameva pratibhāti | tadavyatiriktaiva vyāvṛttiḥ śabdātpratīyate na bāhyavyatiriktā | tenānyavyāvṛttākāravikalpajananādanyāpohakṛcchrutiruktā | anyavyāvṛtteṣu pravarttanācca | tato hi vikalpādabāhyasaṃsparśinopyanyavyāvṛtteṣu vyavahāriṇāṃ vṛtteranyavyāvṛttirviṣaya ucyate |

[2.1.2.4.5,4]

nanu buddhivyatiriktamvikalpasya grāhyantatkathantasya buddhirūpatā | na hi tadvyatirekeṇa pratibhāsamānantadeva bhavati | bhedapratibhāso hi bhedalakṣaṇantadanyasya bhedanibandhanasyābhāvāt | nābhedapratibhāsamātrasyātallakṣaṇatvāt | abhrānto hi bhedapratibhāso bhedalakṣaṇanna tu yaḥ kaścit | idantu punaḥ |

[2.1.2.4.5,5]

vyatirekīva yajjñāne bhātyarthapratibimbakam | śabdāttadapi nārthātmā bhrāntissā vāsanāmayī || 165 ||

[2.1.2.4.5,6]

yadyapi varṇṇasaṃsthānapratibhāsi tattathāpi na tadvastvapi tu tatpratibimbakaṃ | ko virodha iti cet | yato vāsanālakṣaṇāddhetorutpattirasya tathāpi kasmādavastu | āntarakāraṇamātrādhīnatvāt taimirikopalabdhakeśādivat | atha vāsanābalādutpadyamānamapi vastviva | naivamvastu bhavatīti vakṣyāmaḥ |

[2.1.2.4.5,7]

tadeva tarhi buddhilakṣaṇamvastuśabdena vidhīyate | tadevānyāpoho vastubhūta iti kecit |

[2.1.2.4.5,8]

tasyābhidhāne śrutibhirarthe koṃ'śovagamyate | tasyāgatau ca saṅketakriyā vyarthā tadarthikā || 166 ||

[2.1.2.4.5,9]

api nāma śabdād vastuleśapratipattiḥ syāditi saṅketaḥ kriyate na buddhipratibimbakamātrapratipādanāya | ataḥ saṅketakriyāvyarthikā vastvavabodhanārthatvāt tasyāḥ | na tahyaṃnyāpohopi śabdārthaḥ | tatastatrāpi saṅketakriyā na bhavet | tasyāpyanyāpohasya buddhyākāratvāt | na | śabdārthāśabdasyaivānyāpohatvāt | yataḥ |

[2.1.2.4.5,10]

śabdorthāṃśakamāheti tatrānyāpoha ucyate | ākāraḥ sa ca nārthesti tamvadannarthabhāk katham || 167 ||

[2.1.2.4.5,11]

yadi sa evānyāpohastadā tasya pratipādane nārthāṃśatā'nyāpohasya syāt | arthāṃśa eva hyanyāpohorthāṃśaṃ śabdaḥ kamāheti praśne prativacanamanyāpoha iti | sa cārthe nāstyākāro buddhyākāratvāt | yo hi nārthena tatpratipatyārthapratipattistaimirikakeśādipratipattivat | kiñca | sāmānyamanyāpoha itīṣyate | yataḥ |

[2.1.2.4.5,13]

śabdasyānvayinaḥ kāryamarthenānvayinā sa ca | ananvayī dhiyo'bhedād darśanābhyāsanirmitaḥ || 168 ||

[2.1.2.4.5,14]

śābdo hi śāvaleyādiṣvanvayī dṛśyate | tasya cānvayino'nvayinārthena prayojanena bhavitavyaṃ | sa cākāro'nanvayī dhiyo bhedābhāvāt | darśanābhyāsena janitatvād buddhivadevānanvayī | na hi kāryasyānvayitvaṃ yuktaṅ kāraṇabhedena bhedāt | tasmādananvayitvādeva nāpohaḥ pratibimbakaṃ | tasmānna vastvanyāpoho nāpi buddhyākāraḥ | kathantarhi śabdādarthapratītau sāmānyapratītiḥ | vastugatavyāvṛttipratītau hi vastveva pratipannanna ca tatsāmānyaṃ |

[2.1.2.4.5,15]

atha vastu na pratīyate kathamvastvaśarūpānyāpohagatiḥ | atrāha |

[2.1.2.4.5,16]

tadrūpāropagatyā'nyavyāvṛttādhigateḥ punaḥ | śabdārthā'rthaḥ sa eveti vacanena virudhyate || 169 ||

[2.1.2.4.5,17]

buddhirūpameva vastvityāropeṇa tadekatvādhyavasāyāt pratyeti na paramārthataḥ | taccānyavyāvṛttamityanyāpohaḥ śabdārthaḥ | tacca sarvatra buddhirūpabāhyerthenāropamadhyāropyate | tataḥ sāmānya manyāpoho vastvaṃśaśceti pratīyate |

[2.1.2.4.5,18]

mithyāvabhāsino vaite pratyayāḥ śabdanirmitāḥ | anuyāntīmamarthāṃśamiti cāpohakṛcchrutiḥ || 170 ||

[2.1.2.4.5,19]

mithyāvabhāsatvānna vastuviṣayaḥ | anyāpohasya ca sattyatvānna hi tatra bādhakamasti | yathā vastvākāre bādhako hi na tatra pravarttate | anyavyāvṛttoyanna bhavatīti | tato bādhakabhāvābhāvābhyāmapratipannetaravyavasthā samvyavahārato na paramārthataḥ |

[2.1.2.4.5,20]

tasmādabādhitatvādanyāpohapratipādanasya bādhitatvāditarasyāpohaḥ śabdārtha ityavagamyate | tena tamanyāpohaṃ śabdārthamanuyānti śabdā aniṣṭaparihāreṇa ca varttayantīti sānyāpohakāriṇī śrutiḥ |

[2.1.2.4.5,21]

athavā vikalpapratibimbakamevānyāpoho bāhyatvenādhyavasito bhavatīti na doṣo na tu svena rūpeṇa | tasmānna kiñcit svena rūpeṇāvidheyaṃ śabdasyeti na vidhiḥ śabdārthaḥ |

[2.1.2.4.5,22]

nanu svarūpe pratibhāsamāne jñānasya kathamvāhye pravarttate | bāhyatvenādhyavasāyāt | koyamadhyavasāyaḥ | tadvyavahāraviṣayatayā vyavasthānaṃ | kathamanyonya vyavavahāraviṣayaḥ | tatrānurāgābhyāsāt sādṛśyād gotraskhalanavat |

[2.1.2.4.5,23]

nanu tatrānyarūpādhyāropo'dhyavasāyaḥ | na | adhyāropasyāpi jñānāntaratvāt | yadi tena tad vastupratipannaṅ kodhyāropaḥ | anyatra pratipannamiti cet | kintadanyatrāsti | tatheti cet | nādhyāropaḥ sattyatvāt | atha nāsti jñānameva tarhi kathamanyasyādhyāropaḥ | yatrāpi tadadhyāropyate tadapi jñānarūpamartharūpamvā | tadā tatrāropa iti korthaḥ | tatra tatpratipannantena saha pratipannantadā ca nādhyāropaḥ | athāvidyamānameva vidyamānatayā pratīyate |

kimavidyamānatā pratipannā | anyena pratipannā tadrūpasyānupalambhāditi cet | na | tasyāgocaratvāt kathamabhāvaḥ | gocarībhūtasya hi vastuno'nupalambho gamakaḥ | indriyavaiguṇyāt tathā pratipattiriti cet | apūrvapratipattireva sā, nāvidyamānapratipattiḥ | tasya tadaiva vidyamānatvāt |

[2.1.2.4.5,24]

athāprāpya vyavahāranna karoti prāpya vyavahārakaraṇāt | evantarhi tadanyavyavahārakaraṇameva tadanyādhyāropa iti, tadevāyātamanyavyavahāraviṣayīkaraṇamadhyāropaḥ |

[2.1.2.4.5,25]

tasmādanyāpohaḥ śabdārthaḥ | ata evāha |

[2.1.2.4.5,26]

tasmāt saṃketakālepi; nirdṛṣṭārthena saṃyutaḥ | svapratītiphalenānyāpohaḥ sambandhyate śrutau || 171 ||

[2.1.2.4.5,27]

saṅketayannapi na vidhimukhena saṅketakāraḥ saṅketaṅ karoti | api tvanyāpohamukhainaiva yataḥ | saṅketakālepyanyāpoha eva śrutau sambadhyate na vastu |

[2.1.2.4.5,28]

nanvayandevadatta iti saṅkete svalakṣaṇameva sambadhyamānamīkṣyate | nedaṃ sādhīyaḥ | nirdiṣṭopyarthaḥ pratibimbakamevamopalakṣayati | tathā hi |

[2.1.2.4.5,29]

śaṅketorthaṃpratītyarthamabhipreto dvayorapi | pratītiḥ pratibimbasya na tvavyakṣasya vastunaḥ || 316 ||

[2.1.2.4.5,30]

asyedannāmetyasmādidamanyadapi pratipattavyaṃ | tatonyat kālapratyatītyavasthāvyāptaiva saṅketo niyamena dvayorapi svaparayorabhipretaḥ | tatonyāpoha eva sambadhyate śrutau na svalakṣaṇaṃ |

[2.1.2.4.5,31]

athāpi syād | asyedannāmeti na vyāptiḥ pratīyate | pratibimbasya kevalamasyedannāmeti svalakṣaṇameva saṅketaviṣayatayā pratīyate | na | atyantābhyāsādevampratīterapekṣāpūrvakāritvādvā | viparyaye tu niyamenaiva pratibimbakapratītiḥ | yastu punarvyavahārāt saṅketampratipannavāṃstasya niyamena saṅketakālarūpādhyavasāyaḥ pratibimbarūpaḥ | tathā hi |

[2.1.2.4.5,32]

asyedannāṃma saṅketādasmādetat pratīyate | prekṣāvato bhavatyetat prekṣāvānanyathā katham || 317 ||

[2.1.2.4.5,33]

atha |

[2.1.2.4.5,34]

idamānayeti vacanāt tasyānayanadarśane | nāmāsyeda mayāpyeṃtat pratyeyamiti śabdataḥ || 318 ||

[2.1.2.4.5,35]

athavā nirdiṣṭortho yaḥ prāk pratipāditaḥ pratibimbasvabhāvaḥ | tena saṃyutonyāpoho vyāvṛttirūpaḥ | tasya ca pratibimbasya vyāvṛttipratipādanameva phalanna svarupapratipattiḥ | svarūpasyārthe'bhāvāt | vyāvṛtteśca bhāvāt |

[2.1.2.4.5,36]

anyā sā vyāvṛttiriti cet | na | apoddhārakalpanayā tadekatvavyavahārāt | api ca |

[2.1.2.4.5,37]

anyatrādṛṣṭarūpatvāt kvacit taddṛṣṭyapekṣaṇāt | śrutau sambadhyate'poho naitadvastuni yujyate || 172 ||

[2.1.2.4.5,38]

śabdasya hyanyatra tadvijātīye dṛṣṭatvāt kvacittu tajjātīye darśanādapoha eva saṅketa iti jñāyate | sāmānye vyaktau vā saṅketa iti kinna bhavati | na | tathā sati vidhirūpeṇaiva saṅkete sarvatra darśanaprasaṅgāt sāmānyepi darśanamātrāpekṣā syāt | anyatrādarśanāpekṣā na syāt | sāmānyasya savyatirekasya pratītyarthamiti cet | sa eva tarhi tadanyavyatirekostu kiṃ sāmānyakalpanayā | vyaktireva hi tadanyavyatirekavatī pratīyatāṅ kiṃ sāmānyena | vyakterapratītiriti cet | na | vyaktimantareṇa sāmānyena pratītenāpi kiṃ | lakṣitalakṣaṇād vyaktirapi pratīyate iti cet | kiṃ dvayamatrakrameṇa pratīyate | pratīyata eva prathamaṅ gotvamātrampratītyā viṣayīkaroti paścācchāvaleyādiviśeṣaṃ | naitadassi | nahi śāvaleyādīnāmavāntaraviśeṣapratipattisambhavaḥ | tatastadapi sāmānyameva | tato na vyaktīnāṃ sāmānyena lakṣaṇaṃ sāmānyasyaiva lakṣaṇāt | avaśyaṅ kenacid viśeṣeṇa bhavitavyamatreti lakṣaṇameveti cet na | śabdasyātra vyāpārābhāvāt | pratipannametat bhavati na veti nātra pramāṇaṃ | na ca sāmānyamapi lakṣaṇabhūtampratīyate | tena buddhireva sā vasturahitatvāt | kathantarhyanyāpohaḥ śabdārthaḥ | ata evānyavyāvṛttāveva pravarttanāt | yadi tu sāmānyamvyaktirvā pratīyeta na visamvādo bhavet nahi pratipanne visamvādaḥ | visamvāde sati kathamanyavyāvṛttirapi śabdārthaḥ | ayadarśanepi tadanyānayanāt | tat tāvannānayati | anyattu tenānetavyamiti nāsti niyamaḥ | ata eva śābdapratyayasamānākāratvādanumānamapi vyavacchedamātrasya sādhakaṃ |

[2.1.2.4.5,40]

athavā'nyatrāvṛttyapekṣatvāditi vyavahāreṇa saṅketagrahaṇe'nyatrādṛṣṭamapekṣate | kvacicca sajātīye dṛṣṭamapekṣate saṅketasya grahītā | tato yatra na dṛṣṭastasya tāvad vyavacchedañjānīte | yatra tu dṛṣṭo vyavahārastadasti na veti vivekena na jānāti | tathā hi tathaiva saṅketagrahaṇaṃ | yataḥ | ānayedamvastu bāhyasyānayane vyāpāro nāstitve vastunaḥ | avidyamānannānetuṃ śakyamiti cet | yadīyaṃ rājājñā tadā'vaśyamānayati | sa tu pranāṇāntarāt paryālocayannāstitvampratipattyā viṣayīkaroti | arthāpattyā vā | arthāpattisahitaḥ śabdostitve pramāṇamiti cet | na | arthāpatterasambhavāt | arbhakābhipretayāñcāvadetat syāt | tataḥ sati sambhave ānīyate nānyathā | anyattu nānīyata eva |

[2.1.2.4.5,41]

anye tu punaḥ sarvato vijātīyād vyāvṛttiṅ kvacid vidheye vṛttimapekṣata iti vyatirekitātparyamanvaye tu neti vyatireka eva prādhānyena pratyāyyate | tadasat | yadi nāmānvayavyatirekayoḥ prādhānyamekasya tathāpi na vidhiśabdārthavyatikramaḥ | na cāprādhānyamanvayasya pratipādayituṃ śakyaṃ | ekavyaktidarśanenāpi sāmānyasya sarvātmanā pratipāṃdanāt tadanvayasyāprādhānyamiti na yuktaṃ |

[2.1.2.4.5,42]

athavā kvacid dṛṣṭyapekṣaṇāditi | asyedannāmeti na sarvadā'nena bhavitavyaṃ | śabdaprayoge asya tu nābhedamityetanmātramasmādetad vyavaharttavyamiti | anyatra tu vyavahārābhāvādanyāpohaviṣayatā śabdānāṃ | atha yatra vastu prāpyate'numānena tajjñānasya kathamanyāpohaviṣayatā | tatrāpyanyāpohaviṣayateṣyate eva | na | tatra viśeṣe sandehādeva hi tatra pratītiranagnistāvadayanna bhavati | agnistu kimbhūta iti na jñāyate |

[2.1.2.4.5,43]

nanu yadi sāmānyanna paricchinnaṅ kathamagniviśeṣe sandehaḥ | pratītimātreṇa sandehāt | pratītistāvadiyamasti viśeṣo na jñāyate kimagnirasti neti kimbhūto vātrāgniḥ |

[2.1.2.4.5,44]

nanu yatra kāryahetustatra niyamenāgniḥ | na | sparśaviśeṣasyāgnitvāt | tatra ca na niyamaḥ kathamagnipratītiḥ | uṣṇatāmātrasya pratīteḥ | sāmānyampratīyata iti cet | na | tāratamyasyaiva bhāvāt | na ca taratamādibhedavyatirekeṇoṣṇasāmānyannāma | tatra ca na pratītiḥ |

[2.1.2.4.5,45]

nanu pratītirapi tāratamyamevālambate | ālambatānna tvekaiva buddhiḥ | kadācidevaṅ kadācidevamityaparāparabuddhyutpatterekamevaikadā nānārūpamālambata iti cennaikenāsattyena niyamena bhavitavyaṃ | tasmāttatrāpi pratītimātrameva sattyannānyadityanyāpohamātraṃ śabdārthonumānasya ca na caitad vastuni yuktaṃ | liṅgepi sambadhyate'poha ityapi draṣṭavyaṃ |

[2.1.2.4.5,46]

tasmājjātyāditadyogānārthe teṣu ca na śrutiḥ | sambadhyate 'nyavyāvṛttau śabdānāmeva yojanāt || 173 ||

[2.1.2.4.5,47]

tena jātyādīnāmpramāṇābhāvādasatve na jātyādisambandhakalpanā dravyasambandhaka panāpi dvayoḥ svarūpeṇa pratibhāsamānayoḥ kaiva | saṃyogasya pratibhāsanāditi cet | na | akalpayatopyanyadarśanena anyakalpanena tadrūpasya pratibhāsanāt | tāvanmātrakeṇa kalpanāsambhavaḥ | saiva kalpaneti cet | iṣṭatvānna kiñcid bādhitaṃ | ubhayakarmajonyatarakarmajaḥ | saṃyogajaśca saṃyoga iti na pratītirasti | svarūpamātreṇa pratītiriti cet | na | saṃyogasvarūpasyāpratibhāsanāt | vastudvayameva tathābhūtamutpannampratibhāsaviṣayo na saṃyogaḥ | tadeva vastudvayaṃ saṃyuktamiti tu pratītirapi na tato'paraḥ saṃyogaḥ | na | pūrveṇa sahaikatvapratīterabhāvāt | na hi pratyakṣampūrvāparabhāve vyāpriyate | mā bhūt pūrvapratītistathāpi saṃyuktapratītirastīti cet | na |

[2.1.2.4.5,48]

asaṃyuktaṃ hi saṃyuktampunaretaddhi yokṣyate | ekena kāryaṅkarttāhamiti tadvittiriṣyate || 319 ||

[2.1.2.4.5,49]

yadi neyampratītiḥ syād vṛthā saṃyoga kalpanā | ekametaddhi bhavati tato'yogo'rthavān bhaveta || 320 ||

{2.1.2.4.6}

<(6) pratyakṣe śabdakalpanānirāsaḥ>

[2.1.2.4.6,1]

śabdayojanāpi nāsti śabdasya tatrābhāvāt | saṃketakāle śabda āsīditi cet | tenāpi yojanannāsti | yataḥ |

[2.1.2.4.6,2]

saṅketasmaraṇopāyandṛṣṭasaṅkalanātmakaṃ | pūrvāparaparāmarśaśūnye taccākṣuṣe katham || 174 ||

[2.1.2.4.6,3]

ayaṅgauriti na gośabda evāyaṅ gośabdavācyo'yamityarthaḥ | sāmānādhikaraṇyantu tatsambandhād yaṣṭīḥ praveśayeti yathā | athavā gauḥ śabdo yasya sa gośabdaḥ | tatra yadaikadeśaprayogāt gaurayamiti | tatra gośabdavācyo'yamiti gośabdādayampratyeṣyate | ayaṃ sa gauriti tu gośabdo'tra saṅketitaḥ | taccaivambhūtamvastu pūrvāparaparāmarśaśūnyātmanā'dhyakṣeṇa kathaṅ gṛhyate | yata uktametat |

[2.1.2.4.6,4]

yogyadeśasthite'kṣāṇāmvṛttirnātītabhāvini | akṣāśritañca vijñānamakṣavyāpāragocaraṃ || 321 ||

[2.1.2.4.6,5]

yadi pūrvāparayorapi cakṣurādyakṣavṛttiratītānāgataṃ sakalampratīyeta | sarvaṃ hi kathañcit kenacit sambaddhampūrvagṛhītaṃ pratīyata eveti cet | na | sarvadā pratīterabhāvāt | smaraṇe satīti cet | smaraṇameva taditi prāptaṃ | smaryamāṇena sahaikatvampratyakṣeṇa pratīyata eveti cet | na | smaraṇasyāpramāṇatvāt | smaryamāṇamasadeva kathantenaikatā pratītiḥ sattyā |

[2.1.2.4.6,6]

athāpi syāt | sa evāyantadarthakriyākaraṇāt | nanu sārthakriyetyapi smaraṇameva tacchabdavācya iti ca | tenaiva cārthakriyā karttavyeti kutaḥ | tasmād vyavahāramātramevaitat | naikatā hi pramāṇamasti | vyavahārāvisamvādādeva pramāṇamiti cet | naikatve'visamvādopi tvarthakriyāyāṃ | sā cāstyeva | arthakriyākāritvādarthatā tasya na tvekatā pūrveṇa | athedamanusādhanambhaviṣyati sa evāyāmiti | yadi pūrvāparayorekatā nāsti konusandhātā bhavet | anusandhāturekatve pūrvāparagrāhi pratyakṣamanusandhātaryāśritaṃ | na | smaraṇadarśanākāravyatirekeṇāparasyānusandhānasyābhāvāt | pratyakṣañca yadyapyātmanyāśritanna tāvatā tasya pramāṇatvaṃ | akṣāśrayeṇa prāmāṇyamātmāśrayeṇaikatāgrahaṇamiti cet | na | akṣānusāreṇa tasya vṛtterakṣasya ca pūrvāparatve'vṛtteḥ | tadanusāriṇo jñānasyānuvṛttiriti cet | na | tadanusāritvāyogāt | nahi pūrvatra pūrvajñānānusaraṇamantareṇa vṛttiḥ | tadanyānusāri tadanusārīti sāhasaṃ | ekatvapratītistu nākṣavyāpāramantareṇa bhavati | tato naikatāpratītirakṣajā | pratyakṣe yā sā bhavatyeveti cet | naikatāyā viśeṣābhāvāt | spaṣṭatayāvaśeṣa iti cet | nanu spaṣṭatayaikatvaṃ bhavatvaspaṣṭatayā tu kathamekatvamadhyakṣagamyaṃ |

[2.1.2.4.6,7]

nanu tasyānena sahaikatvamanadhyakṣagamyaṃ | tena tvasya kathanna syāt na samānatvāt | dvayoradhyakṣeṇāgrahaṇe kathantadekatvamadhyakṣaviṣayaḥ | ekatvamadhyakṣagamyanna padārtha iti cet | tattarhyekatvanna padārthagataṃ | ekatvasya svatantrasyāsambhavāt tadvānākṣipyate | ākṣepo hi nāmānumānaṃ | tataḥ pratyakṣeṇa svatantrasya grahaṇe'numānato'nyathā grahaṇamityayuktaṃ | pratyakṣapūrvakatvādanumānasya | tasmāt pūrvāparaparāmarśābhāvādayaṅgauriti na pratyakṣā pratītiḥ | kiñci | mṛtepi pūrvāparaparāmarśaḥ | sambhavī tatkathamasya pramāṇatā | tasmāt sannihitamātragrahaṇamiti pramāṇaṃ | tatra ca | na yojanetyavikalpakamadhyakṣaṃ | kiñca |

[2.1.2.4.6,8]

anyatragatacittopi cakṣuṣā rūpamīkṣate | tatsaṅketāgrahastatra spaṣṭastajjā ca kalpanā || 175 ||

[2.1.2.4.6,9]

na khalu vikalpayanneva rūpādikamīkṣate yena smaraṇasahakāritā bhavedindriyasya | nahi yaḥ sahakārī yasya tamantareṇa svakāryakaraṇe sāmarthyantasya kṣityādiviraha iva bījasyāṅkurakaraṇe | atha kāryakaraṇamātreṇa na sahakāritā smaraṇasyāpi tu savikalpakajanane | tadapyasamyak |

[2.1.2.4.6,10]

citraikatvacintā |

[2.1.2.4.6,11]

vyatiriktena kalpena yadi tat savikalpakaṃ | siddhasādhanamanyatraṃ viruddhādhyāsasambhavaḥ || 322 ||

[2.1.2.4.6,12]

yadi sahavikalpena pareṇa varttata iti savikalpakatāyāntathābhūtāyāṃ smaraṇaṃ sahakāri siddhameva sādhyate | athātmabhūtena vikalpena tadā na yuktaṃ |

[2.1.2.4.6,13]

tasmin satyapi yannāsti tadabhāvepi vidyate | viruddhadharmasaṃsargge tena tasyaikatā katham || 323 ||

[2.1.2.4.6,14]

anyadeva tat savikalpakamanyat prāgavikalpakamiti | tathā sati bhavataḥ pratyabhijñā viśīryate | atiprasaṅgaścetyuktaṃ | tasmād yadekadā'nyatragatacittāvasthāyāmavikalpakamanyadapi tattathaiveti yuktam | athānyavikalpenaiva savikalpakaṃ | tathāsati śrotravijñānenāpi savikalpakamprāpnoti śrotrasyāpi sahakāritvāt |

[2.1.2.4.6,15]

atha pṛthageva tāni jñānāni | samānamanyatrāpīti na viśeṣaḥ | athānyopi tadavasthasyāsti vikalpaḥ | tadasat | anupalambhāt |

[2.1.2.4.6,16]

atha vyavahārādanupalabhyamānamapi sādhyate | na hyavikalpayato vyavahāro dṛṣṭaḥ |

[2.1.2.4.6,17]

kāryakāraṇatā siddhā vyavahāravikalpayoḥ | kāryānumānamatreti tatsaṅketāgrahaḥ katham || 324 ||

[2.1.2.4.6,18]

na khalvanumānena śabdayojanā na pratītā bhavati | tasyāpi prāmāṇyāt | athānenaiva vyabhicāraḥ | na | pakṣeṇa vyabhicārā bhāvāt | anyathā dhūmādagnyanumānepi vyabhicāraḥ pakṣeṇaiva bhavet | na | tadānumānenopalambhāt | sparśaparavyavahārādapi pratīteḥ |

[2.1.2.4.6,19]

parokṣaḥ sparśavijñānācchītanudvyavahārataḥ | pratīyate pāvakātmā tadapyatyantadughaṭam || 325 ||

[2.1.2.4.6,20]

yadyanumīyamānavahnyadarśanamāśaṅakāviṣayaḥ | kadācididānīmeva dhūmo vahnimbinā bhavediti | tatra sparśavijñānena dhūmarūpapratipattervitapanavyavahāreṇa vā vyabhicāraparihāraḥ | tadapyasat |

[2.1.2.4.6,21]

sparśavidvyavahārābhyāmanumānena tadgatau | tasyāpi cānumānasyāvyabhicāro'numāntarāt || 326 ||

[2.1.2.4.6,22]

samānatvānumiteranavasthā tathā sati |

[2.1.2.4.6,23]

yadyanumāne vyabhicārāśaṅkāyāmanumānamevāvyabhicārasādhanantathā sati samānamevānumānamiti tallakṣaṇe sarvatrāśaṅkā bhavediti | tadidamasiddhamasiddhena sādhyata iti | na ca sparśena rūpasya sādhanaṃ | sparśasya pītaśaṅkhājñānaviṣayepi sambhavāt | yatra ca dhūmasya vyabhicāraśaṅkā tatra vahnipūrvakṛtānāmvitapanādivyavahārāṇāṃ sutarāmeva | tasmādanumānena vikalpasādhane yadi pakṣeṇaiva vyabhicāraḥ sarvatrānumāne syāditi neyaṃ sadhvī kalpanā | tadasat |

[2.1.2.4.6,24]

paro vastubalād dhūmādanumānampravarttate | tacca dṛṣṭāvisamvādanna tathā kalpasādhanam || 327 ||

[2.1.2.4.6,25]

agnyanumānaṃ hi parokṣaviṣaye pravarttamānanna pratyakṣeṇa bādhyate | pratyakṣasyātadviṣayatvāt | vikalpasādhane tu vikalpasya svasamvedanapratyakṣaviṣayatvānna dūrāditi sūkṣmatāpi paropalambhāpekṣayā | ātmarūpe tu yathā sūkṣmatopalabhyasya tathopalambhakasyāpīti | na śvapacaḥ śvapacād vibheti | svasamvedanasyāpi cāyameva vā bhāvo yadasamvedannāma | na cānumānamvikalpe pravarttate vahnyādāviva | tathā pratīterabhāvāt |

[2.1.2.4.6,26]

nanu vikalpamvinā vyavahārāyogāt pratibandhagrahaṇa kathannānumānaṃ | na | pratibandhagrahaṇasyaivānyathā bhāvāt | tathā hi |

[2.1.2.4.6,27]

vicārādi vinā bhāvādanabhyāsasya sambhavī | vyavahāro na tattve tu vyavahāro vināpi saḥ || 328 ||

[2.1.2.4.6,28]

vyavahāro hi pūrvāparaparyālocanamantareṇānabhyāsasya neti pratibandhaparigraho'bhyāse tu satyanyathāpīti nānyathā |

[2.1.2.4.6,29]

atobhyāsādvināpyeṣa vyavahāraḥ pravarttate | prāṇināndṛṣṭiratraiva vyavahāreṇa nānumā || 329 ||

[2.1.2.4.6,30]

pratibandhagrahaṇānurūpaivānumānasya pravṛttiranyathānumāne pratibandhagrahaṇannopayogī | sa ca pratibandho'nabhyāsāvasthāyāmeva gṛhyate nānyatra |

[2.1.2.4.6,31]

tato nāsti vicārāderanumāvyavahārataḥ | vyavahāro hi nāmāyamanyathāpyupalabhyate || 330 ||

[2.1.2.4.6,32]

anyathā |

[2.1.2.4.6,33]

rūpavatyāmvilāsinyāṅkāmināmvṛttidṛṣṭitaḥ | virūpāyāmapi tato rūpavattānumīyatām || 331 ||

[2.1.2.4.6,34]

tasmāt saṅketakālopalabdhaśabdāgrahaṇamanyavikalpane parisphuṭameveti tajjā kalpanāpi nāstyeva |

[2.1.2.4.6,35]

nanu pratyakṣeṇa yadi śabdasambandho na gṛhyate kathamayaṃ sa tasya śabdasya vācya iti kṛtvā vyavahāraḥ | na | bhrāntyāpi vyavahārasambhavāt | bhrāntirapi ca vastusambandhena pramāṇameva | yathā taruṣvapiṇḍādigrāhiṇaḥ pratyayāḥ | tatrāpi na piṇḍatā nāmāsti | tathāpi vṛkṣavyavahāro'visamvādī | evanna yojanannāmāsti tathāpi yojyavyavahāro'vitathaḥ | tathā hi | gaurayamiti samānādhikaraṇārthā pratītiranyasya gośabdosya vācaka ityarthaḥ | tato'visamvādinī pratītiriyamevambhūtā | evamviṣaye'sya prayogasya darśanāt | yathā vṛkṣaviṣaye piṇḍapratipatterbhāvo nānyatreti pratibandhādavisamvādaḥ | yadi tarhi gośabdāt svalakṣaṇanna pratipannaṅkathantaddarśane soyamiti pratipattiḥ | yattanmayā pratipannamāsīdabhidhānādidantaditi loke pratītiḥ | na | dṛṣṭe pratyabhijñānābhāvāt | soyamiti pratyabhijñānannāyamiti | sa iti ca parokṣākārā pratītirna darśanākārā | tato nyonyavilakṣaṇatvāt pratītyornaikaviṣayatvam | pratibhāsabhedo hi bhedaka iti | tasyābhedātmakatvena bheṃdo bhaveta | athārthakriyābhedād bhedo na pratibhāsabhedāt | na | pratibhāsabhedavyatirekeṇārthakriyāyā abhāvāt | arthakriyāviśiṣṭapratibhāsabhedāditi cet | yadyarthakriyārahitaḥ pratibhāsastattarhi nirālambanavijñānamanyadevākṣajapratyayāt | sa iti hi vāsanāmātrabhāvitayā nārthakriyākārivastugrāhi jñānaṃ | ato vastusaṃsparśābhāvāt sa evāyamiti pratyayayorna sāmānādhikaraṇyaṃ | ayamityapi pratibhāsa idantaditi sakalapurovarttisādhāraṇarūpādhyavasāyī | sādhāraṇatāviraheṇa tu nirvikalpaka eva | yadi ca kalpanārūpamindriyavijñānantadāyamaparo doṣaḥ |

[2.1.2.4.6,36]

jāyante kalpanāstatra yatra śabdo niveśitaḥ | tenecchātaḥ pravartterannekṣeran bāhyamakṣajāḥ || 176 ||

[2.1.2.4.6,37]

śabdo hi parokṣārthe niveśitastatra ca kalpanānānniveśastato na bāhyadarśi syādindriyavijñānamanālamvanaṃ śābdavadeva bhavet | nahi parokṣe pravarttamānaṃ sālambanaṃ svarūpasyāsaṃsparśāt | svarūpasaṃsparśe varttamānaṃ spaṣṭagrahaṇādayamityeva syāt | na sa iti | smaraṇasya vā sakalasyendriyajñānatā viśeṣābhāvāt |

[2.1.2.4.6,38]

na khalu śābdāḥ pratyayā bāhyarūpasaṃsparśinaḥ | atha bāhyerthe śabdaniveśastathā sati sābdapratyayo yathecchayā pravarttate tathendriyajopi | tato bahirarthābhāvepi pravarttamāno nirālambano bhaved viśeṣābhāvāt | atha yatrecchānuvidhānannāsti tatrārthānuvidhānād bāhyārthālambanatā | yadyevamarthānuvidhānampratyakṣalakṣaṇantadā nirvikalpakamevendriyavijñānāṃ | śabdākāratāyā icchāparādhīnatvānna sā bāhyārthānvayinī vāsanānvayitvāt | atha yadyapi vāsanānvayaḥ śabdākārasya tathāpi vāsanendriyasāmagrīta ekameva taditi savikalpakampratyakṣaṃ | evaṃ hi vyavahāro'nyathā parāmarśenāviṣayīkṛte vyavahāra eva na syāt | niścinvato hi sukhasādhanamevametaditi lokasya vyavahāro dṛṣṭaḥ | tadapyasadeva | yataḥ |

[2.1.2.4.6,39]

yathaiva khalu sāmagryāḥ pratyayodaya iṣyate | vyavahārastathaivāstu pramā'traiva hi vidyate || 332 ||

[2.1.2.4.6,40]

yataḥ kāraṇabhedādabhedaḥ | kāraṇañca vāsanādibhinnameva śabdendriyajapratyayārthākārayorvyavahārastu naikatvena | sāmagrīmātreṇa pratyayadvayasya vyavahāropapatteranyavikalpanepi ca vyavahārasambhavāt | na hyanyavikalpasammukhībhāve tasya parāmarśena viṣayīkaraṇaṃ | na ca śabdayojanāmātreṇa vyavahāro'rthakriyāyojanena vyavahārādarthakriyā ca pūrvānubhūtānubhaviṣyate ca | na sendriyavijñānaviṣayo'numānābhāvaprasaṅgāt | nekṣeran bāhyamakṣajā iti korthaḥ | nekṣeran ye bāhyantepyakṣajāḥ prāpnuvanti viśeṣābhāvāditi | evamvyavadhānādibhāvepi jāyetendriyajā matiriti | vyavadhānādibhāvepi yā matiḥ sāpīndriyajā syāt | yathā sa ityaṅśa iti | etacca prāgeva pratyapādi | kathantarhīdamvastviti niścayo vastunaḥ | purovṛtteniścāyakaḥ | na hyatra parokṣaviṣayatā niścayasya | idañca pratyakṣaṃ sannihitārthatvāt tadasat | mānasampratyakṣametaditi pratipādayiṣyāmaḥ | yadi ca pratyavamarśamantareṇa vyavahāro nāsti | nāparāmṛ'ṣṭo gṛhītaḥ | tadā |

[2.1.2.4.6,41]

rūpaṃ rūpamitīkṣeta taddhiyaṅ kimitīkṣate | asti cānubhavastasyāḥso'vikalpaḥ kathambhavet || 177 ||

[2.1.2.4.6,42]

sakalasavikalpakapratyayavādī hi rūpamitīkṣeta rūpantaddhiyantu kathamīkṣate | na hi tatra taddhīriti vikalpaḥ | athānubhava eva nāsti tathāpi vyavahārosti | tatrānanubhūyamānepi yāvad vyavahāraḥ samvedane bhavanmate nārthāpatyādeḥ sambhavati | kimpunaravikalpakatvena spaṣṭākāratayā'nubhūyamāne | na cānubhavavastasyā nāsti | anyathā rūpadarśanammamedamiti vikalāsya kutaḥ sambhavaḥ | sukhādayaśca tadānīmanubhūyanta eva | na ca tatra sukhādikamidamiti vikalpakānubhavaḥ | tato'vikalpaka eva buddheranubhavaḥ | avikalpakānubhave nāpi vyavahāre buddhivad rūpādiṣvapi vyavahārostu | athāyamapi vikalpo rūpadarśanaṃ mamedamiti pratyakṣameva savikalpakaṃ atrovyate | tatsavikalpakampratyakṣaṃ rūpadarśanameva athānyadrūpadarśanāditi dvayī gatiḥ | tatra |

[2.1.2.4.6,43]

tayaivānubhave dṛṣṭanna vikalpadvayaṃ sakṛt |

[2.1.2.4.6,44]

yadi sa eva rūpapratyaya ātmānaṃ vikalpya pratyeti tadā sakṛd vikalpadvayaprasaṅgaḥ | ekasya kramāyogāt | na ca dṛśyate | saiva krameṇa rūpādisvarūpānubhavātmiketi cet | yadyekā buddhiḥ kramaṃ svīkaroti kramopyakramaḥ prāptaḥ | tamapi krameṇa svīkarotīti cet | anavasthā syāt | rūpābhiniveśāvasthāyāṃ svābhiniveśābhāvāt kathamekatā | nahyabhiniveśamantareṇāparā buddhiḥ | tasya bhedabuddhirapi bhinneti kathamekasyāḥ kramaḥ | abhiniveṣṭā'bhinna iti cet | tatrāpi svarūpābhiniveśe'pareṇābhiniveṣṭrā bhavitavyamiti saivānavasthā | tasmāt tayaivānubhave sakṛdeva vikalpadvayaprasaṅgaḥ |

[2.1.2.4.6,45]

etena tulyakālānyavijñānānubhavo gataḥ || 178 ||

[2.1.2.4.6,46]

tulyakālavijñānānubhavabhāvepi sakṛd vikalpadvayaprasaṅgaḥ | tataśca tatrāpyapareṇa vikalpena bhavitavyamityanantavikalpaprasaṅgaḥ |

[2.1.2.4.6,47]

ayāpi syād | utarakālabhāvinā buddhyantareṇānubhūyate pratyakṣeṇārthāpattyā vā | na sadetad | yataḥ |

[2.1.2.4.6,48]

smṛtirbhavedatīte ca sā'gṛhīte kathambhavet | syāccānyadhīparicchedā'bhinnarūpā svabuddhidhīḥ || 179 ||

[2.1.2.4.6,49]

yadyatītaṃ samvedananna tatra pratyakṣamvidyamānaviṣayatvāt | tadāpi vidyamānameva samvedana miti cet | na tarhi rūpagrahaṇasvabhāvagraho na cānyā buddhiḥ | ata bodharūpā buddhistasyāṃ yo ya eva sannihitorthaḥ sa eva pratibhāti sphaṭikadarpaṇādivat | tadasat | atītameva tarhi tadā rūpagrahaṇam | bodharūpatā tu tadā satyapi kvopayoginī | tato rūpagrahaṇammametaditi na syāt | āsīditi syānna ca tathā pratyakṣavṛttiḥ | atha rūpagrahaṇasyātītatvamapyasti | varttamānatvamapi | tathā sati pūrvamapyatītatvamastīti durghaṭambhavet | tathā hi |

[2.1.2.4.6,50]

sarvadātītabhāveta varttamānaḥ sadā sa na | tathā sati sadaivāsti rūpagrahaṇamityasat || 333 ||

[2.1.2.4.6,51]

sadaivātītatve tatopi prāgastīti sarvadā rūpagrahaṇanna bhavet | atha pūrvamvarttamānatā paścādatītatā | tathā sati tadekaṃ jñānamiti na syāt | athaikatā | tathā sati sakṛdubhayagrahaṇambhavet | krameṇa grahaṇe eka eva na syāt | ekatvaṅ kramaśceti viruddhaṃ | ekasya tyāge parasyopādānamiti kramārthaḥ | etacca prāgeva pratipāditamiti nocyate punaḥ | tasmādatītasya grahaṇābhāva eva | smṛtirapi grahaṇannāntareṇetyabhāva eva prasakto rūpagrahaṇapratipatteḥ | yadi ca samvedanamatītanna samvedanametaditi pratītiḥ | tathā sati na jñāyate kasyedaṃ samvedanamiti | anyadhīpratipattitulyatā bhavedatītatvasmaraṇasyāviśeṣāt | kathamidamvijñāyate'nyadhīparicchedāditi kimanyadhiyā paricchedaḥ | kimvā'nyasya dhiyaḥ paricchedaḥ | yadi tāvadanyadhiyā paricchedastadetadiṣṭamevāsvasamvedanavādinaḥ | anyathā'nyasya dhiyaḥ paricchedaḥ | tadasat | anyadhiyaḥ paricchedāsambhavāt | anumānena hyanyadhīparicchedaḥ | na cātmadhiyāmanumānamparicchedakam | ataḥ kathantulyatā paricchedasya | atrocyate |

[2.1.2.4.6,52]

atītasya parokṣatvamabhipretyedamucyate | sākṣātsiddhau tu nātītaparokṣatvasya sambhavaḥ || 334 ||

[2.1.2.4.6,53]

yadi hi tatsākṣāt pratīyate tadā rūpādivadasya na parokṣatā nāpyatītvaṃ | sākṣātkriyamāṇasya varttamānatvādanyathā varttamānataiva na syāt | tasmāt parokṣaṃ sakalamanumānata eva pratyeyaṃ | tacca smaraṇarūpamiti samānatā buddhisamvedanasya bhavet |

[2.1.2.4.6,54]

atha pakṣasyāpyātmabuddhiranumānādanyena mānena mīyate tathā sati saiva samānatā prāptā | atha parabuddhiḥ parasambandhitvena pratīyate nātmabuddhistasyāḥ svasambandhitvenaiva pratītiḥ | na hyanyadanyathā pratyetuṃ yuktaṃ | tadasat |

[2.1.2.4.6,55]

sākṣātkaraṇarūpe hi grahaṇe sambhavedidaṃ | anumānasmṛtau pūrvagrahaṇasyānuvṛttitaḥ || 335 ||

[2.1.2.4.6,56]

tadeva darśayati |

[2.1.2.4.6,57]

atītamapadṛṣṭāntamaliṅgañcārthavedanaṃ | siddhantatkena tasmin hi na pratyakṣanna laugikaṃ || 180 ||

[2.1.2.4.6,58]

na hyatītapratipattau dṛṣṭāntosti pratyakṣābhāvāt tato na laiṅgikaṃ jñānamātmaparasamvandhitayā pratyeti vedanaṃ | tathā pratyakṣābhāvāt | bhāve vātītatā na syādityuktam | tataśca liṅgaṃ sambandhagrahaṇamantareṇānumāpakamiti buddhimātraparicchedaka eva prasaktaḥ | svasamvedane tu taditaratvakṛta eva vibhāgaḥ | atha sambandhamantareṇa yathānumānantathā vibhāgānumānamapi | naitadapi yuktaṃ |

[2.1.2.4.6,59]

rūpagrahaṇamatrāsīd yena tadbuddhirīkṣyate | yathāgniratra prāgāsīt deśe dāhasya darśanāt || 336 ||

[2.1.2.4.6,60]

na cāgnirmayā kṛto 'nyena veti tatra vibhāgaḥ | atha paradehasambandhitayā'numīyate sā parabuddhiranyathānyeti vibhāgaḥ | tadetadātmani buddheḥ pratyakṣeṇa grahaṇe yuktaṃ | tathā hi | svasamviditaṃ yadrūpagrahaṇantadāstīyamanyadanyatheti yukto vibhāgaḥ | atha yathā sautrantikasya rūpādayastadanantarabhāvinā tadrūpāvabhāsavijñānena gṛhyante'tītā eva santastathā rūpagrahaṇamapi | tadasadyataḥ |

[2.1.2.4.6,61]

tatsvarūpāvabhāsinyā buddhyānantarayā yadi | rūpādiriva gṛhyeta; na syāt tatpūrvadhīgrahaḥ || 181 ||

[2.1.2.4.6,62]

nahi rūpādayaḥ pūrvarūpatayā'vabhāsante varttamānabuddhisaṅkrāntā varttamānatayaivāvabhāsinaḥ | tadrūpabuddhigrahaṇameva ca rūpagrahaṇaṃ | natvevambuddherbuddhigrahaṇābhāvāt | atha tadā buddhibuddhirapi gṛhyate | tathā sati tadaparāpi buddhirgrāhyetyanavasthā | tathā satyagrahaṇameva sakalasya | atha buddhibuddheragrahaṇameva | tathā sati satsaṅkrāntasya grāhyasyāpyagrahaṇaprasaṅgaḥ | yadanantarabhāvinī buddhibuddhiḥ saiva gṛhyeta na tataḥ pūrvikā | atha pūrvabuddhyanantaramapi buddhirutpattimatīṣyate | tathā sati nirantararūpabuddhādigrahaṇābhāva iti vakṣyate | athaikaiva prabandhena buddhirutpadyate tadanantaraṃ sarvapūrvabuddhigrāhikā buddhirudeti | tathāpi kramavatsarvabuddhipratipattirna syāt | akrameṇa buddhibuddhāvabhāsanāt | atha krameṇaivāvabhāsanantathā sati pratyakṣata ekatvapratipattirna syāt | truṭyattayā grahaṇāt smṛtireveti doṣaḥ prāgukta eva |

[2.1.2.4.6,63]

yadi nāma svarūpaṃ svena gṛhyamāṇamavikalpakena gṛhayate vyatiriktasya tu grāhyasya savikalpakena grahaṇe ko virodhaḥ | na kaścit | kintu |

[2.1.2.4.6,64]

so'vikalpaḥ svaviṣayo vijñānānubhavo yathā | aśakyasamayantadvadanyadastvavikalpakam || 182 ||

[2.1.2.4.6,65]

tattāvat svarūpagrahaṇaṅ kasmādavikalpakagrahaṇagrāhyaṃ | tatrāpīdamevottaraṃ | na hi svarūpeṇa svarūpasya yojanā śabdenānyena vā dharmeṇa sambhavati | evañced rūpādikamapi na yojayitumapareṇāpareṇa śakyaṃ svarūpeṇa pratibhāsamānasya yojanā'sambhavāt | na hi svarūpeṇa pratibhāsamānamapareṇa pratibhāsamānena yojyate | svarūpapratibhāsanavyatirekeṇa yojanānupalakṣaṇāt | apratibhāsamānañca svena rūpeṇa yojyata iti na paramārthaḥ | athāyaṅ gauriti pratyayapratibhāsenaiva yojanā | atra pratipāditaṃ | ayaṅgauriti | na cāyaṅ gośabdasvabhāva iti pratyayo'pi tu gośabdavācyoyameva niścayānubhavāt |

[2.1.2.4.6,66]

kiñca | yasya sāmānyaviṣayā eva mīmāṃsakasya śabdāstadekārthā na kalpanā | tasyābhāve nirvikalpasya viśeṣādhigamaḥ kutaḥ |

[2.1.2.4.6,67]

sāmānyaviṣayāḥ śabdāstadekārthā ca kalpanā | abhāve nirvikalpasya viśeṣādhigamaḥ kutaḥ || 183 ||

[2.1.2.4.6,68]

atha tadekārthā na bhavati kalpanā tathā sati na śabdena yojyate viśeṣa ityayaṅ gauriti savikalpakaḥ pratyayo viśeṣagrāhī na bhavet | anyohi yojanāpratyayonyaśca viśeṣagrāhīti prāptaṃ | parisphuṭetarasvabhāvabhedāt | kāraṇabhedācca | tathā hi |

[2.1.2.4.6,69]

kāraṇaṃ śabdasāmānyākāratāyāḥ svavāsanā | spaṣṭarūpādinirbhāsaścakṣurāderudīyate || 337 ||

[2.1.2.4.6,70]

śabdākāratā hi saṅketasamayānubhūtaśabdabhāvanābalādevodayamāsādayati na cakṣurādikāt | tathā sāmānyākāratāpi | tathā hi cakṣurādikamantareṇāpi bhavati pūrvānubhūtavāsanāsaṃskṛtacetasaḥ | satyapi cakṣurādike tadanurūpavāsanāvinākṛtacetastadabhāvāccakṣurādihetukatvābhāvaḥ |

[2.1.2.4.6,71]

atha cakṣurādikāraṇapratibaddhapratibhāsapadārthasamānādhikaraṇatā na bhavatyeva cakṣurādikamantareṇeti matiḥ | tadapi yatkiñcit |

[2.1.2.4.6,72]

anumānapratītena rūpeṇāpi hi dṛśyate | soyamagniritijñānasāmānādhikaraṇyataḥ || 338 ||

[2.1.2.4.6,73]

na khalu tena sāmānādhikaraṇyamātrādeva tadgrāhi pratyayaikakāraṇādhīnapratyayagrāhyatā | pratyayāntarānumānādigṛhītenāpi sāmānādhikaraṇyasambhavāt | na ca tadākāradvayānubhavavyatirekiṇī samānādhikaraṇatā | kastarhi samānādhikaraṇetarayorviśeṣaḥ | rūpadvayānubhavo hi bhinnādhikaraṇayorapi padārthayornāsambhavī | tadapi sugamaṃ | yataḥ |

[2.1.2.4.6,74]

ekārtha'kriyaikatvavyavahārasya jātitaḥ | sāmānādhikaraṇyasya vyavahāropyadurghaṭaḥ || 339 ||

[2.1.2.4.6,75]

vyavahārasya yathā kathañcit kāraṇamātrato bhāvaḥ | anādivyavahāraparaṃparāyāto hi sāmānādhikaraṇyīdivyavahāraḥ parīkṣaṇā'kṣama eva | yataḥ parīkṣamāṇo viśīryata eva | tathā hi |

[2.1.2.4.6,76]

soyamagniriti jñānaṃ dvayamevātra kevalaṃ | tatsvarūpāvabhāsānna samānādhāratā pareti || 340 || saṅgrahaḥ |

[2.1.2.4.6,77]

kasmādanyatrāpi dvitayapratibhāsena sāmānādhikaraṇyavyavahāro vāsanāniyamena vyavahāraniyamāt | prabodhopi vāsanāyā ekārthakriyākṛto niyata eva | pratyayadvayapratibhāse kasmād bhedavyavahāra eva na bhavati | vāsanāniyamādityuktaṃ | tasmānna sāmānādhikaraṇyataḥ savikalpakaikapratyayatā | atha sāmānyaviśeṣayornātyantambhedastata ekārthatvepi viśeṣādhigatisavikalpikā | tadasat |

[2.1.2.4.6,78]

sāmānyato viśeṣasya vedanaṃ yadyabhedataḥ | sarvātmanā kathañcidvā sarvā vitsamatāmbrajet || 341 ||

[2.1.2.4.6,79]

yadi kalpanāyāṃ sāmānyapratibhāsane tadbhedād viśeṣasyāpi pratibhāsaḥ śābdapratyayepi pratibhāso bhavet | nyāyasya samānatvāt | na khalu nyāyasamānatāyāṃ nyāyasyāsamānatā |

[2.1.2.4.6,80]

nyāyyatā'bhāvaprasaṅgāt | atha cakṣurādikāraṇābhāvādapratibhāsaḥ saviśeṣasya | kathantarhi tadabhinnaṃ | nahi tena sahānanupraveśe'bhinnamiti śakyamvijñātuṃ | paścādanupraveśāditi cet | tadeva tadānīnnāsti | na tu tasyānuveśastenaiva hi rūpeṇa tasya tattvaṃ |

[2.1.2.4.6,81]

taccet tenāvabhāsetānupraveśagatiḥ kathaṃ | no cet tenāvabhāsetānupraveśagatiḥ kathaṃ || 342 ||

[2.1.2.4.6,82]

yena rūpeṇa sa pūrvandṛṣṭastenaiva yadyavabhāsamānatā kathamanupraveśagatiḥ pūrvavat | na cet tena rūpeṇāvabhāsate tattvamasya nāstīti kathantasyānupraveśa iti gatiḥ |

[2.1.2.4.6,83]

tasmādapratibhāsamānannaikanna ca nānā | tataḥ pūrvambhedena pratibhāsitasya paścādanupraveśa iti yatkiñcidetat | tena kāraṇābhāvenāpyapratibhāsitasyaikatvena nānātvameva | tasmād |

[2.1.2.4.6,84]

abhāve nirvikalpasya viśeṣādhigamaḥ kutaḥ || 183 ||

[2.1.2.4.6,85]

asti cennirvikalpañca kiñcit tattulyahetukaṃ | sarvantathaiva hetorhi bhedād bhedaḥ phalātmanām || 184 ||

[2.1.2.4.6,86]

atha kalpanārūpamparityajya viśeṣādhigamañcakṣurādikāraṇāhitaviśeṣasamvedanāt | tathā sati tatkāraṇādhīnaṃ savikalpakamavikalpakameva | na khalu kāraṇabhedamanavalamvya bhāvabhedaḥ sa pramāṇako yuktaḥ | tatastajjātīyakāraṇāsaṅgitajjātīyameva na ca savikalpaketarapratyayayoḥ samānakāraṇatā | tathā hi |

[2.1.2.4.6,87]

anapekṣitabāhyārthayojanā samayasmṛteḥ | tathā'napekṣya samayamvastuśaktyaiva netradhīḥ || 185 ||

[2.1.2.4.6,88]

parasparaparihāravyavasthitasvabhāvasāmagrībalādupajāte hīndriyavijñānayojanāsvabhāvakalpane kathamiva svabhāvasāmagrībhāvabhājā svabhāvena saṃsarggavatī bhavetāṃ | bāhyānapekṣasamayasmaraṇabālādeva yojanā | bāhyasāpekṣaṃ samayānapekṣamindriyavijñānaṃ | na tatra kalpanākāraṇābhāvāt kalpanātvaṃ | nahi kāraṇamantareṇa kāryodayaḥ |

[2.1.2.4.6,89]

atha bāhyasya śabdasāmānyādisambandhasya sāmarthyādupajāyamānamindrayavijñānaṃ savikalpakambhavet | tadapyasat yataḥ |

[2.1.2.4.6,90]

yasya yenābhisambandhaḥ sa tena saha bhāsate | niyamāditi naivedampramāgocaratāṅ gatam || 343 ||

[2.1.2.4.6,91]

evaṅ kimatrāpi darśane sakalasamvandhipratibhāsanaprasaṅgaḥ | atha yad yatra vyavasthitaṃ sāmānyādi tat tatra pratibhāsamānaṃ pratibhāsata eva | tadapyasat | śabdasyāgrahaṇaprasaṅgāt | na hi śabdaḥ paṭādike vidyate | anyathā'gṛhītasaṅketasyāpi paṭa iti pratyayo bhavet | na cāsti vācyatāyāṃ sandehadarśanāt | tadarthasiddhāvapi vācakaprabhedasyāniścayāt | samānākāratāyānniścaya eveti cet | na | prathamadarśane'bhāvāt | na tasmād bhinnamityādipratipādanācca |

[2.1.2.4.6,92]

athāpi syād | gaurityādipratyayasaṅketasmaraṇamapekṣya rūpādikamevendriyasahakāri savikalpakañjanayati nānapekṣya, sāmagrītaḥ kāryaniṣpatteḥ | śabdaḥ sāmānyamanyadvā viśeṣaṇaṃ yadā gṛhītamprāk smaryate tadā smaraṇasahāyañcakṣurādikañjanayati | tena gṛhītasaṅketapūrvadarśanarahitayorna bhavati tanna sunirūpaṇaṃ | tathā hi |

[2.1.2.4.6,93]

saṅketasmaraṇāpekṣaṃ rūpaṃ yadyakṣacetasi | anapekṣya na cecchaktaṃ syāt smṛtāveva liṅgavat || 186 ||

[2.1.2.4.6,94]

nahi pūrvānubhūtimantareṇa tena yojanā | na ca pratiniyatasmṛtimantareṇa pratiniyataśabdādiyojanā | na.ca pratiniyatasmṛtibījaprabodhakama reṇa pratiniyatasmaraṇaṃ na ca darśanamantareṇa pratiniyataprabodhakatvaṃ | tena darśane tasya tadvācakasmaraṇaṃ smaraṇe ca yojanamiti dṛśyamānasya tatsmaraṇe liṅgataiva tasya prabodhakasya dṛṣṭasya rūpādeḥ | tato yojanāpratyayo laiṅgika eva sakalaḥ |

[2.1.2.4.6,95]

atha sāmānyanna dṛṣṭameva kathaṃ liṅgāt pratīyate | avayavasamānatā hi sāmānyamucyate | sā ca prāgupalabdhaiva | tataḥ sā smaryate tādṛgavayavayogasya tatsamānatāvyavahāraviṣayatvāt | avayavānāmapi samānatā tādṛśāvayavasāmyāt | yāvat tathābhūtabuddhisāmyād buddherapi tathā bhūtaparāmarśāditi | parāmarśopyanādivāsanāta iti na doṣaḥ | tasmācchabdena sāmānyādinā ca yojanā liṅgata eva smṛtiratrānumānam |

[2.1.2.4.6,96]

athākṣavyāpāreṇa yojanā pratyakṣamevocyate | tathā sati sakalamanumānamakṣajameveti pratyakṣaṃ prasaktaṃ | tathā hi |

[2.1.2.4.6,97]

pradeśe vahniratreti pradeśe nāgniyojanā | nākṣavyāpāravirahe prāptā pratyakṣatā na kim ||

[2.1.2.4.6,98]

athāgnimātre'numānayojanāyāntu pratyakṣameva | tadapyajñānaṃ | yataḥ | evamapi śakyamvuktum |

[2.1.2.4.6,99]

pradeśamātrampratyakṣaṃ yojanā tvanumānataḥ | pāvakenendriyajñānamagṛhītvā na yojanā || 344 ||

[2.1.2.4.6,100]

anumānenaiva hi yojanā yuktā dahane'kṣavyāpārāsambhavāt | nahi pratyakṣeṇāgṛhītantena yojayituṃ śakyaṃ | apratipannantena yuktampratipannamiti vyāhataṃ |

[2.1.2.4.6,101]

nanvanumānenāpi na yojanā syāt | yataḥ |

[2.1.2.4.6,102]

pradeśe nānumāvṛttiragṛhītanna yojyate | pratyakṣo'rtho'numānena gṛhīta iti sāhasam || 345 ||

[2.1.2.4.6,103]

yathaiva hi parokṣe hutabhuji na jāyate pratyakṣantathā pratyakṣepi pradeśe nānumānamiti samāno nyāyaḥ | anumeyatve ca na pratyakṣatā | nahi pramāṇasamplava iṣyate |

[2.1.2.4.6,104]

yojanā paramārthena na sambhavati kasyacit | dvābhyāmanantarañjāto vikalpastu tathā vidhaḥ || 346 ||

[2.1.2.4.6,105]

pratyakṣānumānapṛṣṭhabhāvī vikalpa evedamatreti yojanāpratyayaḥ | sa cānāditathābhūtavyavahārajāto'numānameva svārthānumānaṃ | tato'numānena yojanā vyapadiśyate | anumānamapi kathaṃ yojanārūpamutpadyate | pratyakṣeṇa tathā dṛṣṭerityadoṣaḥ |

[2.1.2.4.6,106]

tasmānna pratyakṣaṃ yojanārūpamiti sthitaṃ | etacca prāgeva pratipādite |

[2.1.2.4.6,107]

athāpi syāt | parokṣepi pratyakṣampravarttataṃ eva smaryamāṇe | tena pratyakṣata eva yojanā | tadapyasatyaṃ yataḥ |

[2.1.2.4.6,108]

tasyāstatsaṅgamotpatterakṣadhīḥ syāt smṛterna vā | tataḥ kālāntarepi syāt kvacid vyākṣepasambhavāt || 187 ||

[2.1.2.4.6,109]

tasyā akṣadhiyaḥ smṛtisaṅgamena smaryamāṇe yadyutpattiriṣyate | tadā'kṣadhīḥ smṛtereva syānnārthasannidhānamapekṣeta | athārthasannidhānamapekṣeta tadā naivāsau smṛterbhavati sākṣātkaraṇasya smaraṇādanyattvāt | kālāntarepi vā syāt kvacid vyākṣepasyānyavikalpalakṣaṇasya tadā sambhavāt | tatastadapīndriyavijñānaṅ kālāntarasmaraṇambhavet |

[2.1.2.4.6,110]

kiñca | yadyasāvarthaḥ prathamamavikalpakajñānahetuḥ sarvadā tathaiva bhaveta | tato'vikalpakameva pratyakṣam |

[2.1.2.4.6,111]

krameṇobhayahetuścet prāgeva syādabhedataḥ |

[2.1.2.4.6,112]

yadyasāvubhayasya hetuḥ prāgevobhayamutpattisaṅgataṃ syāt | atha smaraṇasahāyamindriyaṃ savikalpakañjanayennānyathā | tadasat | na khalu smaraṇasya cakṣuḥ sahāyatopalabhyate | na hi sahāya ityeva sarvvaḥ sarvvasya sahāyaḥ | kintu yastathā dṛśyate | na khalu smaraṇena parisphuṭādikaṅ kriyate cakṣurādipratyayasya | atha niścitarūpatā kriyate | tadasāraṃ | yataḥ |

[2.1.2.4.6,113]

niścayo yadi tadrūpe prāgeva syādabhedataḥ | atadrūpepi tat prāptampratyayāntaramakṣajāt || 347 ||

[2.1.2.4.6,114]

yadi pūrvapratibhāsita eva rūpaniścitatvaṃ nātiriktaṃ | tat prāgrūpasamānamiti nādhikatvaṃ | niścayasyāniścayāt |

[2.1.2.4.6,115]

athādhikaṃ rūpantatra pratibhāti | tattarhi rūpāntarāsaṅgi pratyayāntarameva | tatra rūpe viśeṣaṇādāvakṣavyāpārābhāvāt | athedamityullekhastatraiva pravarttate | tena sākṣātkaraṇapravṛttatvādasya pratyakṣatā | tadapyasat | yataḥ |

[2.1.2.4.6,116]

vikalpasyedamityasya nirvikalpakatā bhavet | arthakriyādisambandhapaurvāparyāprakalpanāt || 348 ||

[2.1.2.4.6,117]

sannihitarūpādimātrasākṣātkaraṇāt | paurvāparyārthakriyādisambandhagrahaṇarahitatvāda vikalpakato'parasyānna viśiṣyate | na hyavikalpayanneva savikalpako nāma | tasmāt smaryamāṇaviśeṣaṇāderaspaṣṭākārādanyadevedamiti spaṣṭākārantat | tathā sati |

[2.1.2.4.6,118]

anyokṣabuddhihetuścet smṛtistatrāpyanarthikā || 188 ||

[2.1.2.4.6,119]

athāpi syāt | smaryamāṇādākārādanya eva spaṣṭākāro'kṣabuddhiviṣayaḥ | yadyevaṃ smṛtistatrāpārthikā | na hi smaraṇantatra grahaṇa upayogi smaraṇamantareṇāpi tasya tathā pratipatteḥ |

[2.1.2.4.6,120]

yathā samitasiddhyarthamiṣyate samayasmṛtiḥ | bhedaścāsamito grāhyaḥ smṛtistatra kimarthikā || 189 ||

[2.1.2.4.6,121]

yadi smṛtisahāyacakṣurādinā tadrūpatollikhyate tadabhāve tatpratyayo na syāt | na bhavatyevedamityullekha iti cet | na | idamityullekhābhāvepi tadrūpāvabhāsanāt | satāpi tena viśeṣāntarasyābhāvāt kastatropayogaḥ | pravarttanamupayogaścet | vināpi tena pravarttanamiti pratipādayiṣyāmaḥ | mānasañca tat pratyakṣamiti pratipādayiṣyate |

[2.1.2.4.6,122]

athāpi syāt | smṛtimantareṇa na prāthamikasyānabhyāsavataḥ pravarttanamiti tadarthaṃ smṛtiriṣyate | atrocyate | bhedaśced asamita evāsaṅgata eva grāhyaḥ | smṛtistatra kimaparaṅkariṣyati | yataḥ saṅgatasiddhayarthaṃ smṛtiriṣyate sa cenna tathā sidhyati na tatpratipattau smṛtirupayoginī | pravarttanantu pramāṇāntarādanumānāt prāthamikasya bhavedeva | tasmānna vikalpasya svarūpagrahaṇamprati vyāpāro na pravartanamabhyāsāttu nirarthakopyeṣa pravarttata eva | na hi prayojanamityeva bhāvā bhavanti | kāraṇamātrāpekṣitvād bhāvabhāvasya |

[2.1.2.4.6,124]

atha pūrvasmādanyasvarūpagrahaṇantathā sati pratyayāntaramevaitanmānasapratyakṣarūpaṃ | tathā pratipādayiṣyate | athāpi syāt | sāmānyameva tayā parigṛhyate na bhedaḥ pūrvvamaparidṛṣṭaḥ | evantarhi |

[2.1.2.4.6,125]

sāmānyamātragrahaṇe bhedāpekṣā na yujyate |

[2.1.2.4.6,126]

yadi sāmānyagrahaṇameva cakṣurādikāt | tadā parasya bhedagrāhiṇo'sambhavāt sāmānyagrahaṇe sati bhedagrahaṇākāṃkṣā na bhavet | bhavati ca | tathā hi | sāmānyagrahaṇe gauriti pratipattyā kimbhūto gauriti dṛśyate loke |

[2.1.2.4.6,127]

tasmāccakṣuśca rūpañca pratītyodeti netradhīḥ || 190 ||

[2.1.2.4.6,128]

smaraṇasya tatrānupayogāt | cakṣūrūpamātrata evodayamāsādayāṃta netrabuddhiḥ || tathā hi |

[2.1.2.4.6,129]

rūpamātre pravṛttasya purataścakṣuṣo gatiḥ | anyatra gamyamānasya vyāpārostvanyathā katham || 349 ||

[2.1.2.4.6,130]

na hyanyathā pratīyamānamanyathā śakyaṅkalpayituṃ | na khalu purovarttirūpamātre cakṣuḥ pravarttanamīkṣamāṇaṃ śabdasāmānyādau pravarttata iti śakyamvaktuṃ pramāṇābhāvāt | tathā kalpanāyāmatiprasaṅgaḥ | tasmāt |

[2.1.2.4.6,131]

smaraṇottarakālamvā pūrvamvā smaraṇodayāt | viṣayasya vibhinnatvāt pratyakṣamavikalpakam || 350 ||

[2.1.2.4.6,132]

na hi smaraṇāduttarakālaṃ sugandhamidandurgandhamityādi jñānampratyakṣaṃ | rūpamātra eva cakṣurvijñānasya vyāpārāt | tasmād yadevārthe cakṣurādisamāśrayeṇotpattimat tadeva pratyakṣaṃ | na tadanyad | ataḥ śabdasāmānyādyākārasyāpratyakṣatā | anyadapi yat spaṣṭapratibhāsanimittantadāśrayatāpi gṛhyate tena mānasādikampratyakṣaṃ |

[2.1.2.4.6,133]

athavā tadapyakṣamevāśnute vyāpnotyartharūpamityuktam |

<2.1.2.5>

<5. pratyakṣabhedāḥ>

<2.1.2.5.1>

<(1) indriyapratyakṣam>

{2.1.2.5.1.0}

[2.1.2.5.1.0,1]

atha kasmād viṣayādhīnāyāmutpattau pratyakṣamucyate na prativiṣayam | viṣayeṇa hi rūpādinā vyapadeśo yukto nendriyeṇa | na hīndriyeṇa janitamityeva pratyakṣaṃ | viṣayasvarūpagrahaṇapravṛttantu sakalameva pratyakṣaṃ | akṣāśrayantu kiñcit pratyakṣamaparamanyathā | vyapadeśaśca sa tasya yukto yo'vyabhicāranimittaḥ |

[2.1.2.5.1.0,2]

nanu viṣayajanitamapi dvicandrādi rūpambhrāntameva | tato na viṣayādapyudayamāsādayat sakalamabhrāntaṃ | nanu viṣaya evāsau na bhavatyākārārpaṇākṣamakāraṇatvāttasya | evantarhyakṣameva tanna bhavatyupahatatvādanupahatamakṣaṃ sa tvakṣābhāsaḥ | evantarhi |

[2.1.2.5.1.0,3]

sākṣād vijñānajanena samartho viṣayokṣavat | atha kasmād dvayādhīnajanma tat tena nocyate || 191 ||

[2.1.2.5.1.0,4]

viṣayasyākṣasya kāraṇatvena samānatve kasmād viṣayeṇa na vyapadeśaḥ | nahi prekṣāpūrvakāribhiryathā kathañcit vyapadeśāḥ kriyante tyajyante vā | atrocyate |

[2.1.2.5.1.0,5]

samīkṣya gamakatvaṃ hi vyapadeśo niyujyata | taccākṣavyapadeśesti taddharmaśca niyojyatāṃ || 192 ||

[2.1.2.5.1.0,6]

gamakāgamakatvena hyupādānaparityāgau | akṣavyapadeśe ca gamakatvamasti | yadakṣāśritantapratyakṣaṃ | upahatena vyabhicārastu pratyuktaḥ | viṣayeṇāpi tarhi vyabhicāro nāsti tasyāviṣayatvāt | naitadasti |

[2.1.2.5.1.0,7]

viṣayo yadyasau na syāt pratyakṣonyasya kimbhaveti |

[2.1.2.5.1.0,8]

indriyatvantu naikasya bhāvābhāvaviśeṣaṇam || 351 ||

[2.1.2.5.1.0,9]

ata evāha | sādhāraṇena vyapadeśo dṛṣṭo bherīśabdo yavāṅakura iti | yavāṅkura ityuktenāyavāṅkupratītiḥ | pṛthivyaṅkura iti tu bhavati tasyāpyevamanyatrāpi |

[2.1.2.5.1.0,10]

atha prativiṣayamiti viṣayasvarūpagrahaṇaṃ | tathā | sati svasamvedanameva pratyakṣambhavedanyatrāgamakatā syāt | atha lokaprasiddhaviṣayasvarūpagrahaṇamucyate | tathā | sati pratyakṣamiti lokaprasiddhireṣaivāstu kimvyapadeśāntarakalpanayā | vaibhāṣikādimatena tu manovijñānamapi pratyakṣamprāpnoti viṣayagrahaṇāt | tasmādapi pratyakṣavyapadeśyataiva yuktā | tathā cāha | viṣayo hi manovijñānānya santānikavijñānahetutvāt sādhāraṇaḥ | tasmādindriyeṇa vyapadeśāt kalpanāpoḍhatā pratyakṣasya svarūpaṃ śakyaṃ lakṣayituṃ | na viṣayavyapadeśāt |

[2.1.2.5.1.0,11]

nanu viṣayeṇāpi śakyamupalakṣayituṃ | tathā hi | arthasya sāmarthyena samudbhavādityāha | taddhi arthasya sāmarthyenotpadyamānantadrūpamevānukuryāt | na | anekāntikatvāt | dvicandrākāratayā vyabhicārāt | athārthasāmarthyena bhrāntasya notpattiḥ | tathā sati nirvikalpakatvamasya nānayā yuktyā sādhitaṃ syāt | tasmādindriyamevātrārthasyeti vyapadiśyate'rthābhiniveśitvāt | ata evendriyasya gamakatvāt tenaiva vyapadeśaḥ |

[2.1.2.5.1.0,12]

tato liṅgasvabhāvotra vyapadeśe niyojyatāṃ | nivarttate 'vyāpakasya svabhāvasya nivṛttitaḥ || 193 ||

[2.1.2.5.1.0,13]

prekṣāpūrvakāriṇo niyogameva gamakatvamāhuḥ | tato gamakatāyāmetadevaṃ liṅgaṃ ||

[2.1.2.5.1.0,14]

nanu prekṣāpūrvakāritā niyoktuḥ kuto gamyate | sattyametat | na puruṣaprāmāṇyād vacanasya sadarthatā gatiḥ | lokavyavahārādevamucyate | paramārthatastu liṅgatvena vyāpyatocyate | yena vyāpakasya svabhāvasya nivṛttyā nivṛttimāha |

[2.1.2.5.1.0,15]

nanu prativiṣayamiti savikalpakasya lokaprasiddhasya gamako vyapadeśaḥ | pūrvāparabhūtaścaikaviṣayaḥ savikalpakasya pratyakṣasya | idaṃ hi loke pratyakṣamiti prasiddhaṃ | tathā hi |

[2.1.2.5.1.0,16]

sa eṣa yo mayā dṛṣṭaḥ pratyakṣeṇa pratīyate | lokapratītigamyā hi śabdārthāḥ sarva eva hi || 352 ||

[2.1.2.5.1.0,17]

abādhitā pratītiśca pramāṇavyapadeśabhāk | pramāṇena pratītañca kiṅkarttuṃ śakyamanyathā || 353 ||

[2.1.2.5.1.0,18]

tadetadasadeva |

[2.1.2.5.1.0,19]

sākṣātkaraṇamevātra pratyakṣārthaḥ pratītimān | na hi sākṣātkṛteranyadanumānātpramāntaraṃ || 354 ||

[2.1.2.5.1.0,20]

asākṣātkaraṇākāramanumānamevaikampramāṇaṃ | tato yadi pratyabhijñāpramāṇamasākṣātkāravṛttantatonumānameva | sākṣātkāritāyāḥ purovarttivastumātravṛttitvānna pratyabhijñānaṃ | tena sākṣātkaraṇamindriyavyapadeśādeva pratīyate nānyataḥ | viṣayavyapadeśena saviṣayatā nāma syāt | na sākṣātkāritākathanaṃ | na ca tadvyapadeśye pratyakṣatā lokaprasiddhā | pramāṇañca pratyakṣanna ca sākṣātkaraṇavyatiriktaṃ samvedanampratyakṣamiti sthitamavikalpakampratyakṣaṃ |

[2.1.2.5.1.0,21]

kathantarhīdamuktaṃ |

[2.1.2.5.1.0,22]

"tatrānekārthajanyatvāt svārthe sāmānyagocaram |"

[2.1.2.5.1.0,23]

na khalu sāmānyagocaramavikalpakaṃ sāmānyakalpanāyāstadvirodhitvāt | tadevāha |

[2.1.2.5.1.0,24]

sañcitassamudāyassa sāmānyantatra cākṣadhīḥ | sāmānyabuddhiścāvaśyaṃ vikalpenānubadhyate || 194 ||

[2.1.2.5.1.0,25]

na khalu bahūnāmparasparasvarūpaparihāreṇāvasthitānāntathaiva grahaṇe samudāyabuddhiḥ | pāramārthikaḥ kalpito vā samudāyaḥ syāt | na tāvat pāramārthikastadvyatirekeṇa samānyābhāsābhāvāt |

[2.1.2.5.1.0,26]

"pratibhāso vā tenyasya so'paraḥ pratibhāsatāṃ |"

[2.1.2.5.1.0,27]

natvasau samudāyaḥ | tathātve vāta eva parasparavyapekṣayā samudāyavyapadeśabhājo bhavantu kimapareṇa |

[2.1.2.5.1.0,28]

atha teṣāṃ rūpantirodhāya paraṃ rūpampratibhāti tadapi vastunastathā bhūtasyābhāvādadhyāropamātraṅ kathanna kalpanāviṣayaḥ | kalpitaviṣayatve ca savikalpakatvandurvāraṃ | atrocyate |

[2.1.2.5.1.0,29]

arthāntarābhisambandhājjāyante ye'ṇavo'pare | uktāste sañcitāste hi nimittaṃ jñānajanmanaḥ || 195 ||

[2.1.2.5.1.0,30]

aṇūnāṃ sa viśeṣañca nāntareṇāparānaṇūna | tadekāniyamājjñānamuktaṃ sāmānyagocaraṃ || 196 ||

[2.1.2.5.1.0,31]

aṇavo hi parato'nupajātajñānahetuśaktayaḥ samvidamupajanayituṃ na kṣamāḥ | sūkṣmetaradṛśāḥ | tataḥ sarvaissamvidupajanayitavyā | na hyekaniyatantu jñānanirmitasāmānyaviṣayamuktaṃ | paraspara vivaktā eva kasmānna pratibhāsanta iti cet | nanvasaṃsaktāḥ keśādayopi dūre nāsaṃsaktatayā pratibhāsagocarībhavanti | tataḥ svakāraṇaniyatasvarūpārpaṇāsakteryadi na pratibhānti kasyātropālambhaḥ | na tarhyapratyakṣe bhāvatvapratibhāsa iti bhrāntatā bhavet | adhyāsepi tathāvabhāsane ca savikalpakatvamaparasāmānyavikalpavat |

[2.1.2.5.1.0,32]

atha tatra buddhisvarūpamevaikaghanasthūlākāratayā sākṣātkṛtampratibhāti tato'vikalpatā | ucchinnamidānīṃ savikalpakatvaṃ | sarvatra kalpanājñāne buddhirūpasyaiva pratibhāsāt | atrocyate |

[2.1.2.5.1.0,33]

vādhakapratyayābhāvādidānīntanajanmināṃ | abhrāntatocyate'rthāstu sarvamālambane bhramaḥ || 355 ||

[2.1.2.5.1.0,34]

anuditaprabodhaprabhāvānāmidānīntanajanmināmidamabhrāntamiti pratibhāti | tadapekṣayedamuktamabhrāntamiti | paramārthatastu sakalamālambane bhrāntameva | ataḥ |

[2.1.2.5.1.0,35]

avikalpakataivaṃ hi pratyakṣe neyamucyate | sākṣātkaraṇarūpatvād grahaṇe na samucyate || 356 ||

[2.1.2.5.1.0,36]

na hi sākṣātkāri savikalpakaṃ | kalpanāyāmpūrvopagṛhītavastvadhyāsāt | na hi sākṣātkaraṇamevādhyāsa ucyate | tadviparyaye tattvaprasiddheḥ | evantarhi sāmānyagocaratvamasat | lokaprasiddhyā svalakṣaṇatvasya bhāvāt | uktañca | āyatanasvalakṣaṇampratyete svalakṣaṇaviṣayā na dravyasvalakṣaṇaṃ | tadapyasat |

[2.1.2.5.1.0,37]

paramārthamabhipretya pūrvācāryaiḥ prakalpitaḥ | vibhāgoyamataḥ sāmyagocaratvāvirodhitā || 357 ||

[2.1.2.5.1.0,38]

paramāṇava eva tathā gṛhyamāṇāḥ sāmānyaṃ | yadapyucyate | sarvamevāvikalpakamiti tatrāpi brūmaḥ |

[2.1.2.5.1.0,39]

dṛṣṭameva tadāyātampramāṇena pratītitaḥ | paraprasiddhimāśritya vibhāgaṃ śāstrakṛjjagau || 358 ||

[2.1.2.5.1.0,40]

mīmāṃsakādiparaprasiddhimāśrityānusmaraṇavikalpatayā kalpanārthapratipādanaṃ | na ca sākṣātkaraṇe tadastīti vikalpaketaravibhāgaṃ śāstrakṛt karotisma |

[2.1.2.5.1.0,41]

athaikāyatanatvepi nānekaṅ gṛhyate sakṛt |

[2.1.2.5.1.0,42]

tataḥ pūrvvagṛhītārthādhyāropāt savikalpakam |

[2.1.2.5.1.0,43]

sakṛd anekaparamāṇugrahaṇe hi na pūrvagṛhītārthādhyāropa iti nānusmaraṇavikalpena savikalpakatvaṃ | kramagrahaṇāttu durnivāraṃ | na caikaṃ jñānamekadānekagrahaṇasamarthamekatra manaso vyāpṛtatve paratra tadaiva vyāpārāyogāt | ekamvāvayavidravyamabhyupagantavyaṃ sakṛd grahaṇāt |

[2.1.2.5.1.0,44]

ekaikānekagrāhyantadekatvaṅgatopi ca || 359 ||

[2.1.2.5.1.0,45]

sakṛd grahāvabhāsaḥ kimviyukteṣu tilādiṣu || 197 ||

[2.1.2.5.1.0,46]

yadi paramāṇavo na sakṛd gṛhyante tathā sati pūrvādhyāropāt savikalpakatvamasmābhiriṣyata eva | atha dṛśyante tathā sati sākṣātkaraṇādavikalpakatvaṃ siddhaṃ |

[2.1.2.5.1.0,47]

kiñca | kenedamprasiddhamanekaṃ yogyadeśavyavasthitamekena sakṛnna gṛhyate | manasa ekatvāditi cet | na | manaso yugapajjñānotpattivirodhino'siddhatvāt | manaskāramātrakasyaiva manastvasya prasiddhatvāt |

[2.1.2.5.1.0,48]

kiñca | sakṛd grahaṇapratītirupalakṣata eva parasparamaptaṃsargeṣu tilataṇḍuladaṇḍakamaṇḍalubhāṇḍakuṇḍaleṣu | lāghavād grahaṇasya sakṛdavabhāsa ityapyasat | yataḥ |

[2.1.2.5.1.0,49]

pratyuktaṃ lāghavañcātra teṣveva kramapātiṣu | kinnākramagrahastulyakālāḥ sarvāśca buddhayaḥ || 198 ||

[2.1.2.5.1.0,50]

kāścit tāsvakramābhāsāḥ kramavatyo'parāśca kiṃ | sarvārthagrahaṇe tasmādakramoyaṃ prasajyate || 199 ||

[2.1.2.5.1.0,51]

nahi lāghavātsakṛd grahaṇamupapattimallāghavasyābhāvāt | pratyuktatvāt | kuta etat | pratipannaṃ lāghavādasakṛd grahaṇābhimānaḥ utpalapatraśatavedhavaditi cet | na | dṛṣṭāntamātrādarthāsiddheḥ | na hyekatra siddhamaparatrāpi tathā | patraśatabedhe tu auttarādharyayoginā saha bedhāsambhavādanumānasiddhaḥ kramaḥ | na caivaṅ kalpanāyāmatiprasaṅgaḥ śakyo nivārayituṃ | tasmād bādhakābhāvānna sidhyati bhrāntiḥ | yadi ca lāghavāt sakṛd grahaṇābhimānasteṣveva krameṇa etatsu prāgasatsu kinna tathā | lāghavābhāvāditi cet | atrāpi taditi kuta etat | sakṛd grahābhimānāditi cet | etadapi kutaḥ | itaretarāśrayaprāpteḥ | yāvatsakṛd grahasya bhrāntatā na sidhyati na tāvallāghavasiddhiḥ | yāvacca na tatsiddhistāvad bhrāntatāyā aprasiddhiḥ | api ca |

[2.1.2.5.1.0,52]

kṣaṇikatvena buddhīnāṃ sarvāsāntulyakālatā | tataḥ sarvatra buddhīnāṃ kasmānnākramabhāsanaṃ || 360 ||

[2.1.2.5.1.0,53]

buddhiparimāṇakālaṃ hi prameyapratibhāsanaṃ |

[2.1.2.5.1.0,54]

tataḥ sarvva evākramaḥ pratibhāso bhavet prameyasya | tasmānna lāghavakṛtaḥ sakṛdavabhāso'pi tathaiva sadbhāvāt | yatra tu kāraṇavaikalyānna sakṛdavabhāsastatra viparyaya iti vyavasthā |

[2.1.2.5.1.0,55]

ekamagrahaṇe'kalpapratibhāsasya sambhavaḥ | na vikalpakatābhāve spaṣṭārthagrahasambhavaḥ || 361 ||

[2.1.2.5.1.0,56]

āropaḥ pūrvadṛṣṭasya kathaṃ spaṣṭāvabhāsanaṃ | atyantambhāvanābhāvādavikalpaka eva saḥ || 362 ||

[2.1.2.5.1.0,57]

tathā hi yogināṃ jñānamevamevāvikalpakaṃ |

[2.1.2.5.1.0,58]

tathā ca sakṛdavabhāsanameva pūrvarūpatā grahaṇābhāvāt |

[2.1.2.5.1.0,59]

naikañcitrapataṅgādi rūpamvā dṛśyate kathaṃ | citrantadekamiti cedidañcitratarantataḥ || 200 ||

[2.1.2.5.1.0,60]

yadi manasa ekatra vṛtterna yugapadanekagrahaṇantato na citrapataṅgarūpagrahaṇamityeka evāvayavītyabhyupagamyate | tadetadabhyupagamanantasmādapi citrapaṅgādi vicitrāccitrataraṃ | yataḥ |

[2.1.2.5.1.0,61]

naikaṃsvabhāvaṃ citraṃ hi maṇirūpaṃ yathaiva tat |

[2.1.2.5.1.0,62]

citramiti parasparasaṃsaktasvabhāvasya bhāvātmano vyapadeśo'nyathā ka iha citrārthaḥ | tato nānārūparatnasañcayavat kutaścitrapataṅgātmana ekatvaṃ | atha maṇīnāṃ vibhāgayogyatvādanekatā na pataṅgasya | na | tatrāpi vibhāgasambhavāt | parasparavibhāgena pritibhāsanameva vibhāgaḥ |

[2.1.2.5.1.0,63]

atha satyapi vibhāga ekatvaṃ | tathā sati ratnasañcayasyāpi | anyastatra vibhāgo viyojanākhyastato'viyojanañcitramapyekameva | tanna | sarvatra viyojanasambhavāt | tathā hi |

[2.1.2.5.1.0,64]

chedabhedādinā sarvatra viyojanasambhavaḥ | tadā vināśo dravyasyetyetatsarvatra sambhavi || 363 ||

[2.1.2.5.1.0,65]

yadi vibhāgo viyojanākhyaḥ sambhavati maṇisamūha iti naikastatrāvayavī | tadetaccitrapataṅgādāvapi kinna bhavati | tatra yatnād viyojane chedādinā vibhāgotpatteravayavivināśastato'viyojanamiti na doṣaḥ | etanmaṇisamūhepi kalpyatāmiti samānaḥ prasaṅgaḥ |

{2.1.2.5.1.1}

<avayavinirāsaḥ>

[2.1.2.5.1.1,1]

nanu nīlādīnāmparasparaparihāreṇopalakṣaṇepi sparśasya tadekarūpatvāt parasparāvicchedāccāvayavānāmeka evāyavī | tadapyayuktaṃ | yataḥ |

[2.1.2.5.1.1,2]

nīlādipratibhāsaśca tulyaścitrapaṭādiṣu || 201 ||

[2.1.2.5.1.1,3]

vijātīyasūtrasamāhārarūpeṣu kṛtrimacitrapataṅgādiṣu samāna eva nīlādipravibhāgaḥ sparśādyavibhāgasahacārī | tatra tata ekatrāvayavī paratra neti kutoyamvibhāgaḥ |

[2.1.2.5.1.1,4]

tatrāvayavarūpañcet kevalandṛśyate tathā | nīlādini nirasyānyaccitrañcitraṃ yadīkṣase || 202 ||

[2.1.2.5.1.1,5]

yadi citrapaṭādiṣu kṛtrimeṣyavayavarūpameva kevalantathopalabhyate ekatvābhiniveśena | tadā nīlādīni vibhāgarūpeṇa vyavasthitāni parityajyānyaccitramakṛtrimeṣvapi nāstyeva | ekatrābhiniveśastatra śaraṇaṃ | taccāvayavinamantareṇāpi kṛtrimeṣu vidyate | tataḥ sāpi pratyāśā vyapagataiveti nāvayavimaścitratā yuktimatī | pratyakṣānumānayorasādhakatvāt | ekākarṣaṇetvaparākarṣaṇamayaskāntāyogolakādīnāmupalabhyata eva | tatra cānekasya sakṛdupalambha iti siddhaṃ |

[2.1.2.5.1.1,6]

atha krameṇaiva kṛtrimeṣu nīlādīnāmupalambhastadanyatra sakṛditi vibhāgaḥ | tadapyasata |

[2.1.2.5.1.1,7]

tulyārthākārakālatve nopalakṣitayordhiyoḥ | nānārthā kramavatyaikā kimekārthā'kramā'parā || 203 ||

[2.1.2.5.1.1,8]

arthākārakālayoḥ samānatvepi dhiyorekā nānārthapratibhāsā kramavatyaparā tu punarekamevārthamavayavinaṃ svagocaracāriṇamvidadhānā na kramavatīti kimatra nibandhanaṃ | na khalu sarvatra samānatopalakṣaṇe vilakṣaṇatvamabhyupagamaviṣayaḥ | kṛtrimākṛtrimacitrābhimatayoścedamabhyupagamyate | tadetadapramāṇakamabhyupagamamātrakanna trāṇāya |

[2.1.2.5.1.1,9]

nanu yadi kutaścit pramāṇabalādayamekānekavibhāgastadā ka ivātra doṣaḥ | na yuktametat | yataḥ |

[2.1.2.5.1.1,10]

vaiśvarūpyād dhiyāmeva bhāvānāmviśvarūpatā | taccedanaṅgaṅkeneyaṃ siddhā bhedavyavasthitiḥ || 204 ||

[2.1.2.5.1.1,11]

ekānekarūpapratibhāsavatīnāṃ dhiyāmeva tadrūpavyavasthāpane prāmāṇyannāparaḥ pramākramaḥ | tāśca tathābhūtavyavasthāpanāprahataprakramā api dhiyo yadi sādharmmyamātropanibandhanaprakalpita prāmāṇyayāparadhiyāvadhūyeran | kva nāma sādharmmyanna labhyametaditi na bhāvavyavasthānāmāstīti sakalamasamañjasambhavet tasmāt |

[2.1.2.5.1.1,12]

pratibhāsāntarāsiddhipratibandhā hi tā dhiyaḥ | pratibhāsasyavaiyarthyaṅkathayantīti yuktimat || 364 ||

[2.1.2.5.1.1,13]

sādharmmyamātrakādeva yadi bhāvaḥ prasidhyati | kva nāma na tadastīti sarva sidhyenna vā kvacit || 365 ||

[2.1.2.5.1.1,14]

nahi pratyakṣaparigṛhītapratibandhakamanumānamapareṇānumānena tathodayamāsādayatā pratyakṣāntareṇa vā pratiyogitāyogamvibhrāṇena śakyantiraskarttuṃ | na hi pramāṇaṃ pramāṇena tiraskriyate | samānabalatve kaḥ tiraskāraḥ | pramāṇatvañca kathantiraskārakaraṇe | asamānabalatāyāmvā atha pramāṇameva tanna bhavati yadanumānena vādhyate | anumānameva tanna bhavati yatprakṣeṇeti samānaḥ prasaṅgaḥ | arthapratibhāsā yathā kathañcitkāraṇadoṣato bhavanti nānumānaṃ | tatastadeva bādhakamiti | tadapyasat |

[2.1.2.5.1.1,16]

hetudoṣāt prameye dhīranyathāpīti yuktimat | svarūpe tu kathaṃ yuktā hetudoṣaśatādapi || 366 ||

[2.1.2.5.1.1,17]

kramavatpratibhāsasvarūpaṃ hetudoṣādakramambhavatīti na yuktaṃ | na hyekasya svarūpannānā tathā pratipattiprasaṅgāt | apratibhāsa ekasyeti cet | na | svabhāvatā'bhāvaprasaṅgāt | na khalvapratibhāsane pratibhāsanannāma | apratibhāsanampratibhāsanasvabhāva iti durghaṭaṃ | atha kramabhāsanameva netarat | bhrāntimātramevetarat | keyambhrāntiḥ | kimapratibhāsamathānyathā pratibhāsanaṃ | kiñcātaḥ |

[2.1.2.5.1.1,18]

bhrāntirapratibhāsaścet sarvatra syādavāritā | tadeva pratibhātītthaṅakathambhrāntirnirucyate || 367 ||

[2.1.2.5.1.1,19]

yadi sarvā pratibhāsanambhrāntiḥ suṣaptasyopalādeśca bhrāntatāprasaṅgaḥ | yadi cākramasyāpratibhāsaḥ krama eva tarhi pratibhātyanupahatastataḥ kathambhrāntiḥ | na hi stambhādeḥ pratibhāsanameva bhrāntiḥ |

[2.1.2.5.1.1,20]

bhrāntiranyavabhāsaścet svarūpābhāsitā kathaṃ | asvarūpāvabhāse ca tannāstītibhramaḥ katham || 368 ||

[2.1.2.5.1.1,21]

yadyanyasya vivakṣitāt pratibhāsasya bhrāntatā tadā tarhi svarūpapratibhāsanameva tasya nāsti kathaṃ sā buddhirasti | apratibhāsamānāpi yadi buddhirasti sarvadā sarvasya sarvā eva dhiyaḥ santīti vaktavyaṃ | bhrāntiśca | atha nāstyeva sā buddhiḥ | evantarhyavidyamānaiva kramavatī buddhirakramābhā parotpanneti kathambhrāntiḥ | atha tasyāḥ prameyannāstīti bhrāntirasau |

[2.1.2.5.1.1,22]

nanvakrameṣu tilādiṣvakramāyā eva buddheḥ prameyamasti | pratyuta kramavatyāḥ prameyāsambhavo'nyathā'vabhāsanāt | athākramamprameyameva na bhavati tenaivamiti cet | svarūpepi tarhi nākramāvabhāsastato na bhrāntiyogaḥ | atha |

[2.1.2.5.1.1,23]

svarūpe buddhiraparā yadi buddhau kṛtagrahā | kramagrahasvarūpāyāḥ kathamakramabhāsanam || 369 ||

[2.1.2.5.1.1,24]

yadi kramavatī buddhirbuddhyantareṇa gṛhyate | prameyasyākramāvabhāso na syānmaṇimuktādeḥ | tadgrāhikāyā buddheḥ krameṇa pravarttanāt | buddhigrāhikāyāśca na prameye vṛttiḥ | na ca kramo'krameṇa pratibhāti |

[2.1.2.5.1.1,25]

bhrāntyā tatpratibhāsaścet saivābhrāntiḥprasajyate | prameyagrahaṇantasyāstathā kena nivāryate || 370 ||

[2.1.2.5.1.1,26]

yadi kramāvabhāsinī buddhirudayavatī buddhibuddhyāpi tathā bhavitavyaṃ | bhrāntyā sakṛd grahaṇañcedekayā sakṛdanekagrahaṇaprasaṅgaḥ | na hi pūrvāparagrahaṇānāmekatā pratītyabhāvāt | uttarayā buddhyaikatayā pratītiriti cet | sāpi kramavatī kathamekatāmpratīyāt | grahaṇakālo hi grāhikālānatipātī | athākramaivāsau | tathā satyekayā'nekagrahaṇaṃ | ata evāsau bhrāntiriti cet | tathāpyanekasvarūpapratibhāsanamavyāvṛttameva | citrābuddhirekaiva cet | kinna maṇimuktādayo nīlādayaśca prameyamvirūpeṇāvabhāsamānā api yadi buddhirūpā iti sarvvasya prameyasya tathā prasaṅgaḥ | tasmānna bhrāntāvapi pratibhāsanaṃ yuktaṃ sakṛdanekasya | tasmād yo yathā'nubhūyate sakṛdanyathā vā sa tathaivābhyupagantavyaḥ | tathaiva vicārakramatvāt | anyathā prameyasthityabhāvaḥ |

[2.1.2.5.1.1,27]

nanvālekhyādau citrabuddhirupalakṣyate | kathamekatā na yuktā | maṇimuktādiṣu tu na citraikā buddhistato buddhereva pratibhāsavibhāgādayamvibhāgaḥ | na | svasamayavirodhāt | yataḥ |

[2.1.2.5.1.1,28]

vijātīnāmanārambhānnālekhyādau vicitradhīḥ | arūpatvānna saṃyogaścitro bhakteśca nāśrayaḥ || 206 ||

[2.1.2.5.1.1,29]

yadi buddhiranuvidhīyate svasamayaḥ parityakto vijātīyānārambhāditi | vijātīyasūtrasaṃyogopajanitasya hi paṭādirūpasya na citrāvayavitā |

[2.1.2.5.1.1,30]

atha buddhiriyambhrāntā tathāpyasti sakṛdgrahaḥ | asattyarūpagrahaṇe sattyarūpagraho na kiṃ || 371 ||

[2.1.2.5.1.1,31]

bhrāntāpi hi buddhiḥ pravarttamānā sakṛdanekagrahaṇe pravarttata eva | ko hi purovarttitvapratibhāsane sattyāsattyayorvivekaḥ | atha buddhereva tadrūpaṃ | tadetadasat |

[2.1.2.5.1.1,32]

satyabuddherasadrūpamātmabhūtaṅ kathanna tat | ekātmatve vibhāgoyamasattyau naikatā'thavā || 372 ||

[2.1.2.5.1.1,33]

athāpi syād |

[2.1.2.5.1.1,34]

ātmābuddhestena rūpeṇa sattyaḥ pītādyātmā bāhyarūpastvasattyaḥ |

[2.1.2.5.1.1,35]

naitatsārantasya rūpaṃ na taccet tasminneṣā kalpanā yuktiyuktā || 373 ||

[2.1.2.5.1.1,36]

athāpi syād | ātmarūpe pravarttata ekāpi buddhiranekatra tatra prayāsābhāvāt | pararūpe tu mahān prayāso manaso gamanādilakṣaṇastato naikayā grahaṇasambhavo grahaṇasya sakṛd viruddhadeśeṣvasambhavāt | yadi tarhi gamane na mano grahaṇakāraṇaṃ |

[2.1.2.5.1.1,37]

śākhācandramasostulyakālagrahaṇāsambhavaḥ | śīghravṛttessakṛdgrahaṇāvabhāsa iti cet | na | atidūre śīghratā'sambhavāt | kiñca | kimatrapramāṇamprāpyakāri cakṣurādīti | paraḥ prāha | upalabdhyanupalabdhyoranāvaraṇetarāpekṣaṇāt dūretarāpekṣaṇācca | yadi cakṣurādikamaprāpyakāri bhavet | yathāha | cakṣuḥśrotramano'prāptaviṣayamiti | tadāvaraṇabhāvādanupalabdhiranyathopalabdhiriti na syāt | na hi tatrāvaraṇamvyāghātakaraṇasamarthaṃ | prāpyakāritve tu mūrttadravyapratighātādupapattimān vyāghātaḥ | atidūratve ca gamanābhāvāt | tadasat | aprāpyakāritvepi yogyadeśāpekṣaṇādayaskāntavat | na khalvayaskānto'prāpyākarṣaṇe pravarttamāno'yasaḥ sarvasya samarthaḥ | atha tatrāpyayaḥsparśostyeva | sūkṣmatvādanupalakṣito yathā nāyanaraśmisaṃsparśaḥ |

[2.1.2.5.1.1,38]

nanvetadevānyena sādhyate kathantadeva sādhanaṃ | tasmāt |

[2.1.2.5.1.1,39]

atyantaṅkriyamāṇeyannaṣṭaiḥ kaṣṭaprakalpanā | viduṣāmupahāsāya varttate na tu samvidā || 374 ||

[2.1.2.5.1.1,40]

athāpi syāt | saṃsṛṣṭasyākarṣaṇandṛṣṭamityayaskāntākṛṣyamāṇasyāpi tat | na | mantrasyāpyākarṣakatvandṛṣṭantadā kṛṣṭasyāpi sparśaprasaṅgenātiprasaṅgāt | bhavatu tatrāpīticet | na | śabdasya guṇatvāt | yadi vānaikāntikatvadarśanaviṣayepi sa eva dharmma āsajyate | na kvacidanaikāntikatvena bhavitavyaṃ | sa śyāmastatputratvāditi vyabhicāradarśane gauraputreṇa tatrāpyasti śyāmateti prasaṅgaḥ | kasmānna dṛśyata iti | adarśanakāraṇamatramīyatāṃ |

[2.1.2.5.1.1,41]

kiñca | yadi cakṣūraśmayonirgatya saṃsarggavantaḥ kasmādatidūrepi na darśanamavyavahite pradīparaśmivaditi na doṣaḥ | evantarhi atinikaṭagrahaṇaprasaṅgaḥ | na hi pradīparaśmayo'tinikaṭe na pravarttante | tasmādaparo dharmaścakṣurādīnāmpradīpādabhyupagantavyaḥ | sa eva grahaṇakāraṇanna raśmisannikarṣaḥ yadi ca raśmayaścakṣurādīnāmanukārepi grahaṇaprasaṅga | atha manasaḥ sā śaktiryataḥ sā śīghratā | sakṛdgrahaṇameva tarhi janayatu kimanayā kaṣṭakalpanayā | na ca manastathābhūtaṃ pramāṇasiddhaṃ | manaskāra eva pūrvavijñānarūpastadarthakriyākārī | tasya viṣayāntarāvadhānavaiguṇye'nyatra jñānānupapatteryugapajjñānānutpattistataścānyathāsiddhitvāt na manastato liṅgādavagatiḥ |

[2.1.2.5.1.1,42]

tasmād buddhistadatkāragrāhikā vyapadiśyate | sandaṃśairiva vijñānairna tvarthagrahaṇekṣaṇam || 375 ||

[2.1.2.5.1.1,43]

tasmādabhrāntamevālekhyānekākāragrahaṇaṃ sakṛt | atha tatra saṃyogaścitro nāvayavirūpaṃ | tadasat | saṃyogasya guṇatvānna tatra rūpagrahaṇasamavāyaḥ | tathā sati guṇavaditi dravyameva bhavet | evañca vijātīyānārambhāditi samayavyatikramaḥ |

[2.1.2.5.1.1,44]

athopacāreṇa saṃyogasya citratā | tadapyasat | ekārthasamavāyena hi vanaṅkusumiti yathā buddhistatheyamapi syāt | na cānayoḥ sāmyaṃ | vanaṃ hi vahutvasaṅkhyāyā taruṣvasamavetā yatra kusumitatvantata ekārthasamavāya ityuktaṃ | natvatra citratvamavayaveṣu samavetaṃ yatra saṃyogaḥ | yadāha |

[2.1.2.5.1.1,45]

pratyekamavicitratvāt ;

[2.1.2.5.1.1,46]

na khalu pratyekaṃ sūtrādīnāñcitratā yena tatsamavetaḥ saṃyogopi tathā bhavet | atha yathāgnitvaṅ gṛhītamagnau tīkṣṇatāsādharmmyagrahaṇopapāditā'gnivāsanāprabodhastasya smarannadhyāropayati māṇavakepi pāvakatāṃ | tathā krameṇa gṛhītānnīlādīnanyataragrahaṇasamaye gṛhyamāṇe'dhyāropayatīti citrapratītiḥ | tadanupapannaṃ | yataḥ |

[2.1.2.5.1.1,47]

gṛhīteṣu krameṇa ca | na citradhīsaṅkalanamanekasyaikayā'grahāt || 207 ||

[2.1.2.5.1.1,48]

tatra hi tīkṣṇatāsādṛśyamadhyāropanimittamiha tu gṛhyamāṇaspa nīlādeḥ kathamadhyāropaḥ | atha pratyāsattiḥ | sā sakṛd grahaṇa evopapattimatī | kramagrahaṇe tu na pratyāsattigrahaṇaṃ | taddeśe grahaṇāditi cet | taddeśagrahaṇepi na pūrvāparayościtratāgrahaḥ | adhyāropād bhavatīti na yuktaṃ | asyaiva cintyatvāt | atha smaryamāṇaṅ gṛhyamāṇatayā pratyavabhāsate bhedāgrahaṇāt | kathamanyasyānyathā grahaḥ | smaryamāṇarūpatāmparityajya pratibhāsane grahaṇameva tat | tato na saṅkalanaṃ | atha grahaṇarūpameva saṅkalanaṃ | tathā sati anaikasyaikayā graha eva prasaktaḥ | na ceṣyate | cakṣurvyāpāreṇa sakalasya pratītyupalakṣaṇāt | tasmādanarthamamībhiranibaddhakalpanākalaṅkāṅikatajaḍajanakalpitairityāha |

{2.1.2.5.1.2}

<citraikatvacintā>

[2.1.2.5.1.2,1]

nānārthikā bhavet tasmāt siddhātopyavikalpikā | vikalpayannapyekārthaṃ yatonyadapi paśyati || 208 ||

[2.1.2.5.1.2,2]

citrapratibhāse hi nānānīladirūpe nīlamidamiti vikalpayannapi paryantavartipītādikampaśyatyeva na ca yugapadanekavikalpasambhavaḥ | citramiti vikalpate eveti cet | na | niyamābhāvāt | na hyavaśyañcitramityeva vikalpitavyaṃ | ekatrāpi vikalpadarśanāt | evañca sakṛt sakalanīlādyākārā buddhirekaiva citrākārā | tatra codyaṃ |

[2.1.2.5.1.2,3]

citrāvabhāseṣvartheṣu yadyekatvanna yujyate | saiva tāvat kathambuddhirekā citrāvarbhāsanī || 209 ||

[2.1.2.5.1.2,4]

etat pratipādayati |

[2.1.2.5.1.2,5]

yathaiva buddhirbhavatā citrākāropagamyate | tathaiva yadi bāhyopi vibhāgastatra kiṅkṛtaḥ ||

[2.1.2.5.1.2,6]

vaiśvarūpyād dhiyāṃ yatra bhāvānāṃ citrarūpatā | tadārūḍhasya kimbuddherna bhaviṣyati ||

[2.1.2.5.1.2,7]

tasmād buddhidṛṣṭānte nānaikāntikametaccitratvādevānekamiti | tatredamucyate |

[2.1.2.5.1.2,8]

idamvastubalāyātaṃ yad vadanti vipaścitaḥ | yathā yathā'rthāścintyante viśīryante tathā tathā || 210 ||

[2.1.2.5.1.2,9]

yataḥ |

[2.1.2.5.1.2,10]

kiṃsyāt sā citrataikasyāṃ; na syāt tasyāṃ matāvapi | yadīdaṃ svayamarthānāṃ rocate tatra ke vayaṃ || 211 ||

[2.1.2.5.1.2,11]

ayamarthaḥ | na khalvekā satī buddhirapi citrā | tatrāpyanekākāratvādanekaivākāralakṣaṇatvād vastunaḥ | ākārabahutvena niyamena vastunopi | tatastāvatya eva buddhayo yadi kā kṣatiruttarapakṣavādinaḥ | atha nānātve buddhīnāṃ pratiparamāṇu tāvatyo buddhaya iti paramāṇugrahaṇaprasaṅgo'nekapratipatyaprasaṅgaśca | parasparamapratipatterabhāvāt | na khalu svasamviditānānnānātvapratipattiḥ | santāntarasyāpi pratibhāsaprasaṅgāt | naitadasti | dṛṣṭatvāt | na hi dṛṣṭepyanupapannatā nāma | na tarhi svasamvedanamparasparasyāpi vedanāt | na svasamvedanamantareṇa vedanāsambhavāt | etacca pratipādayiṣyate | samvedane tu parasamvedanena prayojanameva | kastarhi bahutvampratipadyatāṃ | na kaścit | tadvyatirekeṇa pratipatturabhāvāt | tasmāt |

[2.1.2.5.1.2,12]

naikatvannāpi nānātvambuddhīnāmupapattimat | ekatve citratā'bhāvo'nekatve sutarāmasat || 376 ||

[2.1.2.5.1.2,13]

tasmād yathā yathā vastu cintyate tathā viśīryata eveti kimatra kurmaḥ | tasmādāha |
"vijñānamvijñānarūpatayā śūnyamiti sakaladharmaśūnyataiva nyāyyā |"

[2.1.2.5.1.2,14]

atha pratibhāsamānaṅ kathamekatvānekatvavikalpanādeva na bhavati | vikalpamānamapi tat pratibhāsata eva | māyāmarīciprabhṛtipratibhāsavadasattvepi na doṣaḥ | teṣāmapyavidyamānatve kathampratibhāsaḥ | pratibhāsaścet kathamavidyamānatā | arthakriyākāritvā'bhāvādeva | arthakriyākāritvalakṣaṇatvāt sattvasya na pratibhāsamātreṇa sattvavyavahāraḥ | keśādipratibhāsepyasattvaniścayāt |

{2.1.2.5.1.3}

<arthakriyā>

[2.1.2.5.1.3,1]

nan keyamarthakriyā | kimpratibhāsamānādaparā'tha tadeva | aparā cet | tasyā api pratibhāsamānarūpādaparārthakriyā'bhyupagamyate'navasthānādapratipattiḥ | saiva cet | sarvapratibhāsanāṃ sattvaprasaṅgaḥ iti na māyādīnāmasattvaṃ | atrocyate |

[2.1.2.5.1.3,3]

kasyacid vyatiriktaiva kasyacit tadviparyayāt |

[2.1.2.5.1.3,4]

svabhāva eṣa bhāvānāmvibhāgena vyavasthitiḥ || 377 ||

[2.1.2.5.1.3,5]

na hi pratibhāsamāna ityeva sarvorthakriyā | ya evārthakriyātvena pratibhāti sa evārthakriyāsvabhāvaḥ | na cārthakriyāsvabhāvasyāsattvavyatirekeṇa vyatirekeṇa ca sattvavyavasthiteḥ | evantarhi na sarvapratibhāsānāmasattvaṅ kasyacidarthakriyāsambandhāt | na | parābhyupagamena prasaṅgakaraṇāt | arthakriyayā hi sattvamabhyupagacchanti sattvavādinaḥ | tatpratibhāsavyatirekeṇārthakriyā | na hi nīlādisvarūpādaparamarthakriyātvamavabhāsate | yadeva yasyeṣṭaṃ saivārthakriyā | etadanavasthitameva kasyacit | kiñcideveṣṭaṃ | pīḍānivarttanamāhlādanaṃ cārthakriyeti cet | na | pīḍāhlādayorapyanavasthitatvāt | bhāvanāvaśena ca sarvasyotpatteḥ | bhāvanāyā bhāve cābhāvādasattvameva parāmārthata iti vyavasthā | yadyevambhāvanābalāt jñānameva tathā bhūtanna tvasattvaṃ | avidyāvaśādutpanatvamevāsattvaṃ | tathābhūtasya sthitarūpasyāsattvāt | pratibhāsamātreṇatvavicāritaramaṇīyena bhāvāt samvṛti sattyataiva |

[2.1.2.5.1.3,6]

tasmānnārtheṣu na jñāne sthūlābhāsastadātmanaḥ | ekatra pratiṣiddhatvād bahuṣvapi na sambhavaḥ || 212 ||

[2.1.2.5.1.3,7]

arthaiṣu hi paramāṇuṣvavayaviṣu ca na sthūlābhāsaḥ | sthūlatā hi digbhāgabhinnā digbhāgānāñca parāparaparihāreṇa sthānānaikatvaṃ | atha bahuṣu sthūlābhāsatā | tathā hi bahavaḥ samānajātīyāḥ paramāṇavo'vicchinnatayā pratibhāsamānāḥ sthūlatayā vyapadiśyante | naitadapi yuktaṃ | bahava evate sthūlatāyāḥ pratyekamabhāvāt | samudāyasya bhaviṣyatīti cet | koparastebhyaḥ samudāyaḥ | ekaghanaśca pratibhāsaḥ sthūlavyapadeśabhāk | na ca paraspararviviktapratibhāse ekaghanatāstyantarālasyāpi pratibhāsanāt | atha na pratibhāti na tarhi te pratibhāsitāḥ syuḥ | atha paramāṇupralaye tatsaṃyogādanya evāvayavī jāyate | na tatra paramaṇavo'vayavā vā kecana | yadyanya evāvayavī utpannastathā sati paramāṇavopi naśyantyavayavī cāparautpanno vījādivāṃkuraḥ | tataśca saṃyogasahāyāḥ paramāṇavādayo'vayavinaṃ svasamavetamārabhanta iti samavāyikāraṇatvantantvādīnānna syāt | dviṣṭhatvāt sambandhasya | iha buddhiśca nirālambanā bhavet | saptamyarthasyābhāvāt | tasya vā'navayavasya grahaṇe parabhāgādigrahaṇaprasaṅgaḥ | parabhāge ca dṛśyamāne'parasyāpi darśanantasyāpyavayavitvāt | parabhāgasyeti sarvvaḥ sarvvadarśī bhavet | atha parabhāgo na dṛśyate | parabhāgasyaivābhāvāt pareṇa kathandṛśyate | anya evāsāviti cet | na tarhyasāvavayatī | na ca sthūlatā | paryāyeṇa tasya darśanamiti cet | na | ekatra payīyāsambhavāt | na ca sa evāsāviti śakyampratipattuṃ | spṛśyatayā dṛśyatayā ca pratīteravayavīti cet | na | pramāṇābhāvāt | parasparasvarūpaparihāreṇa pratipattau kathamekatvaṃ | grahaṇakṛtoyamparasparavibhāgo grāhyantvekameva | sakalastarhi bhedo viśīryate | dvayameva bhavet | na ca tadvyatirekeṇa tasyāpi pratibhāsanamiti śūnyāḥ sarvadharmmāḥ | na ca yadeva dṛśyate tadeva spṛśyata iti pramāṇamasti | tasmānnāvayavī nāvayavāḥ pratibhāsagocarāḥ | pratibhāsa ityevāstu | yadi tarhi pratibhāsa evāyaṃ sa eva vi jñā na vā daḥ prasaktaḥ | kathaṃ sarvvadharmmaśūnyatā | atrocyate |

[2.1.2.5.1.3,8]

paricchedontaranyoyambhāgo bahiriva sthitaḥ | jñānasyābhedino bhedapratibhāso hyupaplavaḥ || 213 ||

[2.1.2.5.1.3,9]

jñānamapi yadīdaṃ svasamvedanaṃ svasvarūpaparyavasānāt bhedāvabhāsitā na yuktā | na hi svasamvedane parasamvedanaṃ | tato na bhedapratibhāsaḥ | atha paraspareṇaiva samvedanantena bhedaḥ | tatrāpi |

[2.1.2.5.1.3,10]

pratyekampratipattau syāt santānāntaravat pramā |

[2.1.2.5.1.3,11]

tathā mayā paricchinnamiti nāstyasvavedane || 378 ||

[2.1.2.5.1.3,12]

yadi te vedane svañca parañca vittaḥ svaparavedane | dvayaṃ svasamvedanamāyātaṃ | na hi svarūpasamvitparasamvidamāviśati | atha svasamvedanannāsti | parasyaiva samvedanamparasparābhyāṃ | tathā sati devadattayajñadattaparicchinnamiva na dvayamiti vedyeta | mayā viditametaditi ca na syāt kartturasvasamvedanatvenāvabhāsanāt | tataśca te eva svasamvedane syātāṃ | tathā ca santānāntarapratipannavadapratipattirdvayoḥ | ata evātmā dvayoḥ pratipatteṣyate'nyathāyamprasaṅga iti paraḥ | atrocyate |

[2.1.2.5.1.3,13]

svasamvedanetaratve pūrvanyāyānatikramāt | sopi paryanuyogena naivānena vimucyate || 379 ||

[2.1.2.5.1.3,14]

yadi samvedanarūpa ātmā tasya tasya svātmani nimagnatvānna parasamvedanaṃ | parasyāpi vedane ko virodha iti cet | tena rūpeṇa paramvetti pareṇa vetti vikalpayorekatra sthātavyaṃ | svarūpeṇa vettīti na yuktaṃ | svarūpasya svātmani vyavasthānāt | svarūpe niviṣṭaṃ yad rūpaṃ svābhimukhameva tatkathamparamvetti | anyamukhañcet | tena tarhi svātmā na pratīyate | tataḥ santānāntaravedanavanna dvayaṃ pratītiḥ | yasya tadasti mukhadvayaṃ sa eka iti cet | dvayametaditi kaḥ pratipattimān | sa eveti cet | punarābhimukhyadvayena prayojanamityanavasthā | tataḥ svasamvedanarūpaṃ trayaṃ | tatastadvedanepara ātmopagantavyaḥ | punarapara iti mahatyanarthaparamparā | tato vedanādekameva samvedanamato "jñānasyābhedino bhedapratibhāsa upaplava" iti jñānamati svarūpeṇāpratipannamasadeveti śūnyataivāvaśiṣyate | yataḥ |

[2.1.2.5.1.3,15]

tatraikasyāpyabhāvena dvayamapyavahīyate | tasmāt tadeva tasyāpi tattvaṃ yā dvayaśūnyatā || 214 ||

[2.1.2.5.1.3,16]

syādetad | ekasya parityāge jñānamātrambhaviṣyati | pratibhāsamānaparityāge dvayamapi tathā na vā kiñcidityekānta eṣaḥ | astu dvayamapīti cet | na | uktottaratvāt | na svasamvedanamparasamvedanamiti pratipādanāt | tasmācchūnyataiva jyāyasīti yuktaṃ |

[2.1.2.5.1.3,17]

idānīṃ mādhyamikayogācārabāhyārthavādinayena ca śūnyatārthampratipādayati | rūpamvedanā saṃjñā saṃskāro vijñānamityādibhāvānāmvyavasthā sā |

[2.1.2.5.1.3,18]

tadbhedāśrayaṇī ceyambhāvānāmbhedasaṃsthitiḥ | tadupallavabhāve ca teṣāmbhedopyupaplavaḥ || 215 ||

[2.1.2.5.1.3,19]

vijānātīti vijñānamiti |

[2.1.2.5.1.3,20]

na grāhyagrāhakākāravāhyamasti ca lakṣaṇam | ato lakṣaṇaśūnyatvānniḥ svabhāvāḥ prakāśitāḥ || 216 ||

[2.1.2.5.1.3,21]

vyāpāropādhikaṃ sarvvaṃ skandhādīnāmviśeṣataḥ | lakṣaṇaṃ sa ca tattvanna tenāpyete vilakṣaṇāḥ || 217 ||

[2.1.2.5.1.3,22]

ityantaraślokāḥ |

[2.1.2.5.1.3,23]

nanu bāhyapadārtharūpādideśanā bhagavatastadanyā ca kathamiti vaktavyamityāha |

[2.1.2.5.1.3,24]

yathā svampratyayāpekṣādavidyopaplutātmanāṃ | vijñaptirvitathākārā jāyate timitādivat || 218 ||

[2.1.2.5.1.3,25]

asamviditatattvā ca sā sarvāparadarśanaiḥ | asambhavād vinā teṣāṅ grāhyagrāhakaviplavaiḥ || 219 ||

[2.1.2.5.1.3,26]

tadupekṣitatattvārthaiḥ kṛtvā gajanimīlanaṃ | kevalaṃ lokabuddhyaiva bāhyacintā pratanyate || 220 ||

[2.1.2.5.1.3,27]

nanu yadi paramārthataḥ sakalameva śūnyam | bhagavāṃśca tattvadarśī | tatkathambāhyapadārthadeśanā bhagavataḥ | na hi tattvadarśyatattvandeśayati | deśane vā kathantattvadarśīti gamyate | atrocyate | na bāhyārthavidhānārthambhagavato bāhyadeśanā | api tvanuvādārtham | ātmaniṣedhasya tadanuvādena vivakṣitatvāt | anuvādopi kathaṃ śūnyatādarśinastadapratibhāsanāt | na | lokabuddhyaivānuvādasambhavāt | lokasya ca tathā buddhiranādyavidyābhyāsāt |

[2.1.2.5.1.3,28]

nanu yadi lokabuddhirbhagavataḥ kathantattvadarśitā | na | pūrvavedhena deśanāsambhavāt | cakrabhramaṇavat | tasmādanekākāradeśanāvatārāya lokasya virudhyate |

[2.1.2.5.1.3,29]

evantāvad buddheḥ śūnyatāmabhyupagamyānaikāntiparihāraḥ kṛtaḥ | idānīñcitratvamabhyupagamya pariharati | citrābhāsāpi buddhirekaiva bāhyacitravilakṣaṇatvāt | śakyavivecanañcitramanekamaśakyavivecanāśca buddhernīlādayaḥ | yataḥ |

[2.1.2.5.1.3,30]

nīlādiścitravijñāne jñānopādhirananyabhāk | aśakyadarśanaḥ, taṃ hi patatyarthe vivecayan || 221 ||

[2.1.2.5.1.3,31]

citravijñānātmabhūto yo nīlādiḥ kevalo'śakyadarśanastato vivecayitumaśakyatvādekataiva buddheścitrāyāmapi | yadi tarhi citramapyekaṃ śabdādipratibhāsyapyekaḥ syāt | bhavatu yadi vivecayitunna śakyaḥ | atha karṇṇau pidhāyāpi rūpādikamupalabhyate | tataḥ kevalagrahaṇādanekatā | tadapyasat | na jñānasya vivecanaṃ | tadā pūrvvapratibhāsasyābhāvāt | apratibhāsanāt | apratibhāsamāno śabda āste tato bheda iti cet | nāsau tadā jñānaparokṣatvād | evaṃ hi vivecayannartha eva patedasamviditatvādarthasya |

[2.1.2.5.1.3,32]

atha pūrvvakavijñānākārāt sahapratibhāsamānādidānīṃṅkevalaḥ pratibhāsamānonya iti vivecanaṃ | tadapyasat | na hi pūrvatāyāṃ jñānampratyakṣampravarttate'pi tu |

[2.1.2.5.1.3,33]

yad yathā bhāsate jñānantat tathaivānubhūyate |

[2.1.2.5.1.3,34]

iti nāma syāt | na tvanubhatabhāsīditi bhavati | na hi svasamvedanapratyakṣamparokṣe pravarttate | parokṣasyāsvasamvedanāt |

[2.1.2.5.1.3,35]

atha smatvā jñāyate | na yuktametat | smṛterapramāṇatvāt | athānubhavādutpattimatī smṛtiḥ pramāṇameva nānubhavāt smṛtirudayavatīti kiñcidatra pramāṇamanubhavakāle smṛtirabhāvāt | na cāsya smṛtirahamanubhavādutpanneti jānāti | anubhavasya tayā'darśanāt | anubhāvānubhave vā na smṛtirbhavet | anubhava eva tadā syāt | tasmādaśakyavivecanañcitramekamiti na doṣaḥ | bāhyasyāpi tarhyaśakyavivecanatvādekateti cet | na | tadaiva pareṇaikasya darśanāt |

[2.1.2.5.1.3,36]

atha pareṇa yad dṛśyate tadanyadeva sutarāṃ tarhi vivekaḥ | svadṛṣṭamevaikamiti cet | na | svasamvedanapratibhāsājjñānameva tat |

[2.1.2.5.1.3,37]

iti nāmaikabhāvaḥ syāccitrākārasya cetasaḥ || 222 ||

[2.1.2.5.1.3,38]

na hi jñānatvampratyākhyāya vivecanamasti | tasmād grāhyagrāhakanīlādyākārā citrā buddhirekaiveti citrādvaitameva | na vā taccitramacitrād bhedena vyavasthāpanāsambhavāt | tasmāt samvedanameva kevalamadvaitamaparasyābhāvāditi sthitaṃ | evantarhi bhāvābhāvābhyāmvivekasambhavāt kathamadvaitaṃ | tathā hi |

[2.1.2.5.1.3,39]

na bhedosti tato'bhāvād bhinno'bhedo vyavasthitaḥ | abhāvāpratipattau tu bhedyasyādvaitatā kutaḥ || 380 ||

[2.1.2.5.1.3,40]

yadi bhedo nāsti bhedādanyo'bheva evāstīti pratīyate | tathā satyabhāvāmpratipadyamāno bhāvañca bhāvābhāvayordvaitameva pratipadyate tatkathamadvaitaṃ | tathā hi |

[2.1.2.5.1.3,41]

stambhotra kumbhe nāstiti pratiṣedhanna nāstitāṃ |

[2.1.2.5.1.3,42]

vinābhedasya samvittirāyātā nāntarīyikā || 381 ||

[2.1.2.5.1.3,43]

pratiṣedho hi bhedenāntarīyaka eva sakalastatra pratiṣedhampratyeti | pratiṣedhāpratipattau tu yathābhūtābhyanujñānānna kiñcit pratipāditaṃ syāt | parañca pratipādayatā parobhyupagantavya iti kathamadvaitaṃ | na hyātmānameva kaścit pratipādayati |

[2.1.2.5.1.3,44]

atha paranna kaścit pratipādayet tathā satyātmana eva vyāmohaḥ kathamadvaitapratipādanaṃ | vyāmohe vā nivarttamāne pararūpasyotpatteradvaitābhāvaḥ | kathañca pūrvāparapratiprattiriti sarvvamasamañjasaṃ | atrocyate |

[2.1.2.5.1.3,45]

bhedo nāma na dṛśyoyaṃ yenaivampratipāditaṃ | bhāvābhāvādikalpoyantamprati syānna saṅgataḥ || 382 ||

[2.1.2.5.1.3,46]

na tāvat pūrvāparayorayambhedaḥ pratibhāsavān | pratyakṣasya pūrvāparayoravṛtteḥ | yadi pūrvvampratyakṣe tadaiva pratibhāseta | varttamānataiva tasya syāt | dvitīyavadetadeva tasya varttamānatvaṃ yatpratyakṣe sākṣātkaraṇarūpe pratibhāsaḥ |

[2.1.2.5.1.3,47]

atha yogināṃ sākṣātkaraṇenapratibhāsamānamapi kathamatītādikaṃ | atha naityucyate | kathamatītādi vedanaṃ | tadasat |

[2.1.2.5.1.3,48]

iha janmani keṣāñcinna tāvadupalabhyate | tāmavasthāṅgatānāntu na vidmaḥ kimbhaviṣyati || 383 ||

[2.1.2.5.1.3,49]

yatra hi dṛśyamānābhimatasyāpi pratiṣedhastatrānāgate ka ivādaraḥ | ihāpi sattyasvapnadarśinotītādikamvidantyeva | notthitānāmanupalambhāvasthāyāntathā vyavahārāt | tasmānnātītampratyakṣeṇa gṛhyate nāgataṃ | tataḥ kathantato bhedapratipattiḥ | smaraṇamevātīte tadapyapramāṇaṃ |

[2.1.2.5.1.3,50]

athānumānena dṛḍhatādipratipatteḥ kāraṇasya tato bhedaṃ pratyeṣyati | tadapyasat | yataḥ |

[2.1.2.5.1.3,51]

anumānaṃ hi vyathana tena sambandhavittitaḥ | kāraṇasya dṛḍhatvasya na cādhyakṣeṇa vedanaṃ || 384 ||

[2.1.2.5.1.3,52]

yadi bhāvyarthena dṛḍhatāyāḥ kāraṇasya ca sambandhagrahaṇantadānumānaṃ yuktaṃ | pratibaddhāt parokṣārthapratītiranumānamityanumānavādinaḥ | atha pratibandhagrahaṇamantareṇaivānumānandṛṣṭatvāditi cet | atiprasaṅga eva tarhi prasaktaḥ | adṛṣṭatvādeva na bhaviṣyati | na hi dṛṣṭamitaracca śakyamekīkarttu | yadi dṛṣṭatvāt parihāramvadet | dṛṣṭatvamanumānena pratyakṣeṇa veti cintyaṃ | yadyanumānena | tadevānumānañcintyate kathantena | atha pratyakṣeṇa | tadetadasat | nahi pratyakṣeṇānumānaṃ śakyandraṣṭuṃ | tasya parokṣaviṣayatvāt | parokṣe ca pratyakṣasyāvṛtteḥ kathamparokṣaviṣayatayānumānasya svīkāraḥ | na hi parokṣamaviṣayīkurvvatā tadviśeṣaṇamanumānaṃ śakyampratipattuṃ |

[2.1.2.5.1.3,53]

atha tadviṣayatayā na gṛhyate | tathā sati tadanumānanna dṛṣṭameva | kathandṛṣṭatvāditi hetuḥ | svarūpasamvedanamātramevānumānaṃ svasamvedanapratyakṣeṇa tathā dṛṣṭatvāt | athaivameva vyavahārastathā sati | vyavahāramātrakamevāstu kimbhedābhiniveśena | bhedābhiniveśopi dṛśyata iti cet | kindṛṣṭamapanetumaśakyameva | evametaditi ca na saṅgataṃ | sarvasya vyāmohasyāpanetuṃ dṛṣṭatvenā śakyatvād vyarthaka eva bhavatāmupadeśadānodyamaḥ | bhavatāmapi vyarthaka eveti cet | na | adṛṣṭe dṛṣṭābhimānasambhavāt tathābhūtatvakathanārhatvāt | tathā sati bhedābhiniveśamantareṇaiva bhavatāmbhedābhiniveśābhimāna iti tadyoga eva yuktaḥ | tathā hi |

[2.1.2.5.1.3,54]

varttamānaḥ pratībhāso nirvibhāgo na bhedabhākr | pūrvāparapratyayayoḥ pratyekañca na bhidgrahaḥ || 385 ||

[2.1.2.5.1.3,55]

samudāyāt tathā syācced guḍanāgarakāryavat | kāryantatra dvayorekamiti sambhūyakāritā || 386 ||

[2.1.2.5.1.3,56]

na kāryamiha kiñcittu syāt pūrvāparacetasoḥ | tataḥ parā tu vijñaptiḥ smṛtissānubhavāntarā || 387 ||

[2.1.2.5.1.3,57]

bhede cānubhavo nāsti smṛtirnānubhavādvinā | tayā samānakālasya vedane prāptamadvayam || 388 ||

[2.1.2.5.1.3,58]

icchuvikāranāgarābhyāṃ hi tannivarttyaroganivarttanaṃ svāsthyamvā kāryaṅ kriyate | tena samudāyavyapadeśaḥ | iha tu pūrvāparapratyayayoḥ svārthamātrapratītirūpayorna kāryamaparaṃ | pratītistayorātmabhūte ca | tasyāśca bhede kimaparamabhinnaṃ yadapekṣayā samudāyatā bhavet | smṛtistayoḥ kāryamekaṃ pūrvvāparagrahaṇarūpā | na smṛtiranubhavād bhavantī tathābhūtarūpānukāriṇī na cānubhāvo dvayagrāhī tato na smṛtirapi | kathantarhi rūpasparśavijñānārthayormānasa eṣa smārtavikalpaḥ | bhedagrahaṇamabhipretya taduktaṃ | na cātra tathā prakram | na ca smṛtirarthagrahaṇe pravarttate yena svatantrā pravartteta | smṛtyā ced dvayaṅ gṛhyate | samānakālamekameva tadavivekāditi pratipāditaṃ | kiñca |

[2.1.2.5.1.3,59]

smṛtireva vivekasya grāhiketi matambhavet | naivānubhava ityetat sāmvṛtambhedavedanaṃ || 389 ||

[2.1.2.5.1.3,60]

tathā hi |

[2.1.2.5.1.3,61]

raktāraktāvabhāse hi citramekaṅ gatambhavet | pṛthagabhūtammayā dṛṣṭandrakṣyate ca tathā punaḥ || 390 ||

[2.1.2.5.1.3,62]

evaṃ hi bhedāvasatiranyathā na pravarttate | tasmānna bhedagrahaṇaṅ kvacit sidhyati tattvataḥ || 391 ||

[2.1.2.5.1.3,63]

na cāvabhāsamātreṇa citrācitravivekitā | tasmāt pūrvānusāreṇa sarvvametad vivecyate || 392 ||

[2.1.2.5.1.3,64]

smṛtyabhyāsāditapāṭavā tarhi pratyakṣād bhedopagraha iti cet |

[2.1.2.5.1.3,65]

pratkṣeṇa na yat siddhantadabhyāsāt kathambhavet | abhyāsādapi tasyeṣṭaṃ yugapat pratibhāsanaṃ || 393 ||

[2.1.2.5.1.3,66]

tatrāpi tadvivekasya smṛtyaiva kṛtiriṣyate | evañcānubhāvārūḍho na bhedaḥ sidhyati kvacit || 394 ||

[2.1.2.5.1.3,67]

smṛtau smṛtyanubhavayoḥ kevalonubhavo yadi | anekarūpatā sāpi na viviktā parasparaṃ || 395 ||

[2.1.2.5.1.3,68]

vivekakaraṇāśakteḥ svayamanyena bhāvataḥ | vicchidya śakyate netunna draṣṭunnānyathā ca yat 396 ||

[2.1.2.5.1.3,69]

bhinnenāpi hi kinteta hemopādeyatā kṛteḥ |

[2.1.2.5.1.3,70]

nanu smṛtirapi yadi pratyakṣapratyayasamānakālajanmā tena sahaikatāṃ svīkuryāt | savikalpaka eva pratyakṣātmā prasaktaḥ | tataśca vikalpakampratyakṣamiti prastutasya hāniḥ | sopaṃ śuṣke patiṣyāmīti kardame pātaḥ | na sadetat |

[2.1.2.5.1.3,71]

bhedavādinamārabhya smṛteranyattvamucyate | hetusvabhāvabhedena sakalasya vibhinnatā || 397 ||

[2.1.2.5.1.3,72]

bhedavādino hi sakala eva bhedo hetubhedena svabhāvabhedāt | tatra smṛtervāsanāmātrakādudayo na tathendriyavijñānasya smṛtiḥ parokṣaviṣayā nendriyajasamvedanamataḥ stambhādivadeva bhedo'nayoriti bā hyā rtha vā dī svābhyupagamena prabodhyate | abhedavādinastu kutoyamvibhāgaḥ |

[2.1.2.5.1.3,73]

na hi kāraṇavad vittiḥ pratyakṣeṇa tadagrahāt | anumānantu nādhyakṣamantareṇa pravartate || 398 ||

[2.1.2.5.1.3,74]

na khalu pratyakṣataḥ pūrvāparastudvayagrahaṇaṃ | kāryābhimatagrahaṇakāle smaraṇameva kāraṇābhimate | yadā sa gṛhyate tadā svarūpeṇaiva grahaṇanna kāraṇatvena | kāryasyāgrahaṇāt | kāryagrahaṇakāle ca tadatītaṃ smaraṇagocara eva | na ca smaraṇamananubhūte na ca kāraṇatvasyānubhavaḥ kathaṃ smaraṇaṃ | atha kāryakālepi tadanubhūyata iti matiḥ | tathā sati pūrvarūpatānubhavābhāvāt samānakālatayā'śakyavivecanatvādabheda eva kutaḥ kāryakāraṇabhāvaḥ | atha smaraṇena pūrvamapi kevalametadanubhatamiti vyavasthāpyate | tato vivecanād bheda eva |

[2.1.2.5.1.3,75]

atha kintat smaraṇam | anumānamatha smṛtimātraṃ | yadi tāvadanumānaṅkathampratyakṣamantareṇa | na hi pratyakṣeṇa prākpūrvvatāparigraho varttamānagrāhi sakalamevādhyakṣaṃ |

[2.1.2.5.1.3,76]

atha yatpratyakṣeṇa niyatāvadhigṛhītamprareṇāmiśritantadeva paragrahaṇāpekṣayā pūrvvakamiti vyavahāraḥ | tadapyasata |

[2.1.2.5.1.3,77]

na parāpekṣayā pūrvvapratyakṣasya pravarttanaṃ | tatastena na pūrvatvaṅ gṛhyate svātmani rithateḥ || 399 ||

[2.1.2.5.1.3,78]

pūrvvaṃkaṃ hi pratyakṣaṃ svakālaṃ parigṛhṇat kathamparāpekṣamātmānañjānīyāt | tathā paramapi pratyakṣaṃ | tata eṣā pūrvvāparapratyakṣā na pūrvvaparapratyakṣagrāhyā tataḥ smaraṇamapi kathantatra pravarttate |

[2.1.2.5.1.3,79]

tasmānnādhyakṣato nāpi smṛtyā'pekṣā pratīyate | tato samvidite kasmādanumānampravarttate || 400 ||

[2.1.2.5.1.3,80]

atha smaraṇamātrantadapramāṇaṅkathantaḥ | pratīyatāmpūrvaparavyapekṣā yena kāryavit || 401 ||

[2.1.2.5.1.3,81]

atha sāmagrībalāt sa evāyamiti pratyaya ekatāgrāhī tato vivecanaṃ | sa evāyamityapi smaraṇānubhavarūpampratyayadvayameva | tataḥ kenaikatā gṛhyate | dṛśyate grahaṇamiti cet | na grahaṇāndṛśyate | api tu smaraṇagrahaṇe | kathantarhi smaryamāṇadṛśyamānayoḥ śakaṭaśākaṭavanna pratītiḥ | evameva pratītiryadi nirūpyate, nahi smaraṇapratyakṣākārayorekatāpratītiḥ | tathātve tāveva na syātāṃ | tathā ca na pūrvāparayorekatāpratītiḥ | na hi smaraṇākāratayā'pratīyamānampūrvvamiti śakyaṃ | sākṣātkaraṇe varttamānataiva na pūrvvateti nyāyaḥ | atha vyavahāradarśanādekatā | tadetadandhakāranarttanaṃ |

[2.1.2.5.1.3,82]

pratītissādhikārthānāmprabhedabhyetarasya vā | pratīteraprasiddhasya vyavahārāt kathaṅ gatiḥ || 402 ||

[2.1.2.5.1.3,83]

vyavahāro hi nāma kimpramāṇamathāpramāṇaṃ | pramāṇañcet | pratyakṣānumānayorantarbhāvādasādhakatvamiti pratipāditaṃ | athā pramāṇaṅkathambhedasiddhirata iti vicāryatāṃ | kathantarhi bhedābhāve vyavahāraḥ | nanu bhedepi samānametat na samānaṃ jñānād bhinnasya prāpyasya bhāvāt tadarthī pravarttate | bhede tu punarasaṅagtameva | atrocyate |

[2.1.2.5.1.3,84]

bhedepi yadyasau jñātaḥ kimarthaṃ sa pravarttate | athājñātaḥ kathaṃ bandhyātanayena pravartate || 403 ||

[2.1.2.5.1.3,85]

tasyābhāvadasya bhāvādetāvadeva kuto mataṃ | sparśādeḥ pūrvvadṛṣṭatvāt pūrvvameva pravarttatāṃ || 404 ||

[2.1.2.5.1.3,86]

idānīntatkathamvṛttirasamvedanasambhave | anumānena vittiścet kasmai tarhi pravarttate || 405 ||

[2.1.2.5.1.3,87]

tatsāmānyasya vittiśced viśeṣe varttate kathaṃ | abhinnaṃ yadi sāmānyampravṛttirniṣphalā bhavet || 406 ||

[2.1.2.5.1.3,88]

bhinnābhinne yathā bhinnaṅ kathantatra pravṛttimān | yathā na bhinnantatprāpteḥ kasmai tatra pravarttanaṃ || 407 ||

[2.1.2.5.1.3,89]

pravarttanandṛśyate cet kimpratyakṣamathānyathā | na hi pratyakṣato vṛttirdṛśyate svārthavedanāt || 408 ||

[2.1.2.5.1.3,90]

pūrvvāparasvarūpā hi vṛttistatrākṣavinna hi | nānumānamanadhyakṣantatopi nahi vṛttivit || 409 ||

[2.1.2.5.1.3,91]

advaitepi kathamvṛttiriti codyanirākṛtaṃ | yathā balistathā yakṣa iti kiṅkena saṅgatam || 410 ||

[2.1.2.5.1.3,92]

anenaitadapi nirākṛtaṃ | "advaite kathamparaprabodhanāya pravarttata" iti | svaparayosyārthasyāsiddheḥ | ayamparohanna para iti svasamvedamevaitad udayamāsādayati | nātra paramārthato vibhāgaḥ | ahampraśnayitā paraḥ kathayati dvayorapi svākāroparaktapratyayasamvedanamevaitanna tu vibhāgaḥ svapnapratyayavat | unmattapratyayapralāpavacca | unmattatarhi vādī kathantato'dvaitapratītirapi |

[2.1.2.5.1.3,93]

nanu sarvapratyayapralāpa evāyampravarttate nātra pratīterudayaḥ | kintarhi prativādinānyena vā karttavyaṃ | kiṅ kriyamāṇaṅkiñcid dṛśyate | yathā ca na dṛśyate tathā pratipāditameva | kathantarhi hetumantareṇa bhāvaḥ |

[2.1.2.5.1.3,94]

kasyātra bhāvo bhavatā kāraṇādupalabhyate | kāryakāraṇabhāvasya pratītirneṃti sādhitaṃ || 411 ||

[2.1.2.5.1.3,95]

ākasmikī tarhi sattā neyaṅkadācit kasyacid virameta | tathā |

[2.1.2.5.1.3,96]

"nityaṃ sattvamasattvamvā hetoranyānapekṣaṇāditi" (pra. vā. 3|34) |

[2.1.2.5.1.3,97]

ayamapyadoṣaḥ | yataḥ |

[2.1.2.5.1.3,98]

kiṃ sattā viramantyeṣā tvayā kvāpyupalakṣitā | kādācitkatayāthāpi tatpatajjāḍyajalpitaṃ || 412 ||

[2.1.2.5.1.3,99]

bhedavādinamprati sa mārgaḥ pradarśitaḥ | paramārthatastvavibhāgopi buddhyā netyetadeva bhaviṣyati | tasmādekaiva citrāvabhāsinī buddhiriti sthitaṃ |

[2.1.2.5.1.3,100]

atha buddhivadeva ghaṭādirūpamapi citramekameva ko virodha iti cet |

[2.1.2.5.1.3,101]

padādirūpasyaikatve tathā syādavivekitā ! yadi paṭādirūpamaviveki bhavati tathā sati buddhirūpameva tat | buddhisamānadharmatvāt | yathā hi buddhirna pareṇa dṛśyate | nottarakālannāpidhāya khaṇḍaśastathā bāhyepi yadyarthastathā sati buddhireva sā | māmamātrameva bāhyamiti atha pidhāne sati tathā bhatonya evotpadyate | yastadarddhatādinā dṛśyate | tataśca |

[2.1.2.5.1.3,103]

yo yathā vidyate bhāvassa tathaivopalabhyate | iti kinnaikabhāvaḥ syāccitrākārepyacetasi || 413 ||

[2.1.2.5.1.3,104]

atra samādhiḥ |

[2.1.2.5.1.3,105]

yathā yathā dṛśyate tattathaivotpadyate yadi | parokṣaparadṛśyatvabhāvenotpadyatānna saḥ || 414 ||

[2.1.2.5.1.3,106]

kāraṇāntarajanyatvantathā nāstīti gamyatāṃ | vijñānakāraṇebhyastu jāto vijñānameva hi || 415 ||

[2.1.2.5.1.3,107]

na khalu parokṣatayā vastu dṛśyate | nāpyanyadṛśyatayā | na ca kāraṇāntaraścakṣurādikāraṇata eva tu grāhakavadasya nirvṛttiriti kathanna vijñānatā |

[2.1.2.5.1.3,108]

atha yāvadupalabhyate sarvvosāvartha eva | sukhādayopi na samvedanasvabhāvāḥ |

[2.1.2.5.1.3,109]

vastveva tadāntaramiti paraḥ | etadapyasat | yataḥ |

[2.1.2.5.1.3,110]

upalabhyasya vastutvaṃ yadi sarvasya kalpyate | jñānasyānupalabhyasya sattā syādapramāṇikā || 416 ||

[2.1.2.5.1.3,111]

yenopalabhyate grāhyantacceñjñānantadapyasat | svayamevopalabhyasya vedanaṃ syāt tathā sati || 417 ||

[2.1.2.5.1.3,112]

yadi grāhakasyānupalabdhistadastīti kutaḥ | upalabhyatopalambhādupalambhako'numīyate || 418 ||

[2.1.2.5.1.3,113]

upalabdhirvā | anyathā kenedamupalabdhamiti paryanuyogevatarati yadi nārthāpattiḥ parihāra eva na syāt | tasmādarthāpattyā vijñānasya sattāpratītistadasat | upalabhyatāyā vicāryatvāt | pareṇa svayameva ceti |

[2.1.2.5.1.3,114]

paropalabhyatāheturyadi kenopalabhyate | sāpyanyeneti cedevamanavasthā prasajyate || 419 ||

[2.1.2.5.1.3,115]

svayamevopalabhyatve grāhyasyāpi prasaṅgi tat | svabodharūpaṃ sakalamātmavad vastu gṛhyatāṃ || 420 ||

[2.1.2.5.1.3,116]

athātmā svabodhakarūpatayopalabhyate rūpādikantu parāpekṣatayā | mayopalabdhametadanyenopalabdhamiti vyapadeśaniścayāt |

[2.1.2.5.1.3,117]

parāpekṣā yadi jñātā kathanna paravedanaṃ | paramvinā parāpekṣā parāpekṣā kathanna sā || 421 ||

[2.1.2.5.1.3,118]

sandigdhepi parāpekṣā sandigdhaiścaiva niścitā | aniścitasya hetutvanniścayāya na vidyate || 422 ||

[2.1.2.5.1.3,119]

athātmāpekṣā vedyatvaṃ siddhamātmasvavedanāt |

[2.1.2.5.1.3,120]

svavedanaṃ samastaṃ syādātmavannānyavedanaṃ | buddhiranyā tathā nāsti tāvanmātrāt samāptitaḥ || 423 ||

[2.1.2.5.1.3,121]

athāpi syād | yathāhamātmā kartteti jñāteti ca sāmānidhikaraṇyantathāhaṅ kuṅyaṅghaṭaḥ paṭaḥ sa śakaṭamiti syāt | tathā yathā mama samvedanantathā mama rūpaṃ sparśo gandha ityapi syāt | tadapi yatkiñcit |

[2.1.2.5.1.3,122]

sāmānādhikaraṇyasya prasādādekatā yadi | ahaṅgaurādirityevaṃ samānādhāratā na kim || 424 ||

[2.1.2.5.1.3,123]

yatra sāmānādhikaraṇyaṃ |

[2.1.2.5.1.3,124]

yadi tatraikatāvaśyantadabhāvādanekatā | tadā bhavedanekatve na sādhyanna viparyayaḥ || 425 ||

[2.1.2.5.1.3,125]

tathā rāhoḥ śira ityasāmānādhikaraṇyepi na bhedaḥ |

[2.1.2.5.1.3,126]

bādhyate bhedadṛṣṭyā cecchiro rāhoridaṃ yadi |

[2.1.2.5.1.3,127]

svasamvittirihāpyasti bhedādhyāropabādhanī || 426 ||

[2.1.2.5.1.3,128]

yathā | khalu rāhoḥ śira iti bhedādhyāropasta dviparyayopalambhena bādhyate | tathā mama samvedanammama rūpasya darśanamiti svasamvedanamātreṇa bādhyatāṃ | na hi nīlaśarīramukhādivedanambhedavat svarūpasamvedanasya pratipādanāt |

[2.1.2.5.1.3,129]

jātaṃ samviditamvastu sāmānādhikaraṇyadṛka | kinnāsti yena samvedya samvidobhadakalpanā || 427 ||

[2.1.2.5.1.3,130]

kathantarhi pāramārthikabhedādarśane bhedādhyāropopi | na khalu nibandhanamantareṇa kiñcidṛdayavat |

[2.1.2.5.1.3,131]

anvayavyatirekābhyāmbhedasyāsya prakalpanā | anādivāsanāṅgādanvayavyatirekavit || 428 ||

[2.1.2.5.1.3,132]

māmantareṇāpi rūpādikampareṇa nirūpyate |

[2.1.2.5.1.3,133]

anirupitamevāstu | anyatra vā bhavati | tato deśakālasvarūpapratibandhād bhedaprakalpanāvatāraḥ | na cānvayavyatirekayoḥ paramārthataḥ samvedanamiti pratipāditaṃ | yataḥ |

[2.1.2.5.1.3,134]

pratyakṣeṇānvayasyaiva svarūpasya ca vedanaṃ | bhāvābhāvavibhāgasyāvedane vedanābhimā || 429 ||

[2.1.2.5.1.3,135]

avedanepi vedanābhimānaḥ kasyacid | yathā kṛtametanmayā dṛṣṭametanmayeti | tatrātītatvādavedanasya vismaraṇe bhavatyabhimāna iti cet | kimidamvismaraṇannāma | viparītādhyāropa iti cet | ihāpi samānaṃ | saṃskārakṣaya iti cet | na | saṃskārasyābhāvāt | na hi saṃskārasya prāgabhāvamantareṇa kṣayaḥ | na hi bhūtaṃ kṣayamupanetuṃ śakyamiti pratipāditaṃ | yadi ca saṃskārābhāvaḥ kāraṇamviparītādhyāropasya | bhedādhyāropo'nvayavyatirekādhyāropopi tathāstviti kotra virodhaḥ | na ca paramārthato'nvayavyatirekapratipattiranyatrābhimānāt | abhimānamātrameva sakalamiti | tasmād vivekato grahaṇepi pūrvāparayorekatābhyupagantavyā'nyathā jñānamātrakaṃ | na ca sābhyupagantuṃ śakyā | yataḥ |

[2.1.2.5.1.3,136]

vivekīni nirasyānyadā viveki ca nekṣyate || 223 ||

[2.1.2.5.1.3,137]

na hyadṛśyamānamastīti śakyamabhyupagantuṃ | na ca tasminnasatyavayavāvivekino nirvivekasyāvayavina iti śakyapratipādanaṃ | tasmād bāhyamarthamabhyupagacchatā sakṛdeva grahaṇamabhyupagantavyaṃ |

[2.1.2.5.1.3,138]

nanvanekamekena kathandṛśyate sakṛt | na hi darśanamekatra pravṛttamanyatra tadaiva pravarttitumprabhavati | yadyanekadarśanamevameva nānyatheti pratipāditaṃ | paramārthatastu svasamvedanamekameva | nānyenānyasya grahaṇasambhavaḥ |

[2.1.2.5.1.3,139]

kiñca | na grahaṇannāma kasyacidapi tu tadākāratayā buddherutpattiḥ | na cānekameka syājanakaṃ | yataḥ |

[2.1.2.5.1.3,140]

ko vā virodho bahavaḥ sañjātātiśayāḥ sakṛd | bhaveyuḥ kāraṇambuddheryadi nātmendriyādivat || 224 ||

[2.1.2.5.1.3,141]

yathaiva hīndriyārthamanaskārā ātmendriyamanorthasannikarṣā vā sakṛdekamindriyavijñānaṃ janayanti tathā yadi paramāṇavopi ko virodhaḥ |

[2.1.2.5.1.3,142]

nanvanityatvepi paramāṇūnāṅ kotiśayaḥ | na hi paramāṇavaḥ sahakārisannidhānepi mahānto bhavanti | sūkṣmatāñcenna parityajanti kathaṅ grāhyāḥ | tadapyasat |

[2.1.2.5.1.3,143]

mahattātiśayo nātra sāmarthyātiśayaḥ sa tu | asāmarthyādahetutvamamahatvāttu neṣyate || 430 ||

[2.1.2.5.1.3,144]

yadi paramāṇoḥ svarūpānukāridhījananandṛśyatā | sā nāstyeveti siddhasādhyatā | atha vijñānamātrajananaṃ | tadastyeva na viruddhaṃ keśādiṣu darśanāt | yathaiva keśā davīyasi deśe'saṃsaktā api ghanasanniveśāvabhāsinaḥ paramāṇavopi tatheti na virodhaḥ | tadapi sūkṣmāḥ kathañcanayanti | kevalavadeveti cet | kevalānāmasāmarthyāt | asāmarthyameva hetubhāvavirodhi na sūkṣmatā | keśavadeva na cendriyādīnāṃ sthūlatādiviśeṣa upajāyate sāmagryavasthāyāṃ | atha ca sāmarthyaviśeṣādeva janakatvaṃ | kathantarhi pareṇa sannihitena tatsāmarthyānna dṛśyate | adṛśyamānaṅga kathamasti | kathañca samānatve tadekasya kāryañjanayati nāparasyeti vibhāgaḥ | dūradeśatādisahakāritāvibhāgāt |

[2.1.2.5.1.3,145]

nanu dūradeśatvenāpi ta eva keśāḥ kuto vibhāgaḥ | sāmagryantarānupraveśāditi vicāritametat | yadi kāraṇatvād grahaṇañcakṣurādīnāmapi grāhyatāprasaṅgaḥ kāraṇatvāt | tadāha |

[2.1.2.5.1.3,146]

hetubhāvādṛte nānyā grāhyatā nāma kācana | tatra buddhiryadābhāsā tasyāstadgrāhyamucyate || 225 ||

[2.1.2.5.1.3,147]

rūpāyatanasāmānyena tadākāratā na paramārthataḥ | tathā hi nīlaparamāṇusañcayānnīlākāratā vijñānasya | paramāṇvākāratā mā bhūt |

[2.1.2.5.1.3,148]

nanu yadi paramāṇvākāratā na pratibhāti paramāṇūnāmiyannīlākārateti kutaḥ | anyathā'yogāditi na doṣaḥ | yadi ca sakṛdanekanna gṛhyate tadāyamaparo doṣaḥ | yadāha |

[2.1.2.5.1.3,149]

kathamvāvayavī grāhyaḥ sakṛt svāvayavaiḥ saha |

[2.1.2.5.1.3,150]

gṛhyata eveti cet | na |

[2.1.2.5.1.3,151]

nahi gopratyayo dṛṣṭaḥ sāsnādīnāmadarśane || 226 ||

[2.1.2.5.1.3,152]

guṇapradhānādhigamaḥ sahāpyabhimato yadi | sampūrṇṇāṅgo na gṛhyeta sakṛnnāpi guṇādimān || 227 ||

[2.1.2.5.1.3,153]

yadeva viśeṣaṇatvenopāditsitaṃ tenaivāṅgena grahaṇāt sampūrṇṇāṅgasyāgrahaṇaṃ | sarvvaeva te viśeṣaṇamiti cet | na |

[2.1.2.5.1.3,154]

vivakṣāparatantratvād viśeṣaṇaviśeṣyayoḥ | yadaṅgabhāvenopāttantat tenaiva hi gṛhyate || 228 ||

[2.1.2.5.1.3,155]

na hi viśeṣaṇaviśeṣyabhāvaḥ pāramārthikaḥ | viśeṣaṇasyaiva pareṇānyadā ca tenaiva viśeṣyatayā pratīteḥ | tathā hi | gorviṣāṇaṃ viṣāṇī gauḥ | gauḥ śuklo gaurvarttulaḥ parimaṇḍalo vā na bhavatīti pratipattivaicitryandṛśyate | na yugapatsakalaviśeṣaṇagrahaṇaṃ | anekasya viśeṣaṇatvena sakṛd gṛhītumaśakyatvāt | na cāvikalpito viśeṣaṇaviśeṣyabhāvagrahaḥ |

[2.1.2.5.1.3,156]

api ca |

[2.1.2.5.1.3,157]

svato vastvantarābhedād guṇāderbhedakasya ca | agrahād bhedavuddhiḥ syāt paśyatopyarāparaṃ || 229 ||

[2.1.2.5.1.3,158]

svato hi gaurna gaurnāgauḥ | gotvayogād gauriti | tathā hi śuklo na śuklo nāpyaśuklaḥ śuklayogācchukla ityādi | tataśca guṇāderbhedasya yugapad grahāt parāparadarśanepyekabuddhireva syāt | paścād guṇasya kevalasya grahaṇamiti prāptaṃ |

[2.1.2.5.1.3,159]

atha guṇasya grahaṇād bhedabuddhiḥ paścād bhaviṣyati | atrocyate |

[2.1.2.5.1.3,160]

guṇadibhedagrahaṇānnānātvapratipad yadi | astu nāma tathāpyeṣāmbhavetsambandhisaṅkaraḥ || 230 ||

[2.1.2.5.1.3,161]

pūrvamekatayā dravye gṛhīte paścād viśeṣaṇagrahaṇepi yojanāvivekena na bhavatīti saṅkaraprasaṅgaḥ | tathā hi | ekatayā gṛhīte paścād viśeṣaṇamekatraivānekamapi yojitamityanekamapi viśeṣaṇamekasyeti syāt | deśābhedena bhinnayojane naikamiti cet | na | deśabhedasyāpi viśeṣaṇatvāt sopi deśabheda ekasyaiveti syāt | tasmādanekamekadā na gṛhyate | paścācca viśeṣaṇaṅ gṛhītanna jñāyeta kasyeti | bhinnābhinnaviśeṣaṇapakṣe tu na bhedaḥ kasyacidastīti sutarāṃ sanbandhisaṅkaraḥ |

[2.1.2.5.1.3,162]

sāṅkhyadarśane tu |

[2.1.2.5.1.3,163]

śabdādīnāmanekatvāt siddhonekagrahaḥ sakṛt | sanniveśagrahāyogādagrahe sanniveśinām || 231 ||

[2.1.2.5.1.3,164]

pañcānāntanmātrāṇāṃ sanniveśaviśeṣaḥ sakalaṃ ghaṭādivastu triguṇātmakamvā | tataḥ śabdādigrahaṇe trigu ṇagrahaṇaṃ tanmātragrahaṇamvā | na ca tadagrahaṇe tatsanniveśagrahaṇasambhavaḥ | nāṅgulyagrahaṇe muṣṭergrahaṇaṃ | na ca karṇāntaramekamevotpattimat | sarvasya kāryasya kāraṇādabhinnatveneṣṭatvāt | pariṇāmapakṣaśca tairiṣyate na ca kāryapakṣaḥ | pariṇāmaśca tattvādapracyutasya dharmāntaraparityāgo'parasparotpattiḥ | tatra śabdapariṇāma ākāśaḥ | śabdasparśapariṇatirvāyuḥ | śabdasparśarūpapariṇatistejaḥ | śabdasparśarūparasapariṇatirudakaṃ | śabdasparśarūparasagandhapariṇatiḥ pṛthivītyanekatā ghaṭādīnāṃ | tadgrahaṇenekagrahaṇamiti siddhiṃ | śeṣaḥ parihāraḥ pūrvvavadeva |

[2.1.2.5.1.3,165]

tasmāt sakṛdanekagrahaṇepi na savikalpakatvaṃ | nirvikalpakameva pratyakṣamiti sthitaṃ |

[2.1.2.5.1.3,166]

yadyavikalpakaṃ pratyakṣaṅkathantarhi dharmidharmādigrahaṇampratyakṣataḥ | pratyakṣeṇa cāgrahaṇe dharmiṇo'numānāvatārābhāvaḥ | dharmiṇopyanumānena grahaṇe tatrāpyadharmītyanavasthāpātaḥ | dharmigrahaṇe cānekadharmakhacitātmanastasya grahaṇamiti kathamvikalpakatvaṃ | atrocyate |

[2.1.2.5.1.3,168]

dharmiṇonekarūpasya nendriyāt sarvathā gatiḥ | svasamvedyamanirdeśyaṃ rūpamindriyagocaraḥ || 431 ||

[2.1.2.5.1.3,169]

na hyanekarūpādidharmayogī kaścid dharmī gṛhyate | indriyavijñānenāpi tu svenaiva samverūpeṇa karttā ca tadeva rūpamadhyakṣasya viṣayaḥ | tathā hi |

[2.1.2.5.1.3,170]

parasparaviyogena rūpādeścakṣurādikāt | grahaṇañcāyate teṣāmekādhāratayā'gateḥ || 432 ||

[2.1.2.5.1.3,171]

na khalu rūpādidharmīndriyavijñānairupalabhyate | rūpādīnāmeva parasparavivekināṅ grahaṇānnāpara ādhārastadgatā vā grahaṇagocara iti pratipāditametat |

[2.1.2.5.1.3,172]

nanu yadevāhamadrākṣantadeva spṛśāmītyādigatergamyata ekādhārataikatā vā | na pratyabhijñānaṃ bhavati pratyakṣamiti pratipāditatvāt | rūpasparśavijñānaprabodhitānādivāsanātaḥ tathā pratyayodayāt | tathā hi |

[2.1.2.5.1.3,173]

cākṣuṣaṃ rūpamātrasya spṛśyamātrasya cāparaṃ | samvedanamvedanāyāmpravṛttamiti dṛśyate || 433 ||

[2.1.2.5.1.3,174]

na cāpareṇa parasparasamāgamastayorupalabhyate | spṛśanneṣa paśyatīti cet | na | rūpe sparśaniveśābhāvāt | ekatā ca tathā sidhyati yadyekārthaniveśapratītiḥ |

[2.1.2.5.1.3,175]

nanu dṛṣṭaṃ śuklaṃ sparśanena malinīkṛtamupalabhyate hastalagnañca | tatkathannaikārthābhiniveśanaṃ | tadettadākāśāvakāśakāśāvalambanaṃ |

[2.1.2.5.1.3,176]

yadā tat spṛśyate vastu yasya ca sparśagocaraḥ | tadā tenāpratītiścedanumānanna sādhakaṃ || 434 ||

[2.1.2.5.1.3,177]

pratyakṣayoḥ parasparaṅ grāhyagrāhakayoranabhiniveśe pratyakṣeṇa bhedaparicchede nānumānasahastramapi sāmarthyapathaprasthāyi | atha tadeva spṛśāmiti mānasa eṣa pratyayaḥ pramāṇaṃ | nahīndriyajameva pramāṇamiti pramāṇamavatarati | indrijamapyarthāvyabhicārataḥ pramāṇannendriyajatvāt | mānasajatvādityapi sambhavāt | naitadasti | yataḥ |

[2.1.2.5.1.3,178]

yadevādrākṣamityādi pratyaye'vyabhicāritā | nānumānād vinā kaścidarvvāgdṛgavagacchati || 435 ||

[2.1.2.5.1.3,179]

tatra hi yadi kaścit paryanuyuṃkte | kathamavagatirbhavataḥ prāgdṛṣṭasya spṛśyateti | tadā kimevameva pratītiriti naitadasti | yad dṛṣṭantatsparśakāle na dṛṣṭaṃ | tataḥ kathantadeva spṛśyata iti pratītiḥ | tatredamevottaraṃ | "yena tanmalinīkṛtaṃ |" tato jñāyata etadityanumānamupadiśati | aspṛśyatā tarhi kathammalinīkriyate | spṛśyatā tarhi kasmānna pratīyate śuklametaditi spṛśyatāyāḥ śukletarayoḥ samānarūpatvāditi cet | na saduttarametat |

[2.1.2.5.1.3,180]

samānamasamānañja vastvekamiti sāhasaṃ |

[2.1.2.5.1.3,181]

yata eva sparśasya samānatā'samānatā ca rūpasya tena tayorekatā na yuktā viruddhadharmādhyāsāt | ata pratīyate | tadvicāryate | kimekākārayā pratītyā atha nānākārayā | nānākārayā pratīyamānaṃ kathamekaṃ | athaikākāratayā | tadasatyaṃ | rūpamapratīyamānaṃ sparśe pratīyamāne kathamekākāramatigrāhyaṃ | na hi pratīyamānamapratīyamānañca grāhyamapratīyamānatā'yogāt | tasmād na rūpādīnāmbhedenāvayavī nāma kaścit | tasmāt svenaiva rūpeṇa vedyante rūpādayo na paraspararūpeṇa | tathā svasamvedyameva rūpanna parasamvedyamata śabdena parasmai nirddeṣṭumaśakyatvādavācyagocaramindriyaviṃjñānaṃ | yadi tarhi śabdena na nirddiśyate indriyagocaraḥ kathaṃ yamahapaśrauṣantameva paśyāmīti gatiḥ | anirdiṣṭasya hi kathamevampratītiḥ | tasmādeva hi nirdeśya ityavasīyate | tadetadasat | yataḥ |

[2.1.2.5.1.3,183]

pratyabhijñā pramāṇanna bhavatyeveti sādhitam | tatastatpratyayādeṣa pratītorthaḥ kathammataḥ || 436 ||

[2.1.2.5.1.3,184]

na tāvacchabdāt pratītikāle sorthaḥ pratibhāsate | sandeha eva śabdādarthe'nyathā pratyakṣapratīta iva na sandehasaṅgatiḥ |

[2.1.2.5.1.3,185]

atha samānaḥ śabdāt pratibhāso bhāvābhāvayorarthasya tena sandehaḥ | pratyakṣepi kasmādevanna bhavati | tatra pratibhāsaviśeṣopalakṣaṇādevanna bhavati | atrāpi pratibhāsaviśeṣagrahaṇaṅ kenāpanīyate viśeṣābhāvādeva | na tarhi bhāvasvabhāvagrāhī śābdaḥ pratyayaḥ | pratyakṣavilakṣaṇatvāt | yadi tu svarūpapratipādanambhavet | darśanamapramāṇameva bhaved gṛhītagrahaṇādarthābhāvaśca syāt | śābdādeva rūpasvarūpapratipatteḥ | atha sāmānyākāreṇa pratīyate | kāmalopahatalocanopi tarhi pītākāreṇa śuklampratyeti | tadapi prāyakatvāt pramāṇamprasaktaṃ | bhavatu tadapi pramāṇamiti cet | na | bādhanāt | gāmānayeti śabdaḥ pratyayo na bādhyata iti pramāṇameva | na | atrāpi bādhanāt | gāmānayeti yadyastitvamākṣiptantatkadācit na bhavatyapi | atha nākṣiptaṃ | tata ānayanāsambhavāt sutarāmapramāṇatvaṃ | atha yadi sambhavatyānayeti vakturabhiprāyaḥ | tadā sandigdhānayanacodanādapramāṇameva | sandigdhameva coditamiti cet | sandigdhameva gṛhītamiti sarvvaḥ sandehapratyayaḥ pramāṇambhavet | na cāpramāṇena vastu gṛhyate | kathantarhyānayanādāvavyabhicāraḥ | nāvyabhicārasambhavaḥ | kasyacidakaraṇāt | na hyavaśyañcoditaṃ karoti |

[2.1.2.5.1.3,186]

kiñca |

[2.1.2.5.1.3,187]

kriyāyāṅkārakaḥ śabdo yadi vā jñāpako mataḥ |

[2.1.2.5.1.3,188]

kārakatve'visamvādābhāvato na pramāṇatā || 437 ||

[2.1.2.5.1.3,189]

na hi kārako'visamvādīti vyavahāraḥ | āptistu kṛte sati prāmāṇāntarāt | jñāpakatvantu svarūpasya bhāvinyāḥ kriyāyāḥ bhāvādasambhavi | na hyavidyamānā kriyā svarūpeṇa gṛhyate | svarūpabhāve bhāvinī na syāt | sāmānyaṃ gṛhyata iti cet | tattarhi sāmānyaṅ kriyā'sambhavepīti sāmānyapratipattau kriyāyānna pravarttate | tasmācchabdo na jñāpaka indriyārthasya | tasmādanirdeśyamevendriyagocaraḥ |

[2.1.2.5.1.3,190]

kathantarhi dharmidharmānekatāpratītiḥ | atrocyate |

[2.1.2.5.1.3,191]

sarvato vinivṛttasya vinivṛttiryato yataḥ | tadbhedonnītabhedosau dharmiṇo 'nekarūpatā || 232 ||

[2.1.2.5.1.3,192]

vyāvṛttibhedaparikalpito hi dharmyādivyavahāraḥ | tathā hi | prathamatarampratibhāsamānaḥ kanakakalaśaḥ kimvarṇṇasaṃsthānādibhyo bhedenāvabhāsate | te vā tato bhedabhāsinaḥ |

[2.1.2.5.1.3,193]

api tvekameva varṇṇādyātmakaṃ sākṣādavabhāsagocaraḥ | tatredānīmaparāparānekākārapadārthāntaravyāvarttanamāśrityāpoddhāraparikalpanayā bhedamāracayanti vyavahārapaddhatimadhyāsīnāḥ saṃsārasaritpatipatitāḥ |

[2.1.2.5.1.3,194]

yadyabhedo bhaved varṇṇasanniveśaviśeṣayoḥ | anīlāt kalaśānnīlaḥ kalaśo bhidyatāṃ katham || 438 ||

[2.1.2.5.1.3,195]

yadi varṇṇasaṃsthānādīnāmabheda eva | tadā kalaśādanīlānnīlasya vyāvṛtti rna syād | anīlenāpi tatsaṃsthānātmanā nīlenaiva bhāvyaṃ | saṃsthānasya nīlavarṇṇādabhinnatvāt | bhavati cā nīlamapi saṃsthānādekaṃ | tasmād bhedastayoriti lokasya kalpanābhedabhāsinī | pāramārthika eva tarhi bheda iti cet | na kalpanāmātreṇaṇopacaritampāramārthikaṃ yuktaṃ | yadi tadeva sitatvādikamasaṃsthānātmanā pratibhāseta bhavet pāramārthiko bhedaḥ | ekārthasamavāyasyābhedāvabhāsahetutvādabhedāvabhāso bhedepīti cet | nanvekārthasamavāyepi rūparasayorasti bhedāvabhāsitā | bhinnendriyagrāhyatā tatreti cet | yadyabhedenāvabhāsakarī śaktiḥ samavāyasya bhinnendriyagrāhyatā durghaṭaiva | samānadeśatvādabhedāvabhāsa iti rūparasādibhiranekāntaḥ | evaṅgotvādikācchāvaleyatvādayaḥ śāvaleyatvādeḥ khaṇḍamuṇḍādayo bhedakalpanayā vyavasthāpyante bhedeneti sthitaṃ |

[2.1.2.5.1.3,196]

tatra kvacid dharmī rūpādibhyo bhinnaḥ kalpyate yathā ghaṭaḥ | yadi ghaṭāvayavyeko na syāt krameṇa rūparasagrahaṇe ghaṭa pratītirna syāditi kvaciddharmaḥ | yadi gotvamabhinnambhinnābhinnamvā na bhavet | śāvaleyādīnāntadabhinnānāmbhedo na syāt | evamanyadapi yojyaṃ | tasmād vyāvṛttibhedamupādāya bheda unneyaḥ |

[2.1.2.5.1.3,197]

nanvānumānikopi bhedo meda eva | sattyaṃ yadi pratyakṣapūrvvakaṃ tadanumānanna syāt | yathāgniḥ pratyakṣe pratibhāsito'numānena pratīyamānastathaiva bhavati | nanvevaṅkadācidapi dharmadharmibhedaḥ | yadi pratibhāti kimanumāneneti cet | agnāvapi samānametat | kālāntarādau cedanumānamihāpi tathāstu |

[2.1.2.5.1.3,198]

athātra nityānumeyatā | tadapyasat |

[2.1.2.5.1.3,199]

nityānumeye dṛṣṭāntaḥ kena sidhyati tattvataḥ | anumānāntarāsiddhau seyamandharamparā || 439 ||

[2.1.2.5.1.3,200]

atha ghaṭādayo dṛṣṭāntaḥ ghaṭādibhyo bhinnāḥ | tathā hi | yayoranvayavyatirekau tayorbhedo yathā ghaṭaśakaṭayoḥ | tathā ca varṇṇasaṃsthānayorīti | nānvayaspa tatrāpi pratyakṣeṇāgrahaṇāt | na cānvayavyatirekābhyāntatra bhedaḥ | kathantarhi yugapad bhedapratibhāsanādeva | atha citrapratibhāsa evānvayavyatirekamantareṇa syānna bhedaḥ | evantarhi na kutaścid ityadvaitaprasaṅgāt sutarāmeva bhedasādhanamayuktaṃ |

[2.1.2.5.1.3,201]

athavā |

[2.1.2.5.1.3,202]

vikīrya pratibhāsena ghaṭādau bhedabhāvanā | saṃsthānādeḥ sa nāstyeva na paṭādisamānatā || 440 ||

[2.1.2.5.1.3,203]

anvayastu gotvāderna pratyakṣa gamya iti na tasya bhedo'nanvitāt | ekaparāmarśayogena tu ta evānvayitayā vyavahliyante | ekaparāmarśagocara eva tarhi sāmānyamanyad bhedebhyaḥ | naikaparāmarśagocarasya bhedenānavabhāsanāt | ekaparāmarśa eva bhinneṣu kathamiti cet | atrocyate |

[2.1.2.5.1.3,204]

na dṛṣṭe'nupapannatvamadṛṣṭe nopapannatā | darśanādarśanābhyāṃ hi bhāvābhāvau vyavasthitau || 441 ||

[2.1.2.5.1.3,205]

ekaparāmarśo hi dṛśyamānatvādupapannaḥ | tadvadeva tvadṛśyamānenābhedenāpyupapattimatā bhāvyamiti neyaṃ bhāvanā | na ca bhinneṣvekaparāmarśastasya svarūpamātre'vasthānāt | na cāyamekaparāmarśaḥ kvacidekatāyāndṛṣṭaḥ | upalabdherhi bhavati | sā ca kramavatī | na caikaikakṣaṇaparamarśaḥ śakyaḥ pratipattisamvedanābhāvāt | tasmādanekabhāvyevaikaparāmarśaḥ sarvatra | tasmāt kalpanākṛtameva sakalaṃ dharmadharmitvaṃ | tadeva pratyakṣeṇa gṛhyatāmiti cet | naitadasti | yasmāt ||

[2.1.2.5.1.3,206]

te kalpitā rūpabhedād nirvvikalpasya cetasaḥ | na vicitrasya citrābhāḥ kādācitkasya gocaraḥ || 233 ||

[2.1.2.5.1.3,207]

pratyakṣaṃ hi sākṣātkaraṇākārapravṛttanna tasyotprekṣitaviṣayākāratā yuktā | atha bhāvāpekṣitayā hi kadācideva pratyakṣapratibhāsitā | akādācitkāstu vikalpitarūpapratibhāsāḥ | ekākārañca pratyakṣamanekākāratā ca vikalpasya | vikalpapratyakṣayorata ākārābhāvādapi bhedo hetubhedādapīti paramārthaḥ |

[2.1.2.5.1.3,208]

nanu sitādidharmabhedā akalpitā api santi te bhaviṣyantīndriyagocaraḥ | naitadabhi codyaṃ yataḥ |

[2.1.2.5.1.3,209]

yadyapyasti sitatvādiryādṛgindriyagocaraḥ | na sobhidhīyate śabdairjñānayorūpabhedataḥ || 234 ||

[2.1.2.5.1.3,210]

sitaṃ hīndriyeṇa na dharmatayā dharmitayā vā kasyacit parigṛhyate | bhedena vā saṃsthānāt | śabdena tu bhedena dharmmyāditayā'spaṣṭāditayā gahaṇamityanirdeśyameva rūpampratipattīndriyamatayaḥ | tasmājjñānākārabhedānna śābdī matirindriyagrāhyeṣu varttate | tasmād rūpabhedo na yukta ekārthatve |

[2.1.2.5.1.3,211]

athāpi syād | āśrayabhedādākārabhedo bhaviṣyati | tathā hi | kāmalāvalepalopitalocanaśaktiḥ sitamapi pītampaśyatyāśrayabhedataḥ | taimirikaḥ spaṣṭetarat | evamanyatrāpīti na doṣa ekārthatvepyākārabhedamabhyupagacchataḥ | naitadasti |

[2.1.2.5.1.3,212]

ekārthatvepi buddhīnānnānāśrayatayā sa cet | śrotrādibhinnānī dānīmbhinnārthānīti tatkutaḥ || 235 ||

[2.1.2.5.1.3,213]

yadi hyāśrayabhedādākārabhedasambhavo luptā tarhi nānātvavyavasyā'kārabhedasyaikārthatāyā api sambhavāt | śabdādīnāmapyāśrayaśrotrādibhedādevākārabhedaḥ | pītādyavabhāsānāñca bhrāntatā sā śābdādīnāmapi prāptā | śaktibhedopyanena pratyuktaḥ |

[2.1.2.5.1.3,214]

ya āha | śabdaśaktireveyamīdṛśī yenānyathātvapratipattiḥ | bhedenānyathā ca | anyathā pratipattau bhrāntatā na vicāryā syāt |

[2.1.2.5.1.3,215]

nanu śabdenānyathāpratipāditopyarthakriyākārī dṛśyate | tatkathambhrāntatāsya yuktā | tathā hi | vaktrāsavādiśabdaiḥ sa eva pratipāditaḥ tāmarthakriyāṅ karoti | nārthapratibaddheyamarthakriyā'pi tu bhāvanāpratibaddhā | yathā garuḍādibhāvanāpratibaddhā viṣaśamanādaya iti | tasmādekārthatve nākārabhedaḥ satyāsyāśrayabhede | api ca |

[2.1.2.5.1.3,217]

jāto nāmāśrayādanya ścetasāntasya vastunaḥ | ekasyaiva kuto rūpannānākārāvabhāsi tat || 236 ||

[2.1.2.5.1.3,218]

āśrabhedo hi jñānasyābhedamupajanayenna tvarthasya | arthastu nīlādika eka eva sa tasmin vijñāne ekarūpa eva pratibhāseta | nahyavidyamānasya pratibhāsaḥ | pratibhāsaścet na tarhi sa pratibhāsate | nānyasmin pratibhāsamānenyasya pratibhāsa iti sambandhaḥ | atha tasya kāraṇatvāt tasya pratibhāsaḥ | kāraṇatvena tarhi viṣayatvamiti cakṣurādīnāmapi viṣayatāprasaṅgaḥ |

[2.1.2.5.1.3,219]

bhavatu ko doṣaḥ iti cet | ekārthatāvirodhaḥ | cākṣuṣopi viṣayatvāt | viṣayatve hi ekārthatve hi buddhīnāmapi prakṛtamvyāranyate | na hi viṣayatve āśrayabhāvaḥ | tata eṣa bāhyārthaḥ | syādekārthatvepi buddhīnānnānārthatayā sa cediti parasparavyāhatiḥ | tasmāt pratibhāsa eva svena rūpeṇa viṣayatvaṃ | nāparaḥ prakāraḥ | atha śabdāśrayatvāditi parihāraḥ pratītācca śabdāt svena rūpeṇārthapratītiḥ | na cāsāvarthapratītiviṣayaḥ pratītatvāt | arthopi tarhi na viṣayaḥ | svena rūpeṇa pratīteḥ |

[2.1.2.5.1.3,220]

atha tasmādarśasya prāptiriti viṣayaḥ | tadayuktaṃ | tasya tasmāt prāptiriti kaḥ sambandhaḥ | svarūpeṇa hi saṃprāpyate | kathamanyataḥ prāpta ucyate | tataḥ pravṛtteriti cet | pravṛttireṣā pratīteḥ kathamiti cintyaṃ | tasmādākārāttasya prāptirdṛṣṭeti cet | sa evākārasmāt pratīyate | tatastatra pravṛttirityānumānikī prāptirna śābdīti syāt | tataścāsāvanumānasyaiva viṣayo na śabdasyeti prāptaṃ | tataścānirdeśyameva rūpamindriyabuddherviṣayaḥ anumānaviṣayatā tarhi prāptā | nānumānepi tasya svarūpasyāpratibhāsanāt | kathantarhyapratibhāsite pravṛttiḥ | sarvvadā pratibhāsita eva pravṛttiriti pratipāditaṃ |

[2.1.2.5.1.3,221]

nanu pratītametanmayeti pravarttate | satyaṃ | tathāpi na paramārtha eṣaḥ | apratīte ca pratītyabhimānataḥ | sakala eva pravṛttimāmanantyeṣa eva paramārthaḥ | yatrābhimānaḥ sa eva viṣaya iti cet pāramārthikaṃ śabdaviṣayatvamindriyavijñānārthasya vāryate na sāmvṛtamiti na doṣaḥ | tadeva yadi pareṇābhyupagamyate siddhamastyatra samīhitaṃ | yadi tu sa eva svena rūpeṇa pratīyate | pāramārthikamviṣayatvampratipāditambhavet | tasmānnānāśrayatvepi svarūpeṇāpratīyamānanna viṣayaḥ | kasyacit tadrūpasya tatrānupraveśād viṣaya eveti cet | yadi tarhi paramārthatastadayaṃ śabdapratītyanupraviṣṭaṃ | anyenāpi spaṣṭarūpagrāhiṇā pratīyeta | na hyanupraviṣṭamanyathā pratyetuṃ śakyamiti |

[2.1.2.5.1.3,222]

nanu pratyabhijñānādākārabhedepyekatvanna virudhyate | tadapi na sattyaṃ yataḥ |

[2.1.2.5.1.3,223]

vṛtterdṛśyāparāmarśenābhidhānavikalpayoḥ | darśanāt pratyabhijñānaṅ gavādīnāñca vāritaṃ || 237 ||

[2.1.2.5.1.3,224]

sampratyeva pratyayo pyabhidhāna vikalpābhyāndṛśyamvastu na spṛśyate iti | gṛhītampratyabhijñāyate | na ca śabdavikalpābhyāṅ grahaṇaṃ | tatkutaḥ pratyabhijñā | kathantarhi sa evāyaṃ yo mama tadā'nena pratipādita iti pratyayaḥ |

[2.1.2.5.1.3,225]

nanvapratipannepi bhavati pratipannābhimānaḥ | kathantarhi na bādhyate | bādhyata eva parāmṛśataḥ | pratītibhedo hi bādhakaḥ sa cāstyeva śabdavikalpayoḥ smaryamāṇaviṣayatvāt | tacca smaraṇampūvvagṛhītasya darśanamidānīntanasya | yadi punardṛśyaparāmarśa evābhidhānavikalpayoḥ syāt kindarśaneneti pratipāditaṃ | tasmāt pratyabhijñānamapyabhimānamātrakameva na paramārthataḥ pratipattiḥ | darśanāt tu pūrvānusāreṇa vikalpa eva kevala ekatva vyavahāra sādhako na paramārthagrahaṇaṃ |

[2.1.2.5.1.3,226]

anvayāccānumānaṃ yadabhidhānavikalpayoḥ | dṛśye gavādau jatyādestadapyetena dūṣitam || 238 ||

[2.1.2.5.1.3,227]

na hyabhidhānavikalpābhyāmvastusaṃsparśa iti | na hyanvayaḥ paramārthataḥ kasyacid gṛhyate'bhimānametaditi pratipādanāt | yathādṛṣṭasyaiva smaraṇāt | dṛśye cāsaṃspṛśyamāne dṛśyasambandhyanvayi rūpanna gahyate | tena dṛśya sāmānyamastīti na pratītiḥ | kathantarhi sa evāyaṅ gaurityekakalpanā | atrāha |

[2.1.2.5.1.3,228]

darśanānyeva bhinnānyapyekāṅ kurvvanti kalpanāṃ | pratyabhijñānasaṅkhyātāṃ svabhāveneti varṇiṇataṃ || 239 ||

[2.1.2.5.1.3,229]

darśanāni khalu parāparaviviktapadārthopagrahabhāñji jāyamānāni naikākāravyatiriktāvyatiriktagrahasāmarthyapathasthitāni | kevalaṃ svabhāvānurūpasaṃskārabījaprabodhasāmarthyapāṭavāṭopasaṅkaṭapraviṣṭāni gatyantarabhāvāt pratyabhijñānakalpanāmupajanayanti | tadanurodhato jātyādikalpanānarthapathaprasthānaṃ | tasmādanirdeśyaviṣayaṃ pratyakṣamiti sthitaṃ |

{2.1.2.5.2}

<2. mānasapratyakṣam>

[2.1.2.5.2,1]

"mānasañcārtharāgādisvasamvittirakalpikā ||" pramāṇasamuccaye |

[2.1.2.5.2,2]

mānasamapyartharāgādisvarūpasamvedanamakalpakatvāt pratyakṣaṃ | anubhavākārapravṛtteḥ |

[2.1.2.5.2,3]

nanu cakṣurādivijñānamevānubhavākāreṇa vṛttamupalabhyate | cakṣurādijanitamindriyavijñānameva | atha tata utpannaṃ mānasantadā tena pūrvvānubhūtagrāhiṇā bhavitavyaṃ |

[2.1.2.5.2,4]

pūrvvānubhūtagrahaṇe mānasasyāpramāṇatā |

[2.1.2.5.2,5]

na hi pūrvvānubhūtamasmaryamāṇarūpatayā pratyetuṃ śakyaṃ | asmaryamāṇatayā sākṣātkaraṇe anubhūtamiti kathaṃ | vastutaḥ pūrvvānubhava iti cet | kathamavagantavyaṃ | pratyabhijñānañca pratikṣiptaṃ | athādṛṣṭaṅ gṛhṇāti | tathā sati |

[2.1.2.5.2,6]

adṛṣṭagrahaṇe'ndhāderapi syādarthadarśanaṃ || 240 ||

[2.1.2.5.2,7]

arthasyāpi mānasamasti | tatastasya sakalārthagrahaṇaprasaṅgonyasya ca | tatondhabadharidyabhāvaḥ |

[2.1.2.5.2,8]

kṣaṇikatvādatītasya darśanasya na sambhavaḥ | akṣaṇikatvepi vācyaṃ syāllakṣaṇaṃ saviśeṣaṇaṃ || 241 ||

[2.1.2.5.2,9]

kṣaṇakṣayiṇo hi sarvvabhāvāstato'tītasya kathaṅ grahaṇaṃ yena gṛhītameva gṛhṇīyāt | athākṣaṇikatvamabhyupagamyate | tadā pūrvadarśanagṛhītatvād gṛhītagrahaṇamapramāṇaṃ smṛtivadeva | gṛhītagrāhitvepi vā pramāṇaṃ mānasamiti saviśeṣaṇaṃ lakṣaṇamvaktavyaṃ |

[2.1.2.5.2,10]

kiñca |

[2.1.2.5.2,11]

niṣpāditakriye kañcidviśeṣamasamādadhat | karmaṇayaindriyamanyadvā sādhanaṃ kimitīṣyate || 242 ||

[2.1.2.5.2,12]

yasya hīndriyavijñānenaiva svarūpaparicchedastasya kimapareṇa karttavyaṃ | tadeva svarūpaṃ paricchidyata iti cet | paricchenne kaḥ paricchedārthaḥ | ya eva pūrvvaḥ sa eva | aparicchinnepi kaḥ paricchedārthaḥ | svarūpāvabhāsitā | sānyatrāpi ko doṣaḥ |

[2.1.2.5.2,13]

nanvevannityannityamparicchinnamevāste | tatkimaparantatra kariṣyati | idānīmanyena paricchidyate | na nityatvādidānīmapi tenaiveti nāparasya sāmarthyaṃ | paricchedakasya tasyābhāvāditi na saṅgataṃ | paricchedakābhāve nityayā'grahaṇāt | anyena grahīṣyate iti cet | na | apratyayatvāt | kathamanyaḥ svakāla eva pratiyan pratyeti nityatāṃ | tasmāt tenaiva paricchedakenāsitavyamiti vyarthamaparaṃ grāhakaṃ tadrūpeṇaiva pratipattiriti |

[2.1.2.5.2,14]

sakṛd bhāvaśca sarvāsāṃ dhiyāṃ tadbhāvajanmanāṃ | anyairakāryabhedasya tadapekṣāvirodhataḥ || 243 ||

[2.1.2.5.2,15]

tadākāraniveśe hi nitye pravarttamānaṃ sakalameva vijñānaṃ samānakālaṃ kinna kālatve nityaikatvaviṣayatvamvirudhyate | ākārabhedāt | athottarakālakāraṇāntarādupajāyate | tadāpi tatkālābhiniveśenaiva bhavitavyamanyathā tadgrahāyogāt | sattyasvapnadarśanavat | sattyasvapnadarśanaṃ hi tatkālānuyātenaiva grāhakamīkṣate | na cānubhavākāramaparamindriyavijñānātmā na samupalabhyate | anupalabdhena copalambha iti na yuktaṃ pramāṇābhāvāt |

[2.1.2.5.2,16]

anye tu |

[2.1.2.5.2,17]

mānasena yadi nopalambhanaṃ mānasena punarasmṛtirbhavet |

[2.1.2.5.2,18]

na svayāmviditamatra kenacit smaryate tadaparaṇa jātucit || 442 ||

[2.1.2.5.2,19]

yadīndriyavijñānena gṛhītammanasā na smaryate | bhinnatvāt savikalpakenāpi gṛhītanna smaryate | tayorapi bhedāt | mānasatvāditi cet | vijñānatvādityapi syāt |

[2.1.2.5.2,20]

tasmādindriyavijñānānantarapratyayodbhavaṃ | manonyameva gṛhṇati viṣayannāndhadṛk tataḥ || 244 ||

[2.1.2.5.2,21]

mānasamapīndriyavijñānena svaviṣayānantaraviṣayasahakāriṇā janitampratyakṣaṃ | nanvindriyavijñāmasamānakālabhāvi yadi tad indriyavijñānenaiva tasya grahaṇāt mānasamvyarthaṃ | indriyavijñānoparame vā anupalabdhamevāparamiti kasya lakṣaṇametat | atredamucyate |

[2.1.2.5.2,22]

idamityādi yajjñānamabhyāsāt purataḥ sthite | sākṣātkaraṇatastattu pratyakṣammānasammataṃ || 443 ||

[2.1.2.5.2,23]

idamiti purovarttini sākṣātkaraṇākāreṇa pravarttamānaṃ mānasampratyakṣaṃ | atha cakṣurvyāpārādupajāyamānañcākṣuṣameva | na rūpapratibhāsamātre cakṣuṣa upayogo'bhiniveśa tu pūrvvābhyāsasya tena cakṣuṣotra vyāpārābhāvāt | manasaḥ pūrvvābhyāsalakṣaṇadutpattermānasaṃ pratyakṣametat |

[2.1.2.5.2,24]

athāpi syāt | tadākārasya cakṣurādivijñānenaiva grahaṇāt mānasamvyarthaṃ | na vyarthaṃ | adhimukteradhikāyāḥ sambhavāt | idamityeva kṛtvā pravarttate | tena pravarttakatvāt pramāṇaṃ | indriyajñānantarhi pravarttakanna syāt | nātyantābhyāsādanyavikalpanepi vṛtteḥ pramāṇameva | tasmādevaṃbhūtaṃ manaḥ pūrvagṛhītanna pratyetyapi tu taduttarakālabhāvi | na ca gṛhītagrāhisannihite pūrvvagrahaṇasyāvṛtteḥ | ākāradvayantarhi samānakālamprāptaṃ |

[2.1.2.5.2,25]

nanvākāradvayamevedaṃ kathantarhyekatvādhyāvasāyaḥ | taimirikadvayadvicandranyāyenetyadoṣaḥ | sukhādayopi tarhyabhyāsādupajāyamānaḥ purovarttyākāragrāhiṇo mānasapratyakṣarūpāḥ prāptāstata aindriyaṃ sukhamiti luptametat |

[2.1.2.5.2,26]

satyaṃ | luptamevaitannālutenānena kiñcit | aindriyasyaiva sukhāsukhasyotpattiriti viruṣyata iti cet | atrāpi mūlācāryavacanamvirudhyate | "rāgadveṣamohasukhaduḥkhādiṣu svasamvedanamindriyānapekṣatvānmānasaṃ pratyakṣamiti |" iyantarhidharmakīrtterakīrttirāyatā, aindriyasyaiva sukhāsukhasyeti | sukhādiśabdena na sukhahetūrasādikamevocyate | kaṭu miṣṭampratibhātyavikalpayatopīndriyajñāna iti yāvat | mānasameva vā'vikalpakatvasādharmmyāt tathocyateityavirodhaḥ | yadi tarhi mānasamanyathāgrāhīndriyajñānamanyathā grāhyanekākārambhaviṣyatīti cet | na | indriyajñānepi sa eva prasaṅga | indriyavijñānamapi yathābhyāsannānākārampravarttamānanna nivāryameva |

[2.1.2.5.2,27]

evaṃ tarhīdamityapi vijñānamabhyāsādindriyajameva bhavatu | na | mānasatvamvyāpārāntarasyāpi pratīteḥ | idamevamiti mānasa eṣa vyāpāra evameva pratīteḥ |

[2.1.2.5.2,28]

kathantarhyayammānasaḥ pratyayaḥ sa ityapi parokṣe na pravarttate | nedaṃ sādhīyaḥ |

[2.1.2.5.2,29]

parokṣe varttamānasya sākṣātkaraṇavṛttitā | neti pratyakṣatā tasya kathamityavadhāryatāṃ || 444 ||

[2.1.2.5.2,30]

sākṣātkāritvameva pratyakṣatārthaḥ | tadeva mānasaṅ kvacitsākṣātkaraṇākāraṃ kvacinneti kutaḥ | indriyavijñānamapi tarhi kvacid bhrāntaṃ kvacinneti kutaḥ | timirasya sāmagryantarasya bhāvāditi cet | ihāpi sāmagryantaramastyeva | yataḥ |

[2.1.2.5.2,31]

svārthānvayārthāpakṣaiva heturindriyajā matiḥ | tatonyagrahaṇepyasya niyatagrāhyatā matā || 245 ||

[2.1.2.5.2,32]

svārtha indriyavijñānasya prathamaḥ kṣaṇaḥ prabandho vā | tadanvayo yorthakṣaṇastadarthāpekṣameve ndriyavijñānammānasañcajanayati | yattu punaranayā sāmagrya notpattimattadapratyakṣaṃ | ata eva ca niyatagrāhyatayā na viṣayāntarasya gatiḥ | yato na viṣayāntareṇa janyate | tenaiva janyate anyena neti kimetat | indriyavijñānepi samānametat | cakṣurvijñānamapi kasmānna śabdena janyata iti | niyatahetuphalabhāva iti cet | atrāpi na brahmaśāpa iti samānamanyatrāpi |

[2.1.2.5.2,33]

nanu dvitīyepi kṣaṇa indriyavijñānenaiva gṛhṇāti | tathā ca dṛśyate | na | mānasasyāpi tatrollekhasya sambhavāt | na ca tat savikalpakampurovarttispaṣṭākāramātratvāt | yadi tarhīndriyavijñānasamānakālabhāvi manovijñānaṃ pratyakṣaṅkathamindriyavijñānamasya samanantarapratyayaḥ | pūrvakasya hīndriyavijñānasya manovijñānārthaḥ svavijñānakālikāsahakārī na bhavati bhinnakālayoḥ sahakriyā'yogāt | atrocyate |

[2.1.2.5.2,34]

tadatulyakriyākālaḥ kathaṃ svajñānakālikaḥ | sahakārī bhavedartha iti cedakṣacetasaḥ || 246 ||

[2.1.2.5.2,35]

na yuktaṃ | yataḥ |

[2.1.2.5.2,36]

asataḥ prāgasāmarthyāt paścādvānupayogataḥ | prāgbhāvaḥ sarvvahetūnānnātorthaḥ svadhiyā saha || 247 ||

[2.1.2.5.2,37]

na hīndriyavijñānenāsamānakālo manovijñānārthaḥ | taraya manovijñānāt pūrvakālatvāt | heturviṣayo na ca hetoḥ phalena samānakālatā | phalena samānakālatāyāṃ hi prāgasattvaṃ asataścāsāmarthyamprāk | paścāt kāryakāle sāmarthyamiti cet | karmakāle kāryasya vidyamānatvād vyarthaṃ sāmarthyaṃ | evaṃ hi sa kāryasya kālo yadi tadā kāryasya sattvaṃ | tasmāt prāgeva sattvaṃ sarvahetūnā | atortho heturna phalabhūtasvagrāhakajñānasamānakālabhāvī |

[2.1.2.5.2,38]

bhinnakālaṃ kathaṅ grāhyamiti ced grāhyatāmviduḥ | hetutvameva yuktijñā jñānākārārpaṇakṣamaṃ || 248 ||

[2.1.2.5.2,39]

nanu pratibhāsamānameva svena rūpeṇa grāhyatā na tadākāravijñānajananaṃ | pratibhāsanañca jñānasamakālamiti kathaṃ hetutvameva grāhyatā | kimidaṃ pratibhāsanannāma, kimarthasvabhāvothānyadeva | yadyarthasvabhāvo nīlādivat | nāpaiti kadācidapi tatsvabhāvāditi sarvadā pratibhāsaprasaṅgaḥ | jñānābhāvānna pratibhāsanamiti cet | nanu jñānenāpi tadeva karttavyantacca prāgapyastīti kathamprāgapratibhāsanaṃ | jñānasya vyarthatā cet | ayamaparastavaiva doṣo na tu tatsvarūpasyaiva prāgapratibhāsanaṃ | tadevāsti tadeva nāstiti vyāhataṃ | atha jñāne sati dṛśyate nānyatheti cet | kimidānīṃ jñānasya kārakatvaṃ pratibhāsanaṃprati | na ca kārakatvaṃ samānakālatvāt | asata ityādipratipādanāt | samānakālandṛśyate na ca jñānamantareṇeti kimatra kurmmaḥ | evantarhi cakṣuṣastadaivotpattimat | tato nārthasvabhāvaḥ prāgarthesatīdānīmutpatteḥ |

[2.1.2.5.2,40]

yasmin sthite yadutpannaṃ sthita eva vinaśyati | tasmāt tadanyadevāstu bhedalakṣaṇasambhavāt || 445 ||

[2.1.2.5.2,41]

vadanapratibimbaṃ hi vadane sambhavāt | paścād vadanato bhinnampratibhāsastathāstu naḥ || 446 ||

[2.1.2.5.2,42]

bhinnadeśatvato bhinnampratibimbambhaved yadi | pramāṇapratipannaśca sa bhedo mukhabimbayoḥ || 447 ||

[2.1.2.5.2,43]

pratibhāsasya bhedasya nārthāt sādhanamīkṣyate | tenaikatārthataḥ siddhā nīlādipratibhāsayoḥ || 448 ||

[2.1.2.5.2,44]

evantarhi |

[2.1.2.5.2,45]

yathaiva cakṣurādibhya idānīmpratibhāsabhūḥ | nīlāderapi tadvat syād yogakṣamasamatvataḥ || 449 ||

[2.1.2.5.2,46]

yathaiva cakṣurādibhyorthasya prāgeva sambhavaḥ | pratibhāsasya tadvat syāditi naivedamīkṣyate || 450 ||

[2.1.2.5.2,47]

yasmād yadīṣyate bhinno nīlādiḥ pratibhāsataḥ ||

[2.1.2.5.2,48]

prāk sattvantasya nīlādeḥ pratibhāsāditīṣyatāṃ || 451 ||

[2.1.2.5.2,49]

tadanantaramutpannannīlādipratibhāsavat | vijñānaṅ grāhakantasya pitūrūpagraho yathā || 452 ||

[2.1.2.5.2,50]

kāryaṃ hyanekahetutvepvanukurvvadudeti yat | tattenārpitatadrūpaṅ gṛhītamiti cocyate || 249 ||

[2.1.2.5.2,51]

putraḥ pitū rūpaṅ gṛhṇātīti yathā vyapadeśa iti || 0 ||

{2.1.2.5.3}

<3. svasaṃvedanapratyakṣam>

[2.1.2.5.3,1]

sukhādīnāmapi svasamvedanammānasaṃ pratyakṣaṃ | nanvevamvikalpasya svarūpasyāpratyakṣatā prāptā | tathā ca parokṣavijñānasamayaprasaṅgaḥ | na | sarvvacitticaittānāmātmasamvedanasya pratyakṣatvāt | sukhādigrahaṇantu spaṣṭasamvedanadarśanārthaṃ |

[2.1.2.5.3,2]

nanu vikalpasya nirvikalpakatvābhāvāt kathampratyakṣatā | na hi vikalpasya svarūpamavikalpakaṃ | arthe vikalpakatvamiti cet | tadasat | yataḥ |

[2.1.2.5.3,3]

arthe vikalpakatvaṃ cet svarūpepi vikalpakaṃ | na hi svarūpe tasyānyat svarūpamupapattimat || 453 ||

[2.1.2.5.3,4]

atrāha |

[2.1.2.5.3,5]

aśakyasamayo hyātmā rāgādīnāmananyabhāk | teṣāmataḥ svasamvittirnābhijalpānuṣaṅgiṇī || 250 ||

[2.1.2.5.3,6]

utpattimāsādayanneva sukhādyātmā samvidāmviṣayabhāvamvibhartti | tadatirekeṇa tatsamvido'bhāvāt | tadā ca kovasaraḥ pūrvāparabhāvābhilāpasaṃyojanasya | paścāt saṃyojanamiti cet | na | tadātadabhāvāt | pūrvarūpatayā hi samvedane pareṇa tadā tatsamvedanameva na syāt | na hi pūrvādirūpatayānyaṃthā vā samvedyamānāḥ sukhādayassaṃviditā bhavanti | parasukhasamvedanavat | tasmād varttamānatayā sukhādīnāṅ grahaṇe spaṣṭayā vā nirvikalpakameva grahaṇaṃ | atha mānasaṃ sukhaṃ vikalpagrahaṇaṃ grāhyamiti matiḥ | tadapyasad | yataḥ |

[2.1.2.5.3,7]

smṛtyāsamvedane tasya yadi mānasatocyate | na tasya sukhasamvittampūrvavṛttipratītitaḥ || 454 ||

[2.1.2.5.3,8]

tadaiva codite tasya sākṣād vittau na kalpanā |

[2.1.2.5.3,9]

abhilāpasya saṃsarggāditi cennābhilāpitā || 455 ||

[2.1.2.5.3,10]

sukhasya tadviviktatve kathaṃ sasaṃrggasambhavaḥ | samānakālavinmātrānnaiṣa saṃsargga ucyate || 456 ||

[2.1.2.5.3,11]

mānasopi na rūpāderākāraḥ svātmani sthitaḥ | tadaivodayasadbhāvād vikalpaviṣayaḥ kathaṃ || 457 ||

[2.1.2.5.3,12]

nanvarthepi vikalpatvaṅ kathamasyopapattimat | arthasyāgrahaṇāt tena svarūpasyāpyakalpanāt || 458 ||

[2.1.2.5.3,13]

sattyamevaitaduktambhavatā |

[2.1.2.5.3,14]

yadi grahaṇamarthasya vikalpaḥ kathamatra saḥ | athāgrahaṇamarthasya vikalpaḥ kathamatra saḥ || 459 ||

[2.1.2.5.3,15]

athārthāropatastatra vikalpatvannirucyate | grahaṇāgrahaṇe muktā tatrāpyartho'sti nāparaḥ || 460 ||

[2.1.2.5.3,16]

grahaṇāropasadbhāve vikalpa iti cenmatiḥ | grahaṇāropayoraikye dvayoḥ sambhava ityasat || 461 ||

[2.1.2.5.3,17]

tatraikapakṣanikṣipto doṣaḥ prāgeva varṇṇitaḥ | atha bhedastayorasti dvayameva prasajyate || 462 ||

[2.1.2.5.3,18]

savikalpakasamvittiravikalpā tadaiva ca |

[2.1.2.5.3,19]

tasmāt |

[2.1.2.5.3,20]

grahābhimāno yatrāsti vināśagrahaṇamucyate | sa eva hi vikalposminnasmatpakṣe nirīkṣitaḥ || 463 ||

[2.1.2.5.3,21]

abhimānopi kastatra grahaṇāgrahaṇāt paraḥ | iti ceda grahe yasya pravṛttiṃprati karttṛtā || 464 ||

[2.1.2.5.3,22]

pravarttakatvamagrāhye yadi sarvatra kinna tat | pravarttakatvaṅ grāhyepi yadi kasmāt pravarttate || 465 ||

[2.1.2.5.3,23]

sarvantarhi bhavejjñānamidānīṃ savikalpakaṃ | agṛhīta eva sarvasmād yato jñānāt pravarttate || 466 ||

[2.1.2.5.3,24]

atra brūmaḥ |

[2.1.2.5.3,25]

asākṣātkaraṇākāre yatra syāt kalpanāntaraiḥ | vyavahāraḥ sa evātra vikalpo lokasammataḥ || 467 ||

[2.1.2.5.3,26]

darśanābhimatiryatra tajjñānamavikalpakaṃ | sākṣātkṛtyadhimokṣācca pratyakṣamiti gīyate || 468 ||

[2.1.2.5.3,27]

paramārthastu vijñānaṃ sarvamevāvikalpakaṃ | svagrāhyaviṣaye sarvasyāvikalpanavṛttitaḥ || 469 ||

[2.1.2.5.3,28]

kiñca |

[2.1.2.5.3,29]

vāsanābalataḥ pūrvasamvidbhedānusārataḥ | yat jñānaṃ jāyate kvāpi taduktaṃ savikalpakaṃ || 470 ||

[2.1.2.5.3,30]

tattvarthaparatantratvamādadhānaṃ pravarttate | nirvikalpakamityuktantajjñānavyavahārataḥ || 471 ||

[2.1.2.5.3,31]

sukhādīnāntu rūpasya svasamvityā'vikalpanāt | avikalpakatā tatra sarveṣāmeva sammatā || 472 ||

[2.1.2.5.3,32]

tasmāt teṣāṃ svasamvittirnābhijātyānuṣaṅgiṇī | na karmakaraṇatvena sobhijalpotra saṅgataḥ || 473 ||

[2.1.2.5.3,33]

athāpi pratibhāsamāna eva prabandhena sukhādāvidaṃ sukhādīti yadā vijñānamadhimuktirūpamupajāyate tadā kasmānna savikalpakatā | atra mānasaṃ pratyakṣamartha iveti varṇṇitaṃ | tathā hi |

[2.1.2.5.3,34]

artharūpe sukhādau ca yadedamiti varttate | svarūpagrahasākṣāttve sarvantanmānasammataṃ || 474 ||

[2.1.2.5.3,35]

na hi tatrāpi kathañcit kalpanāvakāśaḥ | tena tadavikalpakatvāt pratyakṣameva |

[2.1.2.5.3,36]

nanu svasamvedanaṃ mānasañca padadvayamapi samuditantadā parasparāsaṃsparśāt kathaṃ na dvayākārapratītiḥ | bhavatyeva | taimirikadvayadvicandradarśananyāyena tvekārthābhiniveśādevamavyavahāraḥ | nanu tatrāpi kathaṃ svasamviditatve na bhavati tathā vyavahāraḥ | anumānasya tathā vṛtteḥ | tatra hi sāmānyarūpakāryadarśane tadekatvānumānena ca dvitīyasya darśanamiti tadekatāvyavahāraḥ | iha tarhi dvayorapi darśanāt kathamekatāvyavahāraḥ | na cānumānamatra | svasamviditatve kimanumānena | nanu paramparāsamvedanāt kathaṃ dvayaṃ samviditaṃ | puruṣa ekastasya tat dvayaṃ samviditamiti cet | na | samvedanavyatirekeṇa puruṣasyābhāvāt | tābhyāñca na dvayasamvedanaṃ | atharūparasasamvedanavat samvedanaṃ dvayoḥ | tatrāpi kathaṃ svasamviditatve satīti pratipāditaṃ parasamvedanepi prasaṅgāditi | tasmāt svasamvedanamekameva citrākāramiti pratipāditametat |

[2.1.2.5.3,38]

idañca punarbāhyārthamāśritya grāhyagrāhakabhāvañcābhyugamyocyate | paramārthatastu sakalameva svasamvedanamātrannendriyādipratyayavibhāgosti | indriyavyāpārasyāpi samānakālatayā vedyatvād rūpādivat | atha cakṣurādīnāṃ vyavahārataḥ kāraṇatvaṃ | tathā samāna samvedanayormānasendriyavijñānayośca bhedaḥ |

[2.1.2.5.3,39]

nanvatra vyavahāro nāsti vyavahārikaḥ | ānumānikopi vyavahāra evetyadoṣaḥ | ātmādiṣvapi tarhyānumānikopi vyavahāra evetyādīnāmapi sattvaprasaṅgaḥ | na | tatra bādhakavyavahārasadbhāvāt | tasmāt sukhādīnāmātmā viśeṣarūpo śakyasamaya iti sthitametat |

[2.1.2.5.3,40]

avedakāḥ parasyāpi te svarūpaṃ kathambiduḥ | ekārthāśrayiṇā vedyā vijñāneneti kecana || 251 ||

[2.1.2.5.3,41]

yadapi tāvad vijñānaṃ parasya vedakantasyāpi tāvatsvavedanannāsti kimaṅga punaḥ parāvedināṃ sukhādīnāṃ |

[2.1.2.5.3,42]

nanu vedyatvāt svavedanambhaviṣyati sukhādikamanyathā vedanameva na syāt | na | svasamvedanasyāsiddhatvāt | pareṇa vedane ghaṭādivadasvavedanaṃ | ghaṭādivadeva tarhi bahirdeśatvavedanaprasaṅga iti cet | na | ekārthasamavāyinā vijñānena vedanāt | ghaṭādīnāṃ hi naikārthasamavāyo vijñānena | tena teṣāṃ grāhyarūpatayā taṭasthatvena vedanaṃ | sukhādayastu punarabhedenaiva vijñānātpratīyamānā vijñānarūpamivāpannā grāhakākāratayāntaḥsanniviṣṭā vedyanta iti na ghaṭādivat prasaṅga iti kecit | teṣāṃ |

[2.1.2.5.3,43]

tadatadrūpiṇo bhāvāstadatadrūpahetujāḥ | tatsukhādi kimajñānamvijñānābhinnahetujaṃ || 252 ||

[2.1.2.5.3,44]

na tāvadetat pratyakṣapratipattikameva vaḥ | anumānāt pratītistu na vinā liṅgamiṣyate || 475 ||

[2.1.2.5.3,45]

na khalu vijñānād bhedena pratīyante sukhādayaḥ | ekārthasamavāyasya virodhinaḥ sambhavāt | anumānampunarna liṅgamantareṇa pravarttate | syādatra liṅgaṃ yadi hetubhedo darśayituṃ śakyaḥ | na hya pratyakṣamanumānād vinā pratyetuṃ śakyaṃ | hetubhedāttu bhedampratipadyasva | avaśyaṃ hi sāmagrī bhedāt kāryabhedaḥ | kāryabhedastu na bhedaṃ sādhayati | kāraṇādekasmādapi kāryabhedadarśanād bhasmadhūmavat | na ca sukhādivijñānayorbhedasya sādhakaḥ kāryabheda upalabhyate | tasmātkāraṇabheda evopadarśayitavyaḥ sa ca nāsti | kasmādabhinnahetukamabhinnarūpañcopalabhyamānambhinnamiti vyapadiśyate kimatra pramāṇamiti yāvat |

[2.1.2.5.3,46]

athavā yadi vijñānamanyat sukhādibhyaḥ sukhādīnāmvijñānasya tatko hetuḥ | cakṣūrūpamanaskārāḥ tataśca sukhādikamutpadyate eva vijñānahetoścaśurādeḥ | tathā ca tatkima jñānamvijñānena kasmādiva na vedyate | nāstyeveti cet | na | vijñānahetukatvenotpatteḥ kathamasyāvedyamānatā | bhavatpakṣepi kasmānnaivamiti cet | na | vāsanāprabodhaviśeṣasya hetutvāt | vāsanāprabodhavibhāgabalāt kadācit sukharūpamvijñānaṃ duḥkharūpamanyathā veti nānupapannaṃ | samānahetutvamevopadarśayati |

[2.1.2.5.3,47]

sārthe satīndriye yogye yathāsvamapi cetasi | dṛṣṭaṃ janma sukhādīnāntattulyaṃ manasāmapi || 253 ||

[2.1.2.5.3,48]

na cakṣurantareṇa rūpadarśanamukhaṃ | na ca manohārirūpamantareṇa | nāpi śokādinā manasyupahate | vijñānajanmanopīyameva sāmagrī tato na hetubhedo bhedasya bodhakaḥ | nāpi hetāvātmamanassaṃyoge rūpādisāmagrītaḥ sukhamutpannamavijñānaṃ yuktimat | atha tadā notpannameva sukhaṃ tadavaśyamevāvidyamānamavijñānaṃ | na hyavidyamānaṅ grahītuṃ śakyaṃ | atrocyate |

[2.1.2.5.3,49]

asatsu satsu caiteṣu na janmājanma vā kvacit | dṛṣṭaṃ sukhāderbuddhervā tattato nānyataśca te || 254 ||

[2.1.2.5.3,50]

na ca khalu cakṣūrūpālokamanaskāreṣu satsu sukhādaya udayabhājo yena vijñānāt kāraṇāntaraṃ sukhādikasya kalpyeta | tato vijñānakāraṇameva sukhādikāraṇaṃ | atha tacca tadanyacca sukhādīnāṃ dharmādikāraṇaṃ tadevādharmādi | tadapi nāsti yataḥ | satsu cakṣurādiṣa nājanma dṛṣṭaṃ yena kāryavyatirekāt kāraṇāntaraparikalpanāvakāśaḥ syāt |

[2.1.2.5.3,51]

atha vyatirekamantareṇāpi dharmmādi kāraṇameva | iṣṭaṃ sukhamaniṣṭaṃ duḥkhantatrāvaśyaṃ dharmādharmayoḥ kāraṇatvaṃ | sarvapravādiprasiddhañcaitat sthāpayitvā cārvvākamekaṃ | tadapyasat |

[2.1.2.5.3,52]

dharmādīnānna sāmarthyaṃ siddhamavyatirekataḥ | sukhādimātre dharmmādeḥ sāmarthyanneṣṭasādhane || 476 ||

[2.1.2.5.3,53]

dharmādikaṃ hi sukhādisādhanāni samaṃ śrayati na sukhādīnyeva | anyathā tatsādhanamantareṇāpi sukhādiprasaṅgaḥ | athāpi syāt | satyapi sukhāsukhasādhane rūpādau śokādinopahatentaḥkāraṇasāmathyana sukhamutpattimat | tato dharma eva kāraṇanna rūpādīti gamyate | tadayuktimad | yataḥ |

[2.1.2.5.3,54]

adharmeṇaiva śokādisāmagrī ḍhaukitā satī | tata utpattimad duḥkhanna tad duḥkhamadharmataḥ || 477 ||

[2.1.2.5.3,55]

śokādisāmagryevādharmeṇopanītā duḥkhantasyāstu duḥkhaṃ svayamevodayavat |

[2.1.2.5.3,56]

athavāstu sukhameva dharmādanyato duḥkhaṃ | tathāpi tena bhinnaṃ samvedanañjanayitavyamiti kutaḥ | samvedanāvyatirekisukhajananepi na dhamaṇa bhavataḥ kiñjidupakṛtamiti | sukhādinā hi bhavataḥ prayojanantaccāvyatiriktamapi samvedanato na kaṭu bhavati | atha kāraṇabhedād bhedastadapyasat | yataḥ |

[2.1.2.5.3,57]

astyeva śuddhavijñānāt sukhajñānasya bhinnatā | ekāntena tu yo bhedaḥ sa naitāvati sidhyati || 478 ||

[2.1.2.5.3,58]

dharmasahitā hi sāmagrī tadeva kāryamviśiṣṭaṃ janayenna tvatyantaṃ bhinnameva | adhikopakāreṇa tasyā eva viśeṣāt | sārdrendhanatve dhūmo hi bhasmano nātiricyate | na hi bhasmano tyantamatiricyate dhamaḥ śyāmatādimalinīkaraṇasya tatrāpi sambhavāt | tasmānna dharmāderatyantavyatirekajanane sāmarthyāvadhāraṇaṃ | ata evāha |

[2.1.2.5.3,59]

sukhaduḥdukhādibhedaśca teṣāmeva viśeṣataḥ | tasyā eva yathā buddhermāndyapāṭavasaṃśrayāḥ || 255 ||

[2.1.2.5.3,60]

yadi vijñānasukhādīnāṃ samānahetutā vijñānamvijñānamityetāvadevāstu kathaṃ sukhādibhedaḥ | tasyā eva sāmagryāviśeṣāt | kṣīrādyavaseke dhātrī bījādisāmagrīvat | nahi kṣīrādyavasekādhikyepi dhātrī bījaṃ janayati dhātrīvilakṣaṇameva kāryaṃ | api tu tadrapamanatikramyāparaviśeṣādhiṣṭhitaṃ | atha bhinnamapi kasmānna janayati | na | bhinnameva janayatītyevamvaktavyaṃ | evaṅ kāraṇabhedād bhedastayā pratipādito bhavati | yadi sāmagrī bhinnakāryajaniketi prasidhyati |

[2.1.2.5.3,62]

api ca | prajñādayopi dharmmā ādita evotpattimantastatasteṣāmapi buddherbheda eva prasaktaḥ | athābhyāsādeḥ prajñādayo na dharmādeḥ | evaṃ sati sukhādayopīṣṭāniṣṭābhyāsāditi na dharmādihetutā teṣāṃ syāt | iṣṭādisannidhānaṃ dharmāditi cet | na tarhi sukhādīnāṃ dharmādutpattirapi tvavigaṇamanaskārādereva | tacca manaskārāderaviguṇatvaṃ jñānepi kāraṇamiti na bhinnasāmagrījanyāḥ sukhādayaḥ |

[2.1.2.5.3,63]

athāpi syāt | na prajñādayaḥ sukhādihetudharmādihetukāḥ prajñāsadbhāvāt | yat sukhantadeva dharmādihetukantena sukhādīnāṃ samānakāratvamasiddhaṃ | tadapi na subhāṣitaṃ yataḥ |

[2.1.2.5.3,64]

prajñādayo na dharmāderapi tvete sukhādayaḥ | iti pramāṇatassiddhaṅ kuta etad bhavādṛśāṃ || 479 ||

[2.1.2.5.3,65]

na hi pramāṇādaprasiddhaṃ svaprakriyāprayañcaprakāśanamātraṃ pareṣāmparitoṣasya | na ca prajñādayo dharmādanyatobhavanti | dharmamvināpyabhyāsād dṛśyante iti cet | na | dharmamantareṇa tasyaivābhyāsasya sakalatvāyogāt | jaḍatvādevākalatvamiti cet | sukhādīnāmapi tarhi santānaviśeṣādeva sambhavaḥ | tathā hi |

[2.1.2.5.3,66]

sukhaṃ sarvāpadāṃ hetāvadīnatve svabhāvataḥ | santānatiśayādeva pūrvvābhyāsapravarttanāt || 480 ||

[2.1.2.5.3,67]

sukhaṃ svabhāvātiśayādeva pūrvābhyāsapravarttitādasatāmapi durācārāṇāndarśanāt | satyapi dharme samatādarśino'bhāvāt | samatābhāvanābhyāsaviparyayasahāyād dharmādereveti cet | evantarhi na dharmasya sāmarthyamabhyāsapūrvakatvācca prajñādivad bodharūpā eva sukhādayaḥ |

[2.1.2.5.3,68]

nanu viṣayādibhyaḥ sukhādaya utpattimanto vijñānantu vijñānahetukād bhāvanākhyāt saṃskārāditi hetubhedaḥ | tathā hi |

[2.1.2.5.3,69]

soyaṃ yamahamadrākṣaṃ pūrvasaṃskārasambhavāt | iti tadrūpavijñānaṃ sukhādāvidamasti kiṃ || 481 ||

[2.1.2.5.3,70]

tadasad | sukhādiṣvapyasya hetutvaṃ | tathā hi bhāvanāvaśādeva sukhādayopi jāyanta iti pratipāditameva |

[2.1.2.5.3,71]

athāpi syāt | mānasā eva sukhādayaḥ saṃskārato bhavanti nendriyajāḥ | evantarhi mānasameva vijñānaṃ saṃskārāditi samānametat | athendriyajasyāpi vijñānasya pāṭavādiviśeṣo bhāvanāviśeṣādeva | sukhādīnāmapi tarhīndriyajānāntata eva pāṭavādikamiti samānaṃ |

[2.1.2.5.3,72]

kiñca | mānasameva sakalaṃ sukhādikamiti pratipāditaṃ |

[2.1.2.5.3,73]

nanu gṛhīte kvāpi vastuni bhāvanāvaśāt tatraiva vastuni punaḥ punarjñānodayalakṣaṇāt pāṭavaṃ yuktimat | sukhādīnāmapi yadyanena jñānena grahaṇantadā yuktantad grahaṇaṃ paṭu bhavatīti svasamvedanapakṣe tu kīdṛśī bhāvanā | tathā hi |

[2.1.2.5.3,74]

svamvedanañcedutpannaṅkīdṛśī tatra bhāvanā | svamvedanañcennotpannaṅ kīdṛśī tatra bhāvanā || 482 ||

[2.1.2.5.3,75]

aparāparasya sukhasamvedanasyotpatternābhyāsayogaḥ | yadi punaḥpunastadevopalabhyate tadābhyāsavyapadeśaḥ | arthastu punareka eva tatra bhāvanāprayuktā parāparavijñānenānubhave |

[2.1.2.5.3,76]

nanu sukhamapyekaṃ kinna bhavati | nanvekasya kaḥ punaḥ punararthaḥ | arthasya punarekatāyāmapyanubhavāvṛttikṛtampaunaḥpunyaṃ | tadapyasat |

[2.1.2.5.3,77]

jñānasya yadi bhedosti viṣayebhyo gatiḥ kutaḥ |

[2.1.2.5.3,78]

pratyabhijñāprasādāccet sukhādāvapyasau na kiṃ || 483 ||

[2.1.2.5.3,79]

nanu sukhamekanna bhavati | kathantatra pratyabhijñā | viṣaye tu jñānabhedepi tadekatvādyuktā | nanu ca viṣayabhāvinī pratyabhijñā'pi tūpalambhabhāvinī | na ca jñānabheda ekasyopalambhaḥ | jñāne ca kathampratyabhijñā | na paramārthatastatra pratyabhijñā |

[2.1.2.5.3,80]

athaikatvena tadekatvamāropya jñānamekamiti vyavahriyate | atra vicāryate | kimidaṃ svasamvedanaṃ jñānamiti pakṣa ucyate | atha jñānāntaravedyamathārthāpattivedyaṃ | kiñcātaḥ |

[2.1.2.5.3,81]

svavedanañcedāśritya pratyabhijñā kathambhavet | na hi dṛśasya bhedena tadaivaikatvavibhramaḥ || 484 ||

[2.1.2.5.3,82]

svasamvedanapakṣe hi parisphuṭe bhedavedane kathaṃ viṣayābhedepi tadaiva tatkṛta āropavibhramaḥ | jñānāntaravedanepi samānametat arthāpattivedane tvarthānurūpā jñānakalpanā tato jñānamapyabhinnameva kalpanīyaṃ | athānyathā nopapadyata ityarthapattiḥ |

[2.1.2.5.3,83]

vedanāmātramarthasya vedanāmātrakalpakṛt | nānekenaikatārthasya grāhyetyekaṃ prakalpyatāṃ || 485 ||

[2.1.2.5.3,84]

na hyanekena vijñānenāparāparakālabhāvinā svakālārthaparicchedakena pūrvāparakālabhāvyekortha iti śakyaṅ kalpayitumekasyāvyāpārāt samūhasya cābhāvāt |

[2.1.2.5.3,85]

ātmaikaḥ sonusandhāyī tasya smaraṇasambhavāt | smaraṇe hyasya sāmarthyaṃ sandhāne cāpi vidyate || 486 ||

[2.1.2.5.3,86]

tadetadasat |

[2.1.2.5.3,87]

bodharūpātmatāpakṣehi nedaṃ yuktimadīkṣyate | āvṛttirekarūpasya kathamasya pramānvitā || 487 ||

[2.1.2.5.3,88]

bhinnābhinnātmapakṣeyamadoṣa iti cet | yena rūpeṇābhinnastena rūpeṇa na pratyabhijñānaṃ | jñānabhedena bhinnatvāt | jñānasyābhede tadabhinnasya bhedasya | yena tu rūpeṇa jñānād bhadestena rūpeṇaikatā tato nāvattiḥ |

[2.1.2.5.3,89]

athābodharūpa ātmā tadā na jñānena buddhyane tacca bhinnamiti kathantenābhedagrahaṇaṃ | tasmājjñānabhedenaikatvagraho yukta ityekameva jñānaṃ parikalpanīyamarthāpattyā |

[2.1.2.5.3,90]

athārthāpattyā jñānabhedaḥ parigṛhyate tathāpi naikatvamvijñāne pratīyate'taḥ kathaṃ pratyabhijñā |

[2.1.2.5.3,91]

athālakṣitanānatvasya pratyabhijñānaṃ | tathā sati sukhādiṣvapīti tadekatvasya samvṛtyā sambhavāt | tatraiva punaḥpunaranubhava iti bhavatyabhyāsāt sukhādīnāmpāṭavādiviśeṣaḥ | abhyāsācca sukhādīnāmutpattirboṃdharūpāṇāmeva |

[2.1.2.5.3,92]

nanvabhyāsād gamanādayopi vikaṭādirūpā bhavanti na ca te bodharūpāḥ | atrocyate |

[2.1.2.5.3,93]

abodharūpādabhyāsādabodhasyaiva sambhavaḥ | bodharūpāt tathābhyāsad bodharūpodayo na kiṃ || 488 ||

[2.1.2.5.3,94]

prajñādivadeva |

[2.1.2.5.3,95]

athāpi syād | bodharūpābhyāsa iti kiṃ svasamvedanābhyāsaḥ | atha bodharūpagṛhītārthābhyāsoḥ | yadi svasamvedanābhyāsastamvedanamasiddhaṃ | atha dvitīyaḥ pakṣaḥ sonaikāntikasambhavādayukta eva | bodharūpagṛhītagamanābhyāsepi gamanādiborūpatānupalambhāt | atrocyate |

[2.1.2.5.3,96]

yobhyasyate yathābhūtaḥ sa tathaiva prakṛṣyate | antaḥ samvedanābhyāsaḥ sukhādīnāntathā phalaḥ || 489 ||

[2.1.2.5.3,97]

antaḥ samvedanarūpā hi sukhādaya upalabdhāḥ | jaḍarūpāḥ santa ekārthasamavāyenopalabhyante tathetyetattu va samvedanasamāsādanopanataparitoṣaṃ | tataḥ svasamvedanarūpamevābhyasyati | tatastathābhūtameva bhāvanāprakarṣābhyāse prādurbhavet | prathamantarhi svasamvedanābhāvaḥ syāt | na | yajjātīya ityādinā tasyāpi tathābhūtatvāt | tasmād bhāvanābalādupajāyamānāḥ prajñādivat samvedanasvabhāvā eveti sthitaṃ |

[2.1.2.5.3,98]

anenaitadapi nirastam |

[2.1.2.5.3,99]

tadatadrūpiṇo bhāvāstadatadrūpahetujāḥ | tadrūpādi kimajñānamvijñānābhinnahetujaṃ || 252 ||

[2.1.2.5.3,100]

tasyāyamarthaḥ | parasparasahakāritvena cakṣurmanaskārapurovarttiśakaṭādayaḥ samānasāmagrīkā upajāyamānāḥ sarve bodharūpāḥ syurabodharūpā vā | na hi tatra kaścit pradhānetaraviveka iti | sā hi rūpādisāmagrī bodhābodharūpānekakāryajanena dṛṣṭaśaktikā nānyathā śakyā vidhātu | tayaivānaikāntikatvamata eveti cet | na | anyathāhetvarthasya vivakṣitatvāt |

[2.1.2.5.3,101]

bhāvanoyadajanmāno yathā prajñādayastathā | sukhādayopi kintasmāt kāraṇādasvasamvidaḥ || 490 ||

[2.1.2.5.3,102]

yo hi yathā bhūtobhyasyate sa tathaiva bhavatīti pramāṇārthaḥ | na ca rūpādīnāmāntarasvabhāvābhyāsasambhavaḥ | yasya tāvadarthāpattigamyāḥ prajñādiviśeṣāstena te ātmasamavāyina iti kathamavagantavyaṃ | kevalamarthāpatyā yena vinā yatnopapattimat tadavagamyate | na cātmasamavāyitvena vinā'bodharūpatayā ca nopapattimat kiñcit | kevalamapareṇāpi kenacid bhavitavyaṃ yato parokṣatārthasya jātā | tataḥ kathamātmasamavāyādigatiḥ | tasmāt mayaitadavagatamityāntaratvameva bodhasyābhyastaṃ janena yenātaratvapratītiriti parihāraḥ |

[2.1.2.5.3,103]

yepi buddhyantarasya pratyakṣatāmbuddhau varṇṇayanti teṣāmapi sā ātmasamavāyinī bodharūpā ca pratibhātītyevamavaśyamayamabhyupagamaḥ | anyathā padārthāntarameva bhavet | grāhakatvasya tu prasiddhireva | tasmāt pratyakṣāntare tadārūḍhagrāhakatvaivāsau pratibhāti | tathā ca sati tatrāpi sorthaḥ pratibhāsate | naṣṭasya ca kathaṃ pratibhāsaḥ | kevalābuddhiḥ pratibhāsamānā kathaṃ grāhikātvena grahaṇatvena vā pratibhāseta | tathātmādayopīti codye ātmasamavetatvena vādhyāroponādikālika upajāyata iti parihāraḥ syāt | tathā ca sati tathaiva bhāvanābalādupajāyamānāḥ | prajñādayo vā sukhādayopi bodharūpā eva |

[2.1.2.5.3,104]

nanu tathāpi buddhyādīnāṃ svasamvedanarūpatānnābhyupagacchanti pare | nanvasamvedanatvepi sati na pratyakṣatā nāntaratvamiti pratipāditaṃ | svasamvedanatve punastathābhūtamevātmānañcakāsayantyarthañca sā cakāstīti yuktametadeva |

[2.1.2.5.3,105]

atha bhāvanāvalādapi sukhādaya udayatyāginā ātmasamavāyina eva santa ekārthasamavāyivijñānagrāhyāḥ |

[2.1.2.5.3,106]

tena bodhena saṃsparśād bodharūpāvabhāsanaṃ | na tu bodhasvabhāvenetyevaṅ kasmānna kalpyate || 491 ||

[2.1.2.5.3,107]

atrocyate |

[2.1.2.5.3,108]

anādibhāvanābhāvādidamevamiti sthiteḥ | tadanyayaprakriyākalpo na lokenāvatāryate || 492 ||

[2.1.2.5.3,109]

yadbhāvanābalādidamupajāyate iti pratipādyate | na tatrāparā prakriyā ko samupajāyamānopalabhyate | evañcaivañcedamiti | api tu bhāvanāvalād yathaitad dṛśyate tathaivetaditi vyavahāraḥ | kimvaikārthasamavāyakalpanayā prayojanaṃ | kasya tarhi tat sukhaṃ yadyātmani samavāyo neṣyate | evantarhi kasya sa ātmā yadyanyatra tasya samavāyāniṣṭiḥ |

[2.1.2.5.3,110]

svatantra ātmā nityatvāt parādhīnaḥ kathaṃ hi saḥ |

[2.1.2.5.3,111]

sukhādīnāṃ tvanityatve parādhīnatvakalpanā || 493 ||

[2.1.2.5.3,112]

ātmā hi nityatvāt svātaṃtryadanāśrito yukta iti yuktametat | sukhādayastu guṇā anityāśca tato niyamena teṣāmāśritatvena bhāvyaṃ | tadetadasad | yataḥ |

[2.1.2.5.3,113]

āśrayatve guṇatvaṃ syād guṇattve vāśrayasthitiḥ | anyonyasaṃśrayādevaṃ na syādanyatarasthitiḥ || 494 ||

[2.1.2.5.3,114]

yadi guṇatvaṃ prathamaṃ sidhyet tadā guṇenāśritena bhavitavyamiti kalpanāvatāraḥ | na ca tat sidhyati parāśrayatvāt siddheḥ | nāśrayāśrayibhāvaḥ kasyacidastīti pratipāditametat |

[2.1.2.5.3,115]

yadyapyuktannityatvāt svatantra ātmā na sukhādayo viparyayāditi ||

[2.1.2.5.3,116]

anityamapi hetubhya utpartternirapekṣaṇaṃ | karttavyatāsya nāstīti paratrāyattatā kathaṃ || 495 ||

[2.1.2.5.3,117]

yadi tannotpannameva kathamasya parāyattatā | atha kutaściddhetorūpatpannantatopi kā tasya parāyattatā | svakāryajanane parāyattateti cet | svahetoreva kāryajananantasyeti nāyādhīnatāyoga ityalamprasaṅgena |

[2.1.2.5.3,118]

tasmāt sukhādaya eva svatantrā bhavantu kimāśrayeṇātmanopakalpitena |

[2.1.2.5.3,119]

asvasamvedane ca sukhādīnāṃ kathamarthagrāhakatā | ekārthasamabāyivijñānena vedane bhaviṣyatīti cet | atrocyate | kimekārthasamavāyinā vijñānenendriyajena vedyante'thānyena | na tāvadindiyavijñānena | yataḥ |

[2.1.2.5.3,120]

yasyārthasya nipātena te jāta dhīsukhādayaḥ | tammuktvā pratipadyena sukhādīneva sā kathaṃ || 256 ||

[2.1.2.5.3,121]

saivendriyabuddhī rūpādyabhinipeśinī kathaṃ sukhādīneva pratipadyate yā cakṣurādinā rūpādiṣu niyuktā | nahi sukhe pravṛttañcakṣurmameti buddhiḥ | atha sukhāgrāhakamvijñānaṃ rūpa eva pravṛttaṃ varttayiṣyati | tathāsatyatiprasaṅga iti pratipāditaṃ | anumānasyāpi cākṣuṣatvaprasaṅga iti |

[2.1.2.5.3,122]

athendriyajñānādaparo grāhakākāro nopalabhyate tena tenaivetyucyate | vikalpopi tarhi samānakāla indriyavijñānenaiva gṛhyata iti prāptaṃ | anumeyepi prasaṅga iti niveditaṃ | na hi tatrāparo grāhakākāra upalabhyata iti | atha grāhyākārāt tathā grāhakākāraparikalpanā | vikalpyepi śabde samānametat | sukhādāvapi grāhakākāraḥ kinna kalpyata iti cet | na | grāhyatvenānanubhavāt | nahyaikārthasamavāyepi grahaṇāntareṇa grahaṇād grāhyatā nāstīti śakyamvaktuṃ | ekalolībhāvena pratipatteriti cet | sa tarhi tadātmā sukhambuddhirvā | ekasyāpi svarūpeṇāgrahaṇāt sukhākārameva kevalaṃ samvedanam | aparasyāpyasamvedanasya sukhābhāva iti cet | na | paropadhānatvasyāpratīteḥ | vṛkṣapiṇḍākārapratipattivat | athānumānāt paropadhānatā sādhyate | yat pratīyate tatparopadhānaṃ piṇḍavat | na | bāhyārthābhāvaprasaṅgāt | vāsanopadhānasya sambhavāt | tasmāt yad yathā pratīyate tat tathaivopagantavyaṃ | na tu tadanumānenānyathā sthāpanīyaṃ | tato vāhyārthaḥ svarūpeṇa grāhyatayā pratīyamānastathāvasthāpyate pratītimātrānubandhitvāt sthāpanāyāḥ | sukhādikantu na grāhyatayā vedyate tataḥ svasamvedanaṃ |

[2.1.2.5.3,123]

athātmamanoyogamātrādutpannaṃ jñānaṃ sukhādīnāṃ grāhakaṃ nendriyajñaṃ | tathā sati yugapañjñānānudayāt kramagrahaṇena bhāvyaṃ | tataśca |

[2.1.2.5.3,124]

avicchannā na bhāseta tatsamvittiḥ kramagrahe |

[2.1.2.5.3,125]

kramagrahe hyapagamyamāne na sukhādibuddhiravicchinnā pratibhāseta | ayameva hi kramo yadasahabhūtatvannāma | sahaiva ca rūpādigrahaṇena sukhādigrahaṇāmupalabhyate | tatra ca saha grahaṇamiti viruddhaṃ | na hi viruddhayorekatra bhāvaḥ |

[2.1.2.5.3,126]

tallāghavāccet tattulyamityasamvedananna kiṃ || 257 ||

[2.1.2.5.3,127]

yadi sukhagrahaṇasya laghuvṛtteravicchedapratipattiḥ pratipattireva nāntarāpratipattiḥ | tadetallāghavamagrahaṇepi sukhādeḥ samānamityagrahaṇamevāvicchinnaṃ sukharūpayoḥ prasaktaṃ | athā grahaṇamapyavicchinnaṃ pratibhātyeva | yataḥ |

[2.1.2.5.3,128]

sukhasyāgrahaṇaṃ rūpagrahaṇādaparanna hi | rūpasyāpyagraho nāsti sukhagrahaṇataḥ paraḥ || 496 ||

[2.1.2.5.3,129]

tataśca sukhāsyāvicchinnamagrahaṇambhavedityayamartho rūpodergrahaṇamavicchinnamiti | tadastyava evamviparyayepi vācyaṃ | tataḥ siddhasādhanamevaitadagrahaṇanna kimiti | atrocyate |

[2.1.2.5.3,130]

ekasya bhāvo yonyasyābhāvatvena nirucyate | tadviviktatayā tasya tadabhāvasya cintitaḥ || 497 ||

[2.1.2.5.3,131]

na hi svarūpeṇa kasyacidasāvabhāvo'pi tu tadviviktatvena | tataśca rūpagrahaṇaṃ sukhagrahaṇaviviktamupalabhyata ityabhyupagame tadviviktagrahaṇaṃ lāghaveneti tadavicchedasya sambhavāt kathaṃ sukhasamvedanaṃ | sukhasamvedanasyāpi sa eva krama iti dvayorapyagrahaṇamiti |

[2.1.2.5.3,132]

sādhūktamagraha eva na kimiti | na hi paratrāpyupalabhyamāne parasya tadviviktagrahaṇaṃ | tadviviktagrahaṇameva tatsvarūpasya tatrāpraveśāditi cet | na | parasparasvarūpāpraveśagrahaṇe'kramagrahaṇaṃ samānakālagrahaṇepi sambhavāt | avayavāvayavinostulyakālagrahaṇābhyupagamāt |

[2.1.2.5.3,133]

nanu dūratassāntarānekakeśagrahaṇenāntarasyāgrahaṇepyagrahaṇameva keśarūpasya | tatra yathā nirantarakeśarūpagrahaṇena tadantarāgrahaṇambādhyate na tathāntarāgrahaṇena keśagrahaṇabādhā | evamatrāpi nāgrahaṇamantarā grahaṇasya bādhakaṃ | atrocyate |

[2.1.2.5.3,134]

antaragrahaṇantatra naiva sadbādhakaṅkathaṃ | asanna bādhyannāpīṣṭaṃ lokaḥ kevalamicchati || 498 ||

[2.1.2.5.3,135]

kasmādantaragrahaṇameva na bhavatīti cet |

[2.1.2.5.3,136]

śaktireṣaiva bhāvānāṃ sā kiṃ paryanuyujyate | tenāntarāṇāṃ grahaṇamanutpannanna bādhakaṃ || 499 ||

[2.1.2.5.3,137]

na ca bādhyaṃ | kevalamvyapadeśa eva yathākathañcilloke nirūḍhimāgataḥ | tatra tu punaḥ sukharūpādigrahaṇayoragrahaṇannotpannamiti na yuktaṃ | tathā sati na kramagrahaṇasambhavaḥ | astyevāgrahaṇantatra paraṅ grahaṇannotpannamiti cet | naitadasti |

[2.1.2.5.3,138]

grahaṇe grāhakannāsti grāhake grāhakāntaraṃ | parairapyevameveṣṭamanyathā tvasamaṃjasaṃ || 500 ||

[2.1.2.5.3,139]

grahaṇena hi svaprakāśātmanā bhavitavyaṃ grāhakasya tu kāraṇātmanaḥ kartturvā grāhakamaparamiṣyatāṃ | aprakāśe grahaṇe sarvvārthāgrahaṇaprasaṅgaḥ | grahañcet svaprakāśamindriyādanyato vā yadi bhavet kimidānīmapareṇa grāhakeṇeti cet | ayamaparo'syaiva doṣaḥ | na tvaprakāśaṃ svayaṅ grahaṇannāma | apareṇa prakāśyate taccet | nanvapareṇāpi prakāśanamparokṣameva tasyāpyapareṇetyarthataivāyatā sarvasya jagata iti pratipādayiṣyate | tacca pratibhāsamānamparasparakālavivekenotpannaṅkathamparasparasya na bādhakamiti yatkiñcidetat | atha sukhagrahaṇambādhyata eva kadācit kevalasya rūpādergrahaṇāt | tathā hi manohārirūpadarśanepa kadācinna sukhasamvedanamasti tataḥ keśāntaragrahaṇameva sukhagrahaṇamapi notpannamiti bādhanamavasthāpyate | naitadapi sat | yataḥ |

[2.1.2.5.3,140]

sarvadaiva na kimbādhā keśāntaravido yathā | tadā tu na sukhādīnāmudayo lokasammataḥ || 501 ||

[2.1.2.5.3,141]

yathā keśagrahaṇamantarā grahaṇasya bādhakaṃ sarvadaiva | evaṃ rūpādigrahaṇamapi sukhādigrahaṇasya syāt | na ca paramārthatastatkeśagrahaṇaṃ keśasvarūpasyāpratipatteḥ | yadā tu sukhā pratipattiḥ kevalarūpādigrahaṇe tadā sukhameva nodapādi | na tūtpannamagrahaṇaṃ kevalamiti vyavasthā | anupalambhādanutpannavyavahāra iti cet | icchanna idānīmutpādādivyavahārastatonupalabdhirapi | tasmād yadaiva sukhādīnāmutpattigrahaṇasya tadaiva sukhādīnāmutpattiḥ | tadāpi na rūpādigrahaṇenābhibhavaḥ | bhavanmate keśāntarāgrahaṇavat prāptaḥ | athaikaivendriyabuddhiratha sukhādigrahaṇe pravarttiṣyate tenāyaṃ kramagrahaṇadoṣo bhavet | tadasadityāha |

[2.1.2.5.3,142]

na caikayā dvayajñānanniyamādakṣacetasaḥ | sukhādyabhāvepyarthācca jāte tacghaktyasiddhitaḥ || 258 ||

[2.1.2.5.3,143]

yadīndriyabuddhirevārthasukhādigrāhīṇī yuktaṃ na caitaditi pratipāditaṃ | ātmamanaḥ saṃyogamātrajenātindriyajena sukhādikaṃ gṛhyate pratyayenetyabhyupagamāt | atha kaścidevamapyupagacchet tadapi na śakyaṃ | sukhādyabhāvepyarthādeva kevalādutpādādindriyabuddheḥ sukhādīnāṃ kāraṇatvānirddhāraṇāt | yo hi yena vinā notpattimān satsvapi samartheṃṣvanyeṣu tasya tatkāraṇatvāvadhāraṇaṃ | na ca rūpādisāmagryamapi vinā sukhādikamanutpattimadindriya cetaḥ |

[2.1.2.5.3,144]

athāpi syāt | nīlaṃ yadā pītena sahendriyavedane pratibhāti na tadā tasya sāmarthya syānnīlamantareṇāpi pītādutpatteḥ | atha ca tatrāpi tasya sāmarthya | atha nīlapītāvabhāsi vijñānanna kevalāt pītājjāyate | evantarhi sukharūpāvabhāsasyāpi na kevalād rūpāditi samāno nyāyaḥ | na samānametat |

[2.1.2.5.3,145]

nīlasyendriyavijñāne pṛthaksāmarthyadarśanāt | śaktisiddhissamūhepi na sukhasyaivamīkṣaṇaṃ || 502 ||

[2.1.2.5.3,146]

abhyupagame vā |

[2.1.2.5.3,147]

pṛthak pṛthak ca sāmarthye dvayornīlādivat sukhaṃ | gṛhyeta kevalaṃ; tasya taddhetvarthamagṛhyataḥ || 259 ||

[2.1.2.5.3,148]

na hi samvedanaṃ yuktaṃ dṛṣṭamiṣṭañca kasyacit |

[2.1.2.5.3,149]

rūpādereva sukhādirahitādutpadyate tadakṣavijñānaṃ | na hi vijñānāt pūrvasukhādikamasti rūpavat vijñānena saha tata eva rūrādestasyotpatteḥ | atha samānakālabhāvinopi sahabhūhetutvamiṣyate | tadasat | sahabhūhetutvena parasparapratibaddhaṃ dvayambhavatu bhūtavanna tu vedyavedakabhāvaḥ |

[2.1.2.5.3,150]

asamvedanarūpasya grahaṇanna parasparaṃ | svasamvedanarūpasya grahaṇanna parasparaṃ || 503 ||

[2.1.2.5.3,151]

svahetorunmukhībhāvād yadi grahaṇamiṣyate | samānakālasyāpyasya parasamvedanātmanā || 504 ||

[2.1.2.5.3,152]

sukhe tadunmukhībhūtaṃ kathamindriyajammataṃ | nākṣāvyāpāravittatra prāgevaitanniveditaṃ || 505 ||

[2.1.2.5.3,153]

api ca pṛthak sāmarthye kevalaṃ sukhādi gṛhyeta | nīlavadeva gṛhyata eveti cet | na | na hi sukhaheturūpādigrahaṇamantareṇa sukhādigrahaṇaṃ yuktaṃ | samvedyamānamapyayuktameva | na khalu lalanālālityapratipattimantareṇa sukhena kaścidarthī | tadaiva tat sukhamicchati sakalaḥ kāmī janaḥ | na caivamupalabdhiḥ | atha tasyaiva sāmarthyam | evantarhi candramasopi dvitīyasya syāt | ata evāha | arthenaiva sahagrahe |

[2.1.2.5.3,154]

kiṃ sāmarthyaṃ sukhādīnānneṣṭā dhīryattadudbhavā || 260 ||

[2.1.2.5.3,155]

na hyanvayavyatirekamantareṇa sāmarthyasiddhiḥ | na ceṣyate neṣṭaiva tadudbhavā cakṣurādibuddhiḥ pareṣāmiti | api ca |

[2.1.2.5.3,156]

vinārthena sukhādīnāṃ vedane cakṣurādibhiḥ | rūpādiḥ stryādibhedoktyā gṛhyeta na kadācana || 261 ||

[2.1.2.5.3,157]

sukhaduḥkhādihetutvena rūpādikampratikūlāpratikūlatvena ca satryādikanna gṛhyeta | kevalasya grahaṇe kāraṇaṃ kimapyastīti pratītiḥ syāt | sahagrahaṇe kāraṇapratītiriti cet | parasparannīlādīnāmapi kāraṇatvapratītiḥ syāt | na ca bhavati | tasmādanupapannametat | yadi ca sukhaṃ kevalañcakṣurādinā gṛhītuṃ śakyaṃ tadā rūpādigrahannaivopajāyate | yataḥ |

[2.1.2.5.3,159]

na hi satyantaraṅgerthe śakterdhīṃrbāhyadarśanī |

[2.1.2.5.3,160]

bāhyastryādibhedadarśanamantareṇa yadi sukhasamvedanameva na bhavet tadā bāhyadarśanantannāntarīyakatvāt sukhasamvedanasya | athārthagraho pīṣyata eveti matistadāyamaparo doṣaḥ |

[2.1.2.5.3,161]

arthagrahe sukhādīnāntajjānāṃ syādavedanaṃ || 262 ||

[2.1.2.5.3,162]

arthagrahaṇakāle hi yadyapi sukhamudayavat tathāpi tasya grahaṇasāmagrī nāsti | indriyārthamanaḥsaṃyogabhāvinā manasārūpādyarthasya grahaṇaṃ | na cāparammanosti yugapajjñānotpattya nabhyupagamād | atastajjaṃ sukhādikanna gṛhyeta | atha yugapad vijñānodaya iṣyate tadāpyaparo doṣa ityāha |

[2.1.2.5.3,163]

dhiyoryugapadutpattau tattadviṣayasambhavāt | sukhaduḥkhavidau syātāṃ sakṛdarthasya sambhave || 263 ||

[2.1.2.5.3,164]

arthasyeṣṭāniṣṭasya sambhave sati yugapat sukhaduḥkhādisamvedanaṃ nivārayitunna śakyate |

[2.1.2.5.3,165]

nanu dṛśyata evaitat | tathā hi śītakāle śītoṣṇasparśasamvedanajanmanī sukhaduḥkhe vedyete | tadapyasat | yataḥ | sadā syātāmityabhiprāyaḥ | na ca raṇarasāvarjitacetasaḥ svāmisammānanopakāranirdeśaparādhīnamātmanaṃ saphalañcikīrṣataḥ śāstrasaṃsparśaduḥkhasamvedanaṃ | avaśyañca duḥkhahetusadbhāve tadutpattiḥ | tataśca sukhaduḥkhasahasamvedanaprasaṅga |

[2.1.2.5.3,166]

athāpareṇābhibhavāt parasyāvedanaṃ | tadayuktamabhibhavasyāsambhavāt | mahattvādinābhibhava iti na samyak | hastimaśakyoryugapat pratipattyabhāvaprasaṅgaḥt | iṣṭatvenetyapi na samyak | dvayorapi saha darśanāt | duḥkhasukhayorhi yugapadanubhavasya pratipāditatvāt | paṭasaṃskārāt kvāpyanubhava iti cet | na | bhāvanāvyatirekeṇa saṃskārasyāparasyādarśanāt | bhāvanābalena cedutpattistu vaḥ sukhādayastadā bodharūpā eveti pratapāditaṃ |

[2.1.2.5.3,167]

athāpi syād |

[2.1.2.5.3,168]

bhāvanābalato jñānaṃ sukhādiṣu vivarttate | sukhādayastu rūpādikāraṇādeva bhāvinaḥ || 506 ||

[2.1.2.5.3,169]

iyamapyalīkakalpanā | yataḥ |

[2.1.2.5.3,170]

yadvastubalato jñānaṃ jāyate tatra bhāvanāṃ | nāṅgīkurvanti vidvānsastathācedasamaṃjasaṃ 507 ||

[2.1.2.5.3,171]

yadi sukhādikaṃ sannihitameva tadbhāvanāmantareṇāpi dṛśyanta eva | na hi prāgacintitānanubhūtā bhāvā ekadaiva nopalabdhiviṣayaḥ | tatrāpi vyavahitā bhāvanāstīti cet | kimatra pramāṇaṃ | api ca | jñānasya bhāvanā nārthākārabhāvanāṃ vinā | kevalasya bhāvayitumaśakyatvāt | bhāvanābalena cedudayavajjñānaṃ kimarthādikamapekṣate | athārthena sahābhyāsāt tathā satyarthākāropi bhāvanābalādevopajāyate | tathā sati svapnādijñānavadartharahitameva jñānamiti bāhyarūpasukhādivijñānāt siṣādhayiṣatārthasyāpyavāhyarūpatā sādhiteti mahatī parasya paradūṣaṇābhijñatā |

[2.1.2.5.3,172]

athāpi matiḥ | yugapatsukhaduḥkhāsambhava eva yataḥ |

[2.1.2.5.3,173]

sattyāntarepyupādāne jñāne duḥkhādisambhavaḥ | nopa | dānaṃ viruddhasya taccaikamiti cenmataṃ || 264 ||

[2.1.2.5.3,174]

avijñānasya vijñānaṃ kenopādānakāraṇaṃ | ādhipatyantu kurvīti tadviruddhepi dṛśyate || 265 ||

[2.1.2.5.3,175]

akṣṇoryathaika āloko naktañcaratadanyayoḥ | rūpadarśanavaiguṇayāvaiguṇye kurute sakṛt || 266 ||

[2.1.2.5.3,176]

yadyupādānapūrvakaṃ jñānamapekṣya sukhādi sambhavati tadā nopādānamekaṃ viruddhasya yuktaṃ dvayasya | kintu tadevāyuktaṃ viruddhānāmapi jñānaṃ sukhādīnāṃ dṛṣṭaṃ | atha viruddhasyopāgānanna bhavatyeva | tathā satyavijñānasya vijñānamupādānaṃ kathambhavet | na copādānabhāvo nāma ādhipatyameva kevalaṃ kāraṇānāṃ kārye | tacca viruddhepi | yathā kauśiketarayorakṣṇorupadhātetarau bhavata ālokādekasmādeva |

[2.1.2.5.3,177]

tasmāt sukhādayorthānāṃ svasaṃkrāntāvabhāsināṃ | vedakāḥ svātmanaścaiṣāmarthebhyo janma kevalaṃ || 267 ||

[2.1.2.5.3,178]

yadyabodharūpāḥ sukhādayo rūpādisāmagrīto vijñānasamānakāla evodayavantastadā sarvadeṣṭāniṣṭaviṣayasaṃmukhābhāve yugapat sukhaduḥkhavidau syātāṃ | tavāpi kasmānnaivamiti cet | na | vāsanāprabodhasya tādṛśasyābhāvād rūpādivikalpavat | kadācideva kasyacit kiñcideva bhavati vāsanāprabodhakāraṇaṃ | mamāpyevamiti cet | na | yataḥ |

[2.1.2.5.3,179]

vāsanābalabhāvitve bodhataiva prasajyate | vāsanā smṛtyabhijñānakāraṇatvena lakṣitā || 508 ||

[2.1.2.5.3,180]

nanu smṛtyādayopi na svarūpasamvedanātmakāstatrāpyarthasyaiva pratibhāsanāt | varṇṇasaṃsthānātmakaṃ tatrārtharūpameva pratibhāti | na cāparantatra vijñānarūpaṃ samvedanaviṣayaḥ | tasmāt parokṣaiva sakalā buddhiḥ |

[2.1.2.5.3,181]

yadyartha eva tatrāsti pratibhāsasya gocaraḥ | pratyakṣavat tadarthasya grahaṇaṃ saṅgataṃ bhavet || 509 ||

[2.1.2.5.3,182]

na hyarthaḥ svena rūpeṇa bhāsamāno pratyakṣo bhavitumarhati, svarūpapratibhāsasyaiva pratyakṣatvād, anyasya pratyakṣalakṣaṇasyābhāvat | tathā sati na pratyakṣasmaraṇayorviśeṣaḥ | atha pūrvatvena parokṣatayā ca pratibhāti tatoyamadoṣa iti cet | keyamparokṣatā nāma | na hi sā pratyakṣeṇopalabdhā |

[2.1.2.5.3,183]

pratyakṣeṇopalabdhe ca smaraṇasya pravarttanaṃ | anyathā pūrvarūpasya grahaṇe smaraṇaṃ kathaṃ || 510 ||

[2.1.2.5.3,184]

na hi smaraṇapūrvvārthaviṣayaṃ | atha gṛhītasyaivārthasya parokṣatāgrahaṇāt smaraṇaṃ taditi matiḥ | tadapyasat |

[2.1.2.5.3,185]

parokṣatā kimarthasya svabhāvo vedanasya kiṃ | arthasyāsau svabhāvaścet pratyakṣe pratibhāsatāṃ || 511 ||

[2.1.2.5.3,186]

yo hyarthasya svabhāvaḥ sa pratyakṣe pratibhāti yathā nīlāditā | śaktiniyamāt smaraṇa eva pratibhātīti cet | yathā bhāvābhāvātmake vastuni bhāvarūpatā pratyakṣeṇa gṛhyate'bhāvarūpatā tu pararūpeṇa bhāvapramāṇagocaraḥ | tadapi svapakṣapātitvaṃ | tathā hi |

[2.1.2.5.3,187]

abhāvasya hi bhāvatve kathampratyakṣato'grahaḥ | vyatireke tatastasya bhāvasyo bhayatā kathaṃ || 512 ||

[2.1.2.5.3,188]

ākārabhedalakṣaṇatvād bhāvabhedasya | ākārasya bhedenāpyabhede sakalamekarūpambhavet | atha bhāvayorākārabhedādinaikatā na bhāvābhāvayoḥ | bhāvayorabhāvato bhedāt | bhāvābhāvayostu nāparo bhāvaḥ | anyathānavasthā syāt |

[2.1.2.5.3,189]

abhāvo yadyabhinnaḥ syād bhāvād bhedagrahaḥ kathaṃ | pramāṇabhedāditi cedabhedagrahaṇaṃ kutaḥ || 513 ||

[2.1.2.5.3,190]

yadi pratyakṣeṇa bhāvāṃśaḥ parigṛhyate pramāṇāntareṇābhāvāṃśastathā sati paraspareṇāmiśratā pratipatteḥ kathameko bhāvābhāvātmako bhavatīti pratipattiḥ | yadi cakṣurvijñānena rūpapratipattiranyena śabdādeḥ | kathammayaiva dvayampratipannamiti kartturekatāpratipattiḥ | anādivāsanāta eṣā pratīrtirna tu tattvata iti kasyātropālambhaḥ | evamatrāpīti cet | yadyevamanādivāsanābalādevābhāvavyatirekapratītirapi bhaviṣyati kimarthāntarakalpanayā | pramāṇamapi tadabhāvākhyaṃ vāsanābalabhāvyeva na pāramārthikaṃ | tato vilakṣaṇatvādeka tato vyāvṛttaṃ kimabhāvena | vailakṣaṇñca pratyakṣata eva pratibhāti | tata idamatra nāstiti taduttarakālabhāvī tatsāmarthyabhāvī gṛhītagrāhitvādapramāṇameva nābhāvo nāma pramāṇāntaraṃ | abhāvena pramāṇena mayā'bhāvaḥ pratipanna iti pratisvikoyamvyavahāraḥ | lokasya tu yena mayā nopalabdhandarśanayogyaṃ sat teneha nāsti tasya cātrābhāva iti samānārtho vyavahāraḥ | sā cānupalabdhiḥ pratyakṣameveti vakṣyāmaḥ | paramārthatastu nābhāvo nāma pramāṇāntaranna ca prameyamityasiddhau dṛṣṭāntastadātmakepi śaktiniyame |

[2.1.2.5.3,191]

api ca | yathā'bhāvaḥ pramāṇāntarantathā smṛtirapi syāt | parokṣatve pramāṇameva smṛtiriti cet | na | pramāṇalakṣaṇāyogāt |

[2.1.2.5.3,192]

parokṣatve gṛhītepi ka ivārthaḥ prasidhyati | anumānasya vṛttirhi dharmisambandhavedanāt || 514 ||

[2.1.2.5.3,193]

syādetat | parokṣatve jñāne satyatredānīmpratyakṣasyānavasara ityanumānaṃ pravarttayanti prekṣāvantaḥ | tata idaṃ prayojanaṃ parokṣatvavedanasyeti smṛteḥ prāmāṇyaṃ | naitad | yataḥ | sambandhagrahaṇapakṣadharmmasamāśrayaṇamātrakādevānumānapravṛtteḥ | na hi kaścid dhūmādikāryadarśanānantaramupajāyamānānumānavahnigrahaṇe parokṣatāntataḥ prāgevāvadhārayati | avadhāreṇe vā prayojanaṃ | atha kadācidavadhārayapratyeva kañciditi cet | tadapi yatkiñcit | tathā hi |

[2.1.2.5.3,194]

prayojako'ṅaśaḥ kiṃ kaścit kadācitkatayekṣyate |

[2.1.2.5.3,195]

prayojakorthaḥ kiṅ kaścit kāraṇatvannivartate || 515 ||

[2.1.2.5.3,196]

prayojako hi kāraṇameva | na cānvayavyatirekavyatikrame kāraṇatvantallakṣaṇakatvāttasya | api ca |

[2.1.2.5.3,197]

smaraṇena parokṣatvaṃ jñāpyate kasya vastunaḥ | yasyānumānena gatistatra smaraṇagocaraḥ || 516 ||

[2.1.2.5.3,198]

anumānakālabhāvī hi yorthaḥ sa na smaraṇagocaraḥ | anyathānumānasya vaiyarthyamarthādāpatati | parokṣatayā tasya smutyaiva grahaṇāt | parokṣatāmeva tasya smṛtiravagacchati na tadātanasattāmiti cet | kasya tarhi sā paropakṣatā pratīyate | pūrvagṛhītasyeti cet | tatkālāvadhereva vastunaḥ | tarhi smaraṇaṃ parokṣatāṃ vetti nānyasyeti vyarthakamevaṃ smaraṇaṃ | smṛtvā parokṣatāmpravarttate tataḥ pramāṇaṃ smaraṇannānumānapravarttanāditi cet | smṛtvā pravarttata iti vicāryametat | kintatkālasattāyāṃ pravarttatethedānīntanyāmiti |

[2.1.2.5.3,200]

tatkāle yadi vartteta prāptumetanna śakyate | prāptyarthī ca pravartteta prekṣāvarttaiva nānyathā || 517 ||

[2.1.2.5.3,201]

idānīntanamastitvanna smṛtyā jñāyate tataḥ kathampramāṇatā | pūrvakāle'rthe parokṣatā jñāyate sa ca prāptumaśakyaḥ | athavā pratyakṣeṇaiva parokṣatāgrahaṇaṃ | tatkālāvadhergrahaṇaṃ yat pratyakṣeṇa tadevottarakālapekṣayā parokṣatvamiti | tadākāratā tu saṃskārabalādasyātmabhūtaiva smaraṇasya | tathābhūtārtha evāsāviti cet | nārthatādhimuk | adhimokṣavaśādeva tathā tattvavyasthitiḥ | svarūpaṃ hi svasamvedanena pratīyamanamartha iti vā nartha iti vā na vyavasthāmāpnoti | taduttarayādhimuktyā tathā vyavasthā | sā ca nāsti smaraṇākāre | tathā hi | sortho yortho dṛṣṭaḥ pūrvamayantu punarākāra dadānīṃ bhāvanābalādevodayabhāgi ti pratiyanti prekṣāvantaḥ |

[2.1.2.5.3,202]

tasmāt sukhādayorthānāṃ svasaṃkrāntāvabhāsināṃ | vedakāḥ svātmanaścaiṣāmarthebhyo janma kevalaṃ || 267 ||

[2.1.2.5.3,203]

yathāsvasamvedanasaṃskārādupajāyāmānā smṛtirātmasaṃkrāntārthākārasya sāmvidekā tathā sukhādayopi | yatastepi bhāvanāsaṃskārasamupanatāntaraṃ spraṣṭavyaviśeṣasyātmabhūtasyaiva vedakāḥ | kathantarhi rūpādikārthapekṣaṇaṃ taddvāreṇa tadanurūpavāsanāprabodhāt |

[2.1.2.5.3,204]

spṛśyasaṃssargasaṃbhūtasukhākārapravedanāt | saṃskāro jāyate tasya prabodhastasya dṛṣṭitaḥ || 518 ||

[2.1.2.5.3,205]

āliṅganasukhasamvedanasaṃskāro hi gāḍhataramupajātaḥ punastādṛśarūpadarśanāt prabodhamupagacchaṃstathābhūtamevāntarasparśasukhasamvedanaṃ janayati | etadeva darśayati |

[2.1.2.5.3,206]

arthātmā svātmabhūto hi teṣāntairanubhūyate | tenārthānubhavakhyātirālambastu tadābhatā || 268 ||

[2.1.2.5.3,207]

svātmabhūta evāntaraspraṣṭavyaviśeṣaḥ sukhādibhiranubhūyate | tatra evārthānubhavakhyātiḥ | anyathā parasamvedaneṃ teneti na sambandho bhavet | tathā hi |

[2.1.2.5.3,208]

svarūpānubhavo yuktaḥ svarūpaṃ hetuto yataḥ | parasya rūpānubhavaḥ kathaṃ tasya pṛthakakṛtaḥ 519 ||

[2.1.2.5.3,209]

anyarūpaṃ hi nānyasya kathantasmāt prakāśate | pradīpāttu tathābhūtabhāsvaratvodayo ghaṭe || 520 ||

[2.1.2.5.3,210]

na tu prakāśād vijñānāt prakāśorthaḥ prajāyate | kāryatāyāṃ hi tajjñānādavabodhaḥ kathambhavet || 521 ||

[2.1.2.5.3,211]

yasya hi yatkāryanna tena kāraṇena tadavagamyata iti nyāyaḥ | anyathāvabodhādupajāyamānaḥ kāyiko vyāpārastena vedito bhavet | tasmādātmarūpameva vedayituṃ yuktaṃ | athonmukhībhāvāddhi vedanaṃ na svasamvedanāt | tadayuktaṃ |

[2.1.2.5.3,212]

svarūpamunmukhībhāvaḥ svahetoryadi jāyate | arthasyātra kimāyātaṃ yenāsau vedito bhavet || 522 ||

[2.1.2.5.3,213]

arthādapyunmukhībhāvastasyetyevamathocyate | cakṣuṣopyunmukhībhāvastasya tadvedananna kiṃ || 523 ||

[2.1.2.5.3,214]

cakṣuṣorthonmukhatvañcedarthasyeti kathaṃ mati | arthonmukhyapratītistu pratīterthe bhavediyaṃ || 524 ||

[2.1.2.5.3,215]

na hyapratīyamāne svarūpeṇārthe tadunmukhatāpratītiḥ pratīyate cedarthaḥ svayaṃ kimidānīṃ samvedanānmukhyena | na khalu siddhopasthāyī tadupayogī | tena vinārthasya pratibhāsanāpratīteriti cet | tena tarhi sahaiva pratibhāsamānatāstu kevalaṃ na tu tataḥ paraṃ | tatastasya grahaṇamiti yācitakamaṇḍanametat | aparaḥ |

[2.1.2.5.3,216]

kaścid bahiḥsthitāneva sukhādīnapracetanān | grāhyānāha na tasyāpi sakṛd yukto dvayagrahaḥ || 269 ||

[2.1.2.5.3,217]

niyameneti vākyaśeṣaḥ | na hi nīlādivat svatantramālambananniyamenānyenaiva sahanīlādinā sukhādi gṛhyata iti kāraṇamasti | atha sukhaduḥkhadirūpapradhānavipariṇatirūpā ete sukhādayaḥ | tathā hi prakriyā | pradhānānmahān mahato haṃkāro haṃkārāt pañca tanmātrāṇi pañcabuddhīndriyāṇi pañcakarmendriyāṇi manaśca pañcatanmātremyaḥ pañcamahābhūtānīti | etāvadeva sakalamvikārajātaṃ | prakṛtisvarūpānvayī ca vikāraḥ | tadyathā mṛdvikāraghaṭādikaḥ | atrocyate |

[2.1.2.5.3,218]

sukhādyabhinnarūpatvānnālādeścet sakṛdagrahaḥ | bhinnāvabhāsinorgrāhyañcetasostadabhedi kiṃ || 270 ||

[2.1.2.5.3,219]

sukhādirūpapradhānarūpā eva sukhādaya iti kuta etat | tadrūpānvayadarśanāditi cet | tathā hi | mṛdvikārāstadanvayino dṛśyante |

[2.1.2.5.3,220]

nanvanaikāntikametat | bherīdaṇḍasaṃyogādupajāyate śābdo na ca bherīdaṇḍarūpānvayī | yadyapi vāyoraṇūnāṃ śabdasya śabdatvāpattiriṣyate | tathāpi na siddhametat | atha mṛdvikāravat samānajātīyamatrāpi kāraṇaṃ parikalpyate | evantarhi yatkiñcit kāryantadrūpaṃ tatsarvamvijātīyād yathā śabdādi | kāryañca ghaṭādistadapi vijātīyādeva | kulālādikañca vijātīyaṃ | satsajātīyādeva sakalamudayavaditi na vyāptiḥ | sajātīyavijātīyādvodayavaditi viparyayasiddhiḥ | nāsahāyaṃ sajātīyaṃ kāraṇandṛśyate kvacit |

[2.1.2.5.3,221]

atha sakalameva sukhādyanvitaṃ dṛśyate | tena sukhādisvabhāvameva kāraṇaṃ mṛdvikārāṇāṃ mṛtpiṇḍavat | uktamatra | sahāyasyāpyaparasya kāraṇatvāt | tatsamānāsamānajātīyaṃ prasaktaṅkāraṇamiti na pradhānasiddhiḥ |

[2.1.2.5.3,222]

api ca | sukhādīnāmapi grāhyatādyanvayādaparaṃ grāhyaṃ pradhānaṃ sidhyati | tataḥ paryante grāhyatāvastutvamityādi kāraṇaṃ syāt | atha tadapi sukhādyātmakaṃ | sukhādyātmakatvādanvayinaḥ padārthāditvasya | evantarhi ghaṭādyātmakatvāt sukhādīnāṃ ghaṭādyātmakatvaṃ pradhānasya prasaktaṃ | atheṣyate eva sarvātmakatvantasya | yadi sarva eva vikāragrāmaḥ pradhānātmani tenaivātmarūpeṇa parasparavyāvṛttena vedyate ka ivātra prakṛtivikārabhāvaḥ | āvirbhāvatirobhāvamātrakamiti cet āvirbhāvo vikārastirobhāvaḥ prakṛtiḥ | koyamāvirbhāvo nāma koyantirobhāvaḥ | vyaktirāvirbhāvo nāma | koyantirobhāvaḥ | vyaktirāvirbhāvastadabhāvastirobhāva iti cet | keyamvyaktiḥ | dṛśyātmatā | tadabhāvonupalabdhistirobhāva iti |

[2.1.2.5.3,223]

nanu siddhasvabhāve pramāṇe na tasyānupalabdhiriti śakyam | asiddhau tvabhāva evotpattiriti na pradhānasiddhiḥ | yadi cānupalabdhā ghaṭādayaḥ pūrvamevaṃ bhūtā eva tiṣṭhanti kimpradhānakāraṇaparikalpanena | sukhādirūpataivaiṣāṃ pradhānamiti cet | na | sukhādirūpatāyā bhedena grahaṇāt | bhinnāvabhāsi manogrāhyañca kathamabhinnaṃ | api ca |

[2.1.2.5.3,225]

tasyāviśeṣe bāhyasya bhāvanātāratamyataḥ | tāramyañca buddhau syānna prītiparitāpayoḥ || 271 ||

[2.1.2.5.3,226]

yadi bāhyanīlādirūpā eva sukhādayaḥ | na tarhi nīlādivadeva bhāvanāviśeṣataḥ prītiparitāpādiviśeṣasambhavaḥ | na khalu nīlādisvarūpanirbhāso bhāvanāviśeṣato viśiṣyamāṇa upalabdhaḥ | tathā ced bhāvanānvayameva sakalamāntarambāhyañceti bhāvanābalaprabhavamatattvameva sakalaṃ jagadityāpatitaṃ | bahīrūpeṇa ca pratibhāsaprasaṅgo yadi bāhyaḥ sukhādayaḥ | bhrāntiriyamiti cet | na | bhrāntikāraṇādarśanādabādhanācca |

[2.1.2.5.3,227]

sukhādyātmatamayā buddherapi yadyavirodhitā | sa idānīṅkathambāhyaḥ sukhādyātmeti gamyate || 272 ||

[2.1.2.5.3,228]

syādayabhiprāyaḥ | pradhānapariṇatisvabhāvā yathā śabdādayastathā buddhirapi | ata ātmanā buddhirūpasukhādivedane niyamenābahīrūpavedanaṃ | bhāvanātāratamyato buddhitāratamye sukhādīnāmapi tadātmanā tāratamyaṃ | bhāvanā hi nāmāhaṃkāramanaḥpravarttitā | sa cāhaṅkāro buddhāvahamiti | manasaśca saṅkalpātmakatvāt saṃkalpakamana eva bhūyo bhūyo bhāvanā | tato buddhiḥ sātvikāhaṅkāraparādhīnāṃ sukhātmatāpratipannā satī tathā prakāśate | yadyevambāhyarūpāḥ sukhādaya iti kathamavagatiḥ | bāhyānāmapi śabdādīnāṃ pradhānapariṇatirūpatvādityapi na saṅgataḥ samādhiḥ |

[2.1.2.5.3,229]

etadeva kuto jātaṃ pradhānapariṇāmataḥ | śadhdādyāḥ sambhavantyete na tadrūpānvayekṣaṇaṃ || 525 ||

[2.1.2.5.3,230]

yadi śabdādīnāṃ buddhivat sukhādyanvayaḥ pramāṇato'vadhāryeta tadā kāraṇānvayi kāryamiti tathābhūtakāraṇajanyatāṃ jānīyājjagannivāsī janaḥ | sukhādirūpapradhānavipariṇatereva tathā niścaya iti cet | itaretarāśrayaṇamevaitat | tathā hi |

[2.1.2.5.3,231]

pradhānapariṇāmitve jñāte'sya syāt sukhāditā | sukhāditā parijñānācchabdādestattvaniścayaḥ || 526 ||

[2.1.2.5.3,232]

pradhānapariṇāmitve śabdādīnāṃ sukhādyanvayaḥ | sukhādyanvaye ca niścite pradhānapariṇatirūpatetyekāsiddhāvubhayasyāprasiddhiḥ |

[2.1.2.5.3,233]

api ca | yadi nāmāgnipariṇatirūpatā dhūmasya tathāpi kintasyojjvalatvaṃ prasidhyati | pratyakṣabādhitatvānnaivamiti cet | samānaṃ śabdādiṣu |

[2.1.2.5.3,234]

syādetada | yadi śabdādayo na sukharūpāḥ syusteṣāṃ grāhikā na buddhiḥ syād bhinnajātīyayorgrāhakatā'yogāt | atrocyate |

[2.1.2.5.3,235]

agrāhagrāhakatvācced bhinnajātīyayoḥ pumān | agrāhakaḥ syāt sarvasya tato hīyeta bhoktṛtā || 273 ||

[2.1.2.5.3,236]

na hi pumān śabdādisamānajātīyastasyāpradhānātmakatvāt | sukhādīnāntu viparyayāt | bhavatu tasyāgrāhakatvamiti cet | na | bhoktṛtvābhāvaprasaṅgāt | bhoktā hi puruṣa iṣyate | na cānubhavādaparaṃ bhoktṛtvaṃ |

[2.1.2.5.3,237]

kāryakāraṇatānena pratyuktā;

[2.1.2.5.3,238]

kutaḥ |

[2.1.2.5.3,239]

kāryakāraṇe | grāhyagrāhakatābhāvād bhāvenyatrāpi sā bhavet || 254 ||

[2.1.2.5.3,240]

buddhiśabdādisukhe grāhyagrāhakatāyā bhāvādeva | yato nīlādiḥ svākārārpaṇena buddhijananād grāhyo nānyathā grāhyatā kāryakāraṇatābhāvāt | tato grāhyatayaiva kāryakāraṇatā sidhyati | sā ca grāhyatā kāryatvadāyikā puṃsyapi śabdādīnāmiti | sa cāpi kāryanteṣāṃ bhavet | na tathetyanekāntaḥ |

[2.1.2.5.3,241]

athavā kāryakāraṇatānena pratyuktā asiddhatvādityāha | akāryakāreṇa buddhisukhe grāhyagrāhakatāyā bhāvāt | na hi yatra grāhyagrāhakabhāvastatra kāryakāraṇabhāvaḥ | puruṣaśabdādisukhayoriva |

[2.1.2.5.3,242]

atha buddhisukhādīnāṃ grāhyagrāhakamāvādeva kāryakāraṇabhāvaḥ | tatvādeva tarhi sā kāryakāraṇatā | evaṃ sati puṃsyapi kāryatāprasaṅga ityaniṣṭamanaikāntikatā vā tenaiva |

[2.1.2.5.3,243]

athavā na kāryakāraṇe buddhisukhe grāhyagrāhakatāyā abhāvāt | bhāve vā sānyatrāpi bhavet |

[2.1.2.5.3,244]

tasmāt ta āntarā eva; samvedyatvācca cetanāḥ |

[2.1.2.5.3,245]

kutaḥ |

[2.1.2.5.3,246]

samvedanaṃ na yadrupanna hi tat tasya vedanaṃ || 275 ||

[2.1.2.5.3,247]

bāhyatve pramāṇābhāvādāntaratvenaiva samvedyamānatvāt |

[2.1.2.5.3,248]

yad yathā vedyate vastu tat tathaivopagamyate | samvedanamvinā nāsti bhāvānāmbhāvanirṇṇayaḥ || 527 ||

[2.1.2.5.3,249]

na hi yad rūpaṃ samvedananna bhavati tat tasya vedanaṃ | na ca sukhādīnāmbāhyarūpānurūpamvedanam | anyathā vedanamanyathā padārtha iti na yuktaṃ | na hi nīlasya vedanampītasyeti yuktaṃ | tathā samvedanaṃ svavidrūpatayā pravarttamāne svavidrūpatāmevāvedayate | na hi pareṇa pratīyamānāḥ sukhādayo vedyaṃte | rūpādayastu cakṣurādivatyā vedyanta ityasamvedanarūpāḥ | athavā nirākāraṇe na gṛhyante sukhādayastataḥ sukhākāreṇaiva vedyanta iti sukhākāratā vijñānasya siddhā | tadantargataṃ sukhambodharūpameveti siddhaṃ | ghaṭādivadeva tarhi sukhādayopi bāhyāssyuḥ | na yuktamevaṃ | ghaṭādyākārasya vijñānātmabhūtasyāpi paropadhānenotpatterbhāvanāyāstatra vyāpārāpratīteḥ | sukhādyākārasya bhāvanābalataḥ prakṛṣyamāṇatvānna paropadhānādhīnatā |

[2.1.2.5.3,250]

nanu bhāvanādhīnatāyāmapi na samvedanarūpatā sukhādīnāmatatsvabhāvenānubhavena vedanāt | na hi bhāvanātaḥ prakṛṣyamāṇā api sukhādayaḥ samvedanarūpāḥ | atrocyate |

[2.1.2.5.3,251]

atatsvabhāvonubhavo bauddhāṃstān samavaiti cet |

[2.1.2.5.3,252]

svasamvedanatve hi sati bodharūpatā sukhādīnānna pareṇātmanā'tadākāreṇa | ataḥ kāryatāpi na bhavati puṃsaḥ | tadākāratotpannatvena tasya kāryatā bhavet | na cāsāvasti tasyātadākāratvāt | atatsvabhāva eva hi buddhyantargataṃ sukhādikamanubhavo veti samavaiti vā | tataḥ samavāyasambandhādekatvābhimānaḥ samvedanasya buddheśca |

[2.1.2.5.3,254]

muktvādhyakṣasmṛtākārāṃ samvittimbuddhiratra kā || 276 ||

[2.1.2.5.3,255]

keyaṃ buddhiḥ | adhyavasāyaḥ | kimidaṃ samvedanaṃ | anubhavaḥ |

[2.1.2.5.3,256]

nanu bhede pramāṇe satyevamucyate | adhyavasāyaḥ samvedanamiti ca paryāyamātraṃ | viṣayākāratā'samvedanātmikā buddhiḥ | anākārasamvedanaṃ bodharūpamiti cet | anākāraṃ samvedanamiti nātra pramāṇaṃ | apratyakṣā samvittena pramāṇābhāva iti cet | anākārasamvedanamiti nātra pramāṇaṃ apratyakṣā samvit tena pramāṇabhāva iti cet | na | abhyupagamasyāhetutvāt | na hi pratyakṣābhāvenumānamapi | tatobhyupagama eva na yuktaḥ | athāparaṃ samvedanamvinā sukhādīnāmavedanaprasaṅga iti cet | svasamvedanatayā vedane ko virodhaḥ | tāvataiva ca samāpto vyavahāra iti vyarthamaparaṃ |

[2.1.2.5.3,257]

athāpi syād | yadi samvedanamaparanneṣyate tadā mokṣāvasthāyāṃ |

[2.1.2.5.3,258]

sukhaduḥkhavinirmukto kathaṃ mukto bhaviṣyati | svabhāvasya parityāge dharmilopaḥ prasajyate || 528 ||

[2.1.2.5.3,259]

na hi svātmā hātuṃ śakyaṃ | vyatiriktāstu sukhādayo vivekādhyāropagocarīkṛtāḥ śabdā eva hātuṃ yadi nāmābhedenedanīntanāvasthāyāmpratīyante | yadi nāmedamiṣṭantathāpi pramāṇāprasiddhanna sidhyati | na hīṣṭammama na sidhyatītyapramāṇakortho bhavati siddhaviṣayaḥ | na ca kāraṇānīṣṭimanuvarttante | na cāsyārthasya kāraṇamastīti pramāṇamatra kiñcat | idānīmeva bhāvanāptau leśasya hānidṛṣṭeḥ | samvedanāntaramevedānīntathā bhūtamupajāyate na tu sukhādessamvedanād bhedāvagamaḥ | evaṃ muktāvasthāyāmapīti na virodhaḥ | tasmāt |

[2.1.2.5.3,260]

tāṃstānarthānupādāya sukhaduḥkhādivedanaṃ | ekamāvirbhavad dṛṣṭannadṛṣṭantvanyadantarā || 277 ||

[2.1.2.5.3,261]

nanu buddhisukhadukhādaya iti vyapadeśabhedādeva bhedonyathārthabhedamantareṇa kathamvyapadeśabhedaḥ | na | ekamevedaṃ harṣaviṣādādyanekākāravivartamyaśyāmaḥ | tatra yatheṣṭaṃ saṃjñāḥ kriyantāṃ | avasthābhedapratyāyanārthameva bhedavyapadeśaḥ | vījāṅkurapatranāḍavyapadeśavat |

[2.1.2.5.3,262]

saṃsarggādavibhāgaścedayogolakavahnivat | bhedābhedavyavasthaivamutsannā sarvavamtuṣu || 278 ||

[2.1.2.5.3,263]

yadi dṛṣṭāntostītyetāvataiva saṃsṛṣṭadvayametaditi pramāṇamantareṇaiva kalpyate | tathā sati sarvatraikākārapratipatti ke stambhādau naikatvaprasiddhiḥ | ekatāprasiddhau ca tatsamudāya rūpasyānekatvasyāpi na prasiddhirityutsīdet sakalabhāvavyavasthā | ekānekavyatirekeṇa bhāvasyābhāvāt | tathā hi |

[2.1.2.5.3,264]

abhinnavedanasyaikye yannaivantadvibhedavat | sidhyedasādhanatvesya na siddhambhedasādhanaṃ || 276 ||

[2.1.2.5.3,265]

tasmādekāsiddhau dvayorapyasiddhiḥ | tasmādabhinnavedanameva tadviparyayādanekamiti yuktaṃ | sāṃ khya sya tu |

[2.1.2.5.3,266]

bhinnābhassitaduḥkhādirabhinno buddhivedane | abhinnābhe vibhinne ced bhedābhedau kimāśrayau || 280 ||

[2.1.2.5.3,267]

ityantaraścokaḥ |

[2.1.2.5.3,268]

athāpi syād | yathā vedanācetānādīnāñcaittānāṃ mahābhūmikādīnānna parasparambheda upalabhyate | athavānupalakṣaṇepi bheda iṣyate | tathā buddhisamvedanayorapi kinneṣyate | abhinnavedanamekamiti cittaparikarabhūtaścaitairanekāntaḥ | tatraidamucyate |

[2.1.2.5.3,269]

tiraskṛtānāṃ paṭunāpyekadā bhedadarśanāt | pravāhe citacaittānāṃ siddhā bhedavyavasthitiḥ || 281 ||

[2.1.2.5.3,270]

naivamabhyupagamyate | "cittebhyaścaitasā nānyā" iti vacanāt | abhyupagamya parihāraḥ | yadyapyekena paṭutaravṛttinā cetanāditiraskṛtaṃ na paṭutaropalabdhiviṣayastathāpyanyadopalabdhiviṣaya iti bhinnameva vedanāditaścetanādikam | anyadā svarūpeṇopalakṣamāṇatvāt | dinakaranikaraparākṛtasvaprakāśanaśaktikamiva tārakānikurumbaṃ na tadā nāsti | na tvevaṃ buddhisamvedanayorekadāpi vivekasya spaṣṭagrahaṇaṃ | caitasānāntu kadācit kasyacit prakaṭībhūtasya grahaṇaṃ |

[2.1.2.5.3,271]

nanu vikalpapratyaya eva nimittagrahaṇādikamupalabhyate nāvikalpake | na | tatrāpi santyeva caitasāḥ | tathā hi | kadācidanubhavānantaraṃ nimittavikalpaḥ kadācididaṃ kariṣyāmītyādi vikalpaḥ | tatonubhavānusārivikalpatovasīyate santyavikalpā api caitā iti | tata eṣāṃ bhede yuktileśopi vidyate naiṣopi buddhisamvedanayoriti paramārthaḥ ||

{2.1.2.5.4}

<(4) yogipratyakṣam>

[2.1.2.5.4,1]

prāguktaṃ yogināṃ jñānanteṣāntad bhāvanāmayaṃ | vidhūtakalpanājālaṃ spaṣṭamevāvabhāsate || 282 ||

[2.1.2.5.4,2]

caturāryasattyaviṣayaṃ yogināṃ jñānaṃ prāguktaṃ | kuto hetostad bhavatītyāha | bhāvanāmayaṃ bhāvanāhetukaṃ bhāvanābalena ca spaṣṭābhaṃ | spaṣṭābhatvādevāvikalpakaṃ | tataḥ pratyakṣaṃ |

[2.1.2.5.4,3]

nanvarthasya sāmarthyena samudbhavād varttamānārthaviṣayamāvikalpakamiti yuktaṃ | atītānāgataviṣayasyāvidyamānaviṣayasya ca kathambhāvanāmātrādavikalpakatā | bhāvanāpyeva bhūtakāryasamarthaiveti darśayati avidyamānaviṣayepi | athā hi |

[2.1.2.5.4,4]

kāmaśokabhayonmādacaurasvapnādyupaplutāḥ | abhūtānapi paśyanti puratovasthitāniva || 283 ||

[2.1.2.5.4,5]

na hyabhūtaviṣayaṃ samvedanamarthasāmarthyata upajāyate | na ca tat savikalpakaṃ puraḥsthitatvena darśanāt | tathā ca sākṣātkaraṇakāratayā'vikalpakaṃ pratyakṣaṃ | atha savikalpakamapi sat spaṣṭābhannāvikalpakamiti cet | tanna |

[2.1.2.5.4,6]

na vikalpānubaddhasya spaṣṭārthapratibhāsitā | svapnepi smaryate smārttaṃ na tat tādṛgarthavat || 284 ||

[2.1.2.5.4,7]

vikalpasya parokṣaviṣayameva rūpamiti pratipāditaṃ | tacca yadi na syāt tadeva savi | kalpakanna bhavet | svapnepi vikalpāḥ parokṣaviṣayākārāḥ samvedyante | na ca te spaṣṭāvabhāsinaḥviplavabalāttu spaṣṭatāyānna kiñcit svapnādiṣvaspaṣṭaṃ bhavet | dṛśyante ca spapnenubhūtasmaraṇākārā vikalpāstasmānna viplavād vikalpasyāpi spaṣṭatā | tato nirvikalpa eva parisphuṭākāraḥ pratyayaḥ |

[2.1.2.5.4,8]

atra vaibhāṣikā āhuḥ | nanu vastuni pramāṇaprasiddhe bhāvanābalāt spaṣṭābhateti yuktaṃ | bhāvanayā'vidyākāluṣyāpagame svena rūpeṇārthasya pratibhāsanāt | avidyamāne tu na svarūpāmiti kasya pratibhāsaḥ | yogināntvatītānāgataviṣayajñānamatītānāgatasya vidyamānatvāt | atrāha |

[2.1.2.5.4,9]

aśubhā pṛthivīkṛtsnādyabhūtamapi dṛśyate | spaṣṭābhannirvikalpañca bhāvanābalanirmitaṃ || 285 ||

[2.1.2.5.4,10]

atattvamanaskāratvādaśubhādīnānnākāśe pṛthivyādīnāṃ sambhavaḥ | atha pṛthivyādayovi vidyante yogipratyakṣaṇe dṛśyamānatvāt | na bhāvanāmātrata eva yogī bhavati | api tu śrutamayena jñānenārthān gṛhītvā yukticintāmayena vyavasthāpya bhāvayatāntanniṣpattau yadavitathaviṣayantadeva pramāṇantadyuktā yoginaḥ | tathā ca śamathavipaśyanāyuganaddhavāhī mārgo yo ga iti vacanaṃ |

[2.1.2.5.4,11]

tatra yogināṃ yadyapyamī pratibhāsante tathāpi kāryārthamasāvatattvarapaiva bhāvanā tato'tattvarūpeṇaiva teṣāmamī pratibhāsante | tena yadi yogināmatattvarūpatayā pratibhāsatante kathantāvatā sattvaṃ | tatsmādatattvarūpataiva teṣāṃ yogipratyayapratibhāsanāmapi | na hi pratibhāsamātrāt tattvamapi tu parīkṣātaḥ | na ca kalpanāmātrādudayamāsādayantī bhāvanā tattvapratipattihetuḥ pramāṇabalāyātā tu tathetyekānta eṣaḥ | tathā hi |

[2.1.2.5.4,12]

bhāvanāmātrabhāvitvamatattvamiti gīyate | vastuddhārapratītestu vastunirṇṇaya iṣyate || 529 ||

[2.1.2.5.4,13]

bhāvanāmātratastu |

[2.1.2.5.4,14]

tasmād bhūtamabhūtamvā yad yadevābhibhāvyate | bhāvanāpariniṣpattau tat sphuṭākalpadhīphalaṃ || 286 ||

[2.1.2.5.4,15]

na hi sadeva bhāvyatenyasyāpi bhāvanāgocaratvāt | tato yadi yadevābhibhāvyate tat tat sphuṭākalpadhīphalamevābhibhāvanaṃ | bhāvanāpariniṣpattau | na hi bhāvanānyathā bhavantī dṛśyate |

[2.1.2.5.4,16]

tatra pramāṇasamvādi yat prāg niṇarṇītavastuvat | tadbhāvanājaṃ pratyakṣamiṣṭaṃ śeṣā upaplavāḥ || 287 ||

[2.1.2.5.4,17]

yat khalu bhāvanābalabhāvitvepyavisamvādasambhavi prāgnīrṇṇītavastu paralokacaturāryasattyādikaṃ tadviṣayameva pratyakṣaṃ | na tu kāmādiviṣayaṃ | tadvispaṣṭābhatayā nirvikalpakatvepyupaplava eva | etena svapnādijñānānāmvisamvādināmapratyakṣataiva |

[2.1.2.5.4,18]

nanu bhāvanābalājjñānapratyakṣamiti sakalatīrthyasaṅgatasamvedanapratyakṣatāprasaṅgaḥ | nahi teṣāṃ bhāvanā nāstiti śakyametat | tathāhi |

[2.1.2.5.4,19]

lokasādhāraṇo yorthaḥ kasyacit sambhavedasau | iti kinniyamo nyāyamanatikramya varttate || 530 ||

[2.1.2.5.4,20]

tataśca teṣāmapi tī rtha karāntarāṇāṃ bhāvanāprabhavapratyakṣaprasiddhā svaprakriyā prapañcāntargatāḥ padārtharāśayo na bhavantīti kuta etat | tataśca tadupadeśatopi vartitavyaṃ | anumānādinā bādhanānneti cet | na |

[2.1.2.5.4,21]

atīndriyā na samvedyān paśyantyārṣeṇa cakṣuṣā | ye bhāvān vacananteṣānnānumānena bādhyate || 531 ||

[2.1.2.5.4,22]

athaitadeva na jñāyate tairidandṛṣṭamiti | yadi paśyanti na bādhyata etad vacanaṃ | yadyevambhagavatāpi vyajñāyi satyādikamiti kuta etat | tadasat |

[2.1.2.5.4,23]

tāthāgate hi vacasi pramāsamvāda īkṣyate | pramāṇabādhā tvanyeṣāmato draṣṭā tathāgataḥ || 532 ||

[2.1.2.5.4,24]

nanu pauruṣeyampramāṇamapramāṇamevātīndriyerthe | tatkathantena sādhanambādhanamvārthasyātīndriyasya |

[2.1.2.5.4,25]

samānaviṣayā yasmād bādhyabādhakatāsthitiḥ | atīndriye ca saṃsāri pramāṇanna pravarttate || 533 ||

[2.1.2.5.4,26]

yogijñānenāpi teṣāmbādhanameva | tathā hi |

[2.1.2.5.4,27]

tāthāgatamvacasteṣāmvirodhena vyavasthite | tadvacohetuvijñānabādhitatvaṃ prakāśayet || 534 ||

[2.1.2.5.4,28]

tadetad viparyayepi tulyaṃ | tadasat | yataḥ |

[2.1.2.5.4,29]

atīndriyārthaṃ kathayet kevalaṃ yadi vedakaḥ | tadvacastaḥ pravartteta na kaścidapi paṇḍitaḥ || 535 ||

[2.1.2.5.4,30]

atīndriyārthaṃ hi vacaḥ sarveṣāmeva vidyate | parasparaviruddhañca tatastatrāpravarttanaṃ || 536 ||

[2.1.2.5.4,31]

tasmāt paraṃ pratipādayatā śakyapariccheda evetaraiḥ pratipādayitavyāḥ | asambhavānnaimiti cet | yogijñānamapi tatra kutaḥ sambhavatīti cintyametat |

[2.1.2.5.4,32]

vedaḥ svabhāvasiddho vā yogī tatpratipādakaḥ | iti cernnirṇṇayo bhāve vastunyatra pramā kutaḥ || 537 ||

[2.1.2.5.4,33]

atha śabdaparicchado nopādeyastadarthināṃ | ityayuktanna duḥkhasya vicchitterapradhānatā || 538 ||

[2.1.2.5.4,34]

na khalu sakaladuḥkhavyapagamo nopādeyaḥ | tathā hi |

[2.1.2.5.4,35]

ātmātmīyagrahāveśājjantūnānduḥkhasaṅgatiḥ | tasya vyapagame sarvvaduḥkhānāṃ pralayodayaḥ || 539 ||

[2.1.2.5.4,36]

sukhānāmapi cedevanduḥkhābhāvaḥ paraṃ sukhaṃ | yadi samvedayannāste sadā duḥkhaviparyayaṃ || 540 ||

[2.1.2.5.4,37]

tataḥ paramṛpādeyaṅ kimanyad yuktisaṅgataṃ | pradīpasyeva nirvāṇamiti cennāpramāṇakaṃ || 541 ||

[2.1.2.5.4,38]

idaṃ | yataḥ |

[2.1.2.5.4,39]

dāhacchedādinā jñānaṃ vicchettuṃ hi na śakyate | tataḥ prabandhāvicchedādāsta eva nirākulaṃ || 542 ||

[2.1.2.5.4,40]

tāmavasthāṅgatasyāsya vaimukhyaṃ syād vivekataḥ | udvejanīye vaimukhyaṃ yadi kasmin virodhitā || 543 ||

[2.1.2.5.4,41]

śamatādarśinastasya vaimukhyamapi kiṅkṛtaṃ | nāsya pīḍākṛtaḥ kecit samādhibalabhāvinaḥ || 544 ||

[2.1.2.5.4,42]

kṣudduḥkhādisamādhānāt sarvvameva pratyīyate | śastrādipīḍāpi tataḥ sarvvaivāsya pratīyate || 545 ||

[2.1.2.5.4,43]

bhāvanābalataḥ sarvva śauryadheryādi sambhavi | dhṛtimvinā hi nāhāraḥ kasyacit paripuṣṭaye || 546 ||

[2.1.2.5.4,44]

dhṛteryogāt tu yaḥ kaścidāhāraparipuṣṭaye | vināpi caivamārādasyāthasyāptisambhavaḥ || 547 ||

[2.1.2.5.4,45]

janmāntarādisamvittirabhyāsādeva jāyate | tataḥ karmmaphalajñānaṃ tataḥ sarvvasya vedanaṃ || 548 ||

[2.1.2.5.4,46]

kāryakāraṇabhāvasya viśeṣeṇa viniścaye | atītānāgatajñānamasya bhāvi parisphuṭaṃ || 549 ||

[2.1.2.5.4,47]

bhāvanāvalato jñānambāhyānāmapi bhāvi cet | tadetadiṣyatesmābhiḥ sarvvākārantu tāyināṃ || 550 ||

[2.1.2.5.4,48]

sthiramadhyākṣaṇambhāvanairātmyādipravedanaṃ | rāgādivyākulatvānna tīrthyānāmvedanantathā || 551 ||

[2.1.2.5.4,49]

evambhūtārthavacasastatkartturjñānavad gatiḥ | pariśuddhamvaco nāsti pariśuddhavidamvinā || 552 ||

[2.1.2.5.4,50]

svatarkānusmṛtereṣa prapañco kcasāṃ yadi | bhāvanājñānamapyasti sadarthonādaro na hi || 553 ||

[2.1.2.5.4,51]

tatosya vītarāgatve sarvārthajñānasambhavaḥ | samāhitasya sakalaṃ cakāstīti viniścitaṃ || 554 ||

[2.1.2.5.4,52]

sarveṣāmvītarāgāṇāmetat kasmānna vidyate | rāgādikṣayamātre hi tairyatnasya pravarttanāt || 555 ||

[2.1.2.5.4,53]

tannivṛttau tatasteṣāṅakṛtārthātmābhimānināṃ | yatno naivottarastāvad viśrāntisukhalipsayā || 556 ||

[2.1.2.5.4,54]

punaḥ kālāntare teṣāṃ sarvvajñaguṇarāgiṇāṃ | alpayatnena sarvajñatvasya siddhiravāritā || 557 ||

[2.1.2.5.4,55]

pradīpasyeva nirvāṇamiti cet tanna sambhavi | niṣkleśe hyātmani kutastasya vairāgyasambhavaḥ || 558 ||

[2.1.2.5.4,56]

prekṣāpūrvakṛtastasya tadādhikyena vāñchitaṃ | yadi tasyāpi kiṃ hānimasau vāñchāyanā dṛtaḥ || 559 ||

[2.1.2.5.4,57]

na vītarāgasya sukhaṃ yoṣidāliṅganādijaṃ | vītadveṣasya tu kutaḥ śatrusenā vimardajaṃ || 560 ||

[2.1.2.5.4,58]

vītamohasya na sukhamātmīyābhiniveśajaṃ | tataḥ kintādṛśā tena kṛtyammokṣeṇa janmināṃ || 561 ||

[2.1.2.5.4,59]

tadetadasadavetthaṃ madyapānādi cintyatāṃ | madyapānādisukhaṃ dvijā nātrāsti santataṃ || 562 ||

[2.1.2.5.4,60]

purīṣabhakṣaṇasukhannāgakroḍajanmināṃ | āmamāṣamāsiddhi sukhannaivāstyarakṣā || 563 ||

[2.1.2.5.4,61]

svāmiprasādādisukhaṃ kimabhṛtyasya vidyate | śirasastāḍanasukhannādāsasya vikāśayat || 564 ||

[2.1.2.5.4,62]

iti sarvamidaṃ prārthymāyātamadhimuktiṣu | nāpārasīke mātrādiśroṇīsaṅgama ipi || 565 ||

[2.1.2.5.4,63]

aprāptasya cāvīciṃ tadviyogasukhaṃ kvacit | tato narakapātādi savaṃmiṣyeta janmibhiḥ || 566 ||

[2.1.2.5.4,64]

atha viśiṣṭamiṣyate sukhantathā sati tadevāsmadīpsitamāyātaṃ | atha sarvavedanasya kathaṃ sambhavaḥ kathamvā tatra samvādaḥ | kathamvā sakalavedane sakalarāgādiparacittasākṣātkaraṇena rāgāditādayo doṣā ityāha |

[2.1.2.5.4,65]

anekopāyamadbhāvāt kālavaipulyayogataḥ | abhyāsāt sarvavittvasya prāptirasyeti yuktimat || 567 ||

[2.1.2.5.4,66]

asaṅkhyepakalpatayābhyāso hi kintadasti yanna prāpayati | samvādastu punarasmākaṃ sarvavedanamprati nāstotīṣyata etraitat | tathā coktaṃ |

[2.1.2.5.4,67]

"asarvavit sarvavidaṃ kaḥ kathaṃ tvāmavabhātsyate | svayamviditamāhātmyavistarāya namostute" || 568 ||

[2.1.2.5.4,68]

nāsarvajñaḥ sarvajñaṃ jānīte | tathā | "mā bhikṣavaḥ pudgalaḥ pudgalaṃ praviṇotu | ahamvā praviṇuyāṃ yo vā syānyadvidha" iti |

[2.1.2.5.4,69]

sarvavedate tu sarvātmanā parasantānarāgādivedane rāgādimattvamiti na sat | tathāhi |

[2.1.2.5.4,70]

parasantānasamvittau vītarāgitvavedane | tasya rāgitvamapyastītyetadatyantadurghaṭa || 569 ||

[2.1.2.5.4,71]

yadaivāsau rāgī pararāgavedane tathā paravītarāgavedane vītarāgopi | ubhayamapi tadaiveti cet | na |

[2.1.2.5.4,72]

ekanāpyanubhūtatvābhāve rāgo kathammataḥ | taṭasthasya hi samvitto na rāgitvādisambhavaḥ || 570 ||

[2.1.2.5.4,73]

tathā hi na ghaṭavedane ghaṭī bhavati | evaṃ rāgādayopi parasantānāntargatāstaṭasthatayāvagamyamānā na rāgitvannirvarttayanti |

[2.1.2.5.4,74]

atha sarvātmanā vedane yathā svayamvettyasau tathā yogyapīti na rāgitvahāniḥ | tadayuktaṃ |

[2.1.2.5.4,75]

tadrṛpeṇaiva vedyatve svayaṃ rāgitvasambhave | kathamapyavyavasthāpyaṃ pararāgādivedanaṃ || 571 ||

[2.1.2.5.4,76]

na hi tadātmānanupraveśe pararāgādivedanaṃ | sa evātmīyo rāga iti | ayamapyaparo doṣa iti cet | tathā hi |

[2.1.2.5.4,77]

taṭasthatvena vedyatve tattvenāvedanaṃ bhavet | tadātmanā tu vedyatve rāgitaiva prasajyate || 572 ||

[2.1.2.5.4,78]

tadasat | tathāhi |

[2.1.2.5.4,79]

rāgādinā parasthena tasya vākkāyavikriyā | parasthā na bhavattheva tasya rāgādivāsanā || 573 ||

[2.1.2.5.4,80]

vāsanāsāmarthyāyāto hi rāgo rāgitamāvahati na paravāsanābalāyātaḥ siddhopasthāyitayā samvedyamānaḥ |

[2.1.2.5.4,81]

nanu svarūpasamvedane romāñcadikāyavikāropi kasmādasya na bhavati vacanavikāraśca | na sadetat |

[2.1.2.5.4,82]

kāyavācorvikāroyaṃ vāsanābalasambhavī | prahīṇavāsanasyāsya dvayorapi na sambhavaḥ || 574 ||

[2.1.2.5.4,83]

nanu bhāvanābalādeva paracittavedanaṃ bhāvanā saṃskāraśca vāsanā | tatra bhāvanāsaṃskārasambhave kathanna vāsanā nahi bhāvanāvāsanāyāḥ kaścidviśeṣaḥ | na yuktametat | tathā hi |

[2.1.2.5.4,84]

gamakasya viśeṣasya tātparyeṇopalakṣaṇe | viśeṣapratibhāsosti paracittasya vedane || 575 ||

[2.1.2.5.4,85]

liṅgaviśeṣopalakṣaṇe hi tatra bhāvanāvyāpāraḥ | na ca tatrārthasya gamyasya bhāvanā | satyāmvā nātmasambandhitayā | tatastatra vāsanā'bhāvāt pratibhāsepyarāgitā |

[2.1.2.5.4,86]

anenāśucirasādivedanepi doṣaḥ pratyuktaḥ |

[2.1.2.5.4,87]

apavitratvayogaḥ syādindriyeṇāsya vedane | karmajena na cānyena bhāvanābalabhāvinā || 576 ||

[2.1.2.5.4,88]

bhāvanābalād rasanamutpādya yadi vedanamadoṣa eva tadā | nahi svapne'gamyāgamane doṣaḥ | asattyatā tasya tenādoṣa iti cet | samvāde sati kathamasattyatā |

[2.1.2.5.4,89]

yadā māturapi svapnastathābhūtastadā bhavet | tadāgamyāgatau doṣo bhavataḥ kinna sambhavī || 577 ||

[2.1.2.5.4,90]

tasmāt paramatamasat |

[2.1.2.5.4,91]

krameṇa vedane'nādivastuno vedanaṃ katham | iti cennākrameṇaiva sarvārthānāṃ pravedanāt || 578 ||

[2.1.2.5.4,92]

yathā sakalaśāstrārthaḥ svabhyastaḥ pratibhāsate | manasyekakṣaṇenaiva tathānantādivedanaṃ || 579 ||

[2.1.2.5.4,93]

yathā hi śāstrārthaḥ svabhyāsata ekakṣaṇa eva manasi pratibhāti | tathānādyanantavedanamapi | parimāṇavattvācchāstrasyeti cet | na parimāṇavaditi pratibhāsanamapi tvabhyāsāt | tat sakalaṃ śāstrābhidheyaṃ pratibhāsitaṃ tena smaraṇe pratibhātīti cet | na | apūrvasyāpi śāstrārthasya bhāsanāt |

[2.1.2.5.4,94]

nanu śāstrārthaḥ parasparaṃ sambaddhastatra kenacit pratyāsattinimittenāparamapi pratibhāti natvevamanādyanantānāmiti kathamapūvasya pratibhāsa iti sarva samānaṃ | tathā hi |

[2.1.2.5.4,95]

kāryakāraṇasambandhavinābhūtā na vidyate | pratyāsattiḥ padārthānāmvyavahārepyasau na kiṃ || 580 ||

[2.1.2.5.4,96]

kāryakāraṇabhāvo hi padārthānāṃ śāstre pratyāsattistato pūrvasya pratibhāsanaṃ | evaṃ ca vyavahārepi tulyaḥ | tathāhi | ayamasya vikāra evaṃbhūtenāsya kāraṇena bhavitavyaṃ | tacca kāraṇamiyatkāryāṇāṃ pāramparyeṇa janakaṃ |

[2.1.2.5.4,97]

īdṛśānyasya pūrvāṇi yenāsya sahakāriṇaḥ | na santi santi vetyetat paracittavidīkṣate || 581 ||

[2.1.2.5.4,98]

pūrvajanmādivittau ca pāraṃparyāt parasparaṃ | sambaddhaṃ sarvathā vetti tataḥ kalpāntarāṇyapi || 582 ||

[2.1.2.5.4,99]

kalpāt kalpāntarotpattau kāryakāraṇatā vidā | vetti sarvaṃ jagattatvaṃ tasya cāvāntarasthitiṃ || 583 ||

[2.1.2.5.4,100]

iti sakalapadārthavedanaṃ sakalanayānavadhūya darśitaṃ |

[2.1.2.5.4,101]

iha nayamanusṛtya yatparantadapi sukhena paraiḥ parīyatāṃ || 584 ||

{2.1.2.5.5}

<(5) pratyakṣābhāsacintā>

[2.1.2.5.5,1]

yadi bhāvanābalataḥ spaṣṭākāraṃ pramāṇaṅ kalpanājñānanna tarhi pramāṇaṃ spaṣṭākārasyābhāvāt | athārthe'spaṣṭākārateṣyatenyathā na pramāṇaṃ | svarūpepi tarhīṣyatāṃ | na | svarūpantadeva spapṭākāramarthastu na tathā | tataḥ svarūpe tannirvikalpakamarthe tatsavikalpakamiti smaraṇam | arthasmaraṇaṃ svarūpe pratyakṣaṃ | kuta etat | svarūpe tadabhrāntamarthe bhrāntamiti | svarūpasyānanyasamvedyatvāt | pararūpasya tu vedanāntareṇa | tatastena tasyānyathā vedanād bādhā tato bhrāntiḥ | nahi svarūpe smaraṇasya saṃbhavastadaiva tasyotpattervedanācca | yadi ca svarūpamapi pūrvamāsīdidānīṃ nāstīti nedānīṃ smaraṇambhavet | atha tenaivedānīṃ smaraṇaṃ tadidamāyātaṃ mṛtenāpi kukkuṭena vāsitavyaṃ | ata evāha |

[2.1.2.5.5,2]

kalpanāpi svasamvittāviṣṭā nārthe vikalpanāt |

[2.1.2.5.5,3]

svarūpasyāvikalpatvāt parokṣatvāprasiddhitaḥ || 585 ||

[2.1.2.5.5,4]

tenaiva tasya grahaṇe sākṣātkaraṇasaṃbhavāt |

[2.1.2.5.5,5]

ata eva samvedanaṃ pratyakṣamuktaṃ | yataḥ |

[2.1.2.5.5,6]

śabdārthagrāhi yad yatra tajjñānantatra kalpanā | svarūpaśca na śabdārthastatrādhyakṣamatokhilaṃ || 288 ||

[2.1.2.5.5,7]

savikalpasyetarasya ca svarūpanna śabdārtho na sāmānyanna paramārthaviṣayaḥ | tathā sati śabdāyojanā'bhāvāt sāmānyasaṃsargābhāvāccāvikalpaṃka | śabdārthagrāhi ca jñānaṃ kalpanā | tasmādavyaktaṃ | spaṣṭābhatā kathanna bhavati | spaṣṭameva tatkimucyate neti yataḥ |

[2.1.2.5.5,8]

tadrūpasya parityāgādaspaṣṭamiti gīyate | svarūpasya parityāgaḥ kathamityavagamyatāṃ || 586 ||

[2.1.2.5.5,9]

nahi svarūpantyaktuṃ śakyaṃ | tatparityāge samvedanannāstītyuktaṃ | tathā ca na svarūpasamvedanaṃ na parasamvedanamiti sarvābhāva eva | athārthāpatyā vedanamiti na svarūpavedanaṃ | na | arthāpatterapi svarūpaṃ samvedanenaiva gantavyaṃ | athātrāpyarthāpattiḥ sāpi tathetyanavasthā | arthasamvedane siddhe yadyarthāpattiḥ kimarthasaṃvedane'rthāpattyā | arthe siddhe nārthasaṃvedane siddha iti cet | keyamarthasya siddhiḥ | yadyutpattiḥ sarvārthavedanaprasaṅgaḥ | athārthajñānantadāyamarthaḥ | arthajñānādarthajñānavedanamiti sādhvī vācoyaktiḥ | athārthājjñāpanādarthajñānavedanaṃ | kimidamarthasya jñānatvaṃ | jñāne pratibhāsanañceta | ajñāte jñāte jñānapratibhāsanaṅkathaṃ jñāyate | pratibhāsamānorthaḥ pratyakṣa eveti cet | pratyakṣaprasiddhiścet tathaivāstu kimarthāntarakalpanayā | idameva pratyakṣamanyathā ghaṭeta yadi pratyakṣaṃ jñānanna syāt | cakṣurvyāpāre satyetad bhavatyanyathā neti kiṃ jñānena | śrotrādivṛttiḥ pratyakṣamiti cet | keyaṃ śrotrādivṛttiḥ | jñānamiti cet | tajjñānaṃ parokṣaṃ kathaṃ jñātaṃ | śrotrādivṛttireva jñānamiti cet | śrotādivṛttiḥ pratyakṣā tena jñāyate jñānaṃ tu kutaḥ | anyathā kiṃ śrotrādivyaktyeti ceta | kiṃ bhavataḥ prayojanamapekṣya bhāvā bhavanti |

[2.1.2.5.5,10]

kāraṇādeva bhāvānāṃ bhāvo naiṣāṃ prayojanāt | prayojanamvitā bhāvo na bhavedanyathā tava || 587 ||

[2.1.2.5.5,11]

yadi nāmāśrotrasamanmakhībhataṃ jñānasya kimāyātaṃ | yadi jñānannodapatsyata parokṣa evārthaḥ syāta | yadi jñānamatpannamarthasya kimāyātantathāpi parokṣa eva syāt | nahi jñāna pratyakṣatā | parokṣatvaprasaṅgāta | tasyā parokṣatvāta | dṛśyate cet | yathā tarhi dṛśyate tathaivāstu | tavāpi kathamiti cet | tadākāratājñānasyārthasya jñātatvannāma | sā ca svasamvedanagamyā na tadākārajñānāntaragamyā yenānavasthā patet | tasmāt svasamvedanameva jñānasvarūpasādhanamiti yuktaṃ |

[2.1.2.5.5,12]

yadi tarhi bhāvanābalādupajātavaiśadyaṃ pratyakṣaṃ svapnajñānamapi pratyakṣaprāptamavisamvādakatvamapi tatrāstyeva | tatrāpi gamanaprāptayaḥ | naitadasti | yataḥ |

[2.1.2.5.5,13]

bhrāntisamvṛ saṃjñānamanumānānumānikaṃ | smārttābhilāṣikañceti pratyakṣābhaṃ sataimiraṃ || 588 ||

[2.1.2.5.5,14]

dvividhaḥ pratyakṣābho vikalpo viplavaśca | punaścaturvidhaḥ | tadāha |

[2.1.2.5.5,15]

trividhaṅkalpanājñānamāśrayopaplavodbhavaṃ | avikalpamekañca pratyakṣābhañcaturvidhaṃ || 289 ||

[2.1.2.5.5,16]

sa eva dvividho vikalpasya tridhā bhedāccaturvidhaḥ | kalpanāpoḍhaṃ pratyakṣantato vikalpastrividhopi pratyakṣābhāsaḥ | tatra bhrāntijñānaṃ mṛgatṛṣṇādiṣu toyādikalpanāpravṛttatvāt pratyakṣābhāsaṃ | samvṛtisatsvarthāntarādhyāropāt tadrūpakalpanāpravṛttatvāt | anumānatatphalādijñānaṃ pūrvānubhūtakalpanayeti na pratyakṣaṃ | prabhāsvaraspandamānamarīcinicayapratibhāsaṃ pratyakṣameva | toyādikalpanā tu pratyakṣābhāsaḥ | toye'sākṣātkaraṇākāratvāt | samvṛtisatsvapi rūpādigrahaṇamātrameva pratyakṣaṃ | avayavini tu tatsamavāyakāraṇatvenābhimatena sākṣātkaraṇamarthāntarasya sparśādeḥ pūrvadṛṣṭasyādhyāropāt | dravyasya vā pūrvapūrvapratyayena kalpitasya | nāvayavī rūpādivyatirekeṇa kvacit pratyakṣe pratibhāsita iti | anumānajñānaṃ liṅgajñānaṃ | tatphalaṃ liṅgajñānanna pūrvānubhūtimantareṇa | etaccānumānajñānaṃ kvacidapratyakṣaṃ | kvacittu pratyakṣameva akasmād dhūmādagnipratipattau | nahi pūrvānubhūtakalpanāsti | avikalpya kathaṃ liṅga pratipattiriti cet | tathaiva dṛṣṭeḥ | na khalu dṛṣṭamanyathā bhavituṃ yuktaṃ |

[2.1.2.5.5,17]

kasmāt punaḥ kalpanāprabhedanirdeśaḥ | udāharaṇaprapañcārthatvāditi cet | na | lakṣaṇasyābhedāt | prapañcamātranirdeśe tvatiprasaṅga | naitadasti | anyadasti prayojanamiti | tathāhi |

[2.1.2.5.5,18]

anakṣajatvasiddhyarthamukte dve bhrāntidarśanāt | siddhānumādivacanaṃ sādhanāyaiva pūrvayoḥ || 290 ||

[2.1.2.5.5,19]

akṣajameva taditi pareṣāmbhrāntirmṛgatṛṣṇikājalajñāne | tathāhi | "indriyārthasannikarṣotpannaṃ jñānamavyadeśyamavyabhicāri pratyakṣa"
mityatra lakṣaṇe marīcijalajñānavyavacchedāyāvyabhicārigrahaṇaṃ kṛtaṃ | yadi punaranindriyajameva tat syāt prathamapadenaiva vyāvarttanāt kimetadarthenāvyabhicārigrahaṇena | dvicandrādijñānasyānarthasaṃbhatasya nivṛttyarthamiti cet | na | arthasannikarṣagrahaṇenaiva tasya vyāvarttanāt | indriyagrahaṇenānindriyajasya vyāvarttanaṃ | samvṛtisadviṣayasya tvindriyajatvābhimānaḥ pareṣāṃ savivāda eva | anumānādivacanantarhi vyarthaṃ | nahi tenānidrayajatvaṃ sādhyate | siddhatvādanumānādiranindriyajatvasya | atrocyate |

[2.1.2.5.5,20]

siddhasyāpyanumānādessādhanatvādupāttatā | dṛṣṭāntena hi siddhena sarvatraiva prayojanaṃ || 589 ||

[2.1.2.5.5,21]

na hyasiddhamasiddhena sādhyate | kimatra bhrāntikāraṇaṃ yena sādhyatā pūrvayoriti cet | āha |

[2.1.2.5.5,22]

saṅketasaṃśrayānyārthasamāropavikalpane | pratyakṣāsannivṛttitvāt kadācid bhrāntikāraṇaṃ || 291 ||

[2.1.2.5.5,23]

saṅketasaṃśrayovayavī saṃketamātrasya tadvyavasthāhetutvāt | anyārtho jalaṃ | samāropodhikādhyāropaḥ | vikalpanaṃ smaraṇaṃ jalaṃ hi pūrvadṛṣṭatvāt smaryate | na tasyāropa eva kevalo darśanasya samatayā bhāvāt | athavā viparyaya āropo jalasya vikalpanamavayavinaḥ | ubhayatra vobhayamiti | te ca samāropavikalpane pratyakṣasyendriyajasyāsannivṛttī kadācidabhavata itīdamasannavṛttitvamvā tatra bhrāntikāraṇanta eva vā tena bhrāntikāraṇamiti | asmin bhrāntikāraṇe sati dṛṣṭāntadvāreṇānumānaṃ |

[2.1.2.5.5,24]

yathaiveyaṃ parokṣārthakalpanā smaraṇādikā | samayāpekṣiṇī nārthampratyakṣampratyavasyati || 292 ||

[2.1.2.5.5,25]

tathānubhūtasmaraṇamantareṇa ghaṭādiṣu | na pratyayonuyaṃstacca pratyakṣāt parihīyate || 293 ||

[2.1.2.5.5,26]

anumādikalpanā hi sambandhagrahaṇāpekṣiṇī sambandhagrahaṇameva ca samayaḥ | tatassambandhāt parokṣārthaṃpratipattiriti nādhyakṣataḥ | sākṣātkaraṇena hi sā bhavet | evaṅ ghaṭādiṣvapyekena kenacidindriyeṇa rūpādikampratipannantataḥ pariśeṣe rasādau smaraṇaṃ pūrvānusārataḥ | rasādāveva smaraṇaṃ nāvayavinīti cet | na | rasādivyatirekeṇa tasyānupalakṣaṇāt | yadetacchuklantadeva karkaśamityādyekatāpratipattiviṣayovayavīti cet | tathāhi na tāvadvarṇṇasya sparśasya caikatā |

[2.1.2.5.5,27]

tata ekatvapratītireva va syād yadyavayavī na bhavet | yadyapyavayavī tathāpi kathamvarṇṇasparśādīnāṃ sāmānādhikaraṇyaṃ | nahi tayorekatā | ekādhikaraṇatvādekateti cet | upacāra eṣaḥ | na cātropacārapratipattiḥ | pratipattau copacārasya nāvayavisiddhissyāt | anyathāpyupacāreṇa sāmānya dhikaraṇyasambhavāt |

[2.1.2.5.5,28]

samānadeśatābhāvādekārthaviniyogataḥ | tadvikāravikāritvādekatā vyapadiśyate || 590 ||

[2.1.2.5.5,29]

ya eva deśaḥ sparśasya sa eva rūpasya pratīyate tenaikatādhyavasāyaḥ | yadevodakādidhāraṇaṃ sparśasya kāryantatraiva rūpasyāpi vyāpāraḥ | spṛśye masṛṇatāmāpādyamāne rūpasyāpi caikacikyāditā | tata ekamevedamiti vyavahārādhyavasāyāḥ | yadi punaranyadevādhikaraṇaṃ | rūpādhibhyasteṣāntasya vivekena pratipatyā bhāvyam | apratīyamānantūpalabdhilakṣaṇaprāptamasaditi | athāvayavinamantareṇa parasparasya kasmānna vighaṭanaṃ |

[2.1.2.5.5,30]

satyapyavayavinyetat kasmānna vighaṭanaṃ traye | samavāyasambandhabalāt tasyāpyastu viyogitā || 591 ||

[2.1.2.5.5,31]

ayameva svabhāvaścedādāvevedamucyate | rūpādīnāṃ svabhāvoyaṃ svahetorupapattibhāk || 592 ||

[2.1.2.5.5,32]

samavāyasya nityasya kuta etadvicintyatāṃ |

[2.1.2.5.5,33]

yadyapyavayavī parastathāpi tritayaṃ jātaṃ kasmāt trayasyāpi parasparasya na vighaṭanaṃ | atha samavāyo heturavighaṭane'sāvapi kasmānna vighaṭate | tasya sa eva svabhāva ityapi nottaraṃ | rūpādīnāmeva sa svabhāvostu kimarthāntarakalpanayā | rūpādīnāñca svahetoḥ svabhāva iti yuktimadetat | samavāyasya tvahetukasya kutaḥ svabhāvaḥ | samavāyāśrayasya svahetossa svabhāvo yena samavāya evamiti cet | tatkimanayā paramparayā | taiḥ svahetostathābhūtairbhāvyaṃ yena samavāyasteṣāmavighaṭanaṃ kuryāt | taddhetureva tadavighaṭane heturiti kimatra nyūnamāste yadarthaṃ parampareṣyate | evametad dṛśyata iti cet | bhavatu yadi dṛśyate dṛśyamānasyānyathā vikalpayitumaśakyatvāt | rūpādaya eva tu dṛśyante parasparamaviyuktā na tu tadadhikamityeṣāmeva sa svabhāvaḥ kalpyatāṃ | tasmādavayavyadhyāropo na pratyakṣaḥ |

[2.1.2.5.5,34]

tadasya nyāyaprapañcasya pradarśanārthandaṣṭāntadāṣṭāntikopanyāsaḥ | sataimirikagrahaṇaṃ kimarthaṃ | taimiramapi savikalpakamiti kaścit | tadvyāvarttanārthantadvacanamanyathā smārttādigrahaṇenāsyāpi grahaṇāt pṛthagupādānamanarthakaṃ | yadyavikalpakaṅ kalpanāpoḍhatvāt pratyakṣamprāptaṃ | na sarvaṅ kalpanāpoḍhaṃ pratyakṣamapi tvabhrāntatve sati | "abhrāntaṅ kalpanāpoḍhaṃ pratyakṣaṃ" na sarvaṃ | yataḥ | prakalpyāpavādaviṣayaṃ tadapavarjite tūtsargaḥ pravarttate | kopavāda iti cet |

[2.1.2.5.5,35]

apavādaścaturthotra tenoktamupaghātajaṃ | kevalantatra timiramupaghātopalakṣaṇaṃ || 294 ||

[2.1.2.5.5,36]

trividhād vikalpāccaturthantaimiragrahaṇamapavādaḥ | kalpanāpoḍhamiti sāmānyena pratyakṣavidhānamataimiramiti viśeṣe pratyakṣābhāsatāvidhānaṃ | viśeṣavihitañca sāmānyavihitasya bādhakaṃ | kimatra pramāṇaṃ | sāmānyapratipattirviśeṣapratipattyā bādhyate | yataḥ |

[2.1.2.5.5,37]

prāgadarśanamātreṇānumānaṃ śeṣavad yadā | kalpanāpoḍhatāmātrād vipakṣasya pravarttate || 593 ||

[2.1.2.5.5,38]

tasyātīva prasaktasya viśeṣe bādhakaṃ sphuṭaṃ | tatastadaparatraiva tasya pūrvasya vṛttitā || 594 ||

[2.1.2.5.5,39]

nahi sāmānyato dṛṣṭamadarśanamātreṇa vipakṣasyānumānamapareṇa pratyakṣeṇānumānena vā na bādhyate | tena pratyakṣasiddhaḥ | sāmānyaviśeṣayorviśeṣe bādhyabādhakabhāvaḥ | tadarthasūcakayorapi vacasoḥ sa eva bādhyabādhakabhāvaḥ | ācāryastarhi sāmānyato dṛṣṭānumānāllakṣaṇaṃ kasmādāha | na ācāryeṇa viśeṣato dṛṣṭamevānumānamabhipretaṃ tasya tu yorthaḥ sa ekena vacasā nirdeṣṭumaśakya ityapavādasahitaṃ noktavān | kimarthantarhi kalpanāpoḍhagrahaṇasahitamevābhrāntagrahaṇanna kṛtaṃ kiṅgajasnānāṅgīkaraṇena | sataimiragrahaṇena cāpavādenābhrāntagrahaṇārtho labdhavyonyathāveti ko viśeṣaḥ | anantarameva kalpanāpoḍhagrahaṇasya labhyatāmiti cet | na | viśeṣābhāvāt |

[2.1.2.5.5,40]

"arthato hyasamānānāmānantaryamakāraṇaṃ ||"

[2.1.2.5.5,41]

bādhyabādhakabhāvaśca pramāṇaviṣayaḥ sūcito yathā syādityevaṅkāraṇaṃ | na hyavaśyambādhakamanantarameva bhavati |

[2.1.2.5.5,42]

abhrāntagrahaṇameva kasmānna kriyata iti cet | sattyametat | sākṣātkāri hi pratyakṣantaccābhrāntagrahaṇena śakyannidarśayituṃ | na hyasākṣātkaraṇākāramabhrāntaṃ savikalpakasya bhrānta tvāt | pare tu savikalpamapi sākṣātkaraṇākāramabhrāntamicchati | tadanurodhena dvayametaducyate | tathā cāha | "viśeṣaṇalakṣaṇe paramatāpekṣaṃ sava tvavikalpakā eve"ti | athavā |

[2.1.2.5.5,43]

pratipattrapekṣaḥ saklo bādhyabādhakatānayaḥ | adṛṣṭabādhakaḥ pūrvvaṃ sāmānyenāvagacchati || 595 ||

[2.1.2.5.5,44]

nācāryābhiprāyañjānāti viśeṣotrābhimata iti | bādhakadarśanādavagacchatyasāvapi paścādviśeṣaṃ | apauruṣeye tu vacasi pramāṇamūlatvābhāvānna bādhyabādhakabhāvaḥ | pauruṣeye tu pūrvabuddherbhrāntatā jñāpyate pramāṇamūlayā parayā buddhyā | na tu vedād bhrāntabuddhyudayaḥ | tathā vedapramāṇatā sarvasya tathātvaprasaṅgāt | abādhane pramāṇameveti cet | na | paścādapi bādhakasambhavāt | paryāyālocayatonya evārtho bhavatīti pramāṇepyevamiti cet | na | pramāṇasya sthiratvāt | tathā ca pramāṇaviruddha āgamārthastyajyate vedavādibhiḥ | anyathārthavādavyākhyānamanibandhanaṃ syāt | tasmāt pauruṣeya eva vacasi bādhyabādhakabhāvaḥ | taimiramityeva bādhakanna kāmalādīti cet | āha | sarvameva tenopaghātajamuktaṃ | timiraṃ punarupaghātopalakṣaṇannopaghātāntarāṇāmvyāvarttakaṃ | yataḥ |

[2.1.2.5.5,45]

taimirasyārthaśūnyatvādasākṣātkaraṇatvataḥ | pratyakṣābhāsatāndatvā pratyakṣatvanirākriyā || 596 ||

[2.1.2.5.5,46]

sā cārthaśūnyatā kāmalāvahalāvalepaluptalocanabalānāṃ vijñānasya na nyūnākalayāpi tenopalakṣaṇaṃ sataimiragrahaṇamiti nyāyavādibhiravagantavyaṃ | timiramaśeṣopaghātopalakṣaṇaṃ |

[2.1.2.5.5,47]

anye tu kalpanāpoḍhagrahaṇaṃ pratyudāharaṇamevaitannāpavādaḥ | tadāha |

[2.1.2.5.5,48]

mānasantadapītyeke teṣāṅ grantho virudhyate | nīladvicandrādidhiyāṃ heturakṣāṇyapītyayam || 295 ||

[2.1.2.5.5,49]

mānasamevaitad dvicandrādijñānaṃ marīcikājalajñānavat | tathā hi marīcikāsu prathamamindriyajñānamabhrāntamevopajāyate paścāttu jalānubhavavāsanāprabodhāt savikalpakaṃ jalajñānaṃ | sa ca prabodho marīcidarśanādeva | sādṛśyabhājo marīcaya evaṃdharmāṇaḥ | tathātrāpi candraviṣayamabhrāntaṃ prathamaṃ jñānaṃ paścād dvicandrākāro vikalpaḥ |

[2.1.2.5.5,51]

tatra kecidāhuḥ | "stimitākṣṇormadhye sthātā sa ekaḥ candra ubhayapāśve krameṇopalabhyamānaḥ kālasaukṣmyād yugapadeva lakṣyate | pārśvadvaye ca dvitvādhyāropaḥ" | teṣāṅ granthavirodhaḥ |

[2.1.2.5.5,52]

"yadyapīndriyavijñapteḥ kāraṇaṃ paramāṇavaḥ | atadābhatayā nāsyā akṣavad viṣayoṇavaḥ" || 597 ||

[2.1.2.5.5,53]

ta eva hi cakṣurādiparamāṇavastathānyathā ca bhavanto dvicandranīlādyābhāsahetavaḥ | dvicandrapratibhāsasya hi mānasatve nendriyahetutoktiḥ samarthā |

[2.1.2.5.5,54]

atha mānasatve paramparayā hetutvamindriyasya na virudhyate | sākṣāddhetutvamindriyasya mānasatvena viruddhaṃ dvicandrapratyaye | atrocyate |

[2.1.2.5.5,55]

pāramparyeṇa hetuścedindriyajñānagocare | vicāryamāṇe prastāvo mānasasyeha kīdṛśaḥ || 296 ||

[2.1.2.5.5,56]

indriyajñānasya gocaraḥ ka iti paryanuyukte | yataḥ sākṣādindriyajñānamutpadyate tadākāratayānyathā veti pareṇa vaktavyaṃ | na tāvat tadākāratayā viṣayatvamasambhavāt | paramāṇūnāmekadhanākārasthūlatvābhāvāt | athātadākārasyāpi yo hetuḥ sa viṣayaḥ | tadapyayuktam | indriyavadanyākāravijñānahetutvepyaviṣayatvaṃ | tatra yadi pāramparyeṇa hetutvamabhipretamācāryasya "ta eva hī" tyādi vacasā tadā paraṃ prati nendiyasya viṣayatāṃ prasañjayet | sākṣāt paramāṇūnāṃ hetutve viṣayatvasya pareṇoktatvāt | prasaṅga eva tarhi na yukta iti vaktavyaṃ | kimucyate "prastāvo mānasasyeha kīdṛśa" iti | ayamabhiprāyaḥ |

[2.1.2.5.5,57]

parasparaviviktāṇuprathamapratibhāsanaṃ | vikalpakāttu vijñānāt ghanākārāvabhāsitā || 598 ||

[2.1.2.5.5,58]

paraḥ prāha | "vikalpakasya vijñānasyaikaghanāvabhāsitā | tasyāpi pāramparyeṇa paramāṇavo hetutvād viṣayaḥ | yathā smaraṇasyārthaviṣayatā |" ācāryaḥ prāha |

[2.1.2.5.5,59]

"atadābhatayā nāsyā akṣavad viṣayoṇavaḥ |"

[2.1.2.5.5,60]

yathākṣāṇi paramparayā hetutvepi na viṣayastathāṇavopi | anyathā bhavanti hyakṣāṇi dvicandrajñānasya pāraṃparyeṇa hetuḥ | atroktam | "indriyajñānagocare vicāryamāṇe prastāvo mānasasyeha kīdṛśa" iti | na ca mānasatve viṣayanirūpaṇā sādhvī nirviṣayatvāt | tathā nātra pramāṇaṅ kiñciditi yuktamuttaramācāryasya na tvatiprasaṅgacodanaṃ | tadevoktaṃ prastāvo mānasasyetyādinā |

[2.1.2.5.5,61]

anye tu bruvate | mānase dvicandrādijñāne yadendriyāṇāṃ kāraṇatvaṃ kathayati tadā mānasameva prativiṣayatvacintā syāt | tataśca prastāvaḥ kīdṛśa ityuttaraṃ | tadayuktamiti pratipāditaṃ |

[2.1.2.5.5,62]

kimvaindriyaṃ yadakṣāṇāṃ bhāvābhāvānurodhi cet | tattulyamvikriyāvaccet saiveyaṅ kinniṣidhyate || 297 ||

[2.1.2.5.5,63]

yadi tāvat mānasametad dvicandrādijñānamindriyabhāvābhāvānurodhi na syāt | athendriyabhāvābhāvānurodhyapi mānasamevaitat | tathā sati stambhādijñāneṣvapi mānasatvaprasaṅgaḥ | prathamaṃ svākārameva jñānaṃ paścādarthākāratā manasi atha mānasamevendriyaṃ prasaktaṃ | aindriyasyāpi vikāra eveti cet | dvayamapi tarhīndriyajaṃ prasaktaṃ | sākṣāditi cet | na | aparasya vikārasyādarśanāt | etadanusāreṇa tadapi vikṛtameva jñātavyamiti cet | tadapi mānasameveti vikṛtatvādetadvadityanavasthā | tasmādetadevendriyajaṃ |

[2.1.2.5.5,65]

sarpādibhrāntivaccāsyāḥ syādakṣavikṛtāvapi | nivṛttirna nivartteta nivṛttepyakṣaviplave || 298 ||

[2.1.2.5.5,66]

kadācidanyasantāne tathaivāpyeṃta vācakaiḥ | dṛṣṭasmṛtimapekṣeta na bhāseta parisphuṭaṃ || 299 ||

[2.1.2.5.5,67]

yadi mānasī dvicandrādibuddhirakṣavikṛtāvapi nivṛttiḥ | akṣavikāre hi sarpabhrāntiḥ satyapi vicāre nivarttate na dvicandrādibhrāntiḥ | atha sarpādibhrāntirapi śyāmatādilakṣaṇā na nivarttate | samandhakāre hi pradeśe sarpabhrāntistatra rajvādestimiramantareṇāpi śyāmatādirūpatā | timiratiskāre tu cakṣuṣonvathābhūtepi śyāmatādirūpatā | sā kathamakṣavikārepi nivarttate | tato nivarttanamasiddhaṃ kathaṃ sādhanaṃ |

[2.1.2.5.5,68]

yadapyucyeta | na nivartteta nivṛttepyakṣaviplave iti tadapyasat | nahi manasyapi jalabhrāntirnivṛttākṣaviplavasya dṛṣṭā | prabodhakapratyayasya ātapopataptatvasyābhāve'bhāvāt | na cānyasantāne jalabhrānterarpaṇandṛṣṭaṃ | nāsaṃtaptasya paravacanasyāsau bhavati | sarpākāratāpi naiva dṛṣṭasmaraṇamapekṣate śyāmatāditāyāḥ prathamatarameva bhāvād | parisphuṭapratibhāsanantu mānasyā api bhrānteḥ svapnādāvastyeva | tato na bhāseta parisphuṭamiti sakalametadayuktaṃ | tadbhāvabhāvitā tadvikāravikāritā tu pāramparyādapi kārye bhavatyeva | atrocyate |

[2.1.2.5.5,69]

śyāmatādyavabhāso yastatraindriyaka eva sa | anivṛttyādayo dharmāstatreti na saduttaraṃ || 599 ||

[2.1.2.5.5,70]

avaśyaṃ hi śyāmatādipratibhāsastatraindriyajastadvikārānivṛttau na nivarttate | parisphuṭatāpīndriyajanyatāyāmeva na mānasatve | bhāvanābalādātapopataptasya mānasatāyāmapīti cet | parisphuṭatāyāmavikalpikaivāsāviti nendriyajatvād viśiṣyate | tathā cāpavādatvantimiragrahaṇasya na vyāhanyate | savikalpakatvaṃ hi mānasatvādabhipretaṃ pareṣānna mānasatvamātraṃ | tathā hi | avikalpakamekañcetyetāvanmātramatra sādhyaṃ | dvividhaḥ pratyakṣābhāso vikalpo nirvikalpakaviplavaśca | sā ca savikalpikā sakalabhrāntistadā vighaṭate nānyathā parisphuṭāpi tarhi dvicandrādirbhrāntirmānasī bhavatviti cet | na | mānasībhāvānāmantareṇa bhāvāt | bhāvanābalena hi mānasī sphuṭatāṃ bhajeta tadabhāvādindriyajatvanna śakyannivārayituṃ | dvividhameva spaṣṭākāratāyāḥ kāraṇamakṣaṃ bhāvanā ca | atrāpi bhāvanāvyavahitā astyeveti cet | vyapagatastarhi bāhyārthavāda ityatlamprasaṅgena |

[2.1.2.5.5,71]

kā tarhi sarpādibhrāntirmānasī yasyā dṛṣṭāntatvaṃ jalādibhrāntiśca | upaghātānugrāhakatvāvabhāvaḥ upaghātānugrāhakatvāvabhāso hi akṣavikṛtāvapi nivarttata eva nivṛttepi cākṣaviplave na nivarttata eva cintayataḥ | evamanyadapi yojanīyaṃ | evañca |

[2.1.2.5.5,72]

suptasya jāgrato vāpi yaive dhīḥ sphuṭabhāsinī | sā nirvikalpobhayathāpyanyathaiva vikalpikā || 300 ||

[2.1.2.5.5,73]

mānasatvenyathā vobhayathāpyavikalpakatvaṃ spaṣṭatāyānnirvikalpakatvamiti pratipāditametat, tasmāt tasyāvikalpepi prāmāṇayaṃ pratiṣidhyate | visamvādād tadarthañca pratyakṣābhaṃ dvidhoditaṃ || 301 ||

[2.1.2.5.5,75]

vikalpabhrāntatābhyāṃ dvidhaiva pratyakṣābhāsatā darśitācāryeṇa | iti karaṇavyavacchinnād vikalpavaśāt pṛthak taimiropalakṣitasya viplavasya nirdeśādanyathā pṛthagnidaśasya prayojanābhāvenākauśalatvodbhāvanahetutā syāt |

[2.1.2.5.5,76]

kathantarhi taduktaṃ | "sa no bhrāntiviṣayatvād vyabhicāriṇaḥ |" parābhiprāyeṇa tasyoktatvād | yasya hi "indriyārthasannikarṣotpannaṃ pratyakṣamiti" lakṣaṇantasya manobhrāntiviṣayatā vyabhicāriṇo vyavatiṣṭhate | nahīndriyārthasannikarṣotpannasyaiva vyabhicāritā sambhavati | pāriśeṣyāt manasā yadadhikasya vikalpanantatra vyabhicāraḥ |

[2.1.2.5.5,77]

nanvarthamantareṇendriyamātrād yadutyadyate tasyāpi vyabhicāritā tatkiṃ manobhrāntiviṣayatvāditi vacanaṃ | na | tasyārthagrahaṇena nirākṛttvād vidyamānamapi tadavidyamānakalpameva | tathā coktam |

[2.1.2.5.5,78]

"indriyārthodbhave nāsti vyapadeśyādisambhava" iti |

[2.1.2.5.5,79]

vyapadeśyādayo mānasā eveti pratipattavyaṃ |

[2.1.2.5.5,80]

nanu na vyāvarttakamvacanamavyapadeśyādi kintarhi svarūpakathanaparaṃ tadindriyārthasannikarṣotpannantadevambhūtambhavati nānyathā | na | vyavasāyātmakamityanirdeśaprāpteḥ |

[2.1.2.5.5,81]

nahīndriyārthasannikarṣotpannameva vyavasāyātmakamanumānasyāpi vyavasāyātmakatvāt | tasmād yad vyavasāyātmakantadadhyakṣamanyattu na bhavatīti vyāvarttakataiva yuktā |

[2.1.2.5.5,82]

atha kiñcid vyāvarttakaṅ kiñcit svarūpakathanamiti tena yadīndriyārthasannikarṣotpannamvyavasāyātmakañcet tadavyābhicāri bhavatyavyapadeśyañca |

[2.1.2.5.5,83]

tadayuktamavyabhicāritvaṅ kathayituṃ yuktam | evaṃ hi pramāṇatā | avyapadeśyaviṣayatvena tu kiṃ | na hi tathā pramāṇyamanyathāpi pramāṇyāt | tato yatkiñcidetat | svarūpakathane cātiprasaṅgaḥ | ātmādisatsannikarṣasyāpi kathamaprasaṅgāt | atha yat pratyakṣatve'sādhāraṇantadeva kathyate na tvasādhāraṇamātmādi | evantarhi vyāvarttakamviśeṣaṇaṃ na svarūpakathanaparaṃ |

[2.1.2.5.5,84]

etena satsannikarṣādikathanaṃ pratyākhyātaṃ | tathāhi | lakṣaṇamevaitat syāt svarūpakathanamvānyārthavidhānārthaṃ | tatra yadi lakṣaṇaṃ satsannikarṣa ityeva vaktavyaṃ | sadarthagrāhi pratyakṣamindriyajamvā pratyakṣamabādhitaṃ | atha dharmaṃ pratyanimittatāpratipādanārthaṃ svarūpamanūdyate | tathāpīndriyajamityeva vaktavyaṃ kimapareṇa vyarthajalpitena |

[2.1.2.5.5,85]

kiñca | anuvādamātramayuktaṃ | tathā hi |

[2.1.2.5.5,86]

bāhyārthasādhane yatnaḥ karttavyo vedavādibhiḥ | mīmāṃkasakairatonyeṣāṃ lakṣaṇena nirākriyā || 600 ||

[2.1.2.5.5,87]

bau ddhā dīnāṃ hi lakṣaṇaṃ pratyakṣasyānyathābhimataṃ tvaprakriyānukūlaṃ | tatastadvyavacchedāya niyamenānyathā lakṣaṇamvidhātavyaṃ | sau ga tā nāmvijñānavādaśūnyatāvādānukūlatvāllakṣaṇasyāvaśyameva tannirāsāya lakṣaṇāntarakaraṇameva śobhate | nāvapatitairu ṣṭraharaṇaśakyaṃ | ko vā lakṣaṇakaraṇe doṣaḥ | pramāṇenāprasiddhateti cet | tathāhi |

[2.1.2.5.5,88]

prāmāṇikamvidhātavyaṃ lakṣaṇanniścayastataḥ | itaretarahetutvānnaikamapyatra sidhyati || 601 ||

[2.1.2.5.5,89]

itaretarāśrayatvādekasyāpyaprasiddhiriti na lakṣaṇakaraṇaṃ | yadyevamanuvādopi nāpramāprasiddhasya yuktaḥ | lokaprasiddhitaścet prasiddhiḥ | yadyevaṃ dharmopi lokaprasiddha eva bhaviṣyatyakāraṇaṃ mī māṃ sā | dharmaviplavasya darśanādasiddhireva paramārthata iti cet | yadyevaṃ |

[2.1.2.5.5,90]

mīmāṃsayāpi kiṃ dharmaviplavo daṇḍavāritaḥ | anyathaitāvataḥ kālānnāma na syānmatāntare || 602 ||

[2.1.2.5.5,91]

tasmāt pramāṇasiddha evānuvādopi karttavyastathā lakṣaṇamapyanavadye |

[2.1.2.5.5,92]

na ca sau ga tai rapi lakṣaṇaṃ kriyate prasiddhārthānuvādāt | yathaiva hi dharmaṃpratyanimittatvapradarśanārthamanuvādastathā nimittatvapradarśanārthamiti samānamubhayatrāpi | yathā caitattathopadarśitameva prāk | tatorthājñānaṃ pratyakṣamiti tu lakṣaṇameva | tata ityanenānyasya prakṛtasyābhāvād yorthaḥ pratyakṣeṇa dṛśyate tata eveti gamyate | tena dvicandrādijñānaparihāraḥ | na hi tattata evāpi tvanyataḥ | kathantarhyā cā ryai ṇoktaṃ |

[2.1.2.5.5,93]

"yadābhāsā na sā tasmāccittālambaṃ hi pañcakaṃ" |

[2.1.2.5.5,94]

nahi paramāṇubhya utpadyamānantadākārañcakṣurādiṃjñānaṃ | anyākārasyāpi vijñānasya kāraṇatvenālambanatve cakṣurādiparamāṇūnāmapyālambanatvaprasaṅga | tepi hi tathānyathā vā bhavanto dvicandranīlādyābhāsavijñānaheturiti | paramārthamadhikṛtyoktametat | lokaprasiddhyā tu vādavivecanaṃ | loko hi na paramāṇvādikalpanā | etāvat pratyakṣaṃ loke prasiddhamvicāryamāṇantu na yuktaṃ |

[2.1.2.5.5,95]

tatorthāditvasiddhatvamanaikāntikatā sphuṭā | paramāṇūnabhipretyānaikāntikamidambhavet || 603 ||

[2.1.2.5.5,96]

paramāṇūnāmeva janakatvanteṣāmālambanatve cakṣurādibhiranekāntaḥ | atha ca ta iti pratibhāsamānamucyate tadā'siddhatā | nahi tasya samānakālasya jananaṃ dvicandrādinā cānaikāntikatā |

[2.1.2.5.5,97]

atha samānakālamapi janakaṃ | tadapyayuktaṃ | avastutvāt samudāyasya | anaikāntikatā ca bhrāntavijñānairiti | atha prāgbhāvajanakaṃ tadāpyasiddhatā |

[2.1.2.5.5,98]

nahi jñānāt purobhāvastena jñānena gṛhyate | pareṇa grahaṇe tasyāpyevamevānuyogitā || 604 ||

[2.1.2.5.5,99]

anumānena vijñāne pratyakṣādeva tatpunaḥ | itaretarahetutve prathamaṅkasya saṃbhavaḥ || 605 ||

[2.1.2.5.5,100]

samānakālatā nāsti pratyakṣānubhayoḥ kvacit | tasmādasiddhamevaitat paramārthena lakṣaṇaṃ || 606 ||

[2.1.2.5.5,101]

lokapratītyapekṣatayā na virudhyate |

[2.1.2.5.5,102]

yadapyucyate | śrotrādivṛttiḥ pratyakṣamiti | tadapyasat |

[2.1.2.5.5,103]

śrotrādivṛttirbhrāntepi nahi nāma na vidyate | na ca jñānamvinā vṛttiḥ śrotrāderupapadyate || 607 ||

[2.1.2.5.5,104]

pravarttanakāmo hi pratyakṣādikaṃ pramāṇamanvicchati | śrotrādīnāñca vṛttiravijñātā kathaṃ lakṣaṇaṃ | anupalakṣitāt kathamayampravartteta | atha pratyakṣataḥ śrotrādivṛttirupalakṣyate | asya tarhi pratyakṣasya lakṣaṇaṃ vaktavyaṃ | tataḥ sākṣātkaraṇākāraṃ pratyakṣaṃ | tattu svayamevopalakṣyata iti parihāraḥ | tathā sati tadeva sākṣātkaraṇamabhrāntaṃ lakṣaṇaṃ | bhrāntepi ca vijñāne śrotrādivṛttiḥ kathaṃ lakṣaṇaṃ bhavet | artheṣu vṛttirityadoṣaḥ | artheṣu vṛttirarthāmimukhyatvaṃ | tadapi bhrānte vidyata eva | atha tatsvarūpasamvedanaṃ | tadeva tarhi svarūpasamvedanamiti lakṣaṇaṃ | tacca sākṣātkaraṇamevāvikalpakāparanāmakaṃ | tasmādaparamalakṣaṇameva |

<2.1.2.6>

<(6) pramāṇaphalacintā>

{2.1.2.6.1}

<(1) pramāṇaphalavyākhyā>

[2.1.2.6.1,1]

kimpunarasya pramāṇasya phalaṃ | prameyādhigatiḥ | uktañca | "pramāṇādhīno hi prameyādhigamaḥ"|

[2.1.2.6.1,2]

nanu tajjñānameva tacca phalamiti kimidānīṃ pramāṇaṃ | "indriyārthasannikarṣālocanaviśeṣaṇajñānānī"ti kecit | tadayuktam | adhigamasya sādhanaṃ tadeva yuktaṃ yataḥ sa bhavati |

[2.1.2.6.1,3]

nanu jñānasya tāvadutpattirindriyāderdṛśyate tatodhigamasyāpi tadeveti kimakalpanayā |

[2.1.2.6.1,4]

nahi dṛṣṭaparityāgāt kalpanānyatra yuktibhāk |

[2.1.2.6.1,5]

anavasthā prameye syāt tathā satyanivāritā || 608 ||

[2.1.2.6.1,6]

naitadasti |

[2.1.2.6.1,7]

kriyāsādhanamityeva sarvaṃ sarvasya karmaṇaḥ | sādhanannahi tattasyāḥ sādhanaṃ yā kriyā yataḥ || 302 ||

[2.1.2.6.1,8]

yadyekatradṛṣṭasāmarthyamityeva tadevaikamaparatrāpi sādhanāyopakalpyate yasya kasyacit sādhanasyopādānāt sakalasamīhitasādhanamiti sarvvañjagadalpāyāsena susthaṃ syātaṃ | na caivam | ato yā kriyā yato dṛṣṭā tadeva tatra sādhanannāparaṃ |

[2.1.2.6.1,9]

tatrānubhavamātreṇa jñānasya sadṛśātmanaḥ | bhāvyaṃ tenātmanā yena pratikarma virudhyate || 303 ||

[2.1.2.6.1,10]

anubhavo hi sā ṅa khya sya nīlapītādau samānaḥ sattāmātreṇa | tataḥ sarvaṃ vyavasthāpayet | abhimatavyavasthāpitapadārthavat | navā'navasthāpitavad vyavasthāpanārhamapi tasyāviśeṣāt | tathāhi |

[2.1.2.6.1,11]

yathā tadvodhakaṃ vastu tathaiva tadabodhakaṃ | yadā tadvodhakaṃ kena matanneṣṭamabodhakaṃ || 609 ||

[2.1.2.6.1,12]

avyāpṛtāvasthāyā hi viśeṣamātmasātkurvāṇamidamatra vyāpṛtanneti gamyeta | tathāpi kiṃ svabhāvādaso pracyavate | yadyātmāhaṃ tadātmabhūtopi na jāne tadā mayā sorthoṃ na jñāta eva bhavati tato na pramāṇatā |

[2.1.2.6.1,13]

puruṣātmaiva lokoyaṃ bhogyaṃ vastvavagacchati |

[2.1.2.6.1,14]

sa cātmā na vijānāti sādhvī bhogavyavasthitiḥ || 610 ||

[2.1.2.6.1,15]

buddhiḥ sukhanīlādyavasāyarūpamātmānantathā vyavasthāpayatīti cet | saiṃva tarhi bhoktrī kimapareṇa samvedanena | sukhādyavasāyarūpā sukhākāravetyākāra eva pramāṇaṃ | buddhyadhyavasitamarthaṃ puruṣaścet yata iti cet | keyaṃ buddhiḥ | koyamadhyavasāyaḥ | kaḥ puruṣa iti vācyaṃ | buddhiḥ karaṇaṃ | adhyavasāyaḥ karma | karttā puruṣa iti cet | puruṣorthamavagacchati | tataḥ karttādhyavasāyasyeti kiṃ buddhyā adhyavasāyasya buddhiḥ sādhanamavagamasya puruṣa iti cet | avagamasyādhyavasāyasya ca na viśeṣaṃ paśyāmaḥ | tadākārasākṣātkaraṇamavagamaḥ | sa eva cādhyavasāyaḥ | tadākārataivādhyavasāyo na sākṣātkaraṇamiti cet |

[2.1.2.6.1,16]

yadināma tadākārā buddhivattākathantaraḥ | tadrūpasākṣātkaraṇādartha eva tathā na kiṃ || 611 ||

[2.1.2.6.1,17]

tadākārā yadā buddhiḥ sākṣātkriyate artha eva tatheti vyarthā'rthākārā buddhiḥ | buddhyaḍhaurthākāro ḍhaukyate tato'dūre deśasya pratipattiḥ vyāpittvādātmano'dūradeśakameva sakalaṃ | na ca dūradeśa iti pratipattiḥ syāt | na ca tadākārabuddhivyatirekeṇārtha iti ca |

[2.1.2.6.1,18]

arthamantareṇa tadākārā buddhiḥ kuta iti cet |

[2.1.2.6.1,19]

nanu buddhita eva tadākāratārthānāmiṣyate tatkimayaṃ viparyayaḥ | svamukhamiva nāsaṅkrāntaṃ pratipattuṃ śakyaṃ | nāyogyadeśatvāt mukhasya saṃkrāntirddarppaṇādāviṣyate |

[2.1.2.6.1,20]

naivamanyeṣāṃ darppaṇasya cāsaṃkrāntasya kathaṃ pratipattiḥ | tasyāpi buddhidarppaṇe saṅkrāntatvāditi cet | buddhirapi tarhi buddhiḥ darppaṇāntare cāsaṃkrāntiriṣyatāṃ | buddhiraviditaivāstviti cet | ātmāparokṣeti vyarthaṃ jagat syāt | ātmano 'pakṣatve tenārtha eva vedyatāṃ kimatra dhiyā | karaṇamantareṇa kathaṃ paśyatīti cet | cakṣurādayaḥ karaṇaṃ | antaḥkaraṇena prayojanamiti | cet | antarantaḥkaraṇonāpi prayojanamityanavasthā | na cānupakārakaṃ karaṇaṃ | tairabhivyajyate | puruṣaścennodāsīnasyevābhivyakteragrāhakatvaṃ | tasmādarthāntareṇātmanā bhavitavyaṃ |

[2.1.2.6.1,21]

darppaṇa iva tatrāvikārakāriṇī tadākārateti cet | na | —darppaṇaṃ pratītya tadākārā buddhirupajāyate | tena vikāronyathā kaḥ saṃkramārtho yadi na vikāraḥ | darppaṇebhimukhākārā bhrāntā buddhirudayavatī | atrāpi viṣayākārā buddhirbhrāntaiva na paramārthato viṣayaprapañcaḥ | pradhānapuruṣamātrātmakattvājjagataḥ |
pradhānātmakattvamapi tarhi bhrāntameva jagataḥ ghaṭādyā makavat | tathā puruṣātmakatvamapi | etacca paścātpratipādayiṣyāmo'nyathā na sāṃ khya prasthānena |

[2.1.2.6.1,23]

tasmādasya śuddhasyānubhavasya bhāvyantenātmanā, yena karmmakarmmaprativibhāgo nīlamidaṃ pītamityādikaḥ |

[2.1.2.6.1,24]

nanu śrotrādivṛtti pratyakṣaṃ pramāṇamityaktaṃ | uktamidamayuktaṃ tu | tathāhi |

[2.1.2.6.1,25]

anātmabhūto bhedosya vidyamānopi hetuṣu | bhinne karmmaṇyabhinnasya na bhedena niyāmakaḥ || 304 ||

[2.1.2.6.1,26]

asya puruṣasyābhinnasya sarvvatra karmmaṇi nīlādau na bhedena niyāmaka indriyādibhedaḥ | sa hi tasya kārakatvena jñāpakatvena vā niyāmakaḥ syāt | kārakatvena niyāmake na yuktastasya nityattvāt | sākāratāprasaṃgācca | anākāratve sa eva doṣaḥ svātmana eva vedanaprasaṅga gāt | atha jñāpakatvānniyāmakaḥ | aparijñāterthe kathaṃ jñāpakaḥ | jñāpakānniyamajñānaṃ niyamajñānāt jñāpakamitītaretarāśrayadoṣaḥ | ālokavajjñāpaka iti cet | na | teṣāmapi jñāpyatve'pareṇa jñāpakena prayojanamityanavasthā | na ca sarvvatrāloko jñāpakaḥ | ālokena vā jñāpite kiṃ cakṣurādibhiḥ | tatra vālokabhūtā śabdādīnāmiti cet | tathāpyasau svabodharūpaḥ kathaṃ vetti | svarūpeva'sthānāmiti vakṣyāmaḥ |

[2.1.2.6.1,27]

tasmādyatosyātmabhedo'syāvagatirityayaṃ | kriyāyāḥ karmaniyamaḥ siddhā sā tatprasādhanā || 305 ||

[2.1.2.6.1,28]

yataḥ svarūpahetau tasya samvedanasya iyamasya nīlasya pītasya cādhigatiriti niyamaḥ | sāpi gatistatsādhanāsiddhā | tanmātrakādeva niyamasyāsya bhāvāt | tathā coktaṃ |

[2.1.2.6.1,29]

"bhāvādevāsya tadbhāve"

[2.1.2.6.1,30]

na ceyamarthasya ghaṭanāsārūpyādataḥ samvedanasya | yataḥ |

[2.1.2.6.1,31]

arthena ghaṭayatyenāṃ na hi muktvārtharūpatāṃ | anyaḥ svabhedād jñānasya bhedakopi kathañcana || 306 ||

[2.1.2.6.1,32]

tasmāt prameyādhigateḥ sādhanaṃ meyarūpatā | sādhanenyatra tatkarmasadartho na prasidhyati || 307 ||

[2.1.2.6.1,33]

tadākāraṃ hi samvedanamarthaṃ vyasthāpayati | nīlamiti pītañceti | yathā cākārayogitā jñānasya tathottaratra pratipādayiṣyāmaḥ | anyatra tu sādhane tena karmaṇā svārtho na prasidhyati samviṛtteḥ | tadākāratā cetparityajyate kathantasya samvedanamiti niyamaḥ | sākṣātkaraṇādeva niyamo bhaviṣyatīti cet | kimidaṃ sākṣātkaraṇamarthasvarūpamatha samvedanaṃ | athānyadeva kiñcat |

[2.1.2.6.1,34]

arthasya sākṣātkaraṇaṃ yadi rūpaṃ sadiṣyate | sākṣātkāri hi jñānaṃ kathamarthasya sambhavet || 612 ||

[2.1.2.6.1,35]

atha samvedanasyaiva rūpaṃ sākṣātkriyā matā |

[2.1.2.6.1,36]

sākṣātkṛtaḥ kathaṃ so'rtho na hyanyasyānyarūpatā | anyattvepyeṣa doṣastu bhavedevā nivāritaḥ || 613 ||

[2.1.2.6.1,37]

tathā hi yadi sākṣātkaraṇamarthasya svabhāvo nīlādiḥ sādhāraṇa iti sarvvasya saṃviditaḥ so'rtho bhavet | sākṣātkriyā cārthasya na yuktā jñānadharmatvāt | atha jñānadharmosāvarthaviṣayaḥ tenārthaḥ samvidita ucyate | arthaviṣaya iti ko viṣayārthaḥ | arthasamvedanarūpattvāditi cet | arthasya samvedanamiti kim | artharūpatvātsamvedanasyeti cet | tasyaivārthākāratā samvedanasya | athārthajñātattvādarthasamvedanaṃ | tathāsati cakṣuṣopi jñātattvāccakṣuḥ samvedanamiti prāptam | artha paśyati na cakṣuriti cet | artha paśyatīti korthaḥ | arthampaśyandṛśyate tena paśyatītyucyate | kena paśyati svarūpeṇa | yathaiva tarhi svarūpaṃ samvedanarūpeṇa paśyati | tathārthamartharūpeṇetyartharūpatārthasya samvedanarūpatā samvedanasyeti | tadākārataiva sarvvasya sādhikā | nānyaḥ svabhāvo bhedako vijñānasyārthena ghaṭayati |

[2.1.2.6.1,38]

sā ca tasyātmabhūtaiva tena nārthāntaraṃ phalam |

[2.1.2.6.1,39]

arthāntaraphalavādināṃ hi sarvvaṃ durdhaṭamiti | ātmabhūtaiva samvedanasyārthākāratā pramāṇaṃ | samvedanantadātmabhūtameva phalaṃ pramāṇasya | arthākāratānubhavavyatirekeṇa nānyārthādhigatiḥ | nahi sukhādyākāratārthasya samvedanaṃ, tadviśeṣādarthaviśeṣānubhavaprasaṅgāt | atha hetutayārthasyānubhava iti cet | yadyarthākāratā na syātsukhameva kevalamanubhūyeta | arthe sukhasamvedanamiti cet | nīle pītasamvedanaṃ kasmānna bhavati | parasparasya vailakṣaṇyādityapi svapakṣopaghātaḥ | sukha nīlayorapi tatheti alampiṣṭapeṣaṇena | svarūpameva tattasya na samvedanavyāpāra iti cet |

[2.1.2.6.1,40]

atrocyate |

[2.1.2.6.1,41]

dadhānaṃ tacca tāmātmanyarthādhigamanātmanā || 308 ||

[2.1.2.6.1,42]

savyāpāramivābhāti vyāpāreṇa svakarmaṇi | tadvaśāttadvyavasthānādakārakamapi svayam || 309 ||

[2.1.2.6.1,43]

nahi paramārthataḥ kasyacitkopi vyāpāraḥ | svarūpameva padārthānāntasya tathā bhavada tattvavedibhiravyāpāro yato vyāpāra ucyate | na paramārthataḥ | jñānaṃ ca puruṣasya svārthaḥ | sukhajñānavat | tataḥ sukhajñānamutpannaṃ svārtho na tu sukhajñānena kiṃcitkriyata iti | evaṃ rūpādijñānamapi svarūpeṇaiva svārthaḥ | na tu tena jñāyate | arthātu tadutpattiriti samāpto vyavahāraḥ | etāvatā kimarthe vyāpāreṇa | na tarhi arthasamvedanaṃ phalam | phalamapi arthākāraṃ samvedanamartha samvedanamiti ko virodhaḥ | kathantarhi arthaṃsamvettīti bhedavyavahāraḥ | tāmeva dadhānamarthākāratāṃ vettīti vyapadiśyate | tathāhi cakṣurvijñānaṃ pītamapahāya yadā nīlādau varttate tadā parityāgopādānalakṣaṇosya vyāpāra iva la yate | yadi nīlasamvedanaṃ nīlarūpameva pītaṃ na yāyānnanyasya svarūpamanyasya bha tīti | tena tatpṛthagbhūtaṃ yuktyā vyavasthāyyate sa vyapāraśca sā cārthāpattireva | paramārthataśca tadatadākāramaparāparaṃ vijñānameva | na tatra vyāpāravyatirekau |

[2.1.2.6.1,45]

anvayavyatirekābhyāṃ bhedavyāpārakalpanā | anādivāsanāsaṅgānna bhāvavyaktapūrvakau || 614 ||

[2.1.2.6.1,46]

sa jātipūrvvavijñānānubhavāhitavāsanā | vyatirekakalpanābījaṃ kevalāndhaparamparā || 615 ||

[2.1.2.6.1,47]

antaraślokau |

[2.1.2.6.1,48]

nanu yadi tadākāraṃ jñānaṃ tena janyate sa evārthastatra vyāvṛtaḥ syānna tu jñānamarthe tatkathaṃ vijñānaṃ gṛhṇātīti niścayaḥ |

[2.1.2.6.1,49]

atra samādhiḥ |

[2.1.2.6.1,50]

yathā phalasya hetūnāṃ sadṛśātmatayodbhavād | heturūpagraho loke kriyāvattvepi kathyate || 311 ||

[2.1.2.6.1,51]

tadyathā pitṛsadṛśaḥ putra utpattimān pittṛrūpaṃ gṛhṇātīti vyapadiśyate loke vināpi grahaṇavyāpāreṇa, tathā jñānepi vyapadeśa iti ko virodhaḥ | tatra tadākāratā dṛṣṭā iha tu kathaṃ | ihāpi dṛṣṭaiva kāmaśokādiṣu tadākārā jñānādeva sā tadākāratā nārthāditi codyaṃ | tadākārā tāvattadākāratopalabhyate bhavantī | yadi vāsanāsāmarthyamasti darśane kāraṇamanubhavāttadākāratā | athādṛṣṭaśrutapūrvve pravarttate tadā vāsanāsāmarthyābhāvādanyatastadākārāditi vākyārthaḥ tadākāraḥ karaṇam |
tathā hi —

[2.1.2.6.1,52]

vāsanāto yadudbhūtaṃ tadaikasyaiva vidyate | tatrārthasya sthitattve tu sarvvasādhāraṇodayaḥ | 616 ||

[2.1.2.6.1,53]

tasmādarthākārataiva sādhanaṃ |

[2.1.2.6.1,54]

ālocanākṣasambandhaviśeṣaṇadhiyāmataḥ | neṣṭaṃ prāmāṇayameteṣāṃ vyavadhānātkriyāṃ prati || 310 ||

[2.1.2.6.1,55]

kecidāhurālocanājñānaṃ pramāṇaṃ, tataḥ paraṃ jātyādiviśiṣṭavastuniścayātmakaṃ phalaṃ | tatopi pravarttanaṃ tataḥ prāptistataḥ sukhamiti | pūrvvapūrvvaṃ pramāṇamuttarottaraṃ phalamiti kramaḥ | ākārabalādeva hi pratiniyatārthavyavasthā nānyataḥ | ālocanavijñānaṃ hi yadi pratiniyatamākāraṃ nopādadīta kathamasyedamālocanamiti syāt | athāparamapi niścayādivijñānamevameva tattvavyapadeśalābhi pūrvvapūrvvaṃ tu kāraṇamuttarottarotpattāveva kāraṇaṃ na pratiniyatārthavyavasthāyāḥ tadākārataiva tu yataḥ tatra sādhanaṃ |

[2.1.2.6.1,56]

sarvveṣāmupayogepi kārakāṇāṃ kriyāṃ prati | yadantyaṃ bhedakaṃ tasyāstatsādhakatamaṃ matam || 312 ||

[2.1.2.6.1,57]

sā dha ta ka maṃ hi ka ra ṇaṃ(pāṇiniḥ 1|4|42)tasya ca sarvvakārakopayogepi kriyāyāṃ kathaṃ prakarṣaḥ | nahi kriyānirvvarttanameva | bhāvepi tatrānantaryaṃ yasya kriyāṃ prati tadeva sādhakatamaṃ | tathā hi | satsvapīndriyādiṣvadūradeśatādinā yadi pratiniyatākāratā na pratiprāpyeta na tadākārārthaparicchedavyavasthā | tadanantarabhāsinī sā kriyeti tadeva karaṇaṃ | nanvadūradeśataiva sādhanaṃ nendriyopaghāte'dūradeśatāyāmapi na niyatārthavyavasthā | anupaghātastarhi sādhanaṃ, nedamapyasti | yataḥ |

[2.1.2.6.1,59]

akṣasyānupaghāto hi tadākāraviśeṣataḥ | samvedanasya viṣayaḥ tataḥ sa vyavadhīyate || 617 ||

[2.1.2.6.1,60]

nanu sa evākāro vyavadhīyata iti prāptam tena hyākāreṇa niścito'nupaghātaḥ pratiniyatārthavyavasthāhetuḥ | nedaṃ sādhīyaḥ | yataḥ |

[2.1.2.6.1,61]

ākāraniyamaḥ siddho yadi sārthavyasthitiḥ | akāraṇaṃ śaraḥ siddhe prāptaḥ kimiti poṣyate || 618 ||

[2.1.2.6.1,62]

nāsiddha ākāraniyamo'kṣānuyātaṃ sādhayati | sa cetprasiddhaḥ saivārthavyavasthitiḥ | vyartha evākṣānupaghātaḥ | na khalu siddhe'rthe prāptaḥ sādhayati kaścit, siddhasya sādhanāsambhavāt | tataḥ siddhopasthānahārī kimapekṣyate | tadākāratāyāmapi niścayoparaḥ pratiniyatavyavasthāyāmapekṣyata iti cet | na | pratyakṣaprāmāṇyaprastāvāt | abhyāsamambhave hi pratyakṣaṃ pramāṇaṃ tadākāramātrādeva ca tadā pravarttananiścayamantareṇāpi | yadā tu niścayāpekṣā tadānumānaṃ pramāṇaṃ | tasyāpyākāramātrādeva pravṛtteḥ | nāparāpekṣā | tasmādākārānnāparaṃ ka ra ṇaṃ tathā'sādhāraṇamiti | tatra |

[2.1.2.6.1,63]

sarvaṃ sāmānyahetuttvādakṣāṇāmasti nedṛśaṃ | tadbhedepi hyabhinnasya tasyedamiti tatkutaḥ || 313 ||

[2.1.2.6.1,64]

sarvvasya hi nīlapītādiviṣayasya sāmānyena hetuttvādakṣaṃ na bhedakaṃ | nanu nīlapītatadubhayādiviṣayamanyānyadakṣaṃ bhaviṣyati, tadabhimukhatā hi tatrānyaiva, tato dharmabhede'kṣāṇāmiti tadbhedādeva bhedapratipattiriti kimucyate sarvvasāmānyahetutvāditi | tadasad | ābhimukhyasya viśeṣaṇākārabhedamantareṇa pratipattumaśakyatvāt | tadbhedepyākārarahitasya asyedamābhimukhyaṃ nīlapītādiviṣayamiti kutaḥ | nahi nīlādiviśeṣapratipattimantareṇābhimukhyaviśeṣapratipattiḥ, sā cedasti kimidānīmābhimukhyaprakhyānena | athavā tadbhedepyabhinnasyeti tasya nīlapītādivedanasya bhedepi abhinnasyendriyasya asyedaṃ karaṇamiti kutaḥ | ābhimukhyaviśeṣādviśeṣa iti cet | nābhimukhyatvasyākāraṇaviśeṣapratipattimantareṇa viśeṣeṇa pratipattumaśakyatvādityuktaṃ | tata ākāraviśeṣa eva prārthanīyaḥ | sa cedasti kimapareṇa |

[2.1.2.6.1,65]

nanvākāropyarthasyaiva na jñānasya, tasyārthatayā pratipatteḥ | jaḍarūpatayā hi sa ākāraḥ pratīyate varṇṇasaṃsthānātmanā | jñānantu tadviparyayeṇa bodharūpatayā | nākāravyatirekeṇa bodharūpatāyāḥ pratyetumaśakyatvāt | nīlādisukhādikamantareṇāparasya jñānākārasyānupalakṣaṇāt | parokṣaṃ tarhi jñānaṃ na cāstīti prāptaṃ |

[2.1.2.6.1,66]

tadasat | tathā hi |

[2.1.2.6.1,67]

parokṣaṃ yadi tajjñānaṃ jñānamityeva tatkutaḥ | parokṣasya svarūpaṃ kastasya lakṣayituṃ kṣamaḥ || 619||

[2.1.2.6.1,68]

yato'parokṣatārthasya tajjñānamiti cenmatam | arthāparokṣatājñānamastu tatra pareṇa kim || 620 ||

[2.1.2.6.1,69]

sthiterthe tu bhavatyeṣā'sthita eva na bhāvinī | tatorthena bhavatītyetadanāyāsena sidhyati || 621 ||

[2.1.2.6.1,70]

etenābhāvopi pratyākhyātaḥ |

[2.1.2.6.1,71]

na cāparokṣatāvyatirekeṇa nīlāditānubhavakālenubhūyate | tato nīlādyākārā sā | nīlantu tasyā upadhānamanyadeva | darpaṇamukhaprativimbādi ca mukhamityākāra evāsau na svayamarthaḥ | nanu darpaṇaprativimbamukhayordvayorapi pratipattiriha tvākāramantareṇa nārthasya | etaduttaratra pratipādayiṣyāma ityāstāṃ tāvadetat | jaḍarūpatā tu svayañcakāśataḥ kathaṃ śakyopapādayituṃ | yadi cārthāparokṣātāyaḥ kaścidaparosti yata idamiti sādhyate | tadā vāsanā bhaviṣyati | vāsana balāyātoyamākāro vijñānasya | na ca vāsanābalādarthaḥ sambhavati | tadabhāvaprasaṅgāt |

[2.1.2.6.1,72]

nanu vāsanābalāyāto'rthaśūnyo bhavati svapnākāravat |

[2.1.2.6.1,73]

vāsanāyā viśeṣasya kasyacittatra sambhavaḥ | yenārthaśūnyo na bhavatyākāro jāgradīkṣitaḥ || 622 ||

[2.1.2.6.1,74]

vāsanā hi tāvadākārasya janikopalabhyate svapnādiṣu | tata eṣopi jāgradupalavdhiviṣayabhāvaṃ gatastata eva tajjātīyatvāt |

[2.1.2.6.1,75]

nanvākāratvameva tasyāsiddhamartha evāsāviti pratipatteḥ | na | vyabhicārātṃ | svapnajñānākāro hyartha iti pratīyata eva | paryālocanato'nyathā pratipattiriti cet | atrāpi paryālocananna kākairbhakṣyate | vāsanāviśeṣastu jāgradavasthākāraḥ so 'rtha iti varaṃ kalpitaṃ | svapnādipratyayopi na sākārastatrāpyarthasya sambhavaditi cet taduttaratra pratipādayiṣyāmaḥ | athārthākāratā nāparokṣaḥ, artha eva nīlādikorthākāraḥ | sā tu vastupratyāsatyā | tathā lakṣyate darpaṇaprativimbavat | mukhapratyāstyā hi darpaṇamanākaramapyākāravadiva lakṣyate | pradīpādiprabhāvadvā | pradīpaprabhā hyanākārāpi ghaṭādisaṃkrāntā ghaṭādyākāreva lakṣyate |

[2.1.2.6.1,76]

tadasattyaṃ |

[2.1.2.6.1,77]

mukhādivyatirekepi darpaṇādirnirīkṣyate | na tvākārātirekenaṇāparokṣattvannirīkṣyate || 623 ||

[2.1.2.6.1,78]

aparokṣatā hi nīlākārātmabhūtaiva sarvvadā nirīkṣyate nānyathā | tatkimartha pratyāsatyaivaṃ pratibhāti yathaivambhūtaireveti kimatra pramāṇam | bhavatopa kiṃ pramāṇamiti cedabhedopalabdhireva | bhrāntireveyamiti cenna bādhakābhāvāt | arthaprāptiriti cet | na | prāpterapyākāralakṣaṇatvāt | nahi tadākāratāmantareṇa prāptirastīti pratipādayiṣyāmaḥ | yadi sa tathābhūta ākāro na syānna kaścitpratiniyatamarthaṃ vyavasthāpayet |

[2.1.2.6.1,79]

etena śeṣaṃ vyākhyātaṃ viśeṣaṇadhiyāṃ punaḥ | atādrupye na bhedopi tadvadanyādhiyopi vā || 314 ||

[2.1.2.6.1,80]

ālocanārthasannikarṣādiḥ śeṣaḥ | arthasannikarṣopi nākāramabhipatya jñāyate | tatasteṣāmapi kriyāṃ pratyasādhakatamattvaṃ, vyavadhānāt viśeṣaṇadhiyāṃ | punastadākāratā bhāve viśeṣaṇabuddhireva na sidhyati | tadviśeṣyādibuddhitvamiti | na teṣāmapi karaṇatvaṃ yadi tāvatkālāviśeṣaṇabuddhirviśeṣaṇametaditi kathaṃ jñātavyaṃ | na hi viśeṣyopāruḍharūpamantareṇa viśeṣaṇatvaṃ nāma, nāpi tadupārūḍhatvagrahaṇaṃ vinā viśeṣaṇattvagrahaṇam | tadākāragrahaṇe ca viśeṣyamapi gṛhītameveti kathaṃ tato viśeṣyadhīraparā sādhyā bhavet | na hi tadaiva gṛhyamāṇaṃ tadgrāhakabuddhijanitagrāhakagrāhyaṃ tatkālepi viśeṣaṇasya pratibhāsanamiti cet | pūrvvantadgrahaṇaṃ vyarthaṃ pūrvvamapi viśeṣyaṃ pratibhāsata iti na yuktaṃ sādhanatvābhāvaprasaṃgādeva | kiñca viśeṣaṇabuddhirviśeṣaṇe viśeṣye tadvuddhiriti viṣayabhedaḥ kriyāsādhanayoḥ prāptaḥ | bhavatu ko doṣa iti cet |

[2.1.2.6.1,82]

neṣṭo viṣayacchedopi kriyāsādhanayordvayoḥ | ekārthatve dvayaṃ vyarthaṃ na ca syāt kramabhāvitā || 315 ||

[2.1.2.6.1,83]

na khalu palāśe paraśvādikaraṇapravartanam | nyagrodhe cchidā nirvarttate ekārthatāyāṃ pūrvvavatprasaṃgaḥ | vyarthatā ca dvayoḥ | kramabhāvaśca sarvāsāṃ tadarthahetūnāṃ dhiyāmviruddhaḥ | ekatve kramāyogāt | āvṛttibhedātkrama iti cet | na | āvṛttibhedasya pratyakṣeṇa pratipattumaśakyatvāt | yadi tadeva jñānamāvartata iti sadaivā vṛttisaṃpratyayaḥ syāt | na ca tadabhinnasvarūpagrāhiṇāṃ parasparaṃ kriyāsādhanabhāvaḥ kramabhāvepi pūrvveṇottarasya janikriyaiva kriyate nādhigatiḥ pūrvvāviśeṣāt | janikriyāpi nāparā tatsvarūpāditi pratipāditamanyatra |

[2.1.2.6.1,84]

sādhyasādhanatābhāvaḥ sakṛdbhāve; dhiyoṅśayoḥ | tadvyavasthāśrayatvena sādhyasādhanasaṃsthitiḥ || 316 ||

[2.1.2.6.1,85]

ityantaraślokaḥ |

[2.1.2.6.1,86]

nāpi sannikarṣaḥ pramāṇaṃ yataḥ |

[2.1.2.6.1,87]

sarvvātmanāpi sambaddhaṃ kaiścidevāvagamyate | dharmaiḥ sa niyamo na syāt sambandhasyāviśeṣataḥ || 317 ||

[2.1.2.6.1,88]

yadīndriyārthasannikarṣaḥ pramāṇaṃ tasya phalamarthādhigatiḥ sa sannikarṣaḥ saṃyogaḥ | saṃyuktasamavāyaḥ | saṃyuktasamavetasamavāyaḥ | samavāyaḥ | samavetasamavāyaḥ | saṃyuktaviśeṣaṇaviśeṣyabhāvaśceti | indriyasya ghaṭādinā saṃyogaḥ | ghaṭasamavetena guṇena saṃyuktasamavāyaḥ | guṇatvena sitatvādinā saṃyuktasamavetasamavāyaḥ | śrotrasyākāśātmanaḥ śabdena samavāyaḥ | śabdatvena samavetasamavāyaḥ | pradeśe ghaṭābhāvenendriyasya saṃyuktaviśeṣaṇaviśeṣyabhāvaḥ | tatra yadi nāma saṃyuktena sambandhaḥ | tasya grahaṇamiti kutaḥ | anyathā dhūmasambaddhasya vahnyāderapi pratipattiḥ syāt | atha samavāyasambandhātpratipattiḥ | evantarhi ekāryasamavāyinaḥ sparśaderapi cakṣuṣā pratipattiḥ syāt | samānadeśatvamena pratyuktaṃ | yathā santānasya ekārthasamavāyinaḥ pratipattistathā sparśāderapi | acākṣuṣatvādapratipattiriti cet | tadevedam ekārthasamavāyitvānna kathamiti cintyate |

[2.1.2.6.1,90]

tasmānna sarvvātmanāpi sambaddhaṃ kaiścideva dharmaiḥ pratīyata iti na yuktaṃ | yadi hi cakṣurādiparamāṇavo bahirnirgatyānyadeśasaṃkrāntyārthagrahaṇanimittaṃ tatsaṃyoge tathā sati sarvātmanā sambandhādaśeṣarūpapratipattiriti cakraśo ghaṭādayopi dharmāḥ parisphuṭaṃ pratibhāseran | varṇṇaśaśca na saṃsthānamātrasya | tathā śeṣajātyādyabhivyaktiḥ | dūrādau karaṇasyāsāmarthyamiti cet | yadyasāmarthyamagrahaṇameva sarvvadāstu | evambhūtā sāmagrī yenaivambhūtā pratipattiriti cet | na | abhinnatvāt |

[2.1.2.6.1,91]

saṃsthānasya varṇataḥ |

[2.1.2.6.1,92]

na hi varṇṇataḥ saṃsthānaṃ bhedenāvadhāryate | avadhāryate varṇṇavyatirekeṇāpi samarthākāra iti cet | tatrāpi śyāmavarṇṇasyopalabhyopalabdheḥ | andhakārasyāvastutvānna varṇṇasyopalabdhis | tadapyayuktaṃ | upalabhyamānasyāvastutvāyogāt | ālokepi nimīlitalocanasya pratipatteriti cet | na | tasya bhrāntatvāt | na caikasya bhrāntattve sarvvatra bhrāntirityatiprasaṅgāt |
bāhyārthābhāvaprasaṅgāt | tataḥ punaridameva vaktavyaṃ | kaścitpratyayo bhrāntaḥ kaścinneti | tenāloka eva saṃsthānagrahaṇaṃ nāndhakāre | nikaṭa eva na dūre |

[2.1.2.6.1,93]

tadabhede'pi bhedoyaṃ yasmāt tasya pramāṇatā |

[2.1.2.6.1,94]

tena sarvātmanā grahaṇamagrahaṇamvā yuktaṃ | tasya cārthasyābhedepi bhado yo jñānasya samyaga nīlādyākārādeva | na bāhyākārāditi | tasmādākāra eva pramāṇaṃ | atha saṃsthānādanākāramapi vijñānaṃ pratiniyatārthavyavasthākāri bhavet | atrāha |

[2.1.2.6.1,95]

saṃskārāccedatādrūpye na tasyāpyavyavasthiteḥ || 318 ||

[2.1.2.6.1,96]

saṃskāro hi pratiniyatavyavasthāpūrvvakaḥ pratiniyatamarthaviṣayaṃ jñānasya kuryāt svayaṃ pratiniyataḥ | tadyathā yo'rthonubhūtastathābhūtā smṛtirbhavati na cārthapratiniyatonubhavaḥ | ākāraṃ vinā kutaḥ | tatkathaṃ tataḥ saṃskārapratiniyamo yena tato niyatārthavyavasthā | itaretarāśrayaṇadoṣaprasaṅgāt | sati pratiniyamenubhavasya saṃskāraniyamaḥ | saṃskāraniyame cānumānaniyama iti naikopi syāt | yadi sākāraṃ jñānaṃ pramāṇaṃ tadeva phalamiti kriyākaraṇayoraikyaṃ prasaktaṃ | ākārasyādhigamāvyatirekāt | atrāpyucyate |

[2.1.2.6.1,97]

kriyākaraṇayoraikyavirodha iti cedasat | dharmabhedābhyupagamād; vastvabhinnamītiṣyate || 319 ||

[2.1.2.6.1,98]

evaṃprakārā sarvvaiva kriyākārakasaṃsthatiḥ | bhāve hyabhinnābhimateṣvadhyāropeṇa vṛttitaḥ || 320 ||

[2.1.2.6.1,99]

yadi paramārthataḥ kriyākaraṇayoraikyanna yuktamityucyate tadayuktaṃ | nahi kārakātmikā kriyā kārakātmanāṃ viruṇaddhi | nahi vyāpāraḥ padārthato bhidyate | notpatananipatane parśuto vyatiricyete | tasyaivāparāparadeśasaṃginyutpattistathā vyapadeśavatī | na ca sā svarūpādaparā | na ca sā svarūpeṇa tadaikyamvirudhyate | atha vyāvahārikī kriyā virodhinī kārakaikattvena tadetadiṣyata eva | dharmabhedābhyupagamādvikalpapariniṣṭhito hi dharmabhedo'bhyupagamyata eva | evaṃ prakāraiva tu kalpitabhedavatī kriyākārakabhedavyavasthā | tathā hi |

[2.1.2.6.1,100]

anvayavyatirekābhyāmekattvānaikyakalpane | kriyākārakabhedena vyavahāro vyavasthitaḥ || 624 ||

[2.1.2.6.1,101]

devadattastāvadeka eva pratyabhijñābalādvyavasthāpyate | tasya sthānagamane pradeśabṛttinī | tatastatra kriyayorbhedaḥ kalpyate | yo hi yasminnabhinne bhidyate sa tasmādvyatiricyate | paramārthatastu devadatta eva | avasthābhedādvyatirekī bhidyate | tena bhāveṣu bhinnābhimateṣvapi loka ekattvāropeṇa pravarttata iti | tadanurodhātkriyākārakavyavasthā na paramārthataḥ | evamākāropi na phalādhigativyāpakaḥ | adhigatistu sakalākāravyāpikā | tato bhedavyavasthā pramitipramāṇayoḥ | paramārthatastvākāra eva prakāśamānaḥ pramitiḥ | tasmādākāraḥ pramāṇamarthasamvedanaṃ phalamavyatiriktameva phalaṃ pramāṇāttato vā pramāṇamiti | tathā coktaṃ |

[2.1.2.6.1,103]

savyāpāra pratītattvātpramāṇaṃ phalameva sat |

{2.1.2.6.2}

<2. svasaṃvedanaphalam>

[2.1.2.6.2,1]

athavā svasamvittiḥ phalañcātra | ubhayābhāsasya vijñānasya svasaṃvedanameva phalaṃ | nanvarthasamvedanaṃ phalamarthārthī lota iti | atrocyate |

[2.1.2.6.2,2]

lokasyārthārthitā'yuktā yadānārthasya vedanaṃ | na jātu cidadṛṣṭerthe lokasyārthittvasambhavaḥ || 625 ||

[2.1.2.6.2,3]

śruto hi paramparayā dṛṣṭa eva |

<2.1.2.7>

<7. vijñaptimātratā>

<2.1.2.7.1>

<(1) arthasaṃvedanacintā>

{2.1.2.7.1.1}

<(ka) arthasaṃvid>

[2.1.2.7.1.1,1]

nanu nīlādirarthaḥ samvedyata eva | kathamasamvidarthasya | atra paryanuyogaḥ |

[2.1.2.7.1.1,2]

kārtha saṃmvid; yadevedaṃ pratyakṣaṃ prativedanam | tadarthavedanaṃ kena tādrūpyād vyabhicāri tat || 321 ||

[2.1.2.7.1.1,3]

yadi pratiniyatamvedanaṃ pratividitamvā tadā sākārajñānamevārthavedanamiti vyapadeśamātrameva kevalaṃ | natvarthasya vedanaṃ sidhyati |

[2.1.2.7.1.1,4]

atha tādrūpyādevārthasya vedanantathābhūtamarthamantareṇa tādrūpyasyābhāvāt | na | vyabhicārāt keśamaśakādiṣu |

[2.1.2.7.1.1,5]

atha sonubhavaḥ kvāsya; tadevedaṃ vicāryate |

[2.1.2.7.1.1,6]

yadyarthasambandho nāsti tadā kosāvanubhavaḥ anubhūyamānaniṣṭhatvādanubhavasya | kathaṃ keśādyanubhavastaimirikasya |

[2.1.2.7.1.1,7]

nanu kaścidarthaniṣṭha eva dṛśyate tadevedamvicāryate | dṛśyatāmarthasyeti ca na dṛśyate | arthasyādarśanāt | yadi codayamātrādarthasamvedanaṃ cakṣuṣopi vedanaṃ taditi prāptaṃ tata utpatteḥ | tathaivānumānātkāryadarśanādanumīyaterthastathā cakṣurapi tadvedanaṃ tadeva tadākāraṃ kalpyatāṃ | bahirdeśākāreṇa bahireva kalpyata iti cet | kindarpaṇamukhākāreṇa taddeśasya mukhasya kalpanā | tataḥ sakalamevātmasthaṃ mukhavatprativimbarūpeṇa pratibhātīti kalpanīyaṃ |

[2.1.2.7.1.1,9]

sarūpayanti tat kena sthūlābhāsañca teṇavaḥ || 322 ||

[2.1.2.7.1.1,10]

aṇava eva yadi viṣayastataḥ sthūlābhāsavijñānamiti sārūpyābhāvātkathambiṣayo vijñānasya | vṛkṣādipiṇḍagrahaṇavad bhrāntameva bhavet | varṇṇākāratayā sarūpayantīti cet | na | varṇṇavyatirekeṇa saṃsthānābhāvāt | varṇṇātmakasaṃsthānavattve sthūlataiva prāptā | atha sthūlatā grahaṇadharmaḥ | varṇṇastu grāhyadharmaḥ | bahuṣu gṛhyamāṇeṣu sthūlamiti bhavati vyapadeśaḥ | na sa pratyekaṃ paramāṇuṣu | nīlāditā tu pratyekamato'sau grāhyadharmaḥ | yadyevantathā sāntarāṇāmanantaratvagrahāṇadbhrāntireva | nāviṣayatayāntarasyāpi pratibhāsanāditi cet | yadyevaṃ sarvva sāmarthyopākhyāvirahalakṣaṇaṃ nirupākhyamiti bhāva evāntarasya | tato nirantarameva vastu parikalpanīyaṃ | nirantarasyāyogāditi cet | nahi vastu sāvayavaṃ yuktaṃ | vijñānavat niravayavameva vastviti paramāṇuprasiddhaḥ | na | pratibandhābhāvāt | pratyakṣabādhitatvācca pratijñāyā etadayuktaṃ | pratyakṣamantareṇa cānumānābhāvāt | sthūlaṃ sūkṣmopacayarūpameveti cet |

[2.1.2.7.1.1,11]

dattamatrottaraṃ prāgiti na punarucyate |

[2.1.2.7.1.1,12]

tannārtharūpatā tasya sattyārthāvyabhicāriṇā | tatsaṃvedanabhāvasya na samarthā prasādhane || 323 ||

[2.1.2.7.1.1,13]

artharūpatā satyapi vyabhicāriṇī tato na bhāvanārthasamvedanamiti sidhyati | nahi vyabhicaranneva sādhayatyavyabhicārārthatvātsādhanārthasya | vyabhicāriṇopi sādhanatve sarvvaḥ sarvvasya sādhanambhavet | astitvena vyavasthānaṃ sādhanaṃ | vyabhicārastu kadācidasau nāstyapīti nāstitvaṃ pākṣikamākṣipati | tadidamastittvamitaraccaikadakatra viruddhaṃ | tasmānnīlādirūpatāmātrādeva vijñānasyārthasādhanatā netyekāntaḥ | api ca samvedanānāmarthānāñca sārūpyanna ca teṣāṃ parasparaṃ samvedanabhāvaḥ | na hi santānāntarasamvedanasarūpamapi vedakaṃ vedyamvā |

[2.1.2.7.1.1,14]

tatsārūpyatadutpattī yadi saṃvedyalakṣaṇaṃ | saṃvedyaṃ syātsamānārthaṃ vijñānaṃ samanantaraṃ || 324 ||

[2.1.2.7.1.1,15]

yadi yata utpadyate sarūpaṃ ca tena tasya vedanaṃ tarhi anantaravijñānaṃ tulyaviṣayaṃ viṣayaḥ syāt | yadā pūrvvakamapi nīlākāramuttaramapi tataḥ samanantarādudayavat | tadā pūrvvakasya sarūpakatvādudayakāraṇatvācca viṣayavattvaṃ prasaktaṃ | atha yata utpattimānnīlādika ākāraḥ sa tasyākāravān viṣayaḥ | samānaviṣayavijñāne tu ya ākāraḥ sa na samanantarādanyathā nīlākārasamanantarātpītavijñānaṃ na syāt | tato labhyate bhavati nīlādyākāraḥ samanantarapratyayakṛta iti na tasya viṣayatvaṃ | apare vyācakṣate | nīlasamanantarādya dā savikalpakaṃ nīlākāramudayamāsādayati tasya sa pūrvvako viṣayaḥ syādākārakāritvāttasya | tadapyasadiṣyata eva smaraṇasya samvedanaviṣayattvameva vijñāyate ca | tathā hi sakalo lokaḥ smaraṇādarthavedanaṃ lakṣyate | anusarannasmātsākṣādarthānnirīkṣate | sakalameva smaraṇamarthānubhave pravarttamānamupalakṣyate yadā na smṛtivipramoṣaḥ | tataścānubhavaviṣayattvamasyeṣyata eva | na cābhyupagama eva doṣāya | kiṃ ca | nirvviṣayametatsmaraṇamasya kiṃ viṣayacintayā | atra kramaḥ | yadbhāvānābalāsyeṣṭā tamupajāyate pūrvvakānnīlānubhavāttasya sa pūrvvako viṣayaḥ prāptaḥ | kathantasya samanantaramiti cet | tādṛśa syāparasya samānajātīyasya samvedanasyāntarālabhāvino'bhāvāt | kathantajjanakamiti cet | dattamatrottaraṃ | vyavahitamapi janakamiti pratipāditametat | athavā vikalpākāra eva bhāvanātaḥ spaṣṭākāra eva bhāvanātaḥ spaṣṭākārajanako viṣayaḥ syāt | tatastata ākārānnārthasya vyavasthā | bhāvanābalādeva samānajātīyādayamarthākāro yajjātīya iti nyāyādavatiṣṭhata iti nārthaparikalpanāyāṃ nyāyaḥ tasmātsamanantaravijñānameva viṣayaḥ | evantarhi |

{2.1.2.7.1.2}

<(kha) dṛśyadarśane pratyāsattivicāraḥ>

[2.1.2.7.1.2,1]

idaṃ dṛṣṭaṃ śrutaṃ vedamiti yatrāvasāyadhīḥ | sa tasyānubhavaḥ saiva pratyāsattirvvicāryate || 325 ||

[2.1.2.7.1.2,2]

dṛśyadarśanayoryena tasya tatsādhanammataṃ | tayoḥ sambandhamāśritya draṣṭureṣa viniścayaḥ || 326 ||

[2.1.2.7.1.2,3]

yadi niścayādarthavyavasthā niścayaḥ kila nārthādanyatra | nahi samanantarapratyayādayamiti niścayaḥ | api tvaviṣayo'yaṃ mamānubhavo na samanantarapratyayaviṣaya iti | na hyarthānubhavamantareṇārtha iti niścayo yuktaḥ | anubhavānusāritvānniścayasya |

[2.1.2.7.1.2,4]

atrocyate | anubhavānnārthavyavasthā kintahi tadanusāriṇo niścayāditi | tadetadāyātamartha ekaḥ panyānaṃ na pratipadyate | tenākṛṣyamāṇo dvitīya iti mahadadbhūtaṃ | tathā hi |

[2.1.2.7.1.2,5]

sākṣādutpattimānarthātpratyayo yaḥ sa nekṣate | tamarthamaparastasmānnyūnopītyatisāhasaṃ || 626 ||

[2.1.2.7.1.2,6]

anubhavānusārī niścayastato niścayādevāvagamyatāmarthānubhavosau na svarūpamātrasyeti | anyathā tathaiva niścayo bhavediti cet |

[2.1.2.7.1.2,7]

tadetadasat | nanvanubhava eva na jñāyate kasyeti kathamanubhavānusārittvaṃ prasidhyati | kutastarhi niścaya iti cet | abhyāsādeveti pratipāditaṃ | sopyabhyāso'nubhavādeveti kuto viparītaniścayaḥ | ayamapyaparihāraḥ | yata evaṃ sati na kasyacidviparitaniścayaḥ syād dṛśyate ca | tasmādayuktametat |

[2.1.2.7.1.2,8]

nanvālocanamātramavivekakāri tato niścayādevārthānarthavivekaḥ | yadyevaṃ niścayopi na vivekakārī syāt | nahi dvicandrapratyaya ekacandraniścayakārī | athābhyāsānniścayo vivekasādhanaṃ | na | abhyāsasyāhetukatvāt | pratiniyatānubhave hi tanniyato'bhyāsaḥ sattyatāṃ yāyāt | artha ityapi niścayorthakriyākāritvābhiprāya eva | sā cārthakriyā pratibhāsāntarameva | na ca pratibhāsātpratibhāsāntarasyānudayaḥ | tasmānna niścayādarthavyavasthā |

[2.1.2.7.1.2,9]

yadapyuktaṃ | atha so'nubhavaḥ kvāsyeti | tatrāpyucyate |

[2.1.2.7.1.2,10]

ātmā sa tasyānubhavaḥ sa ca nānyasya kasya cit | pratyakṣaprativedyattvamapi tasya tadātmatā || 327 ||

[2.1.2.7.1.2,11]

svarūpasya hi padārthānāṃ kāraṇamantareṇa notpattiriti kāraṇapraśno yuktimān | tata etaditi | kvāyamiti tu kaḥ praśnārthaḥ | tathā hi |

[2.1.2.7.1.2,12]

kvāyamanubhava ityukte yadā pratyucyate punaḥ | arthetadāpi praśnaḥsyāt sorthaḥ kvetyanavasthitiḥ || 627 ||

[2.1.2.7.1.2,13]

krīḍanakapraśna evamvidha iti cet | kasmātparyavasānasya darśanāt | tathā hi sorthaḥ kvā bhūmau | sā kva evameva dṛśyate iti na punaḥ paryanuyogaḥ | yadyevamarthasyādarśanādanubhavopi svarūpevasthita evameva dṛśyatāmiti kimādhārakalpanayā | anena ṣaṣṭhyarthaparyanuyogopi pratyuktaḥ | tadāha |

[2.1.2.7.1.2,14]

"sa ca nānyasya kasyacit |"

[2.1.2.7.1.2,15]

kathaṃ tarhi pratyakṣaprativedyortho nirākartuṃ śakyaḥ | tathā hi | pratyakṣeṇa nīlaṃ paśyanti tadvantaḥ | nārthasyādarśanādityuktaṃ | tadākārataiva pratyakṣavedyā na vyatiriktorthaḥ | tadākāra evaṃ nīla iti vyavahriyate nānyaḥ | tasmānnīlātmako'nubhavo nīlānubhavaḥ śilāputrakasyaśarīramiti yathā | na hi ṣaṣṭhyartha ityeva bhedaḥ | yathākathañcidasya bhāvāt | athavā sa kathaṃ pratyakṣonubhavo yadi tasyāparonubhavo nāsti | na svarūpagatenaivānubhavena sutarāṃ pratyakṣatā | pararūpe pratyakṣatā'yogāt | nahi tadrūpamanyasya | tathā cet | anya eva bhavet | athavā'parokṣaṃ vijñānaṃ yasyānubhavaḥ so'rtho bhaviṣyati | yadyevamātmā sa tasyānubhavaḥ | anyatrāvedyamānatvāt | bhavatu ko doṣa iti cet | "sa ca nānyasya |" yadyātmā'rthasya syādanyasyāpi tathaiva bhavediti sarvvastaddarśī bhavet | na cānyasya tathā |

[2.1.2.7.1.2,16]

nanu pratyakṣeṇa vedyate nātmanā | na | tadeva rūpaṃ pṛthagvyavasthāpya kalpanayā tathā vyapadeśaḥ | tasmādananyasamvedyo nīlādyātmaivānubhavaḥ | athavā yadyartho nānubhūyate kimidaṃ bahirdeśasambaddhatayā'nabhavagocaraḥ | ātmaivānubhūyate | cittamevānubhūyate | kathaṃ bahirdeśatā | sa ca nānyasya | tatosau kuto bahirbhūtaḥ | athavā''tmā sa ātmaivedamarthamiti bhavatopyabhyupagamāt | tasya cānubhavaḥ sa ca nānyasya api tvātmana eva tadvyatiriktabhāvāt | athavā tatsa iti cet | na | pratyakṣaprativedyatvāt | yatastadātmanaiva pratyakṣaprativedyatvaṃ nānyathā |

[2.1.2.7.1.2,17]

nanvātmavādaḥ prasaktaḥ | na | citrākārasamvedanāt | avidyāvaśenotpattiḥ samvedanameva tat | nātmavāda upayogī | nirātmakattvantu vā rāgādipraśamānukūlamiti na doṣaḥ | etadevottareṇa darśayati |

[2.1.2.7.1.2,18]

nānyonubhāvyastenāsti tasya nānubhavo paraḥ | tasyāpi tulyacodyatvātsvayaṃ saiva prakāśate || 328 ||

[2.1.2.7.1.2,19]

buddhyā yonubhūyate sa nāsti paraḥ | yathānyonubhāvyo nāsti tathā niveditaṃ | tasyāstarhi paro'nubhavo buddherastu | na | tatrāpi grāhyagrāhakalakṣaṇābhāvaḥ | paraṃ hi samvedanasvarūpe'vasthitaṃ kathaṃ parasyānubhavaḥ | sākṣātkaraṇādikaṃ pratyākhyātaṃ | tatsamvedanānupraveśe ca tayorekattvameva syāt | tathā ca svayaṃ saiva prakāśate na tataḥ para iti sthitaṃ |

[2.1.2.7.1.2,20]

kathantarhi yogināṃ paracittapratipattiḥ | etaduttaratra pratividhāsyate | tasmātsvayameva svarūpaprakāśakatvāttathā bhavati | evantarhi svarūpānubhava ityastu kathaṃ nīlānubhava iti khyātiḥ | atrāha |

{2.1.2.7.1.3}

<(ga) nīlādyanubhavaprasiddhiḥ>

[2.1.2.7.1.3,1]

nīlādirūpastasyāsau svabhāvonubhavaśca saḥ | nīlādyanubhavāt khyātaḥ svarūpānubhavopi san || 329 ||

[2.1.2.7.1.3,2]

nīlarūpatvānnīlānubhava na tu nīlasyāparonubhavaḥ | śuddhasyānubhavasyābhāvāt | yo hi yadavyatiriktaḥ sa tadrūpeṇaiva vyavahāraviṣayaḥ |

[2.1.2.7.1.3,3]

tathā hi yadi śuddhaḥ syāttathaivādhyavasīyate | vyatirekaḥ svarūpepi dṛśyate na tatastathā || 628 ||

[2.1.2.7.1.3,4]

nīlānubhava iti yathā khyātistathaivāsau nīlasvarūpatayā'nubhavarūpatayā bhavatīti yuktaṃ | na ca vyatirekavyapadeśamātrakādeva bhedaḥ | vyatirekavyapadeśo hi yathā kathañcidvāsanābalādapi bhavannupalabhyata iti prākpratipāditaṃ |

[2.1.2.7.1.3,5]

nanu nīlaṃ kathamātmarūpaṃ prakāśayati | nahi prakāśyā ghaṭādayaḥ pradīpādinā svaprakāśakāḥ | ātmani kriyā virudhyate | na hi saivāsidhārā tayaiva cchidyate |

[2.1.2.7.1.3,6]

atra parihāraḥ |

[2.1.2.7.1.3,7]

prakāśamānastādātmyātsvarūpasya prakāśakaḥ | yathā prakāśobhimatastathā dhīrātmavodinī || 330 ||

[2.1.2.7.1.3,8]

avedyevedakākārā;

[2.1.2.7.1.3,9]

svātmani kriyāvirodha iti kutaḥ pramāṇādavagataṃ | nahi dṛṣṭāntamātrādarthasya prasiddhiḥ | samīhitasya viparyayepi dṛṣṭāntasya pradīpasya sambhavāt | yadi ghaṭaḥ pradīpena bāhyātmanā prakāśyate | pradīpopi tathābhūtenāpareṇeti na paryanuyogaḥ | na ca ghaṭopi pradīpena prakāśyate | api tu tathābhūtasyaiva tata utpattiḥ | atha pradīpopyapareṇa cakṣurādinā prakāśyate | na | cakṣurādeḥ sakalaghaṭādisādhāraṇattvepi cakṣuṣi ca satyapi pradīpamapekṣate prakāśakaṃ ghatastathā pradīpopi syāta | atha ghaṭa utpadyata eva tathā prakāśanantu tasya cakṣurādibhiḥ | evantarhi |

[2.1.2.7.1.3,10]

aprakāśepi bāhyerthe yathā dīpātprakāśanaṃ | vyapadeśasya viṣayaścakṣurāderapīṣyatāṃ || 629 ||

[2.1.2.7.1.3,11]

yathā tatastathābhūtarūpotpattāvapi pradīpātpradīpābhivyakto ghaṭa iti vyapadeśaḥ | tathā cakṣurādikādapi tathotpattyaiva vyapadeśaḥ | atha dvayamapi prakāśakaṃ ghaṭādeḥ, pradīpādestvekameva | evantarhi |

[2.1.2.7.1.3,12]

ekaṃ kasyacidanyasya dvayameva prakāśakaṃ | yathā sambhavatonyasya naikamapyastu kā kṣatiḥ || 630 ||

[2.1.2.7.1.3,13]

atyantamaśaktasya dvayamaparasyaikamanyasya naikamapīti vastusvabhāva eṣa iti kā vātra kṣatiḥ | atha svātmani kriyāvirodha ityucyate |

[2.1.2.7.1.3,14]

yadā svarūpantattasya tadā kaiva virodhitā | svarūpeṇa virodhe hi sarvameva pralīyate || 631 ||

[2.1.2.7.1.3,15]

nahi svenaiva rūpeṇa kasyacidvirodhaḥ, tathā cet na kiñcid bhavet svena rūpeṇeti sakalamastaṃgataṃ bhavet | chedastu punarviśiṣṭotpādanaṃ na ca tenaiva tasyotpādanaṃ | ayamevārthaḥ svātmani kriyāvirodha iti | svaprakāśarūpantu tasya svarūpaṃ na tenaiva virudhyate | kutastaditi vaktavyaṃ svahetostathābhūtāditi | yadi sa heturnnāsti tadā yuktambhavet nānyatheti nyāyaḥ | tata idampareṇa vaktavyaṃ svaprakāśakattvameva na dṛśyate | tatra cottaramuktameva sarvvasya svarūpeṇa prakāśanāditi | punarapyucyate |

[2.1.2.7.1.3,16]

tasyāścārthāntare vedye durghaṭau vedyavedakau |

[2.1.2.7.1.3,17]

arthāntarabhūtā buddhiḥ svaprakāśānyathā vā bhavet | yadi svaprakāśā svarūpeṇa prakāśate tatonyarthastayā prakāśyata iti | nāprakāśe tasmin vyapadeśastathā bhavet | prakāśate cetsopi tathaiva prakāśate tadaiveti kathaṃ tasya pareṇa prakāśanaṃ | nahi tadā viśeṣaḥ prakāśyaprakāśakayoḥ | krameṇa tadvyāpārātpratipattiviśeṣastasyeti cet | tathā hi |

[2.1.2.7.1.3,18]

ḍhaukyamāne pradīpādau viśeṣastasya gamyate | tatastayordvayostattvaṃ tathotpādo na kimmataḥ || 632 ||

[2.1.2.7.1.3,19]

viśeṣaḥ prakāśata iti | svenaiva rūpeṇa tasya prakāśanaṃ tataḥ svarūpasyaiva tathā prakāśanaṃ | tataḥ svaprakāśanamevāntepi | atha svayaṃ prakāśata iti na pratīyate | vyavahāra evambhūto na bhavati tata eva ucyate |

[2.1.2.7.1.3,20]

nanvanubhavānurūpo vyavahāraḥ pramāṇayitavyo na sarvvaḥ | atha sarvva eva vyavahāraḥ pramāṇaṃ tathā sati na kiñcitprativādibodhanāya vaktavyaṃ | tasmādyathā pratīyate tathābhyupagamaḥ |

[2.1.2.7.1.3,21]

nanu samvedana nāma na parokṣaṃ yuktaṃ tathā samvedyaṃ na sarvvadā tatheti nyāyaḥ | samvedyasya parokṣatāpi yuktā | yadi tu sarvvadā samviditameva, jñānārthayorbhedo na gamyate |

[2.1.2.7.1.3,22]

tadayuktaṃ |

[2.1.2.7.1.3,23]

samvedyatātirekeṇa na nīlādi pratīyate | asamvedye pratītiścettadabhāve kathambhavet || 633 ||

[2.1.2.7.1.3,24]

asamvedyameva pratipannamiti vyāhataṃ | tathā cāyamarthaḥ syādapratītaṃ pratītamiti | athāpratīyamānaṃ pratyakṣeṇānumānena pratīyate | tadapyasat | pratīyamānatāvyatirekeṇa nārthaḥ para iti pakṣo na tu pratyakṣapratītataiveti | anumānapratītirapi svarūpe pratyakṣapratītireva grāhye |

[2.1.2.7.1.3,25]

nanu tataḥ paropi tatrārthosti pareṇa dṛśyamāno'nyathā vā | na | pratītyabhāvādapratīyamānamastīti kuta etat | anumānenaiva pratīyata iti cet | anumānataiva tarhi na syādarthasya sākṣātkaraṇāt | asākṣātkaraṇeneti cet | kimidaṃ tacca nāsti taccāstīti yuktaṃ | asākṣātkaraṇaṃ pratītiriti korthaḥ | svarūpaṃ cetpratipannaṃ tadeva sākṣātkaraṇaṃ na cedapratītameveti nyāyaḥ |

[2.1.2.7.1.3,26]

svarūpeṇa pratītañcetsākṣātkaraṇameva tat | svarūpeṇāpratītañcetsarvvathāsyā'pratītatā || 634 ||

[2.1.2.7.1.3,27]

svarūpeṇa pratītepi tadasākṣātkṛtaṃ yadi | nīlarūpasya samvitterbhedastarhi kathambhavet || 635 ||

[2.1.2.7.1.3,28]

pratītibhedād bhedo hi nīlā derekarūpatā | bhinnenyasminkathambhedastadanyasya pramānvitaḥ || 636 ||

[2.1.2.7.1.3,29]

tatsaṃsargāttathātvañcedaparokṣaḥ kuto bhavet | tadekatāprapannasya tato kuto mataḥ || 637 ||

[2.1.2.7.1.3,30]

anvayavyatirekābhyāṃ bhedopoddhāriko na san | na hi pratyakṣasamvittiranvayavyatirekayoḥ || 638 ||

[2.1.2.7.1.3,31]

anumānātpraṃtītiścennānumādhyakṣapūrvvikā | tadabhāvenumābhāve bhaveda dhaparamparā || 639 ||

[2.1.2.7.1.3,32]

vyāpyasyāpi hi tadbhāvo vyāpakena vinā kathaṃ | apratītaṃ kathannāma tadā vyāpakamucyate || 640 ||

[2.1.2.7.1.3,33]

yadi hi tadā pratīyate pratītyaṃ tadgatameva kathamarthatā | atha na pratīyate kathaṃ vyāpakatāpratītiḥ | vyāpakatvena prāk pratītamiti cet | kimidānīmanumānena | etatkālatā na pratipannā tatonumānaṃ na vyartha | kathantarhi vyāpakatāpratītiḥ |

[2.1.2.7.1.3,34]

prāgidānīṃ pratītirnna kathaṃ vyāpakatāgatiḥ | pratītimātrakantaccetkathaṃ vyāptantaducyate || 641 ||

[2.1.2.7.1.3,35]

dhūmākārā pratītirhi na vinā pāvakaṃ yadi | pāvakapratyayopyeṣa vinā pāvakamiṣyate || 642 ||

[2.1.2.7.1.3,36]

pāvakakāryo dhūmaḥ kathaṃ pratītimātraṃ |

[2.1.2.7.1.3,37]

tadasat | tathā hi |

[2.1.2.7.1.3,38]

sati pāvakakāryatve dhūmāderbāhyarūpatā | bāhyattve ca prasiddhe syāttasya pāvakakāryatā || 643 ||

[2.1.2.7.1.3,39]

tadidamitiretarāśrayaṇavyavasthitavastukamanupanyasanīyameva anena pratyabhijñājñānamava jñātaṃ | ya āha pratyabhijñābalādeva vijñānamātratā nirākriyate | tathā hi |

[2.1.2.7.1.3,40]

yadi samvedanāntasthaḥ pratyabhijñā kimarthikā | athāsamvedanorthātmā kathaṃ vijñaptimātratā || 644 ||

[2.1.2.7.1.3,41]

nahi madhyasattārthasya pratyabhijñayā pratīyamānā samvedanāntadgatāparokṣatayā pratīteriti | tadasat | tathā hi | parokṣatayāpi pratītiḥ pratītyantargatattvameva vastunaḥ pratītyantargatasyāpratīteriti cet pratipāditaṃ | apratītya madhyasattāmantareṇa kathaṃ pratyabhijñati cet | pūrva parayoḥ samānajātīyatvapratītimātrakādeva dṛṣṭā, tathaiva bhaviṣyati kimapareṇa, lūnapunarjātakeśanakhapratyabhijñāvat | atha tatra jātyādiviṣayaḥ pratyabhijñāpratyayaḥ | jātirevaṃketi pratīyatāṃ tato vyakterekatā na sidhyati | na ca jātirapi madhye vidyate | pramāṇābhāvāt | pratyabhijñā pramāṇamiti cet | na | svarūpamātrameva pūrvvāparaṃ pratyabhijñāyā nibandhanamiti tadevālambanaṃ pratyabhijñāyāḥ | na ca tadeva pratyabhijñājñānaṃ madhyarūpālambanaṃ, madhyarūpasyāvedanāt | na khalu parokṣamadṛṣṭamālamvyate | dṛṣṭattve ca tadaparokṣattvādvijñānameva | nanu parokṣaṃ cetkathaṃ vijñānaṃ yasyāmavasthāyāmasti tasyāmaparokṣameva | idānīmatītatayā parokṣattvepi na vijñānatvahāniḥ | yadi syādarthasyāpyarthatvahāniḥ syāt | arthasyāpyatītatverthatvahāniḥ samastyeveti cet | na tarhi madhyasattāyāmarthatvaṃ tasyā apyatītattvāt | atītatvepi parokṣatāyāmapyarthatvaṃ nāpaiti virodhābhāvāt | samvedanatvaṃ tvasamviditasya kathamiti cet | arthatvamapi tarhi kathamanarthakriyākāriṇaḥ | na hyasamviditamarthakriyākaraṇasamartha | anumānena tasya vedanaṃ pratyākhyātaṃ | anyena madhye vedane tadeva vijñānatvaṃ na cānyena viditatvaṃ pratyabhijñāyate | tatastena sahaikatā nāsti | pratyabhijñāta ekatvāprasiddheḥ | anumānākāraśca vāsanābalādutpattareka eva vijñānātmanā tato vāsanāta eva sakala ākāraḥ parisphuṭapratibhāsopi |

[2.1.2.7.1.3,42]

nanu vāsanāyā ekarūpatvādākārabhedo vijñānānāṃ kathaṃ | vāsanābhedād bheda iti cet | yadi vāsanā nīlapītādyanantabhedā vijñānasya janikā tadākāratāyā vāhyasyāsyāśca ko bhedaḥ | vāsaneti hi nāmamātrameva |

[2.1.2.7.1.3,43]

tadasat |

[2.1.2.7.1.3,44]

vā sa nā pūrvvavijñānakṛtikā śaktirucyate | tasyā amūrtatābhāvāt kathamarthasamānatā || 645 ||

[2.1.2.7.1.3,45]

vāsaneti hi pūrvva vijñānajanitāṃ śaktimāmananti vāsanāsvarūpavidaḥ | arthastu punarmurttarūpaḥ sadopadravadāyī |

[2.1.2.7.1.3,46]

nanvarthopi samviditāvasthāyāmevopadrutiheturnna sadā | tato vāsanābalādudayabhāvī pratibhāsa upadrutiheturartho veti konayorbhedaḥ |

[2.1.2.7.1.3,47]

tadasat |

[2.1.2.7.1.3,48]

aviśeṣepi bāhyasya spaṣṭatvādervviśeṣataḥ | bhāvanāyā viśeṣeṇa nārthasya pratibhāsanaṃ || 646 ||

[2.1.2.7.1.3,49]

bhāvanābalāyātattve hi viparītavāsanāvinivṛttau svābhīṣṭavāsanāsamāgamasamaye'nabhīṣṭavinivṛttiriṣṭasya ca prāptiriti mahāneṣa bhedaḥ | tato buddhirūpavāsanākṛta eva sakalo bhedāvabhāsaḥ |

[2.1.2.7.1.3,50]

nanu vāsanāyā ekavijñānātmabhūtatvātprabodhake sati sakalavāsanāprabodhādanantapratibhāsavijñānodayaḥ syāditi mahadasamañjasaṃ | bāhyābhyupagame tu na doṣaḥ | ya eva sannihito'rthaḥ sa eva dṛśyate | na | asannihitasyāpi darśanābhyupagamāt | tathā hi |

[2.1.2.7.1.3,51]

vipramoṣaḥ smṛteriṣṭaḥ kaiścittu viparītacit | asatkhyātiḥ parairanyaiḥ sarvvaṃ sarvvatra vidyate || 647 ||

[2.1.2.7.1.3,52]

yeṣāntāvatsarvvaṃ sarvatra vidyate teṣāṃ samāna eva doṣaḥ | asatkhyātāvapi sakalāsapratibhāsanaprasaṅga | yasya tu smṛtivipramoṣaḥ tasyāpyanekadarśanaṃ pūrvvaṃ kasmānnānekadarśanaṃ samānametadvijñānavādepīti na doṣavān | vijñānaṃ vā pūrvvavṛttaṃ smaryetārtho veti ko bhedaḥ | viparītakhyātirapi pūrvvadṛṣṭe pravarttatāmanyathā vā kinna sarvvatreti samānaḥ paryanuyogaḥ punarapi tatra sa eva vāsanāniyamo vaktavya iti samānaṃ | na ca samanantaravijñānātmabhūtā vāsaneṣyate | paṭuprakāśaḥ pūrvvātmapratibhāso hi vāsanā |

[2.1.2.7.1.3,53]

tathābhūtātmasamvittijanakatvādvinā kutaḥ |

[2.1.2.7.1.3,54]

prabodhaka ya sadbhāve dhiyāṃ janma yathāyathaṃ | nīlapītādinirbhāsasaṅgatānāmitīkṣyate || 648 ||

[2.1.2.7.1.3,55]

ididamevātrekṣyate pūrvvavijñānamabhimatetarapratibhāsaṃ pāṭavādiprakārādhiṣṭitaṃ tatasdatanantaraṃ kālāntare vā tathā bhūtamvijñānamudayavat | jāgraddṛṣṭaṃ svapnapratibhāsaṃ janayīta yathā | vyavahitātkathamutpattiriti cet | dṛṣṭāḥsmṛtiḥ svapnavijñānādayo vyavahitādapīti na dṛṣṭe 'niṣṭannāma |

[2.1.2.7.1.3,56]

nanu nāsau janayatyatha praṇidhānādestadeva pratibhāti | na | atītasya pratibhāsābhāvāt | atītamapi pratibhāsamānaṃ dṛṣṭamiti cet | asatpratibhāsata iti korthaḥ | tadākārā pratītirityayameva | tasmādanubhavātsmṛtirudayamāsādayantī tasyaiva śaktiviśeṣamāvedayati | sa śaktiviśaṣo vā sa neti vyapadeśyaḥ | ayañca kāryakāraṇabhāva evambhūta upalabdha eva | tato na vāsanāstitve pūrvvavijñānabhede ca pramāṇābhāvo'nādivāsanābhāvasya padārthānāditāvadeva siddheḥ |

[2.1.2.7.1.3,58]

kāryakāraṇasantāno nādirvvāhyo yathoditaḥ | tathāvijñānasantāno nādiḥ kimiti neṣyate || 649 ||

[2.1.2.7.1.3,59]

vāsanābhede kinnimittamiti cet | tadasat |

[2.1.2.7.1.3,60]

astyeva vāsanābhedastannimittasya sambhavāt | jñānabhedo nimittaṃ hi tasya bhedastataḥ punaḥ || 650 ||

[2.1.2.7.1.3,61]

pūrvvapravṛttajñānabheda eva vāsanābhedanibandhanaṃ, jñānabhedopi tata eva vāsanābhedāditi ko doṣaḥ | nanvevamitaretarāśrayaṇadoṣastadasadyataḥ |

[2.1.2.7.1.3,62]

na saiva vāsanā tena janyā tasyaiva kāraṇaṃ | jñānasya yena doṣoyamitaretarasaṃśrayaḥ || 651 ||

[2.1.2.7.1.3,63]

api tvanyā vāsanānyavijñānabhedaheturanyaḥ pratyayonyavāsanāhetuḥ pūrvvavāsanābhedajanitaḥ | tato netaretarāśrayadoṣaḥ | anyathārthadarśanepi samānametat | tathā hi |

[2.1.2.7.1.3,64]

arthabhedo nimittaṃ cet tasya bhedaḥ kathaṃ punaḥ | jñānabhedena bhede hi prāpadanyonyasaṃśrayaḥ || 652 ||

[2.1.2.7.1.3,65]

na khalvarthabhedopyanimitta eva jñānabhedanibandhanantasyāyogāt | jñānabhedo nimittamitītaretarāśrayadoṣaḥ | arthabheda evārthabhedasya nimittamiti sutarāmasaṅgataṃ | athānyorthabhedonyasyārthabhedasya nibandhanamiti sopyanyasyeti vāsanāyāmapi samānametat |

[2.1.2.7.1.3,66]

nanvarthabhedaḥ pratibhāsamāno bhinatti vijñānamiti yuktametat | vāsanā ku kathamiti kaḥ parihāraḥ | yadi vāsanāpi pratibhāsaterthavadartha eva seti nāmamātrakameva bhidyate | tatra vāsanāmātragrāhake vyāpriyamāṇā grāhakabhedameva janayet | na tu grāhyasya | tathā hyanubhavādutpannā vāsanā smṛtimātrameva janayantī dṛśyate | atra parihāraḥ |

[2.1.2.7.1.3,67]

pūrvvavijñānamevātra vāsanetyuditaṃ purā | tattadākāravijñānaṃ janayadabhedakaṃ na kiṃ || 653 ||

[2.1.2.7.1.3,68]

yathā hi śṛṅkhalābandhaḥ styanitāṃ gatimādavat | abhāvepyātmano dṛṣṭastadrūpagatikāraṇam || 654 ||

[2.1.2.7.1.3,69]

vāsanābhedato bhedo grāhyākārepi dṛśyate | abhāvepi padārthānāṃ kāmaśokabhayādiṣu || 655 ||

[2.1.2.7.1.3,70]

atha tatrāpi deśakālānyathātmakaṃ bāhyamevālamvanaṃ sarvavijñānānāṃ sa lambanattvāt | yadyapi tadā tatra na prāpyate tadaiva tatraiva mābhūdanyadānyatra tu nāstīti kamitra pramāṇaṃ | tathā hi ghaṭo yatra yadā nopalabhyate tadā tatra nāsti na tu sarvvatra | atrocyate |

[2.1.2.7.1.3,71]

ihopalabhyamānasya kathaṃ deśādinānyatā | nīlāditvena dṛśyasya kimanyākāratāsti vaḥ || 656 ||

[2.1.2.7.1.3,72]

yadyanyadeśopyanyadeśatayopalabhyate nīlākāropi tatheti samānametat | anyākāre pramāṇābhāvādanyathā neti parihārenyadeśonyatheti samānaḥ parihāraḥ | ākāre nāsti bādhanaṃ deśe tu bādhā tena sa eva deśayogī nāsti na tvākāraḥ | tatra tarhi nirālambanaṃ tataḥ sarvvaṃ sālambanamityasiddhaṃ |

[2.1.2.7.1.3,73]

nanu sālambanatvaṃ tatrāpi yataḥ |

[2.1.2.7.1.3,74]

deśādheyātirekeṇa na yogaḥ kaścidīkṣyate | tayorālambanatve ca jñānānālambatā kathaṃ || 657 ||

[2.1.2.7.1.3,75]

deśatadādheyākāra eva tatra pratibhāti tayośca sattve kimanālambanaṃ rūpaṃ | nahi yogo 'parastayoriti sālambanameva sakalamvijñānamiti |

[2.1.2.7.1.3,76]

yadi yogepi sālambaṃ kathaṃ prāptistathaiva na | aprāptāvapi sālambamiti syādasamañjasaṃ || 658 ||

[2.1.2.7.1.3,77]

yadi nāsti prāptistathāpi sālambanamviparītakhyātirapi tarhi nāstyeveti abhyupagamavirodhaḥ | api ca viparītakhyātistathā sarvvameva bhavatu kimanyathā kalpanayetyādarśitamevaitaditi nocyate punaḥ | bādhakapratyayābhāvānnaivamiti cet | bādhakapratyayābhāvopi viparītakhyātireveti na sattyā bādhakatā | yatra ca kālānyatā tatra vāsanāyā eva vyāpāraḥ pratīyate nārthasya, pūrvvānubhavādeva tadākāratā nāvidyamānārthākārapratibhāsanam | atha kṣaṇikamvijñānaṃ kathaṃ vāsyavāsakabhāvastatra |

[2.1.2.7.1.3,78]

anutpannaṃ na vāsyeta atītopi na vāsakaḥ |

[2.1.2.7.1.3,79]

sahitayorapi parasparamasambandhānna vāsyavāsakabhāvaḥ | tadasat | kāryakāraṇabhāvaviśeṣa eva vāsyavāsakabhāva iti pratipādanāt | kṣaṇikānāmeva ca sa vidyate na nityānāmiti kṣaṇikattvāditi viparītasādhanametat | tataśca |

[2.1.2.7.1.3,80]

smṛtau grāhakabhedonyo na grāhyākāravarjjitaḥ | arthastatra na sattvena tatra sannihitaḥ puraḥ || 659 ||

[2.1.2.7.1.3,81]

kṣaṇikeṣu ca citteṣu vināśe ca niranvaye | vāsyavāsakayorartho na nityattve tu kalpyate || 660 ||

[2.1.2.7.1.3,82]

pūrvvakṣaṇādbhavanneva viśiṣṭo jāyate kṣaṇaḥ | tataḥ kālāntare tasmādanyatkāryaṃ vijāyate || 661 ||

[2.1.2.7.1.3,83]

vāsyavāsakabhāvoyaṃ nāparaṃ kāryakāraṇāt ||

[2.1.2.7.1.3,84]

vinaśyatā hi vāsyeta pūrvveṇottaramudbhavat | avasthitā na vāsyante bhāvā bhāvairavasthiteḥ || 662 ||

[2.1.2.7.1.3,85]

nityasya hyavikārattvātkāryakāraṇatā kutaḥ | avasthito na pūrvvasmādvāsanāsaṅgamarhati || 663 ||

[2.1.2.7.1.3,86]

pūrvvavadvāsanā tasya na syādevāviśeṣataḥ | bhaṅgure pūrvvasādṛśyādbhinnattvāccāsti vāsanā || 664 ||

[2.1.2.7.1.3,87]

taccānurūpyamastyeva kṣaṇikattvepi cetasāṃ | pūrvvajñānāttadotpannāduttarasyodayo na kiṃ || 665 ||

[2.1.2.7.1.3,88]

neṣyate kṣaṇa evāsau kāryamutpādayetparaṃ | tenotpadya vinaṣṭatvepyastyārambhaḥ kṣaṇaṃ sthiteḥ || 666 ||

[2.1.2.7.1.3,89]

niranvayavināśittve yānurūpyasya kaḥ kṣati | na tadīyosti kaścicceddharma uttarabuddhiṣu || 667 ||

[2.1.2.7.1.3,90]

na samānaparāmarśapratyayādekarūpatā | yadi syādānurūpyācca godhiyo vāsanā yadā || 668 ||

[2.1.2.7.1.3,91]

hastibuddhibhaṃvettatra vailakṣaṇyānna vāsanā | anyathā vyavadhānepi vāsanā pūrvvadāḍharyataḥ || 669 ||

[2.1.2.7.1.3,92]

dṛḍhamāvarjakaṃ jñānaṃ vyavadhānepi kāryakṛt | gajajñānād gajajñānaṃ pū rvabājātpravarttate || 670 ||

[2.1.2.7.1.3,93]

madhye vilakṣaṇaṃ jñānaṃ jāyate vāsanāntarāt | na caikajñānanāśena vinaṣṭāḥ sarvvavāsanāḥ || 671 ||

[2.1.2.7.1.3,94]

kusumasya vināśe hi rāga utpadyatāṃ kutaḥ | bījāṅkurādi nālādestadvilakṣaṇataḥ kathaṃ || 672 ||

[2.1.2.7.1.3,95]

tepi tajjanitā eva kramātkāryasya kārakāḥ | mahiṣyādidhiyāmetatkasmādeva na vidyate || 673 ||

[2.1.2.7.1.3,96]

tanna sarvvābhya etābhyaḥ sarvvākāraṃ samutthitaṃ | jñānamekakṣaṇenaiva vināśaṃ gantumarhati || 674 ||

[2.1.2.7.1.3,97]

tadāśrayavināśepi śakteḥ syādāśrayoparaḥ | na ca kṣaṇikatāhāniḥ śakteravyatirekataḥ || 675 ||

[2.1.2.7.1.3,98]

vāsanānāṃ pravāhastu naiva jñānapravāhavat | iṣyate vāsanāvidibhaḥ śaktirūpā hi vāsanā || 676 ||

[2.1.2.7.1.3,99]

vāsanātaśca tajjñānaṃ bhavettebhyaśca vāsanā | kuryātāṃ tulyamevaite'nyonyantu hi kadācana || 677 ||

[2.1.2.7.1.3,100]

vilakṣaṇopi heturyadasti śaktyantarātmakaḥ | tato vilakṣaṇāddhetoḥ phalamanyadvilakṣaṇaṃ || 678 ||

[2.1.2.7.1.3,101]

tasmātsamvṛtisatyeṣāvyatirekeṇa kalpitā | na vastutve na tasyāḥ kiṃ kāryamanyadasambhavi || 679 ||

[2.1.2.7.1.3,102]

yasyatvavasthito jñātā jñānābhyāsaśca sammataḥ | na tasya vāsanādhāro nāpyasau vāsanā matā || 680 ||

[2.1.2.7.1.3,103]

kusume bījapūrādeḥ yallākṣādyupasicyati | tadrūpasyaiva saṃkrāntiḥ phale tasyeti vāsanā || 681 ||

[2.1.2.7.1.3,104]

yuktyopapannāṃ hi satīṃ prakalpya yadvāsanāmarthanirākriyeyaṃ |

[2.1.2.7.1.3,105]

tathāpi bāhyābhiniveśa eṣa jagad grahagrastamidaṃ samastaṃ || 682||

[2.1.2.7.1.3,106]

tasmādvibhakta ākāraḥ sakalo vāsanābalāt | bahirarthatvarahitastato 'nālambanā matiḥ || 683 ||

[2.1.2.7.1.3,107]

ata eva sarvve pratyayo anālambanāḥ pratyayatvātsvapnapratyayaviditi pramāṇasya pariśuddhiḥ | tathā hīdamevānālambanattvaṃ yadātmākāravedanatvaṃ |

[2.1.2.7.1.3,108]

nanu sakalapratyayapakṣīkaraṇe na dṛṣṭānta iti kathamanumānaṃ | na | arthāparijñānāt |

[2.1.2.7.1.3,109]

pramāṇaphalametaddhi pramāṇāpekṣasādhane | dṛṣṭāntasya hyataḥ siddheḥ sarvva ityādiyuktimat || 684 ||

[2.1.2.7.1.3,110]

vivādāspadībhūtajāgratpratyayā eva pakṣīkṛtāḥ | svapnapratyayānāntu bhāvanānvayavyatirekānuvidhānātsiddhameva nirālambanatvaṃ dṛṣṭāntīkriyate | kathaṃ vyāptisiddhiḥ | yajjātīyo yataḥ siddha iti nyāyāt | anyathā sakalakāryakāraṇabhāvābhāva eva bhavetpramāṇābhāvāt | anvayavyatirekānuvidhānameva hetuphalayostattvamācakṣate tadvidaḥ |

[2.1.2.7.1.3,111]

ādarābhyāsasaṃsargi jāgraddṛṣṭaṃ hi dṛśyate | svapne tato paraṃ jñānaṃ tathaiveti pratīyatāṃ || 685 ||

[2.1.2.7.1.3,112]

nanu na pratyayatvādanālambanatvaṃ svapnapratyayānāmapi tu bādhakasadbhāvāt | tathā hi |

[2.1.2.7.1.3,113]

svapnadṛṣṭaṃ punarjāgraddarśanena na dṛśyate | tenānyadā tadaivānyaistadanālambanaṃ tataḥ || 686 ||

[2.1.2.7.1.3,114]

bādhakapratyayastasyālambanamvinivārayan | nānālambanatājñānaṃ karotyatra suniścitaṃ || 687 ||

[2.1.2.7.1.3,115]

na caivaṃ svapnajñānavadvādhako jāgratpratyaye | tatkathaṃ taddṛṣṭāntaḥ |

[2.1.2.7.1.3,116]

naitadasti | bādhakapratyayo hi kathantasya viṣayāpahārakṣamaḥ | nahi jñānasyārthāpanayanaṃ vyāpāro'ṅkurādīnāmiva | kastarhi | jñāpanavyāpāra eva | tathā ca nāsya viṣayostīti pareṇa jñāpayitavyaṃ | abhāvañcānupalabdhireva jñāpayati | ekaḥ pratiṣedhaheturiti vacanāt | virodhasyāpyanupalabdhyaiva sādhanāt | tatastatprameyaśūnyatāvabodha eva bādhakena karaṇīyaḥ | tadabhāvaścānya bhāva eveti tadanyālambanataiva bādhakatvaṃ | tacca jāgratpratyayepi sakalaṃ sambhavi |

[2.1.2.7.1.3,117]

nanu jāgratpratyayenaivaṃ bhavati naitadevamiti, tatkathaṃ sa bādhitaḥ |

[2.1.2.7.1.3,118]

nanu naitadevametadevamiti phalamasamvedanetarayoḥ tataḥ kathaṃ phalato vyavasthā na samvedanāt | phalena hi vyavasthā pramāṇābhāvātsamvṛtisadeva | samvedanamanteraṇa kathaṃ phalamiti cet | asamvedane samvedanāt | tataḥ phalamivārthasamvedanamapi svasamvedanamātrameva | tatastatraivārthasamvedanamiti vyavasthā | tathā hi |

[2.1.2.7.1.3,119]

arthasamvedane jñāte tadanantarato bhavat | phalantasya bhavedevaṃ gamakannānyathā tu tat || 688 ||

[2.1.2.7.1.3,120]

tasmādidameva tasya bādhakaṃ yadanyarūpagrāhakattvaṃ tacca sarvvapratyayāpekṣayā pratyayāntarāṇāṃ |

[2.1.2.7.1.3,121]

nanu jāgratpratyayārthaḥ samvādī tatkathantasyānyenāgrahaṇaṃ | svapnapratyayānāmapi tatsvapnadarśinā tadanyasvapnapratyayagrahaṇādavisamvādanameva | tatkathaṃ bādhyatvaṃ | jāgratpratyayena bādhyatvāditi cet | jāgratpratyayopi tenepi samānametat | nidropahate manasi tasya bhāva iti na bādhakattvaṃ | yathopahate cakṣuṣi na keśādidarśanaṃ tadviparyayasya bādhakamiti | tadasat |

[2.1.2.7.1.3,122]

siddhenopahataṃ cetaḥ kenedaṃ saṃpratīyatāṃ | na tāvattadavasthāyāmidamevaṃ pratīyate || 689 ||

[2.1.2.7.1.3,123]

svapan pratyeti vyutthito vā | nanu svapnepi vidyate sarvvametat | tathā hi |

[2.1.2.7.1.3,124]

svapantamātmānaṃ pratyeti prabuddhaṃ punareti ca | svapnepi tatkena kṛto vibhāgo bhavatoditaḥ || 690 ||

[2.1.2.7.1.3,125]

svapnepi prabodhādivyavahāro dṛśyate | tato'yamapi prabodhādivyavahāro'lakṣaṇatvenekṣaṇāt kathaṃ saṃpratyayakṛt | atha saṃpratyayasamvedanādevaṃ svapnepyevamiti samānametat | atha svapnepi svapna eṣa iti kadācitsaṃpratyayastato naivaṃ | sattyametaditi kiṃ na saṃpratyayosti | tataḥ sattyatā bhavatu | ata evānavasthitaḥ svapna iti cet | ayamapyanavasthita evaiśvaryādīnāmanavasthānādeva | sahetukamihānavasthānaṃ ahetukaṃ svapna iti cet | tathā hi | jhaṭityeva svapnadṛṣṭaṃ naśyati | vāsanādāḍharyametannatvartha evaṃ sādhayituṃ śakyaḥ | tathā hi |

[2.1.2.7.1.3,126]

priyādidṛṣṭiratrāpi jhaṭityeva vinaśyati | tatsvapnepi bhavatyeva dinaṃ saṃtatadarśanaṃ || 691 ||

[2.1.2.7.1.3,127]

nanu svapnāsvapnapratyayayorvvivekasādhanaṃ jñānaṃ pramāṇamapramāṇamveti dvayī kalpanā | yadi pramāṇaṃ tadā sālambanaṃ taditi tenānaikāntaḥ | atha na pramāṇantadā na pakṣadṛṣṭāntaprasiddhiriti kathamanumānāvatāraḥ | kathaṃ nirālambanatvaprasiddhiḥ |

[2.1.2.7.1.3,128]

tadasat | pramāṇameva taditi na doṣaḥ | na ca sālambanaṃ sakalaṃ pramāṇamanumānasya sālambanatvābhāvāt | anālambanatvepīha vyavahārāvisamvādāpekṣayā pramāṇatvāt | bhedaśca yadyapi tayoḥ siddhaḥ svapnetaravijñānayostathāpi na tatsādhakaṃ pramāṇa sālambanamiti na sarvvasālambanatvaprasaṅgaḥ |

[2.1.2.7.1.3,129]

laukikapratipattyaiva tato bhede prasādhite | sādhyadṛṣṭāntacinteyaṃ pratibhāsasamāśrayāt || 692 ||

[2.1.2.7.1.3,130]

loke tāvadidaṃ svapnavijñānamidaṃ jāgrata iti vibhāgaḥ pratīyate | tatastadāśrayeṇa sādhyasādhanavyavahāraḥ | tataḥ paścādyadi parāmṛśato na kiñcidatra vibhāgakaraṇamupalakṣyata iti sādhayatyabhedaṃ tathā sati kaḥ parasya doṣaḥ | yadi ca doṣa evaṃ syāt vedaprāmāṇyasādhanepi doṣo bhavet | tathā hi |

[2.1.2.7.1.3,131]

vedo dharmo kathantasya laukikādvacanādviveka iti paryanuyuktena kimvaktavyaṃ | yadyapramāṇaṃ laukikavacanasadṛśamiti kathantasya vivekena dharmitvaṃ | atha pramāṇatvaṃ prasādhya vivekaṃ kathayet tathā sati kiṃ sādhanopanyāsasya phalaṃ | tata eva taccodyaṃ kathaṃ pariharttavyaṃ | natvanyata evasvaravarṇṇānupūrvvīviśeṣādvedasya prabandhabhedasiddhiḥ | nānyeṣāmapi parasparasya tathā bhedasiddheḥ | athāsti tāvadeṣa prabandhaḥ kimayamveda uta neti vicāryamāṇo yadi pramāṇaṃ bhaviṣyati veda evānyathā nānena prayojanamiti parityakṣyāmaḥ | evaṃ tarhi samānamidamiti parityakṣyāmaḥ | evantarhi samānamidamatrāpi pratyayastāvadīkṣyate |

[2.1.2.7.1.3,132]

svapnaprasiddhirasmātkiṃ bhinnā no veti kalpane | yā vā bhaviṣyati paraṃ tathā drakṣyāma ityapi || 693 ||

[2.1.2.7.1.3,133]

yadi paścādvicāryamāṇaṃ svapnajñānamanyadvā parasparaṃ paramārthato bhinnamabhinnamveti bhavettathā grahīṣyāmaḥ | tatra yadi parāmṛṣyamāṇena bhede pramāṇaṃ kimapyastītyabhedaṃ pratipatsyāmahe | tataḥ ka ivātra virodhaḥ | pūrvva bhedagrāhakamapramāṇamiti cet | bhavatu ko doṣaḥ | pakṣādipravibhāgo na bhavediti cet | mā bhūdidānīṃ kiṃ no vighaṭitaṃ | idameva yadapramāṇattvamabhedasādhanasya | evaṃ tarhi |

[2.1.2.7.1.3,134]

yatsādhāraṇadharmitvapratipattistathā sati | pramāṇanna bhavedanyapyevaṃ dvārakaṃ paraṃ || 694 ||

[2.1.2.7.1.3,135]

vedalakṣaṇapramāṇāpramāṇasādhāraṇadharmipratipattirapramāṇameva syātpaścātpramāṇatvasādhanena nivarttanāt | tato dharmisādhanasyāpramāṇattvāttaddvāreṇa prāmāṇyasādhanamapyapramāṇaṃ bhavediti na vedaprāmāṇyaprasiddhiḥ | tataḥ sakala eva sādhyasādhanavyavahāro viśīryeta | atha dharmiṇaḥ sādhāraṇasya grahaṇepi na tadgrāhakamapramāṇaṃ prāmāṇyasyādhikasya tatraiva sādhanāt | yadi tatprameyonmānanaṃ pareṇa syāt syādaprāmāṇyaṃ |

[2.1.2.7.1.3,136]

tadapyasat | yataḥ |

[2.1.2.7.1.3,137]

pramāṇatvaṃ hi tasyaiva svarūpaṃ dharmiṇo yadā | tasya tatparihāreṇa grahaṇepi kathaṃ pramā || 695 ||

[2.1.2.7.1.3,138]

pramāṇasvarūpaṃ hi vedavacanaṃ tasya tadviparyayagrahaṇe tadviparyayaprameyonmūlane pareṇa kṛte kathamapramāṇatā na bhavet | nahi svarūpeṇaiva kasyacidādhikyaṃ | agṛhīte tadādhikyavyavahāra iti cet | agrahaṇe kathaṃ pramāṇatā | kasyacidrūpasya grahaṇāditi cet | na | bhedābhāvāt | vyatiriktadharmābhyupagamānnaivañcet | na | anavasthāprasaṅgāt |

[2.1.2.7.1.3,139]

vyatirikto yadā dharmas tena yogaḥ paro bhavet | tena yogaḥ punastenetyanantī dharmaviplavaḥ || 696 ||

[2.1.2.7.1.3,140]

tadyuktattvaṃ tayoreva svarūpaṃ yadi sammataṃ | pramāṇatvaṃ tathā prāptamasmākaṃ kā virodhitā || 697 ||

[2.1.2.7.1.3,141]

bhedenāpi gṛhītasya samāropasya bhāvataḥ | parāmarśādabhedasya pratipattiḥ kimapramā || 698 ||

[2.1.2.7.1.3,142]

athāpi syād bhavato'bhedaṃ pratiyataḥ kathaṃ vivekena pakṣīkaraṇādivibhāgena sādhanapravarttanaṃ |

[2.1.2.7.1.3,143]

tadasat | parapratyayāpekṣayedamanuvādamātrakaṃ svayamapi pūrvvābhyāsena sādhanaprayoga iti na kiñcidavadyaṃ | mamāpyevamāsīditi paraḥ pratipādyate |

[2.1.2.7.1.3,144]

svapnādibādhadhīvaccet sakalaḥ pratyayo na kiṃ | sālambanaḥ prasādhyeta pratyayatvātparairapi || 699 ||

[2.1.2.7.1.3,145]

yathā nirālambanāḥ sarvvapratyayāḥ pratyayattvātsvapnapratyayavaditi tathā sālambanāḥ sarvvapratyayāḥ svapnabādhakapratyayavadeva | atrocyate |

[2.1.2.7.1.3,146]

pratyayatvāviśeṣeṇa svapnapratyayataḥ paraḥ | pratyayonyo nirālamba iti kiṃ pratisādhanaṃ || 700 ||

[2.1.2.7.1.3,147]

yathā svapnapratyattvāviśeṣādvādhakapramāṇapariniścitanirālambanatvapratibandhādanālambanatvasādhanaṃ tathā yadi sālambanatvamapi tato viruddhāvyabhicārīti naikasyāpi prasiddhiriti tadeva nirālambanatvaṃ | na ca sālambanatve sādhye pratibandhaḥ | anupalabdhyā tudvayorapi nirālambanatvaṃ | tathā hi |

[2.1.2.7.1.3,148]

yathāsvarūpavinmātrādaparasyāpravedanaṃ | svapnādipratyaye jāgratpratyayepi tatheṣyate || 701 ||

[2.1.2.7.1.3,149]

nahi jāgratpratibhāsasamviditamapi pareṇa vedyate | pratyayāntarasyaiva tathā vedanādityukta meva tat | tatrāpyālambanamastyeveti cet | tasmādarthakriyā na bhavati | yadi nāmārthakriyākārina bhavati pratīyamānaṃ tvastyeva | na hyekasyābhāve'paraṃ na bhavati | nahi dhūmābhāvādagnirna bhavati | sarvvādā 'bhāvātkiṃśukarāśivanna bhavatyeveti cet | evantarhi tadarthakriyākāri na bhavati kiṃśukarāśivat | svenarūpeṇāstu | kiṃśukarāśiḥ svena rūpeṇārthakriyākārī bhavatu na svapnopalabdhaḥ | nahi svapnabhuktaṃ puṣṭikṛt | atha rūpameva tattathāvidhaṃ tena neti cet | na | svarūpasamvedanādvijñānameva taditi sūktaṃ | atha svarūpatve ko virodhaḥ | vāsanābalabhāvitvaṃ svapratītattvañca | artha eva tādṛśo bhaviṣyatīti cet | nāmakaraṇamātrakametat | bhavatopi kinneti cet | na | anantakāraṇādhīnasya pratipādanāt | tena jñānameva tat | tathā ca |

[2.1.2.7.1.3,150]

tasyāścārthāntare vedye durghaṭau vedyavedakau ||

[2.1.2.7.1.3,151]

nahi tadarthāntaraṃ tasyā eva bhavati rūpaṃ | tato'praveśe na vedanaṃ | praveśe nārthāntaraṃ | nanu yadi buddhisvarūpameva tattasya svasamviditena nīlādinā bhavitavyaṃ | kathaṃ pareṇāpi vedanaṃ | na | bhrāntireṣā taimirikadvayadvicandradarśanavat | tatrāpyartha eveti cet | tathā hi |

[2.1.2.7.1.3,152]

abhrāntaḥ pratyayo yadvadarthānāṃ vedako mataḥ | sādhāraṇānāṃ bhrāntopi tathārthasyaiva vedakaḥ || 702 ||

[2.1.2.7.1.3,153]

yathā sādhāraṇattvena pratīyamāno bhrāntābhimatapratyayārthastathetaropi | tadayuktaṃ |

[2.1.2.7.1.3,154]

sādhāraṇatvamarthasya na pratyakṣatayekṣyate | pratyakṣāsambhavādatra nānumānaṃ na vedanaṃ || 703 ||

[2.1.2.7.1.3,155]

na tāvatpratyakṣeṇa paravedanasādhāraṇatā pratīyate | anyathā liṅgamantareṇaiva sakalaparapratītivedanaprasaṅgaḥ | atha pareṇāpi pratīyamānaṃ tādṛśameva tat | tataḥ saiva tasya sādhāraṇateti cet | yathā mayaitatpratīyate tathā pareṇāpi yogyadeśasthitena pratīyata iti hi lokapratītiḥ | na | taimirikakeśādiṣu svapnadṛṣṭeṣu caivaṃ pratīterabhāvāt | tatrāpi bhavatyeveti cet | idameva rūpaṃ svapnāvasthāyāmapi tatastatsamānatvādasāvapi bāhya eva | na | bhāvanādāvātmapratibhāsa eva tādṛśo na tu paraḥ tatrāstīti lokasya pratītiḥ evaṃ etadavasthāpīti samānaṃ | paramārthatastu svarūpapratibhāsamātrakabhubhayatrāpīti na sālambanatā |

[2.1.2.7.1.3,156]

nanu svapne vyākulattvamayatnanirvvarttya sakalaṃ tat kathaṃ samānatā pratyayānāṃ | tadasat |

[2.1.2.7.1.3,157]

nīlādipratibhāsebhyaḥ kānyā vyākulatekṣyate | sāpyabhyāsabalāyātā tataḥ kathamiyaṃ sthitiḥ || 704 ||

[2.1.2.7.1.3,158]

nīlapītādipratibhāsa eva kevalaḥ kuto'parā tatra vyākulatā'yatnopanatiśca | svapne prayatnamantareṇa bhāvo vṛkṣādisthāne jhaṭityeva tadrāgāderiti cet | nanu prayatnamantareṇa bhāva iti kena parigṛhītaṃ, kāryabhāvinā pratyayena kāryameva kāraṇabhāvinā tu kāraṇaṃ | idamato bhavatīti kramaḥ | idamantareṇedamityapi krama ityadhyavasāyaḥ | na pratyakṣamatra nānumānaṃ | ākulametadityapi na kenacidvedyate | bhāvanāviśeṣācca nirākulatādibhāvaḥ svapnepi | tathā jāgradavasthāyāmapi | ariṣṭādāvākulatādarśanaṃ | ariṣṭadoṣādeva cet | na | ariṣṭānariṣṭayorvviśeṣābhāvāt | tatrāpyapareṇa vivekakāriṇā bhavitavyaṃ | tatrāpyapareṇeti naivaṃ bhūtosti yato vivekaḥ | svayameva viveka iti cet | na | svarūpaniṣṭhitāmātratvādasya | nahi svarūpaniṣṭhasya parasamvedanaṃ | svarūpamātravedanaṃ tvākulānākulasamānaṃ | dīrghakālānubandhivyabhicārarahitamanākulamiti cet | na | pratyakṣeṇa dīrghakālānubandhāgrahaṇāt | tataḥ paro vikalpa evāvaśiṣyate | tena ca nārthapratipattiḥ | tatopi na vyavasthā tasyāpi svarūpe pratyakṣatvāt | vastvanubhavena janito vikalpaḥ saṃvādīti cet | na | pratibandhāgrahaṇāt | yadā vastvanubhavo na tadā vikalpaḥ, sa yadā na tadānubhava iti kuto'tra sattyārthagrahaṇaṃ | vikalpeneti cet | ayamapi na pramāṇam | tasyāpi pratibandhasāpekṣattvādaparo vikalpa ityanavasthā | evantarhi vāsanayāpi kathaṃ sambandhagrahaṇaṃ | na | paramārthatastayāpīti pakṣa evāyamiti pratipāditaṃ |

[2.1.2.7.1.3,160]

kāryakāraṇabhāvākhyā vāsanābhyupagamyate | bāhyārthavādibhirbāhyaṃ na tu vijñānavādibhiḥ || 705 ||

[2.1.2.7.1.3,161]

vāsanājanyatāmantareṇāpi vijñānamātrakametaditi pratipāditameveti na doṣaḥ | nanu vāsanābhāvitā na jāgradvijñāne pratīyate | svapnāvasthāyāṃ na svapnapratibhāsanamiti samānametat | utthitasya bhavati jāgradavasthāyāṃ tu na tatheti cet | tadapi yat kiñcit | tathāhi |

[2.1.2.7.1.3,162]

uktametatprabodho hi svapnepi prativeditaḥ | tataḥ prabodhāvasthā yā na svapnādbhinna lakṣaṇā || 706 ||

[2.1.2.7.1.3,163]

prabuddhohamiti svapnepi bhavatyeva | tataḥ kathaṃ prabodhapratibhāsato vyavasthā | anyena prabodhena sāpi svapnattvamāpāditeti cet | iyan tu na kenacidapīti | ataeva padārthavyavasthā yadyapi na tathā tathāpi tatsamānatvānna pratyayasthānaṃ | anumānakālabhāvino hi dhūmasya nāgnipūrvakattvasiddheranumānakatvamapi tu tallaṇakṣattvena | evamasyā api jāgradavasthāyāstallakṣaṇattvādeva tadrūpatā |

[2.1.2.7.1.3,164]

nanu na tatra bhāvanāvyāpāra upalakṣyate jāgradavasthāyāṃ kathaṃ svapnatulyatā | tadāha |

[2.1.2.7.1.3,165]

bhāvanāvyadhānepi bhavatyevāvabhāsanaṃ | bāladṛṣṭaṃ yathā vṛddhāvasthāyāmupalabhyate || 707 ||

[2.1.2.7.1.3,166]

janmāntarādidṛṣṭasya maraṇasvāpasambhave | janmāntarodayaḥ svapna iti kiṃ na pratīyate || 708 ||

[2.1.2.7.1.3,167]

yathā rajanīsvāpa tathā maraṇarajanyāmapi |

[2.1.2.7.1.3,168]

dine dine darśanamatra citraṃ svāpaprabodhāt na tathā kimetat | pūrvvasya yaddarśanameṣa hetuḥ padārthadṛṣṭeriti sāmyameva || 709 ||

[2.1.2.7.1.3,169]

pūrvvadinadṛṣṭaṃ yathā rajanīsvapnadarśanasya hetustathā pūrvvapūrvvadinadṛṣṭamapararajanīvyavahitadinasvapnadarśanameveti mahatīyaṃ svapnaparaṃparā | apūrvvasyāpi darśanamiti cet, svapnābhimatepyevameveti sarvvaṃ samānaṃ |

[2.1.2.7.1.3,170]

gamanāgamanaṃ svapne yathānyānyopalambhakṛt | gamanāgamanaṃ jāgratsvapnepi na kimiṣyate || 710 ||

[2.1.2.7.1.3,171]

vyavahārābhāvāditi cet anenaivānumānena viduṣāṃ vyavahāra iti kinna paryāptaṃ | yathā kāryakāraṇavyavahāra ānumānikaḥ tathāyamapīti samānaṃ | kṣaṇikattve ca na vyavahāra iti kiṃ tena na bhavitavyaṃ | tadapi neti cet | etatpratipādayiṣyāmaḥ |

[2.1.2.7.1.3,172]

nanu nidropaghātātsvapnadarśanamasattyārthaṃmiti yuktaṃ | nanu parisphurannevāsau kathaṃ svapnaḥ | prārambhe tu svapnatvaṃ nopayujyate | tadeva tasya pratibhāsasya kāraṇañcet | na | bhāvanāviśeṣātpratibhāsaviśeṣadṛṣṭeḥ | samānepi svāpaprārambhe kaścitkathañcit svapnadarśī bhavati | tadabhāve'bhāvāditi cet | bhavatu nimittamātratvaṃ tathāpi na tasya pratibhāsaviśeṣakāraṇattvaṃ |

[2.1.2.7.1.3,173]

ayamapi svāpānantarameva pratibhāsaḥ tataḥ samānatā svapnena prabodhe satīti cet | na | pratibhāsavyatirekeṇa prabodhābhāvāt | prabuddha iti pratyayāt prabodha iti cet | na | svapnepi sa pratyaya ityuktaṃ | tasmānna svapnetarayorviśeṣaḥ | tato yo viśeṣadarśanāt sālambananirālambanatvabhedamāha tasya tadviśiṣṭattvamasiddhamiti dūṣaṇaṃ | natvidānīṃ sālambanattvasiddhiḥ prāptā jāgratpratyayāviśeṣāditi viparyayasiddhiḥ | na | viparītādikhyāterabhāvaprasaṅgāt jāgratpratyayavadeva tathā cābhyupagamabādhaḥ | kiñca |

[2.1.2.7.1.3,174]

bādhakapratyayo vyaktaḥ pratyayattvādihetunā | vidhātuṃ nānyathā śakyo nāmunā vyaktabādhikā || 711 ||

[2.1.2.7.1.3,175]

bādhakapratyayo hyanupalabdhilakṣaṇo viparyayopalabdhirūpaḥ pratyakṣarūpo nānumānena pratyayatvādinā bādhituṃ śakyaḥ | yadi dhūmādagnyanumāne paścādviparyaye pratyakṣavṛttiḥ kimanumānaṃ pramāṇaṃ |

[2.1.2.7.1.3,176]

nanu pratyakṣavṛttāvapi yadi dvicandraviṣayenumānaṃ bādhakaṃ kintatpratyakṣamiti samāno nyāyaḥ | na | tatrāpi pratyakṣasyaiva bādhakatvaṃ | pūrvvamekasya darśanāt | anyathānumānameva na syāt |

[2.1.2.7.1.3,177]

na tu pratyakṣamanumānapūrvvakaṃ | yadi tu syāt | anumānameva tatrāpi bādhakamiti bhavedanumānabādhāyāṃ pratyakṣamapramāṇam | tathā ca parasparavyāghātānna kiñcid bhavet | tataḥ pratyakṣamūlamanumānaṃ | na tvanumānamūlaṃ pratyakṣaṃ |

[2.1.2.7.1.3,178]

nanvanumānamūlameva pratyakṣamiti vyavasthitaṃ | tathā —

[2.1.2.7.1.3,179]

nānumānaṃ vinādhyakṣaṃ prathamaṃ saṃpravartakaṃ | anumānena sambandhagrahaṇe syātpravartanaṃ || 712 ||

[2.1.2.7.1.3,180]

anumānena hi sambandhagrahaṇe'rthakriyayā pratyakṣasya pravarttakattvaṃ tato'numānātpratyakṣaṃ pramāṇaṃ pratyakṣādanumānamiti samānaṃ parasparabādhanaṃ | yadyevamitaretarāśrayaṇadoṣa eva syānna tu prāmāṇyamekasyāpi | uktametatsvarūpasya svato gatiḥ | prāmāṇyaṃ vyavahāreṇa vyatirikte pravṛttiviṣayerthātmani | taccānādivyavahārāndhaparamparayā | tacca samvādātpramāṇaṃ sambādaśca bhāvini | bhāvini ca samvedanameva | tataḥ kathamarthaviṣayaṃ prāmāṇyaṃ || anumānamapi svarūpaviṣaye pratyakṣamantareṇaiva cet | na | tatra tasya pratyakṣataiveti | tatonumānena pratyakṣaṃ vyatirikte bādhyate | tasyānumānaviṣayatvāt | parokṣatvāttasya | kathaṃ parokṣe pratyakṣaṃ pramāṇamiti cet | pravarttakattvena | na grahaṇena | grahaṇaṃ cedapravarttakameva bhavet | tathā hi |

[2.1.2.7.1.3,181]

yadyasāveva pūrvasmin pratyakṣe pratibhāsinaḥ | pravarteta kimarthaṃ sa prāpta eva svarūpataḥ || 713 ||

[2.1.2.7.1.3,182]

arthakriyārthino vṛttirna sā tarhi prakāśitā | prakāśamānatāyāṃ hi punaḥ syādapravartanam || 714 ||

[2.1.2.7.1.3,183]

prakāśitārthakriyopi prāptyarthaṃ saṃpravarttate | prāpterapratibhāsatvātvṛttirapratibhāsite || 715 ||

[2.1.2.7.1.3,184]

tatra cānumāne ca na bādhyate yadi sutarāmasmatsamīhitasiddhiḥ | tathā hi | vyatirikte'rthe'numānena pravartyate pratyakṣaṃ | sa ca parokṣatvādanumānasya viṣaya iti tatraivānumānena bādhā pratyakṣasya | tatra cānumānabādhāyāmanumānamevānumānena bādhitaṃ bhavet | taccāndhaparamparāyātamanumānaṃ | tasyānumānena bādhane pratyakṣeṇa vā na kadācitkṣatiḥ | pratyakṣatatsamulthāpitānumānayostu nānumānena bādhā na pratyakṣeṇeti nyāya eṣaḥ |

[2.1.2.7.1.3,185]

nanu pratyakṣamapi dvicandraviṣayamekacandrāvabhāsinā taduttarakālabhāvinānyena vā bādhyata eva | tasyāpratyakṣatvāditi cet | kasmādvādhyamānatvāt | parasparaparihāreṇāvasthitayoḥ kathaṃ bādhyabādhakabhāvaḥ | evametaditi cet | dvayorapi bādhyabādhakabhāva iti | na prāpakatvādekasya bādhakatvameva | tathā hyekatrābhipretaprāpakatvaṃ nāparasya | evantarhi tadeva pāramparyeṇānumānasya bādhyatvamāyātaṃ | tato nirālambanāḥ sarvva eva pratyayāḥ svapnapratyayavaditi korthaḥ | svarūpālambanāḥ | tatra ca pratyakṣantatsamutthāpitaṃ cānumānamanupalabdhirūpaṃ | tacca nānumānenānyena vā bādhituṃ śakyam | vyatiriktālambanasādhanaṃ tu na pratyakṣaṃ nāpi tadutthāpitamanumānamandhaparasparāyātatvāt | tatra cānumānaṃ pratyakṣaṃ vā bhavati bādhakamityekānta eṣaḥ | tataḥ sarvve sālambanā jāgratpratyayavaditi na pratipramāṇamūlatvāt | svapnādīnāṃ sālambanatvabādhikā buddhiranālambanā | tathā sati taddṛṣṭāntena kathaṃ sālambanatvasiddhiḥ |

[2.1.2.7.1.3,186]

nanu ca nirālambanatvaṃ pratyayāntaragataṃ tadanayā buddhyā sādhyate | tacca vyatiriktaṃ | tatonyopi pratyayo vyatiriktasādhyaviṣaya eva pratyayatvāditi kathamapratipramāṇam | yadi nāma pratyakṣapūrvvakattvādasyāvyatiriktālambanatvaṃ | tadviparyayabuddhestu viparyayagrastāyāḥ kimāyāṃta yena sāpi tatheṣyate | na cāsau vyatirekaṃ sādhayati, vyavahāramātraprasādhanāt | aparaṃ vyatiriktetarālambanaṃ samvādayati | sa ca samvādastadanubhavābhiniveśī tatkāla eva | tato nedānīntadatra pratibhāti mayi | ahantu svākāraparyavasitaiveti tadātmānamanālambanameva pratipādayati tato nānayā sālambanayā parāpi sālambanā sādhyate |

{2.1.2.7.1.4}

<(gha) grāhyagrāhakākārapratibhāsavyavasāyaḥ>

[2.1.2.7.1.4,1]

nanu yadi tadrūpaṃ na viṣayīkaroti kathamanayā tatsādhitam | tatra sambādādityuktaṃ | sambādādviṣayīkṛtamiti jñāyate | ata evāha |

[2.1.2.7.1.4,2]

avedyavedakākārā; yathā bhrāntairnirīkṣyate || 331 ||

[2.1.2.7.1.4,3]

vibhaktalakṣaṇgrāhyagrāhakākāraviplavā | tathākṛtavyavastheyaṃ keśādijñānabhedavat || 332 ||

[2.1.2.7.1.4,4]

yadā tadā na saṃcodyagrāhyagrāhakalakṣaṇā |

[2.1.2.7.1.4,5]

avedya eva vastuni vedakākārā keśādau prāpya, na hi tatra keśādau prāpye buddhirvedikā tasyāsattvāt | bhrāntaistu prāpya vediketi pratīyate | ataśca pratīyate yatpravarttante | tatredānīṃ pravṛtānāṃ prāptirnāsti tatrānālambanatvaṃ sphuṭameva | tenāparamanālambanaṃ sādhyate | samānarūpopalakṣaṇādvilakṣaṇasyānupalakṣaṇāt | sālambanatvantu na kvacidupalakṣitaṃ tataḥ kathaṃ tatsamānatvātsarvvasālambanatvaprasiddhiḥ | nahi prāpya rūpapratibhāsi tadupalakṣitaṃ pravṛtterevānyathā tasya pratibhāsanādapravarttanaṃ syādityuktaṃ | pratibhāsitepi punaḥ pratibhāsanārthaṃ pravarttata iti cet | punaḥ pratibhāsamānattvantarhi na pratibhāsitaṃ | tasyāpi pratibhāsamānatvena pravattatetyanavasthā | punaḥ —

[2.1.2.7.1.4,6]

pratibhāsanañca kimarthaṃ | sukhārtha grahaṇārthamveti cet | tadarthaṃ tarhi pravarttate | taccāpratibhāsitameva | tasmādapratibhāsamāna eva sarvvatra viṣayattvamityanālambanaṃ sakalaṃ samvedanamiti kathantato viparyayasādhanaṃ | kathanataharyaviṣayīkṛte pravartate |

[2.1.2.7.1.4,7]

tadasat |

[2.1.2.7.1.4,8]

viṣayīkṛtepi hi kathaṃ pravarttanamitīritaṃ | kāryakāraṇabhāvoyamevameva vyavasthitaḥ || 716 ||

[2.1.2.7.1.4,9]

svasamvedanapratipatteḥ pratipattyanantarambhavati svahetusāmarthyādahetuto vā | yathā dṛṣṭaṃ tathābhyupagamyatāmata evoktaṃ | "nirvyāpārāḥ sarvvadharmā" iti | athavā vyatiriktasya pūrvvamapratipatteḥ prāpyasya paścācca bhedapramāṇābhāvātkathaṃ vyatiriktapratītiḥ | etenārthakriyayāpi sahakāryakāraṇabhāvaḥ pratyuktaḥ | pūrvvāparayorbhedāpratīteḥ samānakālasya cājanyatvāt svarūpamevārthakriyā sā ca svapnepyastīti samānaṃ | tato buddhiravedyavedakākāraiva | vibhaktalakṣaṇau grāhyagrāhakākārau viplava eva tataḥ | tataḥ svarūpamātrasamvedanāparo vikalpa eva kevalamudeti pūrvvānubodhāt | tatastathā vyavasthā na paramārthastatra tathātvaṃ | tathā hi keśajñāne sati pūrvvānusmaraṇādevaṃbhūtapratibhāsānantaraṃ prāptirāsīt | tato vikalpo grāhyagrāhakollekhenotpattimān | sopi svarūpe grāhyagrāhakarūparahita evāpareṇa tathā vyavasthāpyate | na tasyāpi svato vyavasthā |

[2.1.2.7.1.4,10]

samvedanena bāhyattvamatorthasya na sidhyati | samvedanādvahirbhāve sa evantu na sidhyati || 717 ||

[2.1.2.7.1.4,11]

yadi samvedyate nīlaṃ kathaṃ bāhyaṃ taducyate | na cetsamvedyate nīlaṃ kathambāhyaṃ taducyate || 718 ||

[2.1.2.7.1.4,12]

anyena vedane tena kathambāhyantaducyate | anyena vedane tena tenetyeṣānavasthitiḥ || 719 ||

[2.1.2.7.1.4,13]

anyena vedanañcaitatkuto'vasitamātmanā | tatkāryadarśanānnaitatkāryatvasyāprasiddhitaḥ || 720||

[2.1.2.7.1.4,14]

nahi kāryakāraṇabhāvaḥ prasidhyatīti niveditametat | anumānasya sāmānyaviṣayatvasya varṇanāt |

[2.1.2.7.1.4,15]

sa eva dṛśyatenyenetyetadeva na sidhyati | yathā ca romaharṣādikāryadṛṣṭestadekatā || 721 ||

[2.1.2.7.1.4,16]

tathā sukhāderekatvaṃ tata eva prasidhyati | anyadeva sukhantasya grāhyamapyanyadastu tat || 722 ||

[2.1.2.7.1.4,17]

deśabhedātsukhādīnāmanyattvamiti cenmatiḥ | ekatve deśabhedopi kathaṃ sidhyati tatvataḥ || 723 ||

[2.1.2.7.1.4,18]

tata eva sukhādanyaromaharṣādayo na kiṃ | anyatvādromaharṣādeḥ sukhasya yadi bhinnatāṃ || 724 ||

[2.1.2.7.1.4,19]

anyatve grāhyamapyanyaditi kasmānna gṛhyate | romaharṣādayopyasmatsamvidantargatā yadi || 725 ||

[2.1.2.7.1.4,20]

kathantenyonyasātādipratibhāsagatiḥ sphuṭā | asmatsukhaṃ vināpyasya romaharṣādayo yadi || 726 ||

[2.1.2.7.1.4,21]

asmadgrāhyamvināpyasya romaharṣādayo na kiṃ | kālabhedena tatrāpi yadi bhedaḥ samiṣyate || 727 ||

[2.1.2.7.1.4,22]

abhinnasya svarūpeṇa kālabhitkiṅkariṣyati | abhedopyastu tatrāpi parokṣo na bhavedasau || 728 ||

[2.1.2.7.1.4,23]

samvittiparihāreṇa sthitamekaṃ kathañca tat |

[2.1.2.7.1.4,24]

yadi tadekamevādyāpyanuvarttate kathamasya parokṣatā | parasparasamvedanaparihāreṇa ca vyavasthitaṃ kathamekamiti cintyamevaitat | yadi ca sādhāraṇatvaṃ pratibhāti tvayā dṛṣṭaṃ na veti kimiti praśnaḥ | pramāṇāntarasamvādārtha | yadi pratyakṣānna pratyeti vacanādapi naiva pratyeṣyati | tadapi svapratibhāsameva sūcayati tvatpratibhāsitaṃ mama pratibhātīti tenāpi vṛthaivaṃ jñātavyaṃ | tata itaretarāśrayadoṣaḥ | yacca pratyakṣeṇa na pratipannaṃ tat kathaṃ vacanātpratyetavyaṃ | nahi pratyakṣerthe paropadeśo garīyān | kiñca |

[2.1.2.7.1.4,26]

pratyaṃkṣasya pramāṇatve vacanasya pramāṇatā | vacanasya pramāṇatve pratyakṣasyetyasādhvadaḥ || 729 ||

[2.1.2.7.1.4,27]

parasparasahāyatvaṃ na taimirikayordvayoḥ | na pratyekamasāmarthye samudāyasya tadyataḥ || 730 ||

[2.1.2.7.1.4,28]

tasmāccakṣurādikaraṇādhīnasvasamvedanatvādvijñānameva nīlādikamityavedyavedakākārā buddhirūpā buddhiḥ | tathaiva kṛtavyavastheyaṃ buddhiḥ | tathaiva vedanāditi paramārthaḥ | tataḥ svasamvedanameva phalamartha iti ca niścayastatraiva | nārthasamvedanannāmāstīti | tato yaduktaṃ na grāhyasya svarūpagrāhakatve dṛṣṭāntaḥ kaścidastīti | tatra viparyayābhāve'nupalabdhisādhite kathamadṛṣṭāntatā śaśaviṣāṇādiranupalabhyamāno dṛṣṭāntaḥ pratyakṣaprasiddhe vā kiṃ dṛṣṭāntena | tato yadi śakṣyāmo vispaṣṭaṃ svāṅśagrāhyanivāraṇam | tadā śuddha eva te pakṣo viśeṣaṇarahita eva grāhyanivāraṇo bhavet | tasya ca pakṣasya pratyakṣeṇa bādhanaṃ | yataḥ pratyakṣādeḥ pratyayavargasya bāhyamevālambanamavaśiṣyate | svāṅśagrāhyanivāraṇāt iti yaduktaṃ pareṇa, tadasaṅgataṃ | pratyakṣasya bāhyaviṣayatvābhāvasya pratipādanāt svaniścayenaiva teṣāṃ jāgratpratyayānāṃ bādhakarahitattvenāvalambanattvamiti cet | na |

[2.1.2.7.1.4,29]

svaniścitattvameteṣāṃ svāṅga eva samīkṣyate | niścayo bahirarthe tu nāsāvanavabhāsite || 731 ||

[2.1.2.7.1.4,30]

pratibhāsasmaraṇātirekeṇa na niścayo nāma | na tāvatpratibhāsanamarthasya pratibhāsābhāve ca na smaraṇaṃ | tato'parasya niścayasyābhāvāt niścayo bahirartha iti vacanamātrakamevaitaditi vyartha |

[2.1.2.7.1.4,31]

duṣṭajñānagṛhīterthe pratiṣedho hi yujyate | agṛhītagrahagrāhaniṣedhaḥ kinna yuktimān || 732 ||

[2.1.2.7.1.4,32]

gṛhītamātrabādhe tu svapakṣasyā styasiddhatā | agṛhītasya satvantu bhavatā kathamucyate || 733 ||

[2.1.2.7.1.4,33]

agrāhyatvācca bhedena viśeṣaṇaviśeṣyayoḥ | aprasi ddhobhayatvaṃ vā vācyamanyatarasya vā || 734 ||

[2.1.2.7.1.4,34]

bhedena pūrvvagrahaṇātpaścāttattvanirūpaṇe | na bhedaḥ paramārthena tataḥ kimvā virudhyate || 735 ||

[2.1.2.7.1.4,35]

viśeṣaṇaviśeṣyattvaṃ vyāvṛttiparikalpitaṃ | kāryakṛddhauddharāddhānte na gataṃ śrutigocaraṃ || 736 ||

[2.1.2.7.1.4,36]

cakṣu śśrotrośca yañjñānaṃ viśeṣaṇaviśeṣyayoḥ |

[2.1.2.7.1.4,37]

tannirālambanatvena svavāgvādho na kasyacit || 737 ||

[2.1.2.7.1.4,38]

sambhavosti prabhedasya viśeṣaṇaviśeṣyayoḥ | tato nirūpaṇā kinna pratijñārthasya śobhanā || 738 ||

[2.1.2.7.1.4,39]

api ca |

[2.1.2.7.1.4,40]

nirālambanatā nāma na kiñcidvastu gamyate | tenaitadvyatirekādau praśno naivopapattimān || 739 ||

[2.1.2.7.1.4,41]

yadyavastu kathantvasmāṃstvaṃbodhayitumicchasi | budhyase vā svabudhyā tvaṃ kalpayitvātha sādhyate || 740 ||

[2.1.2.7.1.4,42]

asataḥ kalpanā kīdṛk tat kliṣṭau vastu sajyate | kathamiṣṭamabhāve cedvastu sopīti vakṣyate || 741 ||

[2.1.2.7.1.4,43]

uktametadvyāvṛttibhedakalpitena rūpeṇa viśeṣaṇaviśeṣyabhāvo nirālambanatvaṃ kalpitabāhyālambanabhedena pṛthagivavyavasthāpyate | tathābhūtasvarūpabodhanāya na paramārthato bheda pratipādyate'bhedapratipādatasya vastutvāt | avastuni kalpanā kathamiti cet | ata eva | anyathā —

[2.1.2.7.1.4,44]

vastunaḥ kalpanā kīdṛk tathā'vastu prasajyate | abhāve kalpanāvṛttirna ca vastu sa vidyate || 742 ||

[2.1.2.7.1.4,45]

atha pratyaya ityeṣa karmabhāvādi vā bhavet | bhāvādiṣu virodhaḥ syātkarma cetsiddhasādhanaṃ || 743 ||

[2.1.2.7.1.4,46]

karma na ucyate pratyaya ityeṣa dharmirūpo'nyaḥ karmavyutpatyā vā syāt pratyāyyata iti pratyayaḥ | athavā pratītiḥ pratyayaḥ | pratyāyayati pratyāyyate'neneti vā pratyaya iti | bhāvakartṛkaraṇarūpatā vā syāt sarvvametadanupapannaṃ | yadi pratītiḥ pratyayaḥ sā pratyāyyena vinā na bhavati | evaṃ kartrādikamapi | tataśca pratyaya iti bāhyārthāpekṣaḥ | nirālambana iti tadabhāva iti parasparavirodhitā |

[2.1.2.7.1.4,47]

tadasat | yadi pratītiḥ pratyayaḥ sā svātmaniṣṭhā'nyena vinā na bhavatīti kuta etat | anyasya tasyāmadarśanāt | svarūpameva ca tatra pratyāyyaṃ bhaviṣyati kimanyena | tathā ca pratipāditaṃ | pratyāyayati pratyāyyate'nenātmaiveti kimvirodhagatamatra | karma cet karmatvaṃ nāma nāvagamyate | svarūpeṇa hi nīlādikaṃ pratibhāsate na tu tasyāparā karmatā nāma | yadyasāvanyena kartrā svavyāpāreṇārthyamāna upalabhyeta tadevālambanamanyasya tacca nirākriyate yadi kathaṃ siddhasādhanam | kiṃtvasāvarthyamāna eva na sidhyati | tataḥ kathaṃ karmatayā tasyālambanabhāvaḥ | svarūpeṇa tadā labhyate cedidamidānīṃ siddhasādhanam |

[2.1.2.7.1.4,48]

nanvālamvyamāna ātmanā ahaṃ nīlaṃ pratyemīti pratīyate | tadasat |

[2.1.2.7.1.4,49]

ahamityapi yat jñānantaccharīrendriyātmavit | ahaṃ kāṇaḥ sukhī gauraḥ samānādhāravedanāt || 744 ||

[2.1.2.7.1.4,50]

na hīndriyādibhyo'paramātmānamahaṃ pratyayālambanatvenopalabhāmahe |

[2.1.2.7.1.4,51]

yena preraṇameteṣāṃ sa ātmā cedananyavit | svasvabhāvodayādeṣāṃ pramāṇaṃ nāparaṃ kvacit || 745 ||

[2.1.2.7.1.4,52]

udayaśca yato dṛṣṭaḥ sa eva prerako yadi | anyonyapratyayatvena prerakāste parasparam || 746 ||

[2.1.2.7.1.4,53]

samudāyāttadanyasya samudāyasya sambhave | kāryakāraṇabhāvena vyavahāraḥ pravarttate || 747 ||

[2.1.2.7.1.4,54]

buddhirūpavivekena prerakaṃ nānyadīkṣyate | pūrvvapūrvvastathābhūtābhyāso vā prerakaḥ kvacit || 748 ||

[2.1.2.7.1.4,55]

sukhendriyākārabuddheryadi buddhyantarodayaḥ | nīlādyākāratāṃ prāptaṃ tatkutaḥ karmakartṛtā || 749 ||

[2.1.2.7.1.4,56]

samānakālavṛttau vā vyāpāro na parasparaṃ | tataḥ karmādibhāvānāṃ na bhāva upapattimān || 750 ||

[2.1.2.7.1.4,57]

yattūktaṃ |

[2.1.2.7.1.4,58]

pratya yasya hi rūpādernirālambanateṣyate | svavijñānātmakattvena kiñcinnālambate hyasau || 751 ||

[2.1.2.7.1.4,59]

tadatyantamasat | yataḥ |

[2.1.2.7.1.4,60]

pratyayasya na rūpādernirālambanateṣyate | abodharūpavyāvṛttaḥ svāṅgamālambate hyasau || 752 ||

[2.1.2.7.1.4,61]

vyatiriktālambanatvena tu nirālambanatā vijñānātmakatvenaiva sutarāmiti pratipāditam | yatpunarabhyadhāyi |

[2.1.2.7.1.4,62]

karttṛtve karaṇattve vā pakṣattvaṃ śabdayorapi |

[2.1.2.7.1.4,63]

tannirālambalanatvena pakṣābhāvaḥ prasajyata iti || 753 ||

[2.1.2.7.1.4,64]

tadatisubhāṣitaṃ | yataḥ | tābhyāmapi kila pratyāyyate nirālambanapratyayaśabdābhyāṃ tataḥ tayorapi pratyayatvaṃ | tadanālambanatvena kaścitpratyakṣaḥ śabdagatamātrakameva kevalaṃ |

[2.1.2.7.1.4,65]

arthī nālambanaṃ tatra vyāvṛttiḥ śabdagocaraḥ | tasya samvāditāmātrāt pakṣatvaṃ na virudhyate || 754 ||

[2.1.2.7.1.4,66]

nahi śabdagocara eva pakṣaḥ | sādhanaviṣayatvāttasya | sādhanañca pratyakṣalakṣaṇo'nupalambhaḥ | tena svākārālambanatā sādhyā sā pakṣaḥ | kathaṃ pakṣābhāvaḥ | pratyaya iti cātra jñānaṃ prakaraṇādavagataṃ tatkathaṃ śabdadvārakadūṣaṇāvasaraḥ | nahi yāvadvayutpattyā viṣayīkriyate sa śabdapratipādyopi tu prakaraṇāyāta evānyathā na śabdādarthagatiḥ | sāmānyaśabdānāmapi prakaraṇādviśeṣavṛttinopalabhyate, saindhavamānayeti yathā | bhojanabelāyāṃ lavaṇasyaiva pratītiḥ | idamapyekaphūtkāreṇaiva gataṃ | yadāha |

[2.1.2.7.1.4,67]

pratyāyyena ca vākyena vinā kartrādyasambhavaḥ |

[2.1.2.7.1.4,68]

pratyaye tannimitte vā bādhaḥ svavacanena te || 755 ||

[2.1.2.7.1.4,69]

yadi na pratyāyapayati kiñcitpratyāyyate vā na tena, kathamasau tathā, pratyayaviṣayābhāve vā kimviṣayā pratītiriti | yataḥ |

[2.1.2.7.1.4,70]

pratyāyyena hi bhinnena vinā kartrādisambhavaḥ | pratyaye tannimitte ca bādhaḥ svavacanātkathaṃ || 756 ||

[2.1.2.7.1.4,71]

kalpitaḥ karmakartrādiḥ paramārtho na vidyate | ātmānamātmanaivātmā nihantīti nirucyate || 757 ||

[2.1.2.7.1.4,72]

abāhyanimittau ca pratyayaśabdārtho na svavacanabādhaḥ ||

[2.1.2.7.1.4,73]

athāpi rūḍhirūpeṇa pratyayaḥ syāttathāpi tu |
grāhakaṃ vastu naḥ siddhaṃ pratyayonyasya vastunaḥ || 758 ||

[2.1.2.7.1.4,74]

rūḍhirūpeṇāpi pratītinirapekṣaḥ pratyayaśabdo vyatiriktasyaiva vastunaḥ siddhaḥ pratyaya iti | tataḥ siddhameva lokaprasiddhayā bāhyavastuviṣayattvaṃ | nahi lokaprasiddhamanyathā śakyavidhānaṃ |

[2.1.2.7.1.4,75]

tadasat |

[2.1.2.7.1.4,76]

lokaprasiddhimātreṇa na vastūnāṃ vyavasthitiḥ | vicārakasya lokasya vastusiddhau nimittatā || 759 ||

[2.1.2.7.1.4,77]

samvedanātirekeṇa lokaḥ ko vārthasiddhaye | samvedanasya lokattve tadanālambanīkṛtaṃ || 760 ||

[2.1.2.7.1.4,78]

samvedanaṃ vinā loko yadi tattvaṃ vivecayet | vivecayeyuḥ sarvemī janātmānaḥ śilādayaḥ || 761 ||

[2.1.2.7.1.4,79]

yadapyucyate |

[2.1.2.7.1.4,80]

tamabhyupetya pakṣaśceda abhyupetaṃ virudhyate |

[2.1.2.7.1.4,81]

viśeṣyasyā'prasiddhiśca tavāsmākamatādṛśe || 762 ||

[2.1.2.7.1.4,82]

tādṛśe vastvantarapratyāyake tavāsiddhirviśeṣye pratyaye'smākamanyathābhūte | tathā |

[2.1.2.7.1.4,83]

ātmadharmasvatantratvakalpanepi tathā bhavet |

[2.1.2.7.1.4,84]

na ca pratyayamātrattvaṃ kiñcidastyanirūpaṇāditi || 763 ||

[2.1.2.7.1.4,85]

tathā hi | yadi vyatiriktasādhanatvamabhyupagamya pratyayaḥ pakṣīkriyeta sa tathābhūto dharmī na bhavataḥ siddhaḥ | nahi bauddhasyaivamabhyupagamaḥ | atha viparyayābhyupagamo'vyatiriktasādhanatvaṃ tathāsati prativādināmasmākamasiddhaḥ | na hayavyatiriktasādhanaḥ pratyayorasmābhirabhyupagataḥ, evamātmadharmatvaṃ bau dadhā nā masiddhaṃ | svatantrattvaṃ ca mī māṃ sa kā nāṃ | na ca pratyayamātramasti | yasya dharmittvamubhayapakṣavyatirekeṇa nirūpayitumaśakyatvāditi | tadyathākathañcinmukhamastītyuktaṃ | yataḥ uktametat |

[2.1.2.7.1.4,86]

vivādapadabhūtasyāvaśyamevāprasiddhatā | prasiddhistasya cejjñātā sādhanaṃ kasya sādhanam || 764 ||

[2.1.2.7.1.4,87]

ya eva hi vyatiriktasādhanadharmaḥ pratyaya dharmiṇo viśeṣaṇattvenāsiddha iti tadasiddhidvāreṇa viśeṣyāsiddhayudbhāvānāṃrtha bhavatā sa eva vivādāspadībhūtaḥ bhavatā sādhyaḥ, tena ca viśeṣaṇenāsiddhatvamiṣyata eva dharmiṇaḥ | sādhanakāle yadi tu sa eva siddhaḥ kimidānīṃ siddhopasthāyināṃ sādhanena | natvasiddhaviśeṣaṇaḥ pakṣo duṣṭa eva yathā sāṃ khyaṃ prati vināśī śabda iti |

[2.1.2.7.1.4,88]

tadasat | yataḥ |

[2.1.2.7.1.4,89]

sākhyaṃpratyapi pakṣasya duṣṭattvaṃ vinivāritam | nahi dṛṣṭāntasiddhe'rthe pakṣe'siddhaviśeṣaṇaḥ || 765 ||

[2.1.2.7.1.4,90]

aprasiddhotha dṛṣṭānte vināśo hetuduṣṭatā | anaikāntikatā vā syāddhetorvā syādviruddhatā || 766 ||

[2.1.2.7.1.4,91]

yadi pakṣe na siddho nirāma iti doṣaḥ | tadasat | tata eva sādhyate | tato'prasiddhaviśeṣaṇattvameva pakṣasyādoṣaḥ kathamasau doṣaḥ | nahi svarūpameva doṣaḥ | atha dṛṣṭānte'siddhistadā dṛṣṭāntadoṣo hetudoṣo veti na pakṣadoṣatā |

[2.1.2.7.1.4,92]

na cātmadharmatā'siddhau dharmānapratyayo bhavet |

[2.1.2.7.1.4,93]

na hyākāśaguṇāsiddhau śabdo dharmī na siddhyati || 767 ||

[2.1.2.7.1.4,94]

śrotragrahaṇamātreṇaiva tasya dharmitvaṃ | anyathā na kaściddharmī bhavetprativādyupakṣitasya dharmasya sarvvatrāsiddhatvāt | tasmādayamadoṣa eveti yatkiñcidetat | tata evāparamapi paroditamayuktaṃ |

[2.1.2.7.1.4,95]

śabdārtha mātrarūpeṇa yathānyeṣāṃ nirūpaṇaṃ |

[2.1.2.7.1.4,96]

tathāpi bhavato na syādvādyabhedamanicchata || 768 || iti |

[2.1.2.7.1.4,97]

vācakādvācyantarebhyaśca bhedānabhyupagamādyasya ca vādinaḥ śabdārthamātrarūpeṇāpi nirūpaṇamaśakyaṃ sāmānyānabhyupagameva dharmādivikalpane sati paravādinā tena pratyavasthātumaśakyamiti |

[2.1.2.7.1.4,98]

tadasat | pratyaya ityaviśeṣaṇaṃ śabdārthamātraṃ vijñānamiti yo'rthaḥ pratibhāsanamiti yasya paryāyaḥ tasya siddhatvāt | asadetat | dvicandrādipratyayenyatra ca yatpratyayatvaṃ | tadekākāraparāmarṣaviṣayaḥ siddhameva | tasya tu punaḥ kintattvamityaparaṃ sakalaṃ vicāryatvātsādhyamadhyamadhyāsīnamasiddhamiti kimayuktaṃ | atrāsiddhatā paścādākṣipya nirākariṣyate | anyaducyate tāvat |

[2.1.2.7.1.4,99]

nirālambanatā ceha sarvvathā yadi sādhyate | viśeṣaṇāprasiddhiḥ syād dṛṣṭāntaśca na vidyate || 769 ||

[2.1.2.7.1.4,100]

sarvva eva pratyayo nirālambanaḥ sādhyaḥ | ko dṛṣṭāntastatra | atha jāgratpratyayastathāpyasiddha eva dṛṣṭāntaḥ | svapnapratyayasyāpi sālambanatvātkathañcittatkālānyakālavastvālambanatvāt | atha tatkālālambanābhāvaḥ | tadā —

[2.1.2.7.1.4,101]

kenaciccetprakāreṇa nirālambanatocyate | rasajñānasya rūpādiśūnyatvātsiddhasādhanam || 770 ||

[2.1.2.7.1.4,102]

yathā yasya yadālambanantatkālamanyakālādi vā tathā tatsālambanamabhyupagantavyaṃ | tathāpyanālambanattve rasajñānamapi rūpeṇānālambanamiti prāptaṃ tacceṣyata eveti siddhasādhanaṃ |

[2.1.2.7.1.4,103]

atha buddhiryadākārā tadālambanavāraṇam | svākārasyābhyupetatvāttadabhāvo virudhyate || 771 ||

[2.1.2.7.1.4,104]

grāhakāṅśo hi jñānasya nārthākāratā | kintarhi jñānākārataiveti bhavatāmabhyupagamaḥ | tatredānīṃ jñānasya grāhyābhāvaḥ prasakto'niṣṭaśca | tatra grāhyātmanālambyena bhāvyaṃ atha bāhyannālambanaṃ |

[2.1.2.7.1.4,105]

tadasat |

[2.1.2.7.1.4,106]

bāhyānālambanattvepi bāhya ityagraho yadi | stambhādau naiva tadbuddhirityevaṃ siddhasādhanam || 772 ||

[2.1.2.7.1.4,107]

atrāpi bahirghaṭa iti buddhistatrāpi na ghaṭa evālambanaṃ | api tu bahirviṣaya eva | tatsāmānādhikāraṇyāttu ghaṭe tathā pratyayaḥ |

[2.1.2.7.1.4,108]

atha stambhādirūpeṇa nirālambanatocyate | samvedanasya dṛṣṭattvāttadvirodhaḥ prasajyate || 773 ||

[2.1.2.7.1.4,109]

dvicandrādiṣu tulyañcedindriyāprāptito hi saḥ |

[2.1.2.7.1.4,110]

tatrānālambanoktiḥ syānnārthasamvittyabhāvata || 774 ||

[2.1.2.7.1.4,111]

idriyeṇa cakṣurādinā prāptaṃ gṛhṇāti buddhirita nirālambanatocyate | dvicandrādibuddheḥ | na tu tadālambanameva | ekacandrapratipattirāsīdasya prāgiti tena samprayogeṇa indriyeṇa dvayasyetyanālambanā | na tu sarvvadā'rtha eva nāsti | ekacandradarśane sati tadviparyaye nālambanatvamiti kāraṇamanālambanatvapratipatteḥ | etadeva darśayati |

[2.1.2.7.1.4,112]

sarvvatrārthendriyāṇāṃ na saṃyogasadasattayā | samvittau vidyamānāyāṃ sadasadgrāhyatāsthitiḥ || 775 ||

[2.1.2.7.1.4,113]

bhavata stvindriyādīnāmabhāvād grahaṇādṛte | nālambanatvahetuḥ svānniṣedhaḥ tena yujyate || 776 ||

[2.1.2.7.1.4,114]

nirālambanāḥ pratyayā iti | tadetadalīkakalpanāmalamalīmasañcetaḥ pareṇāhaṅkāramāviṣkṛtamiti mahatī mohasya mahīyastā | tathā hi |

[2.1.2.7.1.4,115]

nirālambanaśabdasyā svāṅśālambābhidheyatā | prasiddhā cetpramāṇena dūṣaṇaṃ dūṣaṇaṃ katham || 777 ||

[2.1.2.7.1.4,116]

paraparikalpitayākṣagrāhyālambananiṣedhena svāṃśālambana evāyaṃ śabdaḥ prayukta iti prakaraṇāditaḥ pratītiḥ | anyathā śabdādarthapratītyabhāvāt | tatra śabdādayamarthaḥ pratīyate loke kathamasya nirūpaṇamaśakyaṃ |

[2.1.2.7.1.4,117]

nanu na tasyāpi vācakādvācyāntarācca bheda iti kathaṃ śabdārthamātrasya dharmitvamityuktaṃ |

[2.1.2.7.1.4,118]

sattyamuktamayuktantūktamiti kintena | nedamidānīmevādvaitamāyātaṃ yato bhedo na syādapi tu bhinna eva pratyayāntarebhyaḥ parasparañca | tatra ghaṭaśabdādanyaḥ pratyayo'nyaśca ghaṭaḥ śabdādityādi | śabdāśca gṛhītamevārthaṃ prāk smaraṇaviṣayatāmupanayanti | tatra ye te pratyayā nīlādyālambanatvena bhavataḥ pratītigocarāste nirālambanā iti paramavabodhayataḥ kimayuktaṃ | yadi kaścidanagnikameva dhūmaṃ pratyeti sa kimevaṃ na vaktavyaḥ, tvayā'nagnitvena yaḥ pratīyate dhūmaḥ sa tathā na bhavatīti | kuto vā doṣasambhāvanā vaktuḥ | atha sāgnittvena pūrvvadṛṣṭena sa bodhayituṃ śakya iha tu kathaṃ | ihāpi nirālambanaṃ taimirikajñānaṃ siddhameva bāhyasyāsambhavāt | tatrāpi gaganamālambanamiti cet | yathā tarhi keśālambane gaganamālambanaṃ tathā gaganālambanepi anyadeva | pratibhāsamānasyālambanattvābhāvāt | pratibhāsamānameva gaganapratyaye ālambanamiti cet | ihāpyastu keśapratyaye sarvvatra viparītakhyātismṛtisaṃpramoṣaḥ | laukikeṣvādikalpanā na vā kvaciditi ekānta evaḥ |

[2.1.2.7.1.4,119]

atha sālambanamekacandrajñānamupalabdavato dvicandravijñānaṃ nirālambanamiti yuktaṃ | ekacandravijñānanantu kathaṃ | tadapi tajjātīyatvāditi pratipāditaṃ | bādhitatvāditi cet | tatrāpi bādhitatvamiti pratipāditam | ca cāpratibhāsamānamālambanamiti pratipādayiṣyamāḥ | jñānatvañca nīlādeḥ pratipādayiṣyate | yathā ca keśādijñānaṃ kāśādināsālambanaṃ tathā nīlarūpaṃ jñānaṃ pītamadhurādinā sālambanamiti prāptaṃ | kathaṃ rasādyanālambanatvena siddhasādhanaṃ rūpajñānasya | atha raśmitaptoṣaramantareṇa na bhavati jalajñānaṃ rasādikamantareṇāpi kimbhavati rūpavijñānaṃ | bhavati ca sattyajale taptoṣaramantareṇāpi jalajñānaṃ | viśeṣastatreti cet | parasparasya viśeṣād dvayamapyanālambanamanyathā veti prāptaṃ | bhavatu dvayamapi sālambanamiti cet | yadi pratibhāsamānena raśmitaptoṣaramityādi na vaktavyam | apratibhāsamānamālambanaṃ kāraṇattveneti cet | vāsanā bhaviṣyatīti siddhamasmatsamīhitaṃ | pratibhāsamānameva tarhi bhavatu kimanyeneti cet | pratyakṣānumānayorbhedābhāvaprasaṅgāt pratibhāsamāne sakalaṃ pratyakṣameva |

[2.1.2.7.1.4,120]

bhrāntābhrāntavibhāgaśca na syāllokaprasiddhibhāk | svarūpe sarvvamabhrāntaṃ pararūpe viparyayaḥ || 778 ||

[2.1.2.7.1.4,121]

prāpteḥ sālambanatvañcet prāptirnnāstīti sādhitaṃ |

[2.1.2.7.1.4,122]

marīcikājalabhrānteḥ prāptiḥ syādapi tad bhavet || 779 ||

[2.1.2.7.1.4,123]

sarvvadā nāsti sarvatra sarvvadā neti dṛśyate | kṣaṇikatvāt —

[2.1.2.7.1.4,124]

avinaṣṭa bhavedeva vināśī sa kathambhavet || 780 ||

[2.1.2.7.1.4,125]

pratyabhijñānirastaiva tataḥ sarvva samaṃjasam |

[2.1.2.7.1.4,126]

tasmātpratyakṣānumānābhyāṃ pratīteḥ sakalamanālambanaṃ | uktaḥ śeṣaḥ |

[2.1.2.7.1.4,127]

evaṃ paraparikalpitaṃ viśeṣaṇamanūdya yadi tannirākriyate ka ivātra doṣaḥ | anenedamapi nirākṛtaṃ | yadāha |

[2.1.2.7.1.4,128]

tathā hi |

[2.1.2.7.1.4,129]

bahirbhāvāprasiddhatvāttenānālambanā matiḥ | kathañca sādhyate naiṣa pakṣo hi jñāyate yadā || 781 ||

[2.1.2.7.1.4,130]

yathānyabodhanāśakternnāprasiddhe viśeṣaṇe | pakṣasiddhistathaiva syādviśeṣaṇaviśeṣaṇe || 782 ||

[2.1.2.7.1.4,131]

nāprasiddhe padārthe hi vākyārthaḥ saṃpratīyate | tatpūrvvakattvātpakṣaśca vākyārthaḥ sthāpayiṣyate || 783 ||

[2.1.2.7.1.4,132]

matvarthasya sādhyatvamiti sthāpayiṣyata iti |

[2.1.2.7.1.4,133]

tadetadasadeva | yenaiva bāhyamālambanamasiddhaṃ paramārthataḥ | pareṇa kevalamabhyupagaṃta | tata eva niṣidhyate | bhrāntinirāsāya sādhanapravṛtterityetatpaścātpratipādayiṣyate | pramāṇaprasiddhasya tu kathamabhāvaḥ sādhyaḥ syāt | pramāṇasya bādhanadvāreṇeti cet | na | pramāṇasya pramāṇena bādhanāyāmanāśvāsena pramāṇatocchedaprasaṅgāt | na viruddhāvyabhicārī nāma sambhavatīti pratipādayiṣyāmaḥ | deśakālādau dṛṣṭasyānyatra niṣedha iti cet | na prāgabhāvāt |

[2.1.2.7.1.4,134]

nahi deśāntarādau yaddṛṣṭamanyatra kalpyate | bhrāntyabhāvena tatrāsya vṛthābhāvasya sādhanaṃ || 784 ||

[2.1.2.7.1.4,135]

atha kutaścicchāstrādanyato vā pramāṇābhāvādanyatra kalpanā | nahi bhrāntayo na dṛśyante | evantarhi |

[2.1.2.7.1.4,136]

pramāṇadṛṣṭe yā bhrāntirdeśādau kvacideva sā | nivartyate pramāṇena bhrāntāveva tu kā'kṣamā || 785 ||

[2.1.2.7.1.4,137]

yā hi kadācid bhrāntiḥ sā nivarttyate | yā tu punaratyantaṃ sā kinnanivarttayitavyā | tannivarttane mahān puruṣakāraḥ |

[2.1.2.7.1.4,138]

nanu sā'nyatra bādhakapramāṇopadarśanena nivarttyate | yā tu sadā bhrāntireva sā kathannivarttayitavyā | bādhakābhāvācca kathaṃ sā bhrāntirityucyate | tadapyasat | yato bādhako nāma nāstyeva | tathā hi |

[2.1.2.7.1.4,139]

bādhakaḥ kintaducchedī kimvā grāhyasya hānikṛt |

[2.1.2.7.1.4,140]

grāhyābhāve jñāpako vā trayaḥ pakṣāḥ paraḥ kutaḥ || 786 ||

[2.1.2.7.1.4,141]

yadi bādhako bādhyapratyayābhāvaṃ karoti tadālambasya vā | tadā tajjātamajātaṃ vā |

[2.1.2.7.1.4,142]

ajātasya kathantena tasyābhāvo vidhīyatāṃ | na jātu kharaśṛṅgasya dhvaṃsaḥ kenacidāhitaḥ || 787 ||

[2.1.2.7.1.4,143]

jātasyāpi na bhāvasya tathābhāvo vidhīyate | tadastihetoḥ tannāsti bādhakāditi sāhasam || 788 ||

[2.1.2.7.1.4,144]

yadi jātosau bhāvaḥ kena tasyābhāvaḥ kriyate | daivaraktāḥ kiṃśukāḥ ka enānadhunā rañcayati |

[2.1.2.7.1.4,145]

atha jātaḥ kāraṇāttathā sati yathā jātaḥ tathāsti kathaṃ vināśāveśaḥ | tathā sati tadeva naṣṭaṃ tadeva saditi mahadasamañcasaṃ | atha yathā na jātastathā vināśyate | tathā sati |

[2.1.2.7.1.4,146]

anyarūpeṇa jātasya yadyanyena vināśyatā | nīlāderanyapītādirūpeṇāstu vināśyatā || 789 ||

[2.1.2.7.1.4,147]

na ca tasya tadrūpamiti ta eva daivaraktāḥ | tena ca —

[2.1.2.7.1.4,148]

svarūpeṇāsau paścād vināśyate'tha sarvvadā | yadi paścādvināśyeta pūrvvaṃ tadrūpatā bhavet || 790 ||

[2.1.2.7.1.4,149]

tena rūpeṇa jātasya kathaṃ paścādvināśanaṃ | tadaiva tena rūpeṇa jātaṃ paścādvināśyate || 791 ||

[2.1.2.7.1.4,150]

paścāttadrūpanāstitve daivaraktaḥ sa kiṃśukaḥ | pūrvvamevāsya nāśaścet kāraṇādeva tattathā || 792 ||

[2.1.2.7.1.4,151]

nāśakena paraṃ kāryaṃ kimasyeti nirūpyatām |

[2.1.2.7.1.4,152]

etadālambanavināśepi samānaṃ | tathā hi |

[2.1.2.7.1.4,153]

yathā sa jātastenāsya rūpeṇa na vināśanaṃ | yathā na jātastenāpi na rūpeṇa vināśanaṃ || 793 ||

[2.1.2.7.1.4,154]

vyarthakatvādaśakyatvātpramāṇenāpratītitaḥ | asyārthasya kathanna syātkalpanāpi sacetasām || 794 ||

[2.1.2.7.1.4,155]

athālambanābhāvaṃ jñāpayati bādhakaḥ |

[2.1.2.7.1.4,156]

tadapyasat |

[2.1.2.7.1.4,157]

yadāsau dṛśyate bhāvastadābhāvo na vidyate | yadā na dṛśyate bhāvo'darśanantasya bādhakaṃ || 795 ||

[2.1.2.7.1.4,158]

tadā bhāvāprasiddhau ca nābhāvaḥ saviśeṣaṇaḥ | viśeṣaṇāprasiddhau ca bodhaśaktiḥ kathantava || 796 ||

[2.1.2.7.1.4,159]

viśeṣaṇamathānyatra siddhamatrānuvādavat | bhāvarūpaṃ hi tattatra nābhāvasya viśeṣaṇam || 797 ||

[2.1.2.7.1.4,160]

tadevānyatra nāstīti yadyevaṃ pratipādyate | tathaiva pratipannasya niṣedhosya kimarthakaḥ || 798 ||

[2.1.2.7.1.4,161]

anyathā pratipannasya tathāpi na niṣedhanaṃ | prāguktametadeveti na punaḥ punarucyate || 799 ||

[2.1.2.7.1.4,162]

na dṛśyate yadā bhāvaḥ tadā na syānniṣedhanaṃ | smṛtyāvyā kṛtya tatrāsya kriyate cenniṣedhanaṃ || 800 ||

[2.1.2.7.1.4,163]

smṛtyānurūpagrahaṇe na kathañcinniṣedhanaṃ | smṛtyā svarūpagrahaṇe nābhāvasya viśeṣaṇam || 801 ||

[2.1.2.7.1.4,164]

atha smṛtau vikalpe vā yadeva pratibhāsate | tattāvanmātramevāsti bāhyarūpaṃ na vidyate || 802 ||

[2.1.2.7.1.4,165]

evaṃ tarhi —

[2.1.2.7.1.4,166]

lokapratītāvanyatra yadvāhyamiti bhāsate | tattāvanmātramevāsti na tu tattattvamīkṣyate || 803 ||

[2.1.2.7.1.4,167]

pratītimātramālambo na tu tadvāhyamīkṣyate | svapnādipratyayebhyosya viśeṣagrahaṇannahi || 804 ||

[2.1.2.7.1.4,168]

pratītimātrakādasya vāsanābalanirmitān | na viśeṣapariccheda ityanālambanā matiḥ || 805 ||

[2.1.2.7.1.4,169]

kathantarhi bādhyabādhakabhāvapratītiḥ |

[2.1.2.7.1.4,170]

pratīyamānasyaikatvaṃ bhāvināropya tatra ca | bādhakapratyayāpāte tanmadhye bādhakasthitiḥ || 806 ||

[2.1.2.7.1.4,171]

vādhako yadi nāyaṃ syādevameva bhavedayam | avicchinnastataścedakāraṇambādhako mataḥ || 807 ||

[2.1.2.7.1.4,172]

tathā hi kālāntarasthāyitā sakalasya bhāvasya | tatkālamadhya eva yadā'parasvarūpanirūpaṇāparaḥ pratyayo bhavati | tadā tena vicchinnaṃ pūrvvakamālambanaṃ pratyayo vā'dhyavasāyaviṣayaḥ | tena sa bādhako vyavasthāpyate | tathā hi yadyayaṃ na syāttadā'vicchinnameva pūrvvakavijñānālambanaṃ bhavedanyakālavat | tato 'nvayavyatirekābhyāṃ bādhakena vicchinnamiti gamyate | evaṃ vināśyavināśakabhāva ālamvya ālambanabhāvaśca | tathā hi |

[2.1.2.7.1.4,174]

parokṣe bhāvitāmarthe viniścitya ghaṭādike | tadākārodayajñānantadālambanatāsthitiḥ || 808 ||

[2.1.2.7.1.4,175]

tathā —

[2.1.2.7.1.4,176]

svacchaṃ sphaṭikavajjñānaṃ yo yastatrāpacīyate | taṃ tamākāramāsādya taccakāsti tathā tathā || 809 ||

[2.1.2.7.1.4,177]

aparokṣastāvadastīti kutaścidāgamādanumānato vāvasitaḥ svacchañca vijñānaṃ | yadi na syādayamarthaḥ pariplavetaiva kevalaṃ kimasti kimatra nāstīti | paridṛṣṭe cārthātmani plavamāna iva tīramāsādya sthirībhavati tena tadālambanamiti vyavasthāpyate | tathā hi |

[2.1.2.7.1.4,178]

cintāvyāpṛtacetaskaḥ plavamānena cetasā | idaṃ tadā dṛṣṭamiti pūrvvadṛṣṭe sthirībhavet || 810 ||

[2.1.2.7.1.4,179]

dṛṣṭaśrutavismṛtaṃ hi vikalpayan kiṃ kiṃ dṛṣṭaṃ tatra prapañcakathāyāṃ śrutamveti paryanveṣaṇaparo yadā yathāśrutādikamabhimukhīkaroti tadābhimukhībhate sthirattvena tatra plavamānatāparityāganimittamālambanatayā vyavasthāpayatīti lokavyavahāraḥ |

[2.1.2.7.1.4,180]

tattvameva kimevaṃ cet va bhavatyasya vastunaḥ | na pratyakṣānumānābhyāmapratīteravastutā || 811 ||

[2.1.2.7.1.4,181]

na tāvatparokṣasya sattā pratyakṣeṇa pratīyate | tadabhāvādanumānamapi neti kutaḥ | sati parokṣapratītau sadbhāve tadālambanatā pratyakṣasya sidhyet | sālambanatāyāñca pratyakṣasya vastusambaddhaṃ sidhyati | tatonumānaṃ tatpratibaddhavastuliṅgodayādvastu gamayati tato'numānaprasiddhavastuviṣayatvātsālambanaṃ pratyakṣaṃ tato vastusambandho'numānasya tato vastugatirita cakrakamavyavasthāpi bhavediti na vastupratipattisambhavaḥ |

[2.1.2.7.1.4,182]

evamapratipanne hi vastunyupagama paraṃ | pramāṇarūpāvijñānātpūrvasamvittisambhavāt || 812 ||

[2.1.2.7.1.4,183]

tatpratītyanusāreṇa viśeṣaṇaviśeṣyatā | mayā prāk pratyapādīdaṃ tadrūpāmarṣavarjanāt || 813 ||

[2.1.2.7.1.4,184]

tvayā vā punarāmarśe kathamastvasya vedanaṃ | evaṃ nirūpaṇāyāñcet sa tathā nāsti tattvataḥ || 814 ||

[2.1.2.7.1.4,185]

nāstyeva tatra ko doṣo yataḥ paryanuyujyate | bādhyabādhakabhāvaścet pratītyoḥ parapūrvvayoḥ || 815 ||

[2.1.2.7.1.4,186]

svapratītau kasya doṣo yena paryanuyujyate | ātmānameva kiṃ kaścidanuyuñjan pravedyate || 816 ||

[2.1.2.7.1.4,187]

bhrāntireva kutastasya nātmā paryanuyogabhāk | bhrāntitvevasitetvatra kāraṇānveṣaṇena kiṃ || 817 ||

[2.1.2.7.1.4,188]

paropi pratipādyaita yadaivaṃ suparisphuṭaṃ | tadā sopi na vaktyeva kuto me bhrāntirīdṛśī || 818 ||

[2.1.2.7.1.4,189]

yadā hi bhrāntisambhave svayaṃ parāmarśavataḥ punarasau nivarttate nedaṃ rajatamiti tadā kimātmanaḥ paryanuyogaṃ kaścitkaroti — kathamahamapratipanne rajate tadviśeṣaṇamabhāvaṃ pratipādye viśeṣaṇe cāprasiddhe kathantadviśeṣaṇe cāprasiddhe kathantadviśeṣaṇaṃ parokṣaṃ jānīyāṃ | yena mama pakṣadoṣo na bhavet | parapratipādanepyevameva |

[2.1.2.7.1.4,190]

nanu tatra sattyarajatadarśane sambhavati bhrāntiriha punarnna kiñcid dṛṣṭamiti kuto bhrāntiḥ etaduttaratra pratipādayiṣyāmaḥ | api ca | bhrāntiścetparamārthena kathañcidavagatā kimidānīṃ bhrāntikāraṇānveṣaṇaprayāsena | yadi kāraṇaṃ nāsti bhrāntireva na bhavet |

[2.1.2.7.1.4,191]

naitadasti |

[2.1.2.7.1.4,192]

kāraṇe sati na bhrāntiḥ paramārthepi kāraṇam | sakāraṇatvād bhrāntiścettadāpīṣṭaṃ vihanyate || 819 ||

[2.1.2.7.1.4,193]

na kāraṇamastītyeva bhrāntiḥ | anyathā sarvvā bhaved bhavato bhrāntiḥ | abhrāntāvapi paryanuyogena bhavitavyameva kuta iyaṃ bhrāntiḥ | tathāpratīteriti cet | bhrāntāvapi samānametat | abhrāntipūrvvikā bhrāntiścet | yadi kathañcidabhrāntirnnāma nāstyeva kāraṇābhāvātkinnu bhrāntyā bhavitavyam | bhavatu kathaṃ pratyetavyā | abhrāntiviparyayeṇa hi bhrāntiriti vyavasthāpyate | samānamitaratrāpi bhrāntiviparyayeṇāpyabhrāntiriti | atha vidhirūpeṇa bhrāntinnaṃ tu bhrāntiviparyayeṇa | bhrāntistu bādhake sati | tato viparyayādevābhrānterbhrāntiriti |

[2.1.2.7.1.4,194]

tadapyasat |

[2.1.2.7.1.4,195]

vidhirūpeṇa yad dṛṣṭaṃ tattadeva tatheyate | na bāhyevidhirastīti bhrāntistatreti niścayaḥ || 820 ||

[2.1.2.7.1.4,196]

atha yatra kāraṇaṃ sā bhrāntiriti nocyate | yā bhrāntiḥ sā kāraṇamvinā na bhavatīti | evantarhi saviśeṣaṇo hetuḥ |

[2.1.2.7.1.4,197]

bhrāntikāraṇasadbhāvād bhrāntirbhavati nānyathā |

[2.1.2.7.1.4,198]

jñāte ca bhrāntarūpattve tatkāraṇaviniścayaḥ || 821 ||

[2.1.2.7.1.4,199]

saviśeṣaṇe hi hetau bhrāntiḥ prathamaṃ jñātavyā punaḥ sāpi bhrāntiḥ kāraṇāditi anavasthā | tasmādyena rūpeṇa sā bhrāntistadrūpavijñānādeva vyavasthākāraṇaṃ bhavatu mā vābhūt | svarūpeṇa hi bhāvo bhavati na kāraṇarūpeṇa | tatsvarūpaṃ kuta iti cet | kimanena | iyamapi bhrāntisvarūpapratipattirbhrāntirnna bhavatīti kutaḥ | yatheyaṃ pratipannā tathā yadīyamapi bhavatu ko doṣaḥ | pūrvvikā na bhrāntiriti cet | tadapyasat |

[2.1.2.7.1.4,200]

rajatapratipattau syāt śuktikāpratyayakṣaye | śuktikāpratyayasyāpi yadyanyaḥ kṣayakārakaḥ || 822 ||

[2.1.2.7.1.4,201]

tataḥ kiṃ sattyatā tasya pratyayasya bhavetpunaḥ | rajatagrāhiṇaḥ kimvā dvayaṃ nāstīti nekṣyate || 823 ||

[2.1.2.7.1.4,202]

athāpi sattyatā kvāpi pratītā yadi tadbhavet | tatrāvaṣṭambhasadbhāvāditaratra viparyayaḥ || 824 ||

[2.1.2.7.1.4,203]

bādhakapratyaye hi syāditaratra viparyayaḥ | bādhako yadi nāstyeva tadviparyayasattyakṛt || 825 ||

[2.1.2.7.1.4,204]

viparyayasyāsadbhāvaṃ kastadā pratipādayet |

[2.1.2.7.1.4,205]

atrocyate |

[2.1.2.7.1.4,206]

yadi viparyayavittirathānyathā kathamivābhavanasya viniścayaḥ |

[2.1.2.7.1.4,207]

anupalabdhikṛtotha viniścayaḥ kimapareṇa viniścayakāriṇā || 826 ||

[2.1.2.7.1.4,208]

viparyayopalabdhiścetasyāsiddhirnnirucyate | svasamvinmātramevāstu bāhyasyāsamvidā tataḥ || 827 ||

[2.1.2.7.1.4,209]

tasmādanupalabdhireva bādhakaṃ pramāṇaṃ nāparamiti nyāyaḥ | sā cātrāpyastīti kathaṃ sālambanamvijñānamiti | tato'vedyavedakātmabuddhiḥ |

[2.1.2.7.1.4,210]

yatpunaruktaṃ matvarthanirāsaḥ sādhyata iti tadapyatyantamayuktaṃ |

[2.1.2.7.1.4,211]

matvarthābhāva evātra sādhyate paramārthataḥ | nirālambanatvāsādhatvamanyathā na bhavettadā || 828 ||

[2.1.2.7.1.4,212]

nirālambanaṃ vijñānamiti | ālambanatvasyābhāvaḥ sādhayituṃ prastuto yena kathantasya sa eva sādhya ityupari nikṣipyate | icchayā hi viṣayīkṛtaḥ pakṣaḥ sa kathamanyathā kriyeta | yo yaḥ sādhayitumiṣṭaḥ sa eva pakṣaḥ | atha sa tathābhūtaḥ sādhayitumaśakyaḥ | tathā sati hetudoṣaḥ evāsau na pakṣadoṣaḥ abhāvavattvena sādhane matvartha eva |

[2.1.2.7.1.4,213]

na tu pāramārthikamatvarthasādhyatāyāṃ pramāṇamasti | kalpitasya dharmidharmabhāvasyāśrayaṇāt | anyavyāvṛttidvāreṇa svabhāvabhūta eva dharmo vyatirekeṇa vyāvasthāpyo'rthavattayā kalpyate tatra yadyapi nāmāyaṃ saṃvṛtyā vyavahāraḥ tathāpi na tāvatā kṣatiḥ | ga ja ni mī la ne na tāvadayaṃ vyavahāraḥ pravarttyatām | punarayamapi nirūpyamāṇo viśīryeta eva |

[2.1.2.7.1.4,214]

nanu keyaṃ samvṛtiḥ | yadi vastu tadeva vaktavyam | kintatra nāmāntareṇa | atha nāsti kiñcittadā samvṛtiriti kinnāmāntareṇa |

[2.1.2.7.1.4,215]

sattyābhāsaḥ parantatra na tattvaṃ paramārthataḥ | vicāryamāṇaśūnyatve sa mvṛ tiḥ seti gīyate || 829 ||

[2.1.2.7.1.4,216]

tattvasamvaraṇātsamvṛtiḥ pratibhāsamānaṃ hi rūpamasaditi na tāvatā yuktaṃ | vicāryamāṇatāyāṃ punarasattvādabhāvaniścayaḥ | tataḥ paramārthapekṣayā saṃvṛtirucyate | saṃvṛtyāstīti bhrāntajanāpekṣayāstīti | na ca bhrāntasya bādhakodaya iti sattyatayā'bhimānātsaṃvṛtisattyantaducyate | tata idamapi vaktumeva |

[2.1.2.7.1.4,217]

abhāve bhrāntatā keyaṃ bhāvaśced bhrāntatā katham |

[2.1.2.7.1.4,218]

atattvabhāso bhrāntiścedatattve samvṛtirnna kim || 830 ||

[2.1.2.7.1.4,219]

atattve sattyatā no cetsattyābhāso bhavenna kiṃ | tataḥ saṃvṛtisattyatvaṃ sattyābhāsattvamityapi || 831 ||

[2.1.2.7.1.4,220]

vañcanoktiḥ kathantasyāntālāvakrāsavādivat | yasya sattyāvabhāsitvamasattyepyasamañjasaṃ || 832 ||

[2.1.2.7.1.4,221]

yasyāsattyāvabhāsittvakathane kaiva vañcanā | tasmātparāśayājñāne ātmotkarṣābhidhitsayā || 833 ||

[2.1.2.7.1.4,222]

pralāpaḥ kevalastasmādanyā nāstyeva vañcanā |

[2.1.2.7.1.4,223]

tadāstāntāvadetat | anyaducyate | yadatraiva pareṇoktaṃ |

[2.1.2.7.1.4,224]

paryudāse niṣedhe vā vyatiriktasya vastunaḥ | prameyatvādyabhedena jagataḥ siddhasādhanam || 834 ||

[2.1.2.7.1.4,225]

prameyatvena vyatiriktataiva nāsti samvedanātsarvasya jagataḥ | vyatiriktasyālambanasyābhāvāt | siddhameva sādhanaṃ |

[2.1.2.7.1.4,226]

yadi cātyantabhinnenanirālambanatocyate | kathañciccet virudhyate prākpakṣaḥ kalpitena te || 835 ||

[2.1.2.7.1.4,227]

vastvādyākārabhedena dhīrnirālambaneṣyate | grāhakāccedabhinnatvaṃ śaktibhedo virudhyate || 836 ||

[2.1.2.7.1.4,228]

nirālambanabuddheśca yadyutpattiḥ prasādhyate | dṛṣṭatvātseṣyate'smābhirbāhyāgrāhyavivarjitā || 837 ||

[2.1.2.7.1.4,229]

samyaktvaṃ punaretasyāstvaṃ necchasi kathañcana |

[2.1.2.7.1.4,230]

ātmāṃśe'vasitā hyeṣā mṛgatṛṣṇāmbubuddhivat || 838 ||

[2.1.2.7.1.4,231]

caityādipratyayānāñca nirālambanatā yadi | dharmabhūtā na gṛhyeta sādhanotthitayā dhiyā || 839 ||

[2.1.2.7.1.4,232]

tato viṣayanānātvātpratiyogyanirākṛteḥ | rūpātsālambanaprāptiḥ satī kena nivāryate || 840 ||

[2.1.2.7.1.4,233]

yadi pratyayaśabdopi pratyayatvena gṛhyate | samvittyālambanatvañca vāryate siddhasādhanam || 841 ||

[2.1.2.7.1.4,234]

buddhayutpādanaśaktiścedvāryā sādhyanna sidhyati |

[2.1.2.7.1.4,235]

sādhanasya prayogo hi bodhakatvādvinā na te || 842 ||

[2.1.2.7.1.4,236]

na cābhidhāstyasambaddhādṛte bhedācca nāstyasau |

[2.1.2.7.1.4,237]

na cāsau tadgatambhedaṃ bodhayantyā dhiyā vinā || 843 ||

[2.1.2.7.1.4,238]

prāśnikairnnāgṛhīte ca vākye sāvayave pṛthak | pakṣe hetau sadṛṣṭānte vādini prativādini || 844 ||

[2.1.2.7.1.4,239]

sādhanasya prayogaḥ syāttadutpattyeṣyate yadi | pūrvvābhyupagamenaiva pratijñā bādhyate tadā || 845 ||

[2.1.2.7.1.4,240]

iti sakalaṃ yatkiñcidetat | yataḥ |

[2.1.2.7.1.4,241]

vijñānādvyatiriktenanirālambanamucyate | na ca nīlādiko bodhāttaddharmāpi tato'pṛthak || 846 ||

[2.1.2.7.1.4,242]

yadyāpi jñeyatvādinā'sya dharmeṇa taddharmattvamabhedastathāpi jñānatvasyābhāvādvayatirakta evāsau | nahi manuṣyatvayogepi brāhmaṇādavyatirikto bhavati caṇḍālaḥ | tato vijñānamātma vyatirekiṇālambanena na sālambanamiti jñānatvarahiteneti prakaraṇād gatiḥ | prameyatvañca yathāvyatiriktaṃ prameyāttato vijñānādasya bheda iti kutaḥ siddhasādhanaṃ |

[2.1.2.7.1.4,243]

prameyatvādabhedaścet samvedanatadanyayoḥ | samvedanāttadanyattvaṃ nāstyeva jñānameva tat || 847 ||

[2.1.2.7.1.4,244]

atyantabhinnāpekṣāyāmanālambanasādhane | siddhasādhanatā kasmādabodhatve'tibhinnatā || 848 ||

[2.1.2.7.1.4,245]

yadi kenacidapyākāreṇa bhedaḥ sarvvadā bheda eva bhinnābhinnasya draṣṭumaśakyattvāttato bhinnasyātyantaṃ bheda eva tadālambanatve svāṃgālambanatvameve kevalantataḥ kathaṃ siddhasādhanatā | jñānākāratayā cābhede grāhyasya bhavatvavāntarabhadaḥ, tathāpi tadavyatiriktāla banameva |

[2.1.2.7.1.4,246]

bodharūpasya sadbhāve dvayoḥ sālambanaṃ kathaṃ | dvayorapi na bodhatve tadasti sukhaduḥkhayoḥ || 849 ||

[2.1.2.7.1.4,247]

grāhyagrāhakabhedaścet kathambodhādabhinnayoḥ | sitanīlādibhedaśca na kasyābhedanāstitā || 850 ||

[2.1.2.7.1.4,248]

sukhaduḥkhādibhedoyaṃ yathā bodhātmanorapi | sitasātādibhedopi na tu grāhyetarātmavit || 851 ||

[2.1.2.7.1.4,249]

yathā sukhaduḥkhayoḥ tattvabhedo bodhatvādabhedepi tathā sitasātātmatayāpi bhede ko virodhaḥ | grāhyagrāhakākārātmatā tu na pratibhātyeva | nahi sitasātādivyatirekeṇa grāhakāditā pratibhāsamānopalabhyate |

[2.1.2.7.1.4,250]

tasmād grāhakādivyapadeśo durātmabhiḥ svamanīṣikāvipraṇaṣṭairupākṣiptaḥ |

[2.1.2.7.1.4,251]

nirālambanabuddhaśca yadyutpattiḥ prasādhyate | sa eva pakṣaḥ prākpakṣātkathambhedena darśitaḥ || 852 ||

[2.1.2.7.1.4,252]

sarvvā buddhirnnirālambyā sarvvotpattimatī tathā |

[2.1.2.7.1.4,253]

nānayoḥ sādhane bhedaḥ kathandharmo na sādhyate || 853 ||

[2.1.2.7.1.4,254]

dharmabhūtaiva sādhyeyaṃ sādhanotthitayā dhiyā | buddhau sālambanattvaṃ syānnirālambatayā kṣatam || 854 ||

[2.1.2.7.1.4,255]

yadāhi nirālambanā sarvvā buddhirudayavatī sādhyate | tadārthato nirālambanataiva dharmabhatā sādhyate | tathā sati sālambanatā bhrāntivaśādabhyupagamyamānā nirākriyata eva | kathaṃ sādhanopanyāso vyarthaḥ | pratyayaśabde tu pratyayaśabdo na varttata eva prakaraṇāditi pratipāditaṃ | tataḥ siddhasādhanatā kathamasamvedanātmattvācchabdasyeti | buddhyutpādanaśaktiniṣedhastu nābhipreta eva | yena sādhanavyarthatā bhavet | nahi buddhireva notpattimatī | nirālambanavādasyāyamarthaḥ |

[2.1.2.7.1.4,257]

nanu yadi buddhirudayavatyapi nirālambanā kintayotpannayāpi | atha sālambanā tadā tayaivānaikāntikattvaṃ |

[2.1.2.7.1.4,258]

tadapyasat |

[2.1.2.7.1.4,259]

anyāpohasya sādhyatvāt vyāvṛttiḥ paravañcite |

[2.1.2.7.1.4,260]

kriyate sādhaneneti vyarthakaṃ sādhanaṃ katham || 855 ||

[2.1.2.7.1.4,261]

nirālambanā sakalā buddhiriti pramāṇena kenacitpratipattavya eṣo'rthaḥ | kathamanyathā sādhanopanyāsaḥ | tataśca sādhanānirālambanabuddherapi nirālambanataiva sādhyate | tasyā nirālambanatve kathaṃ nirālambanatvasiddhiḥ | nānumānasya samvādena prāmāṇyāt na sālambanatvena | sālambanatā nāstīti kathaṃ samvādaḥ | ālambanasyānupalabdheḥ | nāstīti buddheḥ kathaṃ samvādo yadi dṛśyānupalabdhyā paścāttadāsau padārtho nopalabhyate | evañcedanālambanāpi buddhistattvaniścayanibandhanam | tatonyāpohabodhaka eva sādhanaprayogo nābodhakaḥ | tatonyāpohepi śabdārthe sambandhostyeva padārthānāṃ | bhedopi kālpanikaḥ | pakṣaśca sāvayavaḥ saṃvṛttyā bhavatyeva bhedagrahaṇaviṣayaḥ | vādiprativādinorbhedagrahaṇaṃ kiṃ prathamameva viśīryate | tadapi ca paścātsvapnavadeva nirālambanantadā ca nirvṛtte kārye kimidānīmasiddhatādicodanā kariṣyati | api ca | pratipāditameva tatpurastāditi kimanena coditena |

[2.1.2.7.1.4,262]

strīśūdravismāpanameva duṣṭaistattvānabhijñargaditamvarākai |

[2.1.2.7.1.4,263]

na tattvābodhasya punaḥ purastādayuktiyogi pralayaṃ prayāti || 856 ||

[2.1.2.7.1.4,264]

tasmādabhyupagamyāpi bhedaprapañcapakṣādikaṃ ga ja ni mī la ne na punaḥ parāmarśaprakrameṇa tadabhāvasādhanena doṣaḥ |

[2.1.2.7.1.4,265]

nanvahaṃ svapratibhāsameva kevalaṃ pratipadye iti pratipādayanparapratipattā bādhyate pareṇa tadapi pratīyata eva | tataḥ kathaṃ svāṃgālambanā sidhyati buddhiḥ |

[2.1.2.7.1.4,266]

tadasat | pareṇa pratīyate iti nātra pramāṇamiti pratipāditaṃ | prā śni kā nāmapi svāṃśamātrakādaparatra nāsti pratītiḥ | iti nirālambanavacanādastyeva pratītistataḥ kutaḥ pramāṇādeṣā tava pratītirbhedagrahaṇamantareṇa prā śni kā nāṃ na sādhanavṛttiriti | atha ye bhedapratītimanto na bhavanti te na prāśnikā iti |

[2.1.2.7.1.4,267]

tadasat |

[2.1.2.7.1.4,268]

ye tattvaṃ pratiyantyatra teṣāṃ prāśnikatā na cet | atattvavedināṃ naiva prāśnikattvedhikāritā || 857 ||

[2.1.2.7.1.4,269]

athaikapakṣapātena prāśnikatvaṃ na vidyate | pakṣapātavinirmuktaḥ kuta eva bhaviṣyati || 858 ||

[2.1.2.7.1.4,270]

parasparaviruddhaṃ hi dvayamboddhumasāṃpratam | ekaikabodhādekatra pakṣapātasya sambhavaḥ || 859 ||

[2.1.2.7.1.4,271]

tataḥ prāśnikayoreva parasparaviruddhayoḥ | vivāde prāśnikairanyairbhāvyamityanavasthitiḥ || 860 ||

[2.1.2.7.1.4,272]

vādino prāśnikattvañceditaretarasaṃśrayaḥ | tayorapi yato nūnaṃ pakṣapātaḥ svapakṣiṇi || 861 ||

[2.1.2.7.1.4,273]

tasmātpramāṇapātatve niyatābhyupagamyatā | yattu prāgabhyupagataṃ tadvirodhi tadastha te || 862 ||

[2.1.2.7.1.4,274]

prāśnikānāṃ yadā pakṣavādiprativādiṣu bhedabuddhiḥ | tathāpi yadyasau vādivacanādviparyeti pramāṇabalāyātanna tatra tairvviroddhavyam | svabuddhyā nirūpayatāṃ teṣāṃ yadi tatpariśuddhaṃ bhavati kasmātrānabhyupagame hetuḥ | tataḥ pūrvvābhyupagamena yathā kathañcidasya vācā |

[2.1.2.7.1.4,275]

nanvanena pramāṇabalināpi pūrvvasyeti kimidamanalasamapyuccairucyate |

[2.1.2.7.1.4,276]

yatra sattyābhimānosti sā nirālambanā matiḥ |

[2.1.2.7.1.4,277]

iti pakṣe virodhaḥ kintatsattyatvamanicchataḥ || 863 ||

[2.1.2.7.1.4,278]

athāpi syāt |

[2.1.2.7.1.4,279]

"dharmā dharmādibodhe ca nāsiddhe paramārthataḥ" | śiṣyātmanośca dharmāderupadeśo'vakalpate || 864 ||

[2.1.2.7.1.4,280]

tadanuṣṭhānato buddhairiṣṭo bhedaḥ sphuṭañca taiḥ | sūtrāntarebhyupetatvād bhavedāgamabādhanam || 865 ||

[2.1.2.7.1.4,281]

sarvvalokaprasidhyā ca bhavetpakṣa sya bādhanam | kṛtsnasādhanabuddhiśca yadi mithyeṣyate tataḥ || 866 ||

[2.1.2.7.1.4,282]

sarvvābhāvo yatheṣṭamvā nyūnatā dyabhidhīyate | teṣāṃ sālambanatve vātairanaikāntiko bhavet || 867 ||

[2.1.2.7.1.4,283]

tadanyasya pratijñā cet tadanyapratyayo mṛṣā | pakṣā dyanantargamanā ttasya pakṣāditā nahi || 868 ||

[2.1.2.7.1.4,284]

tanmithyātvaprasaṅgena sarvvaṃ pūrvvaṃ na sidhyati | sādhya sādhanavijñānabhedo nahi tadā bhavet || 869 ||

[2.1.2.7.1.4,285]

yāvadyāvatpratijñaiva ntadanyesyetibhāṣyate | tāvattāvatpareṣāṃ syānmithyātvā dādyabādhanam || 870 ||

[2.1.2.7.1.4,286]

viruddhāvyabhicāritvaṃ bādho nāpyanumānataḥ | itthaṃ sarvveṣu pakṣeṣu vaktavyaṃ pratisādhanaṃ || 871 ||

[2.1.2.7.1.4,287]

bāhyārthālambanā buddhiriti samyavatvadhīriyam | bādhakāpetabuddhitvādyathā svapnādibādhadhīḥ || 872 ||

[2.1.2.7.1.4,288]

sāpi mithyeti cedbrūyātsvapnādīnāmabādhane | na syā tsādharmyadṛṣṭānto bhavataḥ sādhanedhunā || 873 ||

[2.1.2.7.1.4,289]

vijñānāstittvabhinnattvakṣaṇikatvādidhīstathā | sattyā cedabhyupeyeta tadānaikāntiko bhavet || 874 ||

[2.1.2.7.1.4,290]

tanmithyāpratipa ttau vā pakṣabādhaḥ prasajyate | tathā ca baddhamuktādivyavasthā na prakalpate || 875 ||

[2.1.2.7.1.4,291]

tataśca mokṣayatnasya vaiphalyaṃ vaḥ prasajyate || 876 ||

[2.1.2.7.1.4,292]

tadetadasat | yataḥ |

[2.1.2.7.1.4,293]

anyattvaṃ yadyabhipretya saṃsāripratyayaḥ sthitaḥ | dharmādharmādicinteyantadetannāsamañcasam || 877 ||

[2.1.2.7.1.4,294]

atattvepīṣṭatāditvaṃ bālakrīḍābadiṣyate | tata iṣṭaprasidhyarthaṃ dharmo na nopadiśyate || 878 ||

[2.1.2.7.1.4,295]

iṣṭasādhanasya dharmatvaṃ tadanyasya dharmatvamiti bhedamasau saṃsārī niścinotyeva tasya bhedavāsanānapagamāt | yadā ca tasya muktatā tadā na kenacidapi tasya prayojanam | nahi bālakrīḍāviṣayeṣṭasidhyarthaṃ paramārthavitpravarttate | yataḥ |

[2.1.2.7.1.4,296]

pravarttate janaḥ sarvvastatra yatrāsti tattvadhīḥ | rāgācchobhanabuddhyā kiṃ virupāyāṃ na varttanaṃ || 879 ||

[2.1.2.7.1.4,297]

tasmādatattvepi nṛṇāṃ tattvabuddhyā pravarttanaṃ | tasya tasyopadeśaḥ kiṃ na kṛttvā gajanimīlanaṃ || 880 ||

[2.1.2.7.1.4,298]

anena tatrānuṣṭhānamavirodhīti sādhitam | tadabhiprāyasūtrāntakathitaiḥ kā birodhitā || 881 ||

[2.1.2.7.1.4,299]

atattvavitpratītyā ca bādhane siddhasādhanam | sarvvānālambanatvasya taṃ pratyanupadeśanam || 882 ||

[2.1.2.7.1.4,300]

kṛtsnasādhanabuddhiśca tasyānālambanāddhinā | yadā tu bodhyate tattvaṃ sarvvābhāvepyaduṣṭatā || 883 ||

[2.1.2.7.1.4,301]

iṣṭa e tadā'bhāvaḥ sarvvasyālambanātmanaḥ | tatsādhanamanālambaṃ tatastaccenna sidhyati || 884 ||

[2.1.2.7.1.4,302]

avisamvāditā tena sādhyānālambanāstitā | tasya sādharmyadṛṣṭatvāttenānekāntatā kutaḥ || 885 ||

[2.1.2.7.1.4,303]

tadanyasya pratijñānaṃ satyevamupagamyate | tadanyapratyayasyāpi na mithyātvañca neṣyate || 886 ||

[2.1.2.7.1.4,304]

tanmithyāpūrvvako doṣaḥ kathamiṣṭāprasidghitaḥ | tadanyasya pratijñāyāmanavasthā na vidyate || 887 ||

[2.1.2.7.1.4,305]

yatra sattābhimānosti tadanālaṃbanaṃ mataṃ | nirālambanatānyattvasamvādepi nirūpitā || 888 ||

[2.1.2.7.1.4,306]

pratisādhanamitthañca kathaṃ śakyanidarśanam | bādhakāpetabuddhittvamasiddhamiti sādhitam || 889 ||

[2.1.2.7.1.4,307]

svapnādibādhadhīḥ satyānupalambhena sādhitā | tadutthitānumānasya bādhakattvādasiddhatā || 890 ||

[2.1.2.7.1.4,308]

bādhakāpetabuddhiśca hetoḥ sālambasādhane | kṣaṇikattvādibuddhyā yadanaikāntikacodanam || 891 ||

[2.1.2.7.1.4,309]

tadayuktaṃ yato jñānaṃ kṣaṇikaṃ bāhyavarjitaṃ |

[2.1.2.7.1.4,310]

vijñānarūpakṣaṇikattvasidhyā sālambanāsau kṣaṇikatvabuddhiḥ |

[2.1.2.7.1.4,311]

tato'nirālambanatā sabāhyā na sidhyatītyarthatayā hi pakṣaḥ || 892 ||

[2.1.2.7.1.4,312]

bāhyālambanāḥ pratyayā na bhavanti svapnabuddhivat | iti viśiṣya pakṣaḥ kṛtaḥ | kṣaṇikattvādi buddhyānekānta iti cet | na, kṣaṇikattvaṃ yo gā cā ra darśane vijñānātmabhūtameva sādhyaṃ tato vijñānātmasālambanatā dṛṣṭāntena tathābhūta sālambanataiva bhedavat | atha vyatiriktamālambanaṃ tāvatsiddhaṃ | na vyatiriktālambanā kṣaṇikattvabuddhiḥ | tathā hi |

[2.1.2.7.1.4,313]

pratyakṣamanumānamvā kṣaṇikattvādivedanaṃ | nānumānaṃ tadanyena sālambanatayā sthitaṃ || 893 ||

[2.1.2.7.1.4,314]

avisamvāditamātrānna sālambanatā vidām |

[2.1.2.7.1.4,315]

avisamvādo hi yonumānena sa pratyayāntareṇa vyavahitaḥ | tataḥ pratyayāntaraṃ tathābhūtamutpādayadanumānaṃ pramāṇam | na svākāramātragrahaṇāt | pratyayāntarañca pratyakṣameva | sākṣātkaraṇe hi vastugrahaṇābhimānaḥ | tacca sākṣātkaraṇaṃ jñānarūpasya kṣaṇikasya svarūpaṃ samvedanenaiva na tadātmabhūtaṃ tadanyasamvedanena grahītuṃ śakyam | atha sa eva svasamvedanapakṣo na sidhyati pratipramāṇe sati |

[2.1.2.7.1.4,316]

tadrūpe vedyamāne hi yadānyanna pravedyate | tadā svarūpasamvittiṃ ko vārayitumarhati || 894 ||

[2.1.2.7.1.4,317]

avedanena vittiścetkiṃ na sarvveṇa vedanaṃ | tathā na dṛṣṭamiti cedanyathāpi kimīkṣyate || 895 ||

[2.1.2.7.1.4,318]

arthāpatteḥ kṣayādevaṃ yathā dṛṣṭantatheṣyatāṃ | ātmānubhavitā dṛṣṭastasya dṛṣṭiḥ kuto matā || 896 ||

[2.1.2.7.1.4,319]

svavedanena cedetannīlādāvapi nādhikam | ātmano dravyatā naiva sādhiṣṭhā yadi mīyate || 897 ||

[2.1.2.7.1.4,320]

nīlāderapi nīlatvavṛttirvedanato na kim |

[2.1.2.7.1.4,321]

yathaivātmano dravyarūpatānyā samvityā vedyate tathā nīlāderapi kinnābhyupagamyate | nīlasyāpi svabodharūpatā'nyā dravyarūpatānyā bhaviṣyati | ātmavatsvabodharūpā nīlādayopi |
athobhayarūpatā bau ddha syāsiddhā | sā bhī nāṃ sa kasyāpyasiddhiḥ samānaiva | na hyekamubhayarūpaṃ nāmamātrakeṇa śakyam |

[2.1.2.7.1.4,322]

ekarūpambhavedekamiti mānaṃ pravarttate | anekarūpamekañcetsarvvamekaṃ prasajyate || 898 ||

[2.1.2.7.1.4,323]

vedyavedakamekañcennīlādi na kimiṣyate | ātmanīle bhavetāṃ hi tadaike vedyavedake || 899 ||

[2.1.2.7.1.4,324]

bhinnadeśatayā no cet bhinnarūpatayā na kiṃ | rūpabhedena bhedo hi prasiddhaḥ sārvvalaukikaḥ || 900 ||

[2.1.2.7.1.4,325]

deśabhedena bhedo hi rūpābhede kathaṃ bhavet | tathā ca sati deśādibhedaḥ syādva yāpibhedakaḥ || 901||

[2.1.2.7.1.4,326]

tasmātsvasamvedanamantareṇa vedanameva na sidhyatīti sakalamanālambanameva vedanam |

[2.1.2.7.1.4,327]

baddhamuktābhedopi naivāsti paramārthataḥ | bhedo hi nāvabhātyeva sarvvatra samadarśināṃ || 902 ||

[2.1.2.7.1.4,328]

mokṣādiyatnopi na pāramārthikīṃ sthitindadhānaḥ kvacidasti loke |

[2.1.2.7.1.4,329]

vaiyarthyacintā yadi tatra yuktibhāk śaśasya śrṛṃgepi na kimvidheyā || 903 ||

[2.1.2.7.1.4,330]

yathā sa pāramārthiko na bhavati yatnastathā bhedopi baddhamuktādiṣviti samānametat | kiñca |

[2.1.2.7.1.4,331]

vikalpyotpadyamānā ca bāhyāstitvādidhīrmṛṣā | bahirādivivekastu nāvikalpakasādhanaḥ || 904 ||

[2.1.2.7.1.4,332]

vikalpayanneva bāhyamāntaraṃ sādhāraṇamavāsanānimittādikaṃ vyavasthāpayati | avikalpakena tu sākṣātkaraṇarūpeṇa svarūpameva pratīyate na pararūpamiti puraḥ pratipāditametat tata etannirākṛtam |

[2.1.2.7.1.4,333]

vikalpyotpadyamānā ca jñānāstitvādidhīryadi |

[2.1.2.7.1.4,334]

mṛṣeṣṭā na ca dṛṣṭātra pramāṇāntarato gatiḥ || 905 ||

[2.1.2.7.1.4,335]

pramāṇābhāvatastena jñānāstitvādi durlabham |

[2.1.2.7.1.4,336]

nirvvikalpakaṃ kila bahirartharūpameva | bādhorthāpattigamyaḥ | sā cārthāpattirvvikalparūpā bau ddha sya ca na vikalpakaṃ pramāṇamiti jñānādyastitā pramāṇābhāvādavaśīryeta |

[2.1.2.7.1.4,337]

tadasadetat | yataḥ |

[2.1.2.7.1.4,338]

anyābhāve vikalpasya prāmāṇyaṃ yadi yuktimat || 906 ||

[2.1.2.7.1.4,339]

vikalpasya pramāṇattvanna yuktamiti yuktimat | yadātu na vikalpasya na cānyasya pramāṇatā || 907 ||

[2.1.2.7.1.4,340]

tadā viśīyamāṇopi sarvvasminkoparādhyatu | vyavahāro na cedevaṃ samvṛtyā kena vāryate || 908 ||

[2.1.2.7.1.4,341]

nanu vikalpa eva samvṛtiḥ sā cedvyavahāranimittaṃ tataḥ sa eva paramārthaḥ vyavahārāvisamvādāt |

[2.1.2.7.1.4,342]

tadapyayuktam |

[2.1.2.7.1.4,343]

avibhāvitarūpasya pratibhāsasya sambhave | avisamvāditākhyātivāsanāsaṅgabhāvinaḥ || 909 ||

[2.1.2.7.1.4,344]

kaladhautādimānena yadi kāmalinidvaye | parasparāvisamvādaḥ kā tatra paramārthatā || 910 ||

[2.1.2.7.1.4,345]

etattu vakṣyāmaḥ |

[2.1.2.7.1.4,346]

sarvvañcāpyasmadādīnāṃ mithyājñānaṃ vikalpanāt |

[2.1.2.7.1.4,347]

sānnidhyaviprakṛṣṭattve sattvādi na ca durlabham || 911 ||

[2.1.2.7.1.4,348]

idaṃ sannidhānambhagavataḥ | tato deśanādharmasya viparyayaścaitayoḥ | idaṃ sadidamasaditi kila durllabhamasatyatvādetatsādhakasya vikalpātmanaḥ | tadetadvāsanābalaniyamādasadapi paramārthataḥ sadeva |

[2.1.2.7.1.4,349]

bau ddha da rśa na ekasmin pakṣapātopi yujyate | mṛṣātvepi ca buddhīnāṃ bādho naivopalabhyate || 912 ||

[2.1.2.7.1.4,350]

dvavāsanāyāstathā bhāvādvādhake saiva kāraṇam | bhrāntattvasya kathamvittirasati prativaktari || 913 ||

[2.1.2.7.1.4,351]

pratipāditametatprāk na punaḥ punarucyate |

[2.1.2.7.1.4,352]

yadi vāsanābalādeva paravaśasya prāṇino bhavataḥ sattyāsattyāvabhāsau | tau ca bādhitumaśakyau kimidānīmvivādena paravādibodhanena vā | yadi tasya vāsanā prabodhābhimukhī svayameva pratipatsyate | atha na vacanaśatādapi |

[2.1.2.7.1.4,353]

tadasatyam |

[2.1.2.7.1.4,354]

vāsanāyāḥ prabodhoyaṃ yathānenābhavanmama | tathāsyāpīti vijñāya vacanaṃ varttayetparaḥ || 914 ||

[2.1.2.7.1.4,355]

tato yaduktaṃ |

[2.1.2.7.1.4,356]

mṛṣāttvaṃ yadi buddheśca vādhaḥ kinnopalabhyate |

[2.1.2.7.1.4,357]

bādhādvināpi taccetsyādvyavasthā na prakalpate || 915 ||

[2.1.2.7.1.4,358]

pratiyogini dṛṣṭe ca jāgrajjñāne mṛṣā bhavet | svapnādibuddhirasmākaṃ tatra bhedopi kiṃkṛtaḥ || 916 ||

[2.1.2.7.1.4,359]

na cānyaḥ pratiyogyasti jāgrajjñānasya śobhanaḥ |

[2.1.2.7.1.4,360]

yaddarśanena mithyāttvaṃ stambhādipratyayo brajet || 917 ||

[2.1.2.7.1.4,361]

svapnādipratiyogitvaṃ sarvvalokaprasiddhitaḥ | tadīyadharmavaidharmyādbādhakapratyaye yathā || 918 ||

[2.1.2.7.1.4,362]

tadapi parākṛtam | yadyapi vāsanāprabodha eva sarvvasya bhavannavabodho vyāmoho vā tathāpi parāvabodhāya vacanaṃ pravarttayitavyameva | tathā hi sa eva vāsanāprabodho'nena prakāreṇa mama jāta āsīdanyasyāpyevameva bhaviṣyatītyavabodhāya vacanapravṛttiḥ pratiniyatavāsanāprabodhārthaṃ | tathābhatavāsanāprabodhārthitāmavadhārya. tato na vyarthatā | tato yadi buddhermṛṣāttvaṃ kinna bādhopalabdhiḥ | tathābhūtavāsanāprabodhābhāvāt | kathantarhi mṛṣāttvaparijñānaṃ vāsanāpratibaddhatvajñānādeva | dvividhaṃ hi mṛṣārthatvamasadarthatvaṃ visamvāditvañca | visamvādittvaṃ viparītavāsanāprabodhato'viparyāsavāsanāprabodhataśca samvāditvamiti |

[2.1.2.7.1.4,363]

nanu samvādaścedasti kathamasadarthattvaṃ | avisamvādākārasyāpi vāsanāpratibaddhatvāt | na hi samvādipratibhāsepyarthānvayavyatirekānuvidhānamasti | etadevāsadarthatvaṃ | tataḥ svapnādipratyasamānatvādasadarthatā | na hi bādhakapratyayātsvapnādipratyayānāmasadarthatā, yena tadabhāvāt jāgratpratyayasatyatvaṃ bhavet |

[2.1.2.7.1.4,364]

vāsanāpratibaddhattve kathametadvibhajyate | idaṃ samvādi na paraṃ naikatrāsti viruddhatā || 919 ||

[2.1.2.7.1.4,365]

tadasat |

[2.1.2.7.1.4,366]

vāsanāpratibaṃdhepi yathā nīlādibheditā | svapnādidhvaṃsayogaśca samvādādi tathā na kim || 920 ||

[2.1.2.7.1.4,367]

yatsamānaṃ kathañcitkiṃ sarvathā tatsamānatā | manuṣyattve samānepi brāhmaṇetaratā katham || 921 ||

[2.1.2.7.1.4,368]

yathārthapratibaddhattve sarvvāsamvādabhāṅ na vit | tathā viparyayepyetatkimakasmādasambhavi || 922 ||

[2.1.2.7.1.4,369]

vāsanāpratibaddhorthavidāṃ nāstyeva va sarvvathā | arthaprativiveśo hi sarvvāsāmeva dṛśyate || 923 ||

[2.1.2.7.1.4,370]

tadasat |

[2.1.2.7.1.4,371]

yathāsau dṛśyaterthārthī tathaiva yadi vidyate | prāptirastu sadārthānāṃ bādhakaḥ pratyayaḥ katham || 924 ||

[2.1.2.7.1.4,372]

alaukikattvādubhayātmayogātsmṛtipramoṣādviparītavitteḥ |

[2.1.2.7.1.4,373]

sabādhakatvaṃ na tathārthasattvaṃ tataḥ sa samvādatayā na yogaḥ || 925 ||

[2.1.2.7.1.4,374]

alaukikosavārthasamvādapratyādyagocaratvāt | athavā tasya sattvasyāsattvañca | tato dṛśyatepi bādhyatepi | athavā smaryamāṇo'sadartho deśāntarasthaḥ pratyakṣatayā pratibhāti na tatrastha eva | tato'prāptistatra | evaṃ viparītakhyātāvapi yojanīyam | tadetadapramāṇavṛttam |

[2.1.2.7.1.4,375]

nādaṣṭapūrvvasarppasya rajvāṃ sarppamatiḥ kvacit | pūrvadṛṣṭyanusāritvānna heturvāsanā katham || 926 ||

[2.1.2.7.1.4,376]

pūrvvadarśanamantareṇa hi na bhavati rajjvāṃ sarppabuddhiḥ | pūrvvadarśanādidamvedanamatrārtho nāstiti sakalaloṃkaniścayaḥ | anyathā sakalakāryakāraṇabhāvoccheda eva | pratibhāsamātreṇāśa kyagrahaṇāt pratibhāsamātre hi svasamvedanameva kevalaṃ heturahitamiti pratipāditaṃ | tasmāttanniścayādeva kāryakāraṇabhāvaḥ | nātra viparītādikhyātiyogapratītiḥ | athāpi syādeṣāpi viparītādikhyātireva nātrārtho vidyata iti |

[2.1.2.7.1.4,377]

viparītādivittaścetpūrvvaviddhetutā bhavet | pratītiranyāpi tatastathaiveti pratīyatām || 927 ||

[2.1.2.7.1.4,378]

arthasya prāptiranyatra tato nālaukikāditā | sarvvatrārthasya na prāptiriti pūrvva prasādhitam || 928 ||

[2.1.2.7.1.4,379]

niścayādarthaṃ ityevaṃ neti cettanna saṅgatam | niścayo'laukikādyepi bāhyortha iti kinna saḥ || 929 ||

[2.1.2.7.1.4,380]

arthepyanarthaṃ iti tu niścayasyāpravṛttitaḥ | anarthaniścayasyāsya tenānaikāntitāsti na || 930 ||

[2.1.2.7.1.4,381]

vāsanāmūlatājñānamarthatā sa na bādhanam | tena jāgraddhiyo nāsti pratiyogitvasambhavaḥ || 931 ||

[2.1.2.7.1.4,382]

pūrvvadarśanato jñānaṃ tadapyastu tadanyataḥ | anādivāsanāṅgajanitaṃ sarvvavedanam || 932 ||

[2.1.2.7.1.4,383]

nirālambanavādoyamata eva virājate |

[2.1.2.7.1.4,384]

ata evedamapi nirastam |

[2.1.2.7.1.4,385]

"yogināṃ jāyate buddhiḥ bādhikā pratiyoginī" |

[2.1.2.7.1.4,386]

jāgratstambhādibuddhīnāṃ tataḥ svapnāditulyatā || 933 ||

[2.1.2.7.1.4,387]

prāptānāntāmavasthāñca sarvvaprāṇabhṛtāmapi | bādhoyambhavitā tena siddhā sapratiyogitā || 934 ||

[2.1.2.7.1.4,388]

avaśyaṃ hi pramāṇapariśuddhārthabhāvanābalāt yogināṃ pramāṇabhūtapratyakṣaṃ jñānamudeti viparyayabādhakam | tena |

[2.1.2.7.1.4,389]

"iha janmani keṣāñcinna tāvadupalabhyate | tāmavasthāṃ gatānāntu na vidmaḥ kimbhaviṣyati" | 935 |

[2.1.2.7.1.4,390]

iti nirastam | yato viditameva bhāvanāyāḥ sāmarthyam | tato'vaśyameva sa pratyayo bhāvīti kasmānna vidmaḥ | tata idamatyantasambaddhameva | yaducyate |

[2.1.2.7.1.4,391]

"yogināṃ cāsmadīyānāṃ tvaduktapratiyoginī" |

[2.1.2.7.1.4,392]

tvaduktaviparītā vā bādhabuddhirbhaviṣyati || 936 ||

[2.1.2.7.1.4,393]

iti | yataḥ |

[2.1.2.7.1.4,394]

apramāṇabalāyātabhāvanābalabhāvinī | yeṣāṃ te yogino buddhiḥ kinna śokādiviplutāḥ || 937 ||

[2.1.2.7.1.4,395]

īdṛk tve yogibuddhināṃ dṛṣṭāntostīti sādhitam |

[2.1.2.7.1.4,396]

dṛṣṭānto yuṣmadīyānāṃ na kaścidapi vighate || 938 ||

[2.1.2.7.1.4,397]

tataḥ stambhādibuddhīnāṃ bhavetsapratiyogitā |

[2.1.2.7.1.4,398]

bādhyatvaṃ vāpi buddhittvānmṛgatṛṣṇādibuddhivat || 939 ||

[2.1.2.7.1.4,399]

iṣṭaṃ sapratiyogitvaṃ mṛgatṛṣṇādibuddhibhiḥ | tadātmanā ca bādhyatvaṃ grāhyāntaratayāpi cet || 940 ||

[2.1.2.7.1.4,400]

jātyuttaramidaṃ prāha naivaṃ bādhakatāsthitiḥ | bādhakattvavivakṣā hi nirmūlocchedakāriṇī || 941 ||

[2.1.2.7.1.4,401]

yathākathañcidvadatastadetajjātḍyajṛmbhitaṃ |

[2.1.2.7.1.4,402]

nahi pratiyogitvamātraṃ vivakṣitamapi tu bādhakapratiyogitvaṃ | tena pratiyogitvamātraṃ sādhanamasambaddham |

[2.1.2.7.1.4,403]

bādha kaśa cāpyanaikāntastadanyattvañca pūrvvavat || 942 ||

[2.1.2.7.1.4,404]

buddhādipratyayānyattvasādhakapratyayo mṛṣā | atrāpyuttaramasmābhiḥ pūrvvameva nirūpitaṃ || 943 ||

[2.1.2.7.1.4,405]

buddhādipratyayaḥ sarvvaḥ svāṅgamātrāvalambanaḥ | vyavahāraprasiddhistu yathā tadabhidhāsyate || 944 ||

[2.1.2.7.1.4,406]

mithyādhīpratiyogittvaṃ svapnādāviva te bhavet | iti pūrvvameva vihitaṃ nottaraṃ punarucyate || 945 ||

[2.1.2.7.1.4,407]

tathāhi |

[2.1.2.7.1.4,408]

mithyāttve sarvvabuddhīnāṃ tāratamyādibhāvataḥ | bādhyabādhakabhāvoyaṃ vāsanātāratamyataḥ || 946 ||

[2.1.2.7.1.4,409]

yathā mithyātvabhāvepi bāhyabhāvānurodhataḥ | bādhyabādhakabhāvoyaṃ bhavatāmavigānataḥ || 947 ||

[2.1.2.7.1.4,410]

tatra viparītādikhyātitvādasau ihāpi vāsanādārḍhyabhāvābhāvābhyāṃ bādhyabādhakabhāva iti na doṣaḥ |

[2.1.2.7.1.4,411]

nanu bu ddha sya bhagavato buddhiryogitvarāgādikṣayanimittavatī tasya ca viśeṣyabādhanādviruddhaḥ | tathā hi |

[2.1.2.7.1.4,412]

rāgādikṣayayonitvanimittādigatastathā | yāvānviśeṣa iṣṭaḥsyātsarvvabādhādviruddhatā || 948 ||

[2.1.2.7.1.4,413]

stambhādipratyayabādhake buddhādijñāne yāvanto viśeṣā rāgādikṣayanimittatvādayasteṣāṃ bādhanādviruddhatāpi hetorbhavet | tathā hi mithyādhīpratiyogittvaṃ yadaiva svapnādijñānānāṃ sādhitaṃ | tadā tāthāgatamapi jñānaṃ pratiyogitvānmithyāprasaktam | svapnabādhakastambhādijñānavadeva | atrocyate |

[2.1.2.7.1.4,414]

yadi viśeṣaviruddhatayā kṣatirnanu na heturihāsti na dūṣitaḥ |

[2.1.2.7.1.4,415]

nikhilahetuparākramarodhinī na hi na sā sakalena viruddhatā || 949||

[2.1.2.7.1.4,416]

yathā svapnabuddhirmithyāstambhādibuddhipratiyoginīti sādhyate | tathā pratiyogibuddhipratiyogittvamapi buddhitvātsvapnabuddhivadeva | evaṃ yathā dhūmogniṃ sādhayati | tathā ihedānīmagnyasambhavamapi sādhayatīti na hetureva kaścitsādhyasādhanaḥ syāt | kiṃ ca | buddhitvātpratiyogitvamātrameva sādhayati | na viśeṣapratiyogitvaṃ tathā yathā kṛtakatvamanittyatvaṃ sādhayati śabdasya tathākāśaguṇatvaviparyayamapi sādhayatīti prāptaṃ | na cākāśaguṇatvamapi śāstrāṅgīkaraṇātsādhyam | iṣṭaḥ sā dhya iti vakṣyate | tasmānna viśeṣaviruddhatā hetudūṣaṇam |

[2.1.2.7.1.4,417]

nanu |

[2.1.2.7.1.4,418]

mahājanasya cābādhādidānīntanabuddhivata | vācyo'numānabādho vā yadi vā pratisādhanam || 950 ||

[2.1.2.7.1.4,419]

mahājanabādhyabuddhyabhāvādidānīntanabādhakabuddhivat stambhādibuddhiḥ satyā vivādāspadībhūtastambhādibuddhirabādhyā | tadviṣayatvena mahājanasya bādhakabudhyanutpādātsvapnādibādhakabuddhivat |

[2.1.2.7.1.4,420]

tadapratirūpaṃ | tathāhi |

[2.1.2.7.1.4,421]

pratibandhavinābhūtā dṛṣṭimātraprasādhanā | iṣṭā syātsādhyasiddhiścet tadevaṃ yuktamuttaram || 951 ||

[2.1.2.7.1.4,422]

na ca svapnābādhabuddhirabādhyā paramārthataḥ | pratyakṣasyaiva bādhakasya darśanātsaṃvṛtyātvabādhyattvaṃ stambhādibuddherapi na kācinnaḥ kṣatiḥ |

[2.1.2.7.1.4,423]

asatyayā kathaṃ tarhibādhaḥ svapnādivaddhiyā | tāratamyasya sadbhāvāditi pūrvvanniveditam || 952 ||

[2.1.2.7.1.4,424]

kiñca |

[2.1.2.7.1.4,425]

jāgradbuddhirna sattyatvāddhādhate svapnadarśanaṃ |

[2.1.2.7.1.4,426]

tat jñeyānupalabdhitvāttaccāsattyasya nāsti kim || 953 ||

[2.1.2.7.1.4,427]

pratipāditametan | na bādhako nāma svālambanasattyatayā bādhako'pi tu tadanupalabdhitaḥ | sā cānupalabdhirupatā viparyayopalabdhirūpatayaiva | sā ca svāṃśasamvedanatvepi na parihīyate | tathāhi |

[2.1.2.7.1.4,429]

meyāntaraṃ svarūpaṃ vā sarvvosau tadviyaryayaḥ |

[2.1.2.7.1.4,430]

tato jāgraddhiyā bādhyā svāṃśepi sthitayā parā || 954 ||

[2.1.2.7.1.4,431]

nanviyamapi yadi bhrāntiḥ tadā kimavaṣṭambhādasau bādhyā svapnabuddhiḥ |

[2.1.2.7.1.4,432]

tadapyasat |

[2.1.2.7.1.4,433]

nivṛtte sādhanārthe syātsvapnabuddhisamānatā | bādhyabādhakabhāvena tadā kinnaḥ prayojanaṃ || 955 ||

[2.1.2.7.1.4,434]

nanvaparamucyate |

[2.1.2.7.1.4,435]

pūrvasādhanadoṣāśca sandheyāstasya cādhunā | sādhyābhedādavācyatvāddhetornnobhayasiddhatā || 956 ||

[2.1.2.7.1.4,436]

bodhanaṃ budhyati budhyate vāneneti vā vikalpāḥ | tatra ca pūrvvavaddoṣāḥ sādhyābhedena pratijñārthekadeśatvenābādhyatvātpratyayatvasya hetornobhayasiddhatā |

[2.1.2.7.1.4,437]

nanu pratyayaviśeṣo dharmī sāmānyaṃ sādhanamiti na pratijñārthaikadeśatā |

[2.1.2.7.1.4,438]

tadāha |

[2.1.2.7.1.4,439]

sāmānyaṃ pratyayatvañca bhinnābhinnanna vidyate | bhavatotyantabhinnañca pratyakṣepi na kiñcana || 957 ||

[2.1.2.7.1.4,440]

sārūpyā nyanivṛttī ca netyetad gamayiṣyate |

[2.1.2.7.1.4,441]

tasmānna hetuḥ sāmānyamasti siddhaṃ dvayorapi || 958 ||

[2.1.2.7.1.4,442]

na yuktametadyataḥ |

[2.1.2.7.1.4,443]

sāmānyaṃ pratyayatvañca bhinnābhinnaṃ mataṃ hi naḥ | vyāvṛttya samabhāvastu tayā netīti vakṣyate || 959 ||

[2.1.2.7.1.4,444]

tata eva parāmarśayogātpratyayaḥ pratyaya ityarthasya hetunā pāramparyeṇa vastusambandhāt | pratyaya iti korthaḥ samvedanamātmarūpasamvittimātraṃ | tato'siddhametad |

[2.1.2.7.1.4,445]

viśeṣayośca hetutvaṃ pakṣatattulyasaṃsthayoḥ | na syādanvahīnatvādataddharmatayāpi ca ||960 ||

[2.1.2.7.1.4,446]

tathā iti |

[2.1.2.7.1.4,447]

na cārthahīnā tadbuddhirhetutvena bhaviṣyati | āśrayāsiddhatā coktā viśeṣyasyāprasiddhitaḥ || 961 ||

[2.1.2.7.1.4,448]

tathā hetorvviruddhattvaṃ dṛṣṭānte sādhyahīnatā | viśeṣaṇāprasiddhyarthavikalpenaiva bodhitā || 962 ||

[2.1.2.7.1.4,449]

sarvvametatprāgeva parikṛtaṃ | tasmādasadetat | tata etadanavadyaṃ sarvve "pratyayā nirālambanāḥ pratyayatvātsvapnapratyayavat" |

{2.1.2.7.1.5}

<(ṅa) bāhyārthanirāsaḥ>

[2.1.2.7.1.5,1]

tena nirālambanatve sarvvapratyayānāṃ |

[2.1.2.7.1.5,2]

tadānyasamvido 'bhāvātsvasaṃvitphalamiṣyate || 333 ||

[2.1.2.7.1.5,3]

svasamvedanameva phalaṃ | vijñānaṃ svayamudayatsvarūpamevāvabhāsayati nārtham | arthapratipādane tasya sāmarthyābhāvāt | adarśanāccārthapratipādanasya | atrocyate |

[2.1.2.7.1.5,4]

yadi bāhyonubhūyeta ko doṣo naiva kaścana | idameva kimuktaṃ syātsa bāhyorthonubhūyate || 334 ||

[2.1.2.7.1.5,5]

kimanayā sūkṣmekṣikayā bāhyannānubhūyata eva | asya prayāsasya kiṃ phalaṃ | yathā lokavyavahārarastathāstu | na cānālambanatvapratipādene'nyathā vyavahāro na ca vyavahārādaparamiha phalamasti |

[2.1.2.7.1.5,6]

tadapyasadeva |

[2.1.2.7.1.5,7]

yadi vyavahṛtiḥ sādhyā vyavahāro yathā tathā | vedasyāpauruṣeyatve prayāsaḥ kiṃphalastava || 963 ||

[2.1.2.7.1.5,8]

na khalu yadanādivyavahāronyakṛtaḥ | pauruṣeyatvetaratayā siddho yena tadabhāvena tad bhavet | atha sa eva vicārya kriyamāṇaḥ sadarthaḥ | tathā sati vicāryatāmaparamapi | atha pauruṣeyatve pramāṇyameva na syādetadaparasyāpi samānam | apauruṣeyatvepi prāmāṇyābhāvāt | kiñca |

[2.1.2.7.1.5,9]

yadā bāhyagrahābhāvastadā rāgādi hīyate | bhāvanābalato vṛttestadabhāve viparyayāt || 964 ||

[2.1.2.7.1.5,10]

tattvanirūpaṇe hi rāgādidoṣakṣayaḥ | sa ca paraḥ puruṣārtha iti pratipāditaṃ | tatastattvaṃ nirūpyate | bāhyārthasyānubhavo nāsti | tathā hi | bāhyo'rthonubhūyata iti korthaḥ | kimanubhūtipraveśasadbhāvādanubhūyata iti vyapadeśorthāpraveśanādeva | tata idamāha |

[2.1.2.7.1.5,11]

yadi buddhistadākārā sāstyākāraniveśinī | sā bāhyādanyato veti vicāramidamarhati || 335 ||

[2.1.2.7.1.5,12]

tadākārā duddhiriti korthaḥ | nīlādyākārā | nanvidamidānīmvicāryate | tadākāreti kutaḥ | tatastadākārā buddhiriti parijñānārthaṃ sa punardraṣṭavyaḥ | tatrāpi darśane tadākārataivetyanavasthā | atha nirākāreṇa dṛśyate | tadā tadeva darśanaṃ kimākāraparikalpanena | atha tadākāreti tannirūpaṇākārāttaddarśanākāreti | tadā tadevocyate | tannirūpaṇantaddarśanamiti korthaḥ | atha dvayamapi dṛśyate | tathā sati svarūpeṇa dvayaṃ dṛśyate | tataḥ parasparaṃ grahaṇaṃ na vā kasyaciditi svasamvedanameva dvayamiti pratipāditaṃ | atha bāhyaṃ vinā'yameva na bhavati | evantarhi buddhiṃ vinā'parokṣatā na bhavatīti prāptam | atha dṛśyata evāparokṣatā | tathā sati paraṃ parikalpanīyaṃ | tadākārā buddhirapi dṛśyata eva kimaparaparikalpaḥ | yataḥ |

[2.1.2.7.1.5,13]

darśanopādhirahitasyāgrahāttadgrahe grahāt | darśanaṃ nīlanirbhāsaṃ; nārtho bāhyosti kevalaḥ || 336 ||

[2.1.2.7.1.5,14]

yadeva dṛśyate tadevābhyupagamyate | tathā hi pratibhāsāttadgatameva nīlamavabhāsate nāparaṃ | tataḥ pratibhāsavyatirekeṇa na pramāṇaṃ | tato nābhyupagamaḥ | atha pratibhāsattadgatantanna pratibhāsate pratibhāsasyāntaratvānnīlādeśca bahiravabhāsanāt | na vyatiriktasya bhāve tasya pratibhāsanaṃ svarūpeṇāparokṣeṇa tasya pratibhāsanāt | tathā hi |

[2.1.2.7.1.5,15]

vyatiriktasya sadbhāve na nīlasyāparokṣatā | svarūpeṇāparokṣattvānna tasyānyā'parokṣatā || 965 ||

[2.1.2.7.1.5,16]

athaiva hi grāhakākāraḥ svarūpeṇāparokṣo na grāhakāntarabhāvāttathā tena samanākālopi nīlādikaḥ | yathā ca cakṣurādikād grāhakākāraḥ tathā tatsamānākāropi, tadanvayavyatirekalakṣaṇatvātkāryakāraṇabhāvasya | na pūrvvāparasadbhāvo'rthasya pramāṇato'vasīyate | pratyakṣasya pūrvvāparayorapravṛtteḥ | atha pūrvvamapyasau nāstīti kathaṃ pratīyate | paścādvā grāhakākāropi kasmānna pūrvvaṃ parikalpyate buddhirvvā sukhādayo vā | atha nittyattvādātmana evameveti cet | aparokṣatāpi tarhi prāgevāstīti kiṃ na parikalpyate | virodhāditi cet | na hyapratīyamānā'parokṣatā yuktā | arthastadvyatirikto'pratīyamānopi yuktaḥ | vyatirikta iti kena pratipannaṃ | ata eva kadācid bhavediti sandehacodanā | aparokṣatāpi kasmānnaivamiti cet | aparokṣatvaprasaṅgāt | nānyasyāparokṣatvānmama parokṣeti kalpanā syāt | śuklatādivat | śuklatā yadyapi ekasya ghaṭāderna bhavati dravyāntarasya bhavatyeva | tato'parokṣatāvyatirekeṇa nāparo nīlādiḥ |

[2.1.2.7.1.5,17]

nanu yadā padārthasya śuklatāpaiti kimasāvanyatra gacchati | na | aparokṣatāpi nāparagatānyatra gantrī | evantarhi tadavyatirekādarthasyāpi tadabhāvādabhāvaḥ | avyatireka eva na niścita iti cet | agnerapi taharyabhāve'gnirūpābhāvo na siddha eva | tadvyatirekeṇāgnerabhāvāditi cet | nāvyatirekasyāsiddhatvāt | tadvyatirekeṇādarśanāditi samāna sarvvaṃ | tasmādasadevāparokṣatāvyatiriktataṃ | anumānamapi nāparokṣatāvyatirekaṃ sādhayati | kathaṃ na sādhayati | yadā parokṣāvasthāyāmapi sādhayati tato nīlamāsta eva yatpaścātpratipatsye | na tatra pūrvvarūpānusāreṇa pratipattibhāvāt | smaraṇantadanubhavānusāri sa cānubhavo'parokṣarūpasyaiva | na ca pṛthagaparokṣarūpatāmavasthāpya nīlādismaraṇaviṣayaḥ | iha kathaṃ pratipattiriti cet | nehāpi tathābhūtamevādhyāropyate | yadi pūrvvikāmaparokṣarūpatāṃ parityajati | nīlarūpatāmapi tadavyatirekātparityajedeva nahi vibhāgena smaraṇam | smaraṇamanumānaṃ na bhavatyadhikasya pratipatteriti cet | nādhikasya pratipattau kāraṇābhāvāt | kathantadadhikasya pratipattiriti cet | nābhāvāt | kathaṃ pramāṇam | prathamameva vyāptisiddheḥ | yadā dhūmamagnerudayamāsādayantaṃ paśyati parāparadeśāgnisambandhena | tadaivamasya pratipattiḥ | yatra yatrāyamupanīyate tatra dhūmaṃ janayati | naikadeśo'nyadeśasambaddham | tato yadyanyatrāpi bhavatyagnistatrāpi janayatyeva | tena dhūmadeśo'gneḥ pratipanna eva | sa ca bhāvī dhūmognirvvā tadrūpa evādhyāropyate nānyathā śakyatvāt | tato'dhikadhūmadarśanādadhikapāvaka pratiprattiḥ | yasya tarhi pūrvvakaṃ pāvakaviṣayamadhyāropaṃ vinaiva jhaṭiti dhūmadarśanātpratipattistasya katham | tasyāpi sāmānyapratibandhamantareṇāpratipatteḥ | tathā hi | yadi nāma jhaṭiti pratipattistathāpi yadānuyujyate | yadi nāmātra dhūmaḥ kasmādagniḥ | evameva dṛṣṭatvāditi | tena vaktavyaṃ | tacca darśanaṃ na paramārthato'pi tu darśanādhyāropayorekatvādvyavasāyāt | na ca dṛśyamānādinā vyatirekeṇa vikalpeta darśanādarthī na pravartteta | darśanārthino nopadiśet | nahi dṛśyamānatāmapratiyan darśanārthī bhavati | yosti sa pratīyata iti cet | yadi darśaneṃna sambandho na gṛhītaḥ kathamastitvamātrapratipatteḥ pravarttakaḥ | tasmād dṛśyamānatāmeva pratipadyamānaḥ tadarthī nānyathā | nahi nīlāditāmanavagacchaṃstadarthī dṛṣṭaḥ | tasmādanumānamanyadvā vikalpakaṃ vijñānaṃ dṛśyamānatāvyatirekeṇa na nīlāditāmavagacchati | kathantarhi parokṣaviṣayamanumānaṃ | pūrvvasyāparokṣatvasyādhyāropāt | kathamatastatrāgniriti pratipattiḥ | adhyāropasya tathābhāvātpūrvvadṛṣṭamarīcikāviṣayajalavat | yatrādhyāropyate sa paro vahneriti cet | na | tasya svarūpeṇāpratipatteḥ | tadeva tasya rūpamiti cet | aparokṣameva taditi kathamparokṣatā | svarūpapratipattireva hi parokṣatā pareṇa pratipattiriti cet | saivāparokṣatetyaparihāraḥ | pareṇa pratipattiriti ca pratibandhabalādadhyāropa eva | tataḥ parapratipattiriti mithyā | bāhyasya parokṣasya pratipattiryuktāpi tasya svayamapi paścāddarśanādekatvādhyāropādidantatparokṣamāsīditi parapratipattau cettadapi nāsti | iyaṃ sā parapratipattiḥ | pragāsītparokṣeti | tasmādasatparokṣaṃ nāma | tasmāddarśanopādhirahitasyāgrahaṇameva | kathaṃ vyatirekagatirarthasya | yadi nārthosti samvedanavyatiriktaḥ kuto nīlapītādipratibhāsabhedaḥ | cakṣurādikādeva keśapratibhāsavat | nanūpaghātabalātkeśādipratibhāsanaṃ | upaghāta iti kutaḥ | keśādipratibhāsanāditi cet | nīlādipratibhāsanāditi prakalpyatām | nanvekarūpatā syātkeśādivadeva nānādeśepi na nānānīlāditā yathā bhramati cakṣuṣi bhramati tathā kim nīlādikaṃ | yadi ca cakṣurvijñānakāraṇamiṣyate | bāhyaṃ tataḥ kinna nīlādikam | yathā rūpagrahaṇe cakṣuḥ kāraṇam | tathā'vāntaragrahaṇe tataḥ paraṃ | tato bāhyārthasiddhiḥ | samvitpratiniyamāditi |

[2.1.2.7.1.5,18]

atrocyate | |

[2.1.2.7.1.5,19]

kasyacitkañcidevāntarvvāsanāyāḥ prabodhakaṃ | tato dhiyāṃ viniyamo na bāhyārthavyapekṣayā || 337 ||

[2.1.2.7.1.5,20]

uktametanna bāhyārthaḥ sidhyati pratyakṣataḥ | kāryavyatirekātkalpyate | kāryavyatireke ca varaṃ cakṣureva kalpitaṃ | arthāntarakalpanāto varaṃ dṛṣṭameva cakṣurādikaṃ tadviśiṣṭamiti kalpanā | tadapi paroparodhāducyate | varaṃ samanantarapratyayasyaiva viśeṣakalpanā | śarīramapi kāraṇañcet | na | śarīrapratibhāsavyatirekeṇa tasyābhāvāt | tatpratibhāse satīti cet | tathāpi vijñānādeva vijñānaṃ samānakālatā ca śarīrapratibhāsena ityādi pratibhāsasyeti na kāraṇatā | tathā hi |

[2.1.2.7.1.5,21]

yathā rāgādikalpanāṃ kālādiniyamaḥ sphuṭaḥ | prabodhakasya niyamādvinā vā tatprabodhakaiḥ || 966 ||

[2.1.2.7.1.5,22]

tathā nīlādiniyatapratibhāsasamāgamaḥ ||

[2.1.2.7.1.5,23]

rāgādayo hi pratiniyatadeśakālāvasthābhāvinaḥ prabodhakapratyayavaśāt | na tu teṣāmālambananiyamo vyabhicārāt | kā nya kubjā dicintāpratibhāsināñca niyamaḥ prabodhake satyanyathā ca | na ca bāhyasyaiva prabodhakattvaṃ cintāpratibhāsenāpi cintāntaravāsanāprabodhāt | svasāmarthyena yathābhogasambhave | na hyābhogasya kvacitpakṣapātaḥ | ābhogasamānatvepi kasyacit paṭurūpasya pratibhāsādabhyāsādito vā svapnādipratyayānāṃ ca kaḥ pratiniyamahetuḥ | tadā janmāntarādidṛṣṭaṃ bāhyameva niyamaheturiti cet | na | sarvvasya dṛṣṭatvāttatkāle cābhāvāttatkālaniyame ko hetuḥ |

[2.1.2.7.1.5,25]

deśādiniyataṃ bāhyaṃ pratibhāsaniyāmakaṃ | yadi taddeśabāhyasyābhāve sa niyamaḥ kutaḥ || 967 ||

[2.1.2.7.1.5,26]

yadi tatra bāhyo'rtho na syāt tadā vā tatkāladeśaniyatapratibhāsaḥ kutaḥ atha tatkālatādikamantareṇāpi niyamaḥ pūrvvārthadarśanāt | kimidānīmathana pūrvvapratibhāsādeva niyamasambhavāt | tathā hi |

[2.1.2.7.1.5,27]

arthaśūnyo'vabhāso hi mābhadityarthakalpanā | pūrvvārthādeva niyame pratibhāsena kiṃ kṛtam || 968 ||

[2.1.2.7.1.5,28]

idānīmatrārthamantareṇa na pratibhāsanantasya yuktam | pratibhāsasya pūrvvameva niruddhattvāt na tatpratibhāsaḥ | na hyavidyamāna ihedānīṃ pratibhāsata iti bāhyārthaḥ kalpyate | yadi tvavidyamānopyarthaḥ pūrvvadeśakāladṛṣṭa iha pratibhāti | pratibhāsa eva pūrvvakālādiḥ pratibhāsatāṃ kimarthakalpanayā | bāhyārthavādibhirapi pratibhāsasyābhyupagamāt | tathā tatra bāhyārtha eva pratibhātīha tvayogānna pratibhāsa iti cet | tatra yoga iti kutaḥ | samvādāditi cet | nanu samvādopyaparasamvādātkinna yuktaḥ | tataḥ samvādādaparaḥ samvāda iti samvādapratibhāsaparamparaiva yuktā |

[2.1.2.7.1.5,29]

nanu yo hi janitvā pradhvaṃsate sa mithyāpratyayo yathā nedaṃ rajatamiti | ayantu stambhādiḥ svapariniścitaḥ kathamviparyastaḥ |

[2.1.2.7.1.5,30]

tadasat |

[2.1.2.7.1.5,31]

vāsanāyā dṛḍhatvena pradhvaṃso nāstyanantaram | yathā rāgādikalpānāṃ vāsanābalabhāvinām || 969 ||

[2.1.2.7.1.5,32]

vāsanābalāvalambana eva rāgādivikalpaḥ | tathā bāhyarahitaḥ | tathāpyasau na naṣṭalocanepi jhaṭiti vighaṭate | tathā svapnavyākhyāprabandhaḥ kathaṃcidapi na vighaṭate | vāsanādāḍharyataḥ | tathāhi | sa eva pūrvapāṭhaka utthāpotthāya punaḥ punaḥ svapne vyākhāyate | tasmānna bāhyārthavyapekṣo niyamaḥ | tathāhi |

[2.1.2.7.1.5,33]

svapnadṛṣṭantvayaṃ kiñcijjāgrato nānuvartate | avasthā tādṛśī bālakasyeva mūtraṇam || 970 ||

[2.1.2.7.1.5,34]

bālakasya mūtrāvasthā svapnadṛṣṭā jāgradavasthāyāmapyanuvarttinī na taruṇādyavasthāyāṃ | pratipāditaścārthakriyāvyabhicāraḥ prāgiti na punaḥ prapañcaḥ |

{2.1.2.7.1.6}

<(ca) vijñānadvairupyam>

[2.1.2.7.1.6,1]

tasmād dvirūpamastyekaṃ yadevamanubhūyate | smaryate cobhayākārasyāsya saṃvedanaṃ phalaṃ || 338 ||

[2.1.2.7.1.6,2]

dvirūpamiti bodhākāraṃ nīlākārañca vyatirekasyāvedanādekaṃ | apoddhā raparikalpanayā dvirūpaṃ | kuta etat | yasmādevamanubhūyatesmaryate ca | tata ubhayākārādaparasya samvedanasyābhāvādarthasya samvedanaṃ ubhayākārasya na phalamityupasaṃhāraḥ | nanvarthasamvedanatayā pratīyate kathaṃ svasamvedanaṃ |

[2.1.2.7.1.6,3]

atrocyate |

[2.1.2.7.1.6,4]

yadā niṣpannatadbhāva iṣṭoniṣṭopi vā paraḥ | vijñaptiheturvviṣayastasyāścānubhavastathā || 339 ||

[2.1.2.7.1.6,5]

tadā hetornniṣpannatadbhāvasyā'bhāvādanubhavasyaiva samvedanaṃ nīlātmattvādyatastasyāstathaiva nīlāditvenaivānubhava iti svasamvedanametatparamārthato nārthasamvedanam | arthatvenānubhavepi svapnasamvedanavat | yadi vā'rthasamvedanameva phalam | yataḥ |

[2.1.2.7.1.6,6]

yadā saviṣayaṃ jñānaṃ jñānāṅśerthavyavasthiteḥ | tadā ya ātmānubhavaḥ sa evārthaviniścayaḥ || 340 ||

[2.1.2.7.1.6,7]

yaḥ punaraparaṃ bāhyaṃ na kalpayati jñānāṅga eva bāhyatayā tenāvasīyate | tadā ya evātmano jñānākārasyānubhavaḥ tathaiva vāsanāniyamādartha iti niścayastadā niścayabalādarthasamvedanaṃ phalamiti vyavasthāpyate | tadā vijñāna vā de pyarthasamvedanaṃ phalaṃ | tadā grāhyākāraḥ prameyaṃ | grāhakākāraḥ pramāṇaṃ tatsamvedanaphalaṃ | athavā sa evārtha iti pratīyate | tasya ca samvedanatvātsamvedameva phalam | api ca | bāhyamarthamabhyupagacchatāmapi svasamvedavameva phalaṃ | yataḥ |

[2.1.2.7.1.6,8]

yadīṣṭākāra ātmā syādanyathā vānubhūyate | iṣṭo'niṣṭopi vā tena bhavatyarthaḥ praveditaḥ || 341 ||

[2.1.2.7.1.6,9]

nahi samvedanasyānyathātve vastvanyatheti vaktuṃ śakyam | tasmātsamvedanānusāreṇaivārthavyavasthiteḥ tadabhinnayogakṣematvādvāhyavedanaṃ svasamvedanameva | tenopacārāt bāhyavedanamucyate | yataḥ | yadīṣṭākāra ātmāsya jñānasya anyathā cānubhūyaterthaḥ | iṣṭoniṣṭo vā | iṣṭākāreṇāniṣṭākāreṇāpīṣṭastadā tena bhavatyarthaḥ pravedito mukhyavṛtyā'nyathā tūpacāra eva | tasmātsvavedanameva phalaṃ bāhyepyartha iti darśayati |

[2.1.2.7.1.6,10]

nanu sattyatverthasamvedanameva yuktam | tasya bhāvādasati tvagatyā svasamvedanaṃ yuktaṃ |

[2.1.2.7.1.6,11]

tadasat |

[2.1.2.7.1.6,12]

vidyamāne pi bāhyerthe yathānubhava eva saḥ | niścitātmā svarūpeṇa nānekātmatvadoṣataḥ || 342 ||

[2.1.2.7.1.6,13]

nahi vijñānavādepi svasamvedanamagatyābhyupagamyate'pi tu tasyaiva samvitteḥ | agatyātvaṅgīkaraṇe bāhya evārthaḥ kimanaṅgīkṛtaḥ | yataḥ |

[2.1.2.7.1.6,14]

yadi bāhyaṃ na vidyeta kasya samvedanambhavet | yadyagatyā svarūpasya bāhyasyaiva na kimmataṃ || 343 ||

[2.1.2.7.1.6,15]

sadṛśyagatiḥ | tasmātsvarūpasamvedanameva dṛśyata iti vaktavyaṃ nāgatiḥ | tatra yadi bāhyepyarthe svasamvedanameva dṛśyate tadeva bhavatu | arthasaṃvedanantuṃ na yuktamiti parityajyate | svarūpeṇa hi vittīnāṃ bhinnatvātpratipuruṣaṃ nānākāravedanaṃ yuktaṃ | natvarthasya nānākāravedanaṃ svarūpeṇānekātmatāprasaṅgāt | nānāpratipatyasamvedyamānopyeka evārtha iti bāhyadarśimatam | tata ekasya nānārūpasamvedanamayuktam | nānārūpa evārtha iti cet | na |

[2.1.2.7.1.6,17]

abhyupāyepi bhedena na syādanubhavo dvayoḥ ||

[2.1.2.7.1.6,18]

akasminnevārthe dvayoranubhava iti na syāt | svākāraparisamāptatvāt | yadyākārāntaramapi tatraivānupraviśya pratibhāseta tadā syādekatvagatiḥ | athavā na syādanubhavo dvayoriti vastvarthaḥ | athavā bhedenaikaikaparyavasānena na syādanubhavaḥ sarvvasyānekākārānubhavaprasaṅgāt |

[2.1.2.7.1.6,19]

adṛṣṭāvaraṇānno cenna nāmārthavaśā gatiḥ || 344 ||

[2.1.2.7.1.6,20]

yadyadṛṣṭamāvaraṇamiti na dvayadarśanaṃ dṛṣṭenaiva tarhi ekatvapratipattirvāriteti kuta ekatve pramāṇaṃ timiravaccādṛṣṭambhavet | candradvayameva tatraikadarśanaṃ dvitīyadarśanasyādṛṣṭena vāraṇādeṣāpi kalpanā bhavet | tatastimirasamānatvādadṛṣṭasya nārthavaśā gatiḥ | adṛṣṭenaiva bāhyārthaśūnyaṃ vijñānaṃ janyata iti kinnābhyupagamyate | athādṛṣṭamarthayogyadeśāvasthitārthapratipattivāraṇe kathaṃ samarthamiti vaktavyaṃ |

[2.1.2.7.1.6,21]

tamanekātmakaṃ bhāvamekātmattvena darśayat | tadadṛṣṭaṃ kathannāma bhavedarthasya vedakam || 345 ||

[2.1.2.7.1.6,22]

iti saṃgrahaślokaḥ |

[2.1.2.7.1.6,23]

api ca |

[2.1.2.7.1.6,24]

abhyāsabalabhāvitvamiṣṭāniṣṭārthasamvidaḥ | dṛśyate dṛṣṭasādhyattvaṃ kathamatrāvagamyate || 972 ||

[2.1.2.7.1.6,25]

tadevādṛṣṭamiticetsiddhameva samīhitaṃ | vāsanābalasambhūtaṃ sarvameveti siddhitaḥ || 973 ||

[2.1.2.7.1.6,26]

nanu nārtha iṣṭāniṣṭatayāvabhāsate | arthākāra eva kalpanā eva tathā bhavanti | atrocyate |

[2.1.2.7.1.6,27]

iṣṭāniṣṭāvabhāsinyaḥ kalpanā nākṣadhīryadi | ariṣṭādāvasandhānaṃ dṛ ṣṭantatrāpi cetasāṃ || 346 ||

[2.1.2.7.1.6,28]

ariṣṭena gṛhītānāmakṣabuddhirapyanyathā dṛṣṭā | tasmād sadetat |

[2.1.2.7.1.6,29]

tasmātprameye bāhyepi yuktaṃ svānubhāvaḥ phalaṃ | yataḥ svabhāvosya yathā tathaivārthaviniścayaḥ || 347 ||

[2.1.2.7.1.6,30]

ato bāhyepyarthe svasamvedanameva phalam | nārthasamvedanaṃ tasya svasamvedanānupraveśāt | atrāpi phale viṣayākārataiva pramāṇam | yadāhācāryaḥ |

[2.1.2.7.1.6,31]

"yadā tu bāhya evārthaḥ prameyastadā viṣayākārataivāsya pramāṇam | tathāhi | jñānaṃ svasamvedyamapi svarūpamanapekṣyārthābhāsataiṃvāsya pramāṇam | yasmātsorthastena mīyate | yathāhyarthasyākāraḥ śubhāditvena pratibhāti niviśate tadrūpaḥ sa viṣayaḥ pratīyate | yāvadākārabhedena pramāṇaprameyattvamupacaryate |"

[2.1.2.7.1.6,32]

nanvavyatirekād grāhakākāropi kasmānna pramāṇaṃ | atrocyate |

[2.1.2.7.1.6,33]

tadārthābhāsataivāsya pramāṇanna tu sannapi | grāhakātmā'parārthattvād bāhyeṣvartheṣvapekṣya te || 348 ||

[2.1.2.7.1.6,34]

nahi tadanurūpā bāhyārthasthitiḥ | aparārthattvāt | nahi svasamvedanaṃ parārthaṃ vyavasthāpayati | ākāravyatirekeṇa sarvvatra samānatvāt |

[2.1.2.7.1.6,35]

yasmā dyathā niviṣṭo sāvarthātmā pratyaye tathā | niścīyate niviṣṭosāvevamiti;

[2.1.2.7.1.6,36]

ākāravaśena hi | artha evaṃ nīlādikaḥ svākāreṇa niviṣṭa iti pratyayaḥ | tenārthākāra evārthakalpanānimittaṃ tataḥ sa eva pramāṇaṃ | evantarhi arthavedanameva phalaṃ kinidānīṃ svasamvedanena |

[2.1.2.7.1.6,37]

asadetadyataḥ | tadarthakalpanamātmasamvedanānurūpameva | tadevāha |

[2.1.2.7.1.6,38]

ātmasamvidaḥ || 349 ||

[2.1.2.7.1.6,39]

ityarthasamvit saiveṣṭā yatorthātmā na dṛśyate |

[2.1.2.7.1.6,40]

yato'dṛśyamānanna pratyakṣasya prameyaṃ | kathaṃ hi parokṣe'rthe pratyakṣasya vṛttiḥ pratyakṣasya ca phalavyavasthā prastutā tasmātsvarūpapratyakṣatvādarthasyāsamvedanātsvasamvedanaṃ phalam |

[2.1.2.7.1.6,41]

tasyā buddhiniveśyārthaḥ sādhanantasya sā kriyā || 349 ||

[2.1.2.7.1.6,42]

tena hi sā kriyate'tastasya sā phalaṃ tatkrameṇa tasyāḥ prathanāt | evantarhi bāhyerthe pramāṇamākāraḥ samvedanantu svarūpe phalaṃ pravṛttamiti viṣayabhedaḥ |

[2.1.2.7.1.6,43]

tadasat | yataḥ |

[2.1.2.7.1.6,44]

yathā niviśate so 'rthaḥ tathā hi sa prakāśate | arthasthitestadātmatvāt svavidapyarthavinmatā | || 350 ||

[2.1.2.7.1.6,45]

svavideveyaṃ paramārthataḥ | vyavahārato'rthavit | tato vyavahārāpekṣayā'rtha eva phalaṃ | artha eva pramāṇamiti kuto viṣayabhedaḥ paramārthāpekṣayāpi svarūpe dvayamapi | tathāpi kutaḥ | etadevāha |

[2.1.2.7.1.6,46]

tasmādviṣayabhedopi na;

{2.1.2.7.1.7}

<(cha) arthasaṃvedanaphalam>

[2.1.2.7.1.7,1]

svasamvedanaṃ tarhi bāhye'rthe phalaṃ | prameye kasmānnoktamityāha |

[2.1.2.7.1.7,2]

svasaṃvedanaṃ phalam uktaṃ svabhāvācintāyāṃ tādātmyādarthasamvidaḥ || 351 ||

[2.1.2.7.1.7,3]

paramārthāpekṣayā svasamvedanametadarthasamvedanamapi | yadi nāma tadarthasamvedanamanirūpitasamvedanasvarūpasya nirūpaṇāyāntu svasamvedanameva |

[2.1.2.7.1.7,4]

nanu yadi svarūpeṇārthasyānavabhāsanaṃ jñānameva svena rūpeṇa pratibhāti kathamarthasya prameyatā | tādṛśatvādarśasyeti cet | tādṛśa iti kathaṃ jñāyate | nānākārā hi vijñaptaya iti coktaṃ |

[2.1.2.7.1.7,5]

atrocyate |

[2.1.2.7.1.7,6]

tathāvabhāsamānasya tādṛśonyādṛśopi vā | jñānasya heturarthopītyarthasyeṣṭā prameyatā || 352 ||

[2.1.2.7.1.7,7]

yadyapi jalāvabhāsi vijñānamupajāyate jalamantareṇaiva tathāpi marīcikāḥ samāśrityodayavataḥ kathañcidarthahetutāmāśrityārthālambanamucyate |

[2.1.2.7.1.7,8]

nanu yadi hetutvādevālambanatā vāsanāhetukameva yuktaṃ | na hi sā na he tuḥ | dṛṣṭaśaktiśca vāsanā tadākārajanane | tathā ca pratipāditaṃ bhavataiva | yadi tu tadākāratā tathā bhūtārthamantareṇa na bhavet | yuktamarthasamvedanaṃ | anyathā tu |

[2.1.2.7.1.7,9]

yathākathañcittasyārtharūpaṃ yuktyāva bhāsinaḥ | arthagrahaḥ kathaṃ; sattyaṃ na jānehamapīdṛśam || 353 ||

[2.1.2.7.1.7,10]

sannihitamarthamantareṇāpi yadā tadākāratā tadā tasya tāvadarthasya na grahaṇam | anyadeśadṛṣṭasya grahaṇamiti cet | anyadeśepi yadi tadā nāsti kathaṃ pratibhāsaḥ | yatrāsti tatra pratibhāsa iti cet | yadi kvāpi nāsti ka upāyaḥ | pratibhāsādeva jñāyate | avaśyaṃ kvāpīti pratibhāso'rthamantareṇa na dṛṣṭaṃ iti pratibandhādevaṃ gatiḥ | evaṃ tarhi sa na dṛṣṭaḥ kathaṃ pratibhāti | sopi janmāntarādau dṛṣṭa eveti cet | na | niyamābhāvāt adṛṣṭopi pratibhāsa iṣyate | evantarhi |

[2.1.2.7.1.7,11]

adṛṣṭopi hi deśādāvarthā'nyatrāvabhāsate | yadi sarvvastadā sarvvaḥ sarvvadarśī prasaktimān || 974 ||

[2.1.2.7.1.7,12]

adṛṣṭasyāpi deśāntarādau vyavasthitasya pratibhāsane sarvvaḥ sarvvadarśī prasaktaḥ | avasthāviśeṣamantareṇa na pratibhāti | timirādau pratibhātīti cet | na | timirasya sarvvasādhāraṇatvātsarvvapratibhāsanaprasaṅgaḥ | kiñca | timiraṃ darśanavighātakṛt tadeva kindarśanahetuḥ | darśanahetutve sakaladarśanaprasaṅgaḥ | yadeva dṛśyate tasyaiva janayatīti cet | avidyamānasyaiva tarhi dṛśyate | tadevāvidyamānadarśanaṃ janayatu arthamantareṇa darśananna dṛṣṭamiti cet | arthayogyadeśāvasthānamantareṇāpi na dṛṣṭaṃ | anenaiva vyabhicāra iti cet | samānamubhayasyāpi | sa evārtha iti cet | nārthatvasyābhāvāt | evaṃbhūta evārtha iti cet | sarvva evaivaṃbhūtaḥ | alaukikatve sarvvamalaukikaṃ | nahi darśanavyatirekeṇāparo viśeṣa iti pratipāditam | prāptiriti cet | tadapi darśanameva | anena darśanādi vyākhyātam |

[2.1.2.7.1.7,13]

yathaiva prathamaṃ jñānaṃ tasya prāptimapekṣate | tatprāptyāpi punaḥ prāptirapekṣyetyanavasthitiḥ || 975 ||

[2.1.2.7.1.7,14]

kasyacitu yadīṣyeta svata evāptirūpatā | prathamasyāpi tadbhāva iti sarvvasamānatā || 976 ||

[2.1.2.7.1.7,15]

prāpterathāpi pūrveṇa prāptirūpeṇa sattyatā | anyonyāśrayamityekā sattyarthe nobhayasya tat || 977 ||

[2.1.2.7.1.7,16]

arthakāraṇaśuddhatvāttu jñānasyāti sattyatā | tajjñānasyāpi sattyattvaṃ tatkāraṇaviśuddhitaḥ || 978 ||

[2.1.2.7.1.7,17]

evaṃ paraṃparāpekṣādanavasthā prasajyate | vāsanābalabhāvitvaṃ mṛgatṛṣṇājalesthitam || 979 ||

[2.1.2.7.1.7,18]

tataḥsakalamevantaditi kalpyamanākulaṃ | anādivāsanāsaṅgapratibaddhapravṛttayaḥ || 980 ||

[2.1.2.7.1.7,19]

yasya nīlādayastasya na doṣo nāma dṛśyate |

[2.1.2.7.1.7,20]

nanu vāsanāpratibandhopi svasamvedanajñānātmani kathaṃ |

[2.1.2.7.1.7,21]

svarūpātpratibaddhaścedaparaḥ kena gṛhyate | svarūpameva sa yadi nāmamātraṃ kṛtambhavet || 981 ||

[2.1.2.7.1.7,22]

yadi svarūpavyatiricyamānātmā pratibandho yatra ca sa tadā pṛthagbhūtagrahaṇena svasamvedanaṃ | na cetpṛthagbhāvaḥ sambandhasambandhināveva tarhi na sta iti na sambandhagrahaṇasambhavaḥ |

[2.1.2.7.1.7,23]

tadapyasat | yataḥ |

[2.1.2.7.1.7,24]

vāsanāpratibandhoyaṃ sukhenaiva pratīyate | smaraṇaṃ pūrvvavijñānapratibaddhaṃ pratīyate || 982 ||

[2.1.2.7.1.7,25]

smaraṇamupajāyamānamevātmano'nubhavapratibandhaṃ pratipādayati tadavyavasāyavaśādevamucyate | asmareṇa tarhi kathaṃ vāsanāpratibaddhatvapratītiḥ | tathāhi |

[2.1.2.7.1.7,26]

dṛṣṭametanmayetyevaṃ smaraṇaṃ vedane sati | na tvasmaraṇamātmānaṃ nivedayati kasyacit || 983 ||

[2.1.2.7.1.7,27]

smaranneva dṛṣṭametaditi nirūpayatyanyathā dṛṣṭatvasya nirūpayitumaśakyatvāt | asmaraṇasamvedane tu na darśanānusāritvapratītiḥ tatastadvāsanāpratibaddhamiti kathaṃ pratītiḥ tatrāpi dṛṣṭamiti pratīteḥ | smaraṇena sahaikīkṛtya tasyāpi pratoteranyathā vyavahārāyogāt | smaryamāṇadṛśyamānayorekatayā pratītiḥ | tataḥ sakalaṃ vāsanāpratibaddhameva | atha smaryamāṇadṛśyamānayorekatāpratipattirbhrāntā | na | bādhakābhāvāt |

[2.1.2.7.1.7,28]

etadeva smarāmīti pūrvvadarśanamatra me | na ca bādhakamatrāsti tatra smṛtyā sahaikatā || 984 ||

[2.1.2.7.1.7,29]

atha smaraṇākāreṇa pūrvvarūpanna gṛhyate | tathā sati pūrvvaparayoḥ kathambhedapratītirato'dvaitameva | tathāsati sutarāṃ samvedanātmanā | api ca | bāhyavastuni kāryakāraṇabhāvaniṃyamasya karttumaśakyattvāt tathāhi |

[2.1.2.7.1.7,30]

bāhyasyādarśanātpūrvaṃ kathamvijñānakāryatā | vijñānasya tu dṛṣṭatvādyuktā vijñānakāryatā || 985 ||

[2.1.2.7.1.7,31]

tathā |

[2.1.2.7.1.7,32]

deśakālādyavasthātastatkāryasyānyayodayāt | kāryakāraṇabhāvasya niyamo nopapattimān || 986 ||

[2.1.2.7.1.7,33]

samvedanapakṣe tu samvedanaṃ pūrvvaṃ samvedanādevopajāyate | yadyapi nāmāgnimantareṇa bhavati dhūmastathāpi dhūmavāsanāto bhāva iti nāhetuko janapratibhāsaśca | maśakavarttimṛgatṛṣṇikādhūmajalavat | bāhyameva vāsanābalād bhavatīti cet | iṣyata evaitadvāhyavāsanābalāyātatvānnāmamātrameva kṛtaṃ syāttacca lokenaiva kastavātra puruṣakāraḥ |

[2.1.2.7.1.7,34]

nanu vāsanākāryatvena na pratibhāti kathamvāsanākāryatā | akasmāddhaūmādagniṃ pratiyataḥ kiṃ bādhakakāryatvaṃ pratibhāti | paryālocayato bhavatīti cet | vāsanākāryatvepi samānaṃ | janmāntarādivāsanāprabodhasyāpi sambhavāt | buddhasya bālakrīḍāsvapnasambhavavat | tataśca |

[2.1.2.7.1.7,35]

janmāntarādidṛṣṭasya pratibhāsa itīritaṃ | vāsanābalabhāvye vāvabhāsa iti nirṇayaḥ || 987 ||

[2.1.2.7.1.7,36]

tataśca pūrvvapūrvvasya vijñānasyāvabhāsanaṃ | sarvatra bāhyaṃ vijñānādvāhyamevopapāditam || 988 ||

[2.1.2.7.1.7,37]

anādivāsanāsaṅgavidheyīkṛtacetasām | vividhaḥ pratibhāsoyamekatra svapnadarśinām || 989 ||

[2.1.2.7.1.7,38]

kāryatvātsakalaṃ kāryaṃ vāsanābalasambhavaṃ | kumbhākārādikāryamvā svapnadarśanakāryavat || 990 ||

[2.1.2.7.1.7,39]

pradhānamīśvaraḥ karma yadanyadapi kalpyate | vāsanāsaṅgasammūḍhacetaḥ prasyanda eva saḥ || 991 ||

[2.1.2.7.1.7,40]

pradhānānāṃ pradhānaṃ tat īśvarāṇāṃ tatheśvaraṃ | sarvvasya jagataḥ kartrī devatā vāsanā parā || 992 ||

[2.1.2.7.1.7,41]

asamañjasavṛttasya sahodvegapravarttinaḥ | anyathā jagataḥ karttā prekṣāpūrvvakriyaḥ katham || 993 ||

[2.1.2.7.1.7,42]

svātantrye varttamānasya śaktasya parijānataḥ |

[2.1.2.7.1.7,43]

asamañjasavṛttitvaṃ yadi kaḥ kena śikṣyatām || 994 ||

[2.1.2.7.1.7,44]

upadeśasya dātā cetsa eva svānyajanmanaḥ | svayaṃ kartā virūpaṃ yaḥ tasya kā nyāyavāditā || 995 ||

[2.1.2.7.1.7,45]

asamañjasabhāvāya vidhātā cetsamañjasaṃ | prakṣālanādamedhyasya dūramasparśanamvaram || 996 ||

[2.1.2.7.1.7,46]

aśakyamanyathākarttumatra śaktiḥ kathammatā | vāsanābalataḥ sopi tasmādevaṃ pravarttate || 997 ||

[2.1.2.7.1.7,47]

iti pradhāneśvarakarttṛvādanadyaḥ sadā śīghravahāḥ pravṛttāḥ |

[2.1.2.7.1.7,48]

viśantya evakṣayatāṃ prayāṃti tadvāsanāmeyasamudrameva || 998 ||

[2.1.2.7.1.7,49]

vāsanaiva varaṃ mūḍhāḥ sadupāyena medhyatāṃ | tata eva samastasya vāṃchitasya prasiddhayaḥ || 999 ||

[2.1.2.7.1.7,50]

tasmādarthagrahaḥ kathamiti nāhaṃ praṣṭavyastadabhiprāyaparyantanayanārthametadahantu punarīdṛśanna bhavataḥ sarvvathā samarthayituṃ śaktaḥ |

[2.1.2.7.1.7,51]

atidurvihitaṃ yattu kaḥ samarthayituṃ kṣamaḥ | atyantapūtibījasya karṣakaḥ kiṃ kariṣyati || 1000 ||

{2.1.2.7.1.8}

<(ja) vijñaptimātratāyāṃ pramāṇaphalavyavasthā>

[2.1.2.7.1.8,1]

nanu yadi grāhyagrāhakākāratā nāsti kathantathāvyavahāraḥ | ayamapi bhavato vyāmoha eva | nahi grāhyādivyavahāropi samviditaḥ | saṃvitsvarūpe nimajjanāt | tadātmaka eva vyavahāra ityarthaḥ | tathā hi |

[2.1.2.7.1.8,2]

avibhāgopi buddhyātmaviparyāsitadarśanaiḥ | grāhyagrāhakasaṃvittibhedavāniva lakṣyate || 354 ||

[2.1.2.7.1.8,3]

mantrādyupaplutākṣaṇāṃ yathā mṛcchakalādayaḥ | anyathaivāvabhāsante tadrūparahitā api || 355 ||

[2.1.2.7.1.8,4]

avibhāgo buddhyātmeti svasamvedanaprasiddhametat | tathā ca pratipāditam | viparyastadarśanaistu grāhyādirūpeṇa gṛhyate | na | api tu lakṣyate | pareṇa sadabhāvepi dṛśyata iti viparyāsamāropya tathā vyavahāraḥ | darśanametadidānīṃ mama, bāhyaṃ tu pareṇa dṛṣṭamāsīdeva | etatpunarasau na vicārayati | pareṇa yad dṛṣṭaṃ tanmayā dṛṣṭamiti katham | nahi paropyevaṃ jānāti | tasyāpi tadasmatsamvedanavadevāsādhāraṇam | atha sopi mayā dṛṣṭamityanumānādeva jānāti | tathā satītaretarāśrayadoṣaḥ | kāryadarśanabhāvāditi cet | naikatvapratipattyaprasaṅgagāt | nahi dhūmādagnirjjāyamāno mahānasastha eva jñāyate | anyattvād dhūmasyeti cet | romāñcādikāryasyānyattvādaparaḥ parasya grāhyākāraḥ | kiñca | samvedanādromāñcādayo nārthāt | darśanayośca na darśanena miśrībhāvapratipattiranyathā nānumānamapekṣyeta | nahi pratyakṣe'numānaṃ pravarttate |

[2.1.2.7.1.8,5]

nanu rūpameva pratyakṣaṃ paradṛśyatā tu tatrāpratyakṣā tato'numānamiti cet | nanu paradṛśyatā tatrāstītyatrāpi naiva pramāṇam | atra eva saṃdeha iti cet | evantarhi pītarūpatāpi nīlarūpatayā dṛśyamāne kinna sandehaviṣayaḥ | paścādupalapsyamānegnau vahnirūpatāstīti kutaḥ | paścādupalambhādeva | atra tu paradṛśyatāyāṃ paścādapi nopalambhaḥ | nanu paradṛśyamānatā'navagame vyavahāra eva nāsti | na | sādṛśyamātreṇa vyavahāraprasiddheḥ | ekatvamantareṇa tu vyavahāro netyetatkutaḥ |

[2.1.2.7.1.8,6]

nanu yadyanumānaṃ pravarttate parokṣe ekatvepi pravarttate na cetsadṛśepi katham | sattyametatsadṛśepi kuto'numānaṃ | kevalaṃ dṛśyavikalpyārthaikīkaraṇamātreṇa vyavahāramātrametat | paramārthatastu svarūpamātrālambanamevānumānam | parokṣaviṣayatā kathamiti cet | na |

[2.1.2.7.1.8,7]

jñānaṃ parokṣaviṣayaṃ kathamastu yuktaṃ, tatrāvabhāti yadi kaiva parokṣatā yā |

[2.1.2.7.1.8,8]

muktvāvabhāsanamathāpi parokṣatārthastena pratītiriti vāgvidhireṣa śuddhaḥ || 1001 ||

[2.1.2.7.1.8,9]

tataḥ samvādanāttasya pratītiriti cenmatam |

[2.1.2.7.1.8,10]

prāptirastīti tattatra prāptikāle saducyatām || 1002 ||

[2.1.2.7.1.8,11]

pūrvvantu tasya sadbhāvaḥ kena mānena gamyatām | tadbhāvena vinā saiva pratipannambhavettadā || 1003 ||

[2.1.2.7.1.8,12]

bhāvivasttvanumābhāve kathamasti pratītatā | sarvvatra bhāvirūpasya pratītiriti niścayaḥ || 1004 ||

[2.1.2.7.1.8,13]

dvayorapi pratītiścedvarttamānabhaviṣyatoḥ | ekarūpapratītatvaṃ kathambhāvibhaviṣyatoḥ || 1005 ||

[2.1.2.7.1.8,14]

tasmānna paramārthena pratītiranumānataḥ | parokṣaśced ghaṭo nāsti kathaṃ paścātpratīyate || 1006 ||

[2.1.2.7.1.8,15]

tadaivodayayogaścetkathaṃ syātkāraṇāmvinā | dṛṣṭatvādevameveti kotra paryanuyogabhāk || 1007 ||

[2.1.2.7.1.8,16]

dṛṣṭatvāpūrvvasadbhāvaḥ kasmādasya na kalpyate | na tathā dṛśyate tena na tathā parikalpyate || 1008 ||

[2.1.2.7.1.8,17]

tathāpi paridṛśyasya nānumānantathaiva tat | astīti jñāyatāṃ kena pareṇetyasaduttaraṃ || 1009 ||

[2.1.2.7.1.8,18]

yataḥ |

[2.1.2.7.1.8,19]

paropi paravijñātamiti naivāvagacchati | anumānena tasyāpi jñātāvanyosaṃśrayaḥ || 1010 ||

[2.1.2.7.1.8,20]

parasādhāraṇāstittve jñātestīti taducyate | tadastitvenumānasya pratibandhātpramāṇatā || 1011 ||

[2.1.2.7.1.8,21]

tasmātpratyakṣatostitve jñāte tatrānumā bhavet | anumānena cāstitve jñāte dhyakṣasya tadgrahaḥ || 1012 ||

[2.1.2.7.1.8,22]

anyonyasaṃśrayādevamekasyāpi na sambhavaḥ | anyonyasaṃśrayaṃ kiñcidanyatrāpi na dṛśyate || 1013 ||

[2.1.2.7.1.8,23]

tasmādanāditathābhūtānumānaparamparāpravṛttamanumānamāśritya bahirarthakalpanāyāṃ grāhyagrāhakasamvedanakalpanāpravṛtteḥ grāhyādikalpanā paramārthataḥ samvedanamevāvibhāgamiti sthitaṃ | kuta eṣa bhavataḥ prabodha iti cet | mantrādyupakṛtadarśanānāṃ mṛcchakalādīnāṃ tadrūparahitānāmapi sarppādirūpeṇa pratibhāsanāt | te hi parairadṛśyamapi dṛśyatayā vyavaharanti | yāvadeṣāmavyutpattiḥ | yadi tu yatsvarūpaṃ yattathaiva tatpratyakṣato vedyate | na vyutpattimapekṣeran | pratyakṣamapi vyutpattimapekṣya tatheti cet | nānumānasya sāmarthyadarśanāt | pratyakṣasyaiva sāmarthyamiti cet | nānumānasya prāmāṇyāprasaṅgāt | bhavatu pratyakṣameva taditi cet | tadeva tarhi vāsanābalāyātatvamadhyakṣasyāpīti na paramārthaḥ | api ca | viparyayepyanumānamastyeva tatkathamanumānadvayambhavet | ubhayapakṣe bhavatviti cet | na | pratipuruṣaṃ bhāvavyavasthāprasaṅgāt | bhavatu ko doṣa iti cet | tadeva svasamvedanamāyātaṃ | parasparāmiśraṇenāsādhāraṇatvāt | tasmātparastathā na pratipadyate tathāpi sādhāraṇatvena pratītiḥ | athaitadeva kutaḥ paro na pratipattimāniti | anumāneneti cet | viparyayepi tarhi pravarttatāmanumānaṃ | viparyayenumānamasaditi cet | kathaṃ | ekatvena pratibandhāgrahaṇāt | sādṛśyepyanumānaṃ kṛtārthameva | iha tu punaradarśanānurūpā kriyā dṛśyamānā niyamenādarśanamanumāpayati | etacca para evābhyupagaccheti |

[2.1.2.7.1.8,25]

tathaivādarśanātteṣāmanupaplutacetasāma | dūre yathā vā maruṣu mahānalpopi dṛśyate || 356 ||

[2.1.2.7.1.8,26]

yadyasāvarthaḥ pareṇāpi dṛśyata iti | evaṃ parasyāpyabhyupagamaḥ | tathā mahānevāyamiti pratipattyā tadarthitayopasarppaṇaṃ sādhāraṇamiti kṛttvā tasmādanyathānumāne parityajatyeva tāṃ dṛṣṭamityanumānaṃ sakalaṃ sakalajanaprasiddhaṃ | parābhyupagamena tu tattvadarśināṃ | athavā yadeva pratīyate yathā tādṛśādarthakalpane ko'vasaraḥ | anumānamapi svākāramātraparyavasāne sati pratyakṣameva |

[2.1.2.7.1.8,27]

nanu bāhyopyatra dṛśyamāno'dṛśyamāno vāstīti vyavahāriṇāmbhavatyeva pratītiḥ | bhavatu sāpi svātmanyeva nimagnā yāvatpratyakṣābhimatā | svātmanimagneti nāparaṃ pratītibahirbhūtaṃ vastviti vinnayaḥ | kiñca sādhāraṇapratītirapi bhāvanābalādeva yathā svapne | kathantarhi meyamānaphalasthitiḥ |

[2.1.2.7.1.8,28]

atrocyate |

[2.1.2.7.1.8,29]

yathānudarśanaṃ ceyaṃ meyamānaphalasthitiḥ | kriyate'vidyamānāpi grāhyagrāhakasaṃvidām || 357 ||

[2.1.2.7.1.8,30]

tadeva pratīyamānaṃ vastu tatrāstīti pratītiviṣayatayā grāhyaṃ | svasamvedanarūpaṃ parānapekṣamiti | grāhakaṃ svayameva tathābhāvātpratītirūpaṃ samviditi | vikalpenānubhavādupajāyamānena vyavasthāpyate vyavahārataḥ | anudarśanaṃ darśanānurūpo vikalpaḥ | avidyamānāpi |

[2.1.2.7.1.8,31]

avidyamānāptike viṣaye grāhyagrāhakasamvidāṃ |

[2.1.2.7.1.8,32]

athavā'vidyāmānagrahaṇena sādhāraṇādau grāhyādīnāmiti | śeṣa ukta evānyaiḥ tasmātsamvideva paramārthato na trayam |

[2.1.2.7.1.8,33]

nanvātmapariṇāma eva sakala iti kasmādavidyamānatā | yadi nāma tasya tattvādapracyutasya te bhedapariṇāmāḥ |

[2.1.2.7.1.8,34]

tadāha |

[2.1.2.7.1.8,35]

anyathaikasya bhāvasya nānārūpāvabhāsinaḥ | sattyaṃ kathaṃ syurākārāstadekatvasya hānitaḥ || 358 ||

[2.1.2.7.1.8,36]
yadyekaḥ kathannānā prakāśate | nānā cetprakāśate tadekatā hīyate | yataḥ |

[2.1.2.7.1.8,37]

anyasyānyatvahāneśca; nābhedo 'rūpadarśanāt |
rūpābhedaṃ hi paśyantī dhīrabhedaṃ vyavasyati || 356 ||

[2.1.2.7.1.8,38]

anyasyāpyetadeva tattvaṃ yadabhedapratibhāsanaṃ nāma | anyasyāpyanyathātvaṃ nāstyeva | neṣyata eveti cet | evantarhi rūpabhedapratibhāsane sati kathamabhedābhyupagamaḥ | yadi nāma bhavatā neṣyate bhedaḥ sa tu punarapratibhāsamānepi kathamabhyupagantavyaḥ | rūpābhedadarśane hi satyabhyupagamaḥ sādhuḥ | yadi sarvva eva te bhedāḥ prakāśarūpāḥ sarvveṣāṃ sattyatā | athāprakāśarūpāḥ kathamaprakāśāḥ prakāśādabhinnāḥ | prakāśatva ātmavatsarvva eva sattyā bhaveyuḥ | ātmavadeva | prakāśarūpataiva cātmano rūpaṃ tataḥ sarvva evātmānaḥ syuḥ | tataḥ pariṇāmapakṣakṣayaḥ | atha bahutvaṃ bhrāṃtiḥ | tathā sati na kiñciditi prāptaṃ sakalameva śūnyambhavet | bhrāntirapi nāmātmavyatirekeṇa naivāsti | kimvā bhrāntiriti nāmakaraṇena | abhāve bhrānteḥ sarvvametanna bhaviṣyatīti na tattvaṃ bhedaḥ | tato'tattvābhāsanimitatvādabhrāntiriti vyavasthāpyate |

[2.1.2.7.1.8,39]

nāsyāsti bhrāntitā yāvannivarttyatvaṃ na sidhyati |

[2.1.2.7.1.8,40]

nivarttyatve ca vijñāte bhrāntireveti gamyate || 1014 ||

[2.1.2.7.1.8,41]

bhrāntiniścayamāsādya pravarttena nivṛttaye | tato nivṛttirityeccakrakaṃ kena śāmyatu || 1015 ||

[2.1.2.7.1.8,42]

tasmāt |

[2.1.2.7.1.8,43]

bhāvā yena nirūpyante tadrūpannāsti tattvataḥ | yasmādekamanekañca rūpaṃ ceṣānna vidyate || 460 ||

[2.1.2.7.1.8,44]

ekaṃ na vidyate'nekattvena pratibhāsanāt | asamvedanañca na pratibhātīti samvedanātmanā tena bhāvyam | svasamvedane cānekatvāpratīteḥ | atha tatrāntargatatvāt pratīyante tadantargatatvaṃ na pratīyata iti tadapi na śakyamvaktumityuktaṃ | athavā yasmādekaṃ citrākāramanekañca na vidyata eva | kathantarhi bhedapratibhāsaḥ | na bhedaḥ pratibhātīti pratipāditaṃ pratipādayiṣyate ca | athavā sakalameva bhedarūpamanyathā ca bhāvanābalādavabhāsata ityasattyaṃ śakyante hi bhāvayato viparītabhāvanayā nivarttayitumityaśakyanivarttanatā nāstīti niścayādasattyam |

[2.1.2.7.1.8,45]

nanu |

[2.1.2.7.1.8,46]

sādharmyadarśanālloke bhrāntirnnāmopajāyate | atadātmani tādātmyavyavasāyena neha tat || 361 ||

[2.1.2.7.1.8,47]

adarśanājjagatyasminnekasyāpi tadātmanaḥ |

[2.1.2.7.1.8,48]

atrocyate | na sādharmyadarśanādeva bhrāntiḥ |

[2.1.2.7.1.8,49]

astīyamapi yātvantarupaplavasamudbhavā || 362 ||

[2.1.2.7.1.8,50]

doṣodbhavā prakṛtyā sā vitatapra tibhāsinī | anapekṣitasādharmyadṛgādistaimirādivat || 363 ||

[2.1.2.7.1.8,51]

na khalu timiratiraskṛtadarśanānāṃ maśakamakṣikādayo darśanāntarabalādupajāyante'pitvāntarādeva timirakāraṇāt |

[2.1.2.7.1.8,52]

nanu timirādapyupajāyamānaṃ vastubalādeva na bhāvanābalāt | āntarakāraṇatvamātrantu vivakṣitaṃ | sarvvasyāpi tvāntaraṃ kāraṇaṃ vāsanaiva | svapnādipratyayavat | sā vāsanā yathā kathañcitprabodhavatī svānurūpapratyayaprasavahetuḥ | tatra ca pūrvvapūrvvameva darśanaṃ sādharmyadarśanaṃ | ādau kiṃ dṛṣṭaṃ yeneyaṃ bhrāntiḥ | darśane kathaṃ tasya darśanamiti vaktavyam | tatastu samānatvādabhrāntireva sakalā | athānyathā darśanaṃ kathaṃ sakalā bhrāntiḥ | sādharmyadarśanāditi | na | bhrāntiparamparaiveyaṃ | nābhrāntirastīti pratipāditaṃ | tasmādanādirayamasadvāsanāparikalpasaṃsāraḥ | kathaṃ pramāṇādivyavasthā svātmanīti cet |

[2.1.2.7.1.8,53]

atrocyate |

[2.1.2.7.1.8,54]

tatra buddheḥparicchedo grahakākārasammataḥ | tādātmyādātmavittasya sa tasyā sādhanaṃ mataṃ || 364 ||

[2.1.2.7.1.8,55]

tadeva sādhyaṃ tadeva sādhanaṃ saiva siddhiḥ |

[2.1.2.7.1.8,56]

tatrātmaviṣaye māne yathā rāgādivedanam | iyaṃ sarvvatra saṃyojyā meyamānaphalasthitiḥ || 365 ||

[2.1.2.7.1.8,57]

arthādayo hi bhāvanābaśādupajāyamānāḥ svasamvedanarūpā iti pratipāditaṃ | sukhādisamvedanañca pratyakṣaṃ pramāṇaṃ | tatrāvyatiriktā eva pramāṇaprameyapramitivyavasthā | yaducyate |

[2.1.2.7.1.8,58]

"catasṛṣu caivamvidhāsu tattvaṃ parisamāpyate — pramātā prameyaṃ pramāṇaṃ pramitiriti" |

[2.1.2.7.1.8,59]

tadasat | ekatraiva sarvvaparisamāpteḥ | nanu sukhādau yadi nāmāvyatirekaḥ | pītādau vyatireka iti cet | na | iyameva sarvatra yojyā meyamānaphalasthitiḥ |

[2.1.2.7.1.8,60]

yathā arthādisamvedane tathā nīlādisamvedanepi | nīlākāraṃ arthākāramiti vā bhavatu ko'nayorvviśeṣaḥ | dvayorapi svarūpeṇa vedanāt | tato nīlasukhaśarīravedanaṃ svarūpeṇaiva sakalaṃ na pararūpeṇa | svarūpeṇa cet | sarvvaṃ svasamvedanameva | nanu nīlādisamvedanenātmabhūto grāhakākāraḥ sukhādivattatkathaṃ te dṛṣṭāntaḥ | sukhādīnāṃ kathaṃ svaprakāśātmakatvāt ātmavat | keyaṃ prakāśātmatā nāma | aparokṣarūpatā yathaivaṃ |

[2.1.2.7.1.8,61]

tatrāpyanubhavātmatvātte yogyāḥ svātmasaṃvidi | iti sā yogyatā mānamātmā meyaḥ phalaṃ svavit || 366 ||

[2.1.2.7.1.8,62]

grāhakākārasaṃkhyātā paricchedātmatātmani | sā yogyateti ca proktaṃ pramāṇaṃ svātmavedanaṃ || 367 ||

[2.1.2.7.1.8,63]

tepi nīlādayo'parokṣarūpatvādanubhavātmakāḥ | tataḥ sukhādivadeva svasamvidi yogyāḥ | nahi tepi nīlādayaḥ pararūpeṇāparokṣāḥ |

[2.1.2.7.1.8,64]

nanu cakṣurādibalānnīlādīnāmaparokṣatā | na | svarūpeṇaivāparokṣatvāt | nahi yataḥ cakṣuḥ prasṛtaṃ tato'parokṣaṃ bījaṃ cakṣuḥ prasṛtamapi kadācinnāparokṣayati | aprasṛtatvepyaparokṣatvasambhavāt | tathā hi |

[2.1.2.7.1.8,65]

rāgādisambhave rūpamanyayaivāvabhāsate | cakṣuṣaḥ prasṛtatvepi svarūpānavabhāsanāt || 1016 ||

[2.1.2.7.1.8,66]

yadi cakṣurādikasyābhimukhīkaraṇepi svarūpeṇa viṣayasyānavabhāsanaṃ kathamasāvaparokṣaḥ | svarūpāvabhāsanamevāparokṣatā | atha bhāvanāvaśādayaṃ doṣaścakṣuṣaḥ | tadāha |

[2.1.2.7.1.8,67]

yadi bhāvanayā cakṣurādikasyānyathā gatiḥ | bhāvanābalataḥ sarvva nīlāderavabhāsanaṃ || 1017 ||

[2.1.2.7.1.8,68]

bhāvanā hi vāsanā'paranāmikā cakṣurādyāyātapratibhāsasya hetuḥ | tadā vāsanābalabhāvinaḥ eva nīlādipratibhāsāḥ |

[2.1.2.7.1.8,69]

nanvanyathā pratibhāsanaṃ vāsanāhetuḥ | svarūpapratibhāsanantu vāsanāmantareṇeti cakṣurādipratibaddhaṃ na parasparāpekṣayā | sarvveṣāmanyattvāt | tatonekapratibhāsena jñāyate kiṃ svarūpamiti pratibhāsaḥ pramāṇaṃ na cedvyabhicārī kuta āśvāsaḥ | tasmāt |

[2.1.2.7.1.8,70]

pratibhāsaḥ samastopi bhāvanābhāvanirmitaḥ | svarūpābhimatādanyaprati bhāsasvarūpavat || 1018 ||

[2.1.2.7.1.8,71]

bādhyabādhakabhāvastu pratyukta eva | tasmātsvasamvedanameva phalaṃ bāhyepyarthe, tadākāraḥ pramāṇam |

[2.1.2.7.1.8,72]

nanu sākāraṃ vijñānamiti na yuktaṃ | tathā hi |

[2.1.2.7.1.8,73]

yadi darpaṇavatsvacchamupadhānoparāgataḥ | tadāvabhāsanaṃ prāptaṃ cakṣurādirna cekṣyate || 1019 ||

[2.1.2.7.1.8,74]

yāvatsannihitaṃ sarvvaṃ darpaṇe tat prakāśate | tataḥ sarvvasya rūpāderavabhāsaḥ prasajyate || 1020 ||

[2.1.2.7.1.8,75]

atha darpaṇavaccakṣuravabhāsasya kāraṇam | tatsaṃkrāntasya dṛṣṭiḥ syādasthūle darpaṇādivat || 1021 ||

[2.1.2.7.1.8,76]

tato na jñāyate rūpaṃ kīdṛkkiṃ parimāṇakam | varṇṇasyāpi viparyāsaḥ kācābhrapaṭalādivat || 1022 ||

[2.1.2.7.1.8,77]

golakādatha niṣkramya rūpādiṣvanipātinaḥ | jñāyante nijarūpeṣu grāhakā mahadādiṣu || 1023 ||

[2.1.2.7.1.8,78]

viśiṣṭaṃ jāyate rūpaṃ pradīpālokasaṅgamāt |

[2.1.2.7.1.8,79]

yadi svarūpasamvittiḥ pradīpālokasaṅgivat || 1024 ||

[2.1.2.7.1.8,80]

na syāttatrāpi cānyasya vyāpārādanavasthitiḥ |

[2.1.2.7.1.8,81]

atha svarūpasamvittiḥ tadā te raśmayaḥ katham || 1025 ||

[2.1.2.7.1.8,82]

tasmādarthe sthite jñānaṃ tadākāraṃ pravarttate | tasmādutpādamātrāccetsarvvākāraṃ prasajyate || 1026 ||

[2.1.2.7.1.8,83]

yata eva tadutpattiḥtadākāraṃ bhavedyadi | cakṣurākāratāpi syājjāyate vittitopi yat || 1027 ||

[2.1.2.7.1.8,84]

atrocyate |

[2.1.2.7.1.8,85]

sarvvameva tu vijñānaṃ viṣayebhyaḥ samudbhavat | tadarthasyā pi hetutve kathaṃ cidviṣayākṛtiḥ || 368 ||

[2.1.2.7.1.8,86]

nahi yata evotpadyate tadākārameva bhavati | tathā hi |

[2.1.2.7.1.8,87]

yathaivāhārakālāderhetunve'pattyajanmani | pitrostadekasyākāraṃ dhatte nānyasya kasyacit || 269 ||

[2.1.2.7.1.8,88]

nahi pitrordvayorapi samānākāratāṃ dhatte | tata utpadyamānaḥ svataḥ | api tu kasyacideva | tasmādarthādevārthākāramiti | tathāhi |

[2.1.2.7.1.8,89]

dūradeśasyitādvaṛkṣāttadākāraṃ hi jāyate | vijñānaṃ nendriyākāramiti dṛṣṭamidaṃ sadā || 1028 ||

[2.1.2.7.1.8,90]

taddhetutvena tulyepi tadanyairvviṣaye matam | viṣayattvaṃ tadaṃśena tadabhāve na tadbhavet || 170 ||

[2.1.2.7.1.8,91]

na hetutayā viṣayo'pi tu tadākāravijñānahetutayā | hetutayā viṣayatve cakṣurādīnāmapi viṣayatvaṃ | tadākāratayā marīcikādijalajñānasyānyadeśaṃ jalamapi bhavet viṣayaḥ | nahyākāramantareṇa bodharūpaṃ vijñānaṃ samvedyamānamanyathā vā tadākāraviṣayavyavasthāpane samarthaṃ pratītetarāvasthayorayogāditi pratipāditam | yadi tatpratīyate kimapareṇa vyarthakatvāt | atha na pratīyate tadāpi aśakteriti | na hyapratīyamānaṃ pratītiviṣayaḥ | pratīyamānañcetsaiva tasya tadrūpatāpratītiḥ | vyatiriktā ca kriyā na yuktateti śataśaḥ pratipāditam |

[2.1.2.7.1.8,92]

nanu cākāraḥ pramāṇaṃ svasamvedanaṃ phalamiti sākārasiddhau syāt | tadeva tu kathaṃ sidhyati | uktamatra | api ca |

[2.1.2.7.1.8,93]

viṣayajñānatajjñānaviśeṣād buddhirūpatā |

[2.1.2.7.1.8,94]

viṣaye rūpādau yajjñānantadarthasvābhāsaṃ, viṣayajñāne tu yajjñānaṃ tadarthānurūpajñānābhāsaṃ svābhāsañca | anyathā yadi viṣayajñānamarthākārameva syāt | svākārameva vā viṣayajñānamapi tadaviśiṣṭaṃ syāt | viṣaye yat jñānaṃ tadarthasvābhāsamiti sādhyaṃ | uttaro hetuḥ | anyathetyādi bādhakaṃ pramāṇam | kīdṛśaṃ mama jñānamāsīditi yadā paryālocayati tadā'rthapratibhāsameva smaraṇena vyavaharati nānyathā | yaśca yathādhimokṣeṇa viṣayīkriyate tathā bhavati yathā gaurityadhimokṣeṇa viṣayīkriyamāṇaḥ śāvaleyaḥ | tathāhi |

[2.1.2.7.1.8,95]

evambhūto'vabhāso na jñāne'rthastu kīdṛśaḥ | ityarthasya parityāgājjñānasyārthāviniścayaḥ || 1029 ||

[2.1.2.7.1.8,96]

yadi kenacinniyujyate kathamasāvartha iti bhavatā jñātaṃ tadā'rthapratibhāsastādṛśo'rthastatrāsti na vā, tādṛśo'nyathā veti na niścaya iti pratyuttarayati | tatorthaparityāgī pratibhāsa eva jñānaṃ | ekatve tvarthasya tatraiva niścayaḥ tatraivāniścaya iti kathaṃ | niścayāniścayayorvirodhāt | arthastu na pratibhāse niścayaḥ | nāvāntarabheda iti tata evaṃbhūtaḥ pratibhāsa ityetāvattatra pratibhāsi | tadaparantu netyartha eva sa niścayo'niścayaśca | bhāgadvayabhāvāditi | tadetaduttaratra vakṣyate | api ca |

[2.1.2.7.1.8,97]

anarthākāraśaṃkā syādapyarthavati cetasi | atītārthagrahe siddhe dvirūpatvātma vedane || 371 ||

[2.1.2.7.1.8,98]

ya āha | na jñānaṃ pratibhāsate svasamvedanābhāvāt | nāpi smaryate'arthasyaiva sarvvatra smaraṇāt | tatra yathārthāpattyā jñāne'rthasya parikalpyate jñānaṃ tathā smaraṇānupapattyāpi na samviditaṃ jñānamasti na ca tasyākāratā tato dvirūpaṃ jñānamiti pratyakṣabādhaḥ pratijñāyāḥ |

[2.1.2.7.1.8,100]

saṃdigve hetuvacanādvyasto hetoranāśrayaḥ | dṛṣṭānte ca pratibandhagrahaṇe hetuvṛttitaḥ || 1030 ||

[2.1.2.7.1.8,101]

na caitadasti | sarvvatrārthākārasya vivādāspadatvāt iti cet | ayuktaṃ | yato yatrārthosti tatra nāsau jñānasyākāra iti syādapi śaṃkā | anarthavati tu cetasi keśādau pītādyavabhāse ca siddhameva dvayākāratvaṃ samvedanañca | tatra parokṣaṃ vijñānamityetadeva pratyakṣabādhitaṃ | tatastaddṛṣṭāntadṛṣṭyā pratibandhagrahaṇam | tataśca tasya tathābhūtaḥ pratibhāsa iti tattvāyāto niścayaḥ kathamarthe bhavet | sarvvatra ca vijñāne evameva niścaya iti sākāratvasiddhiḥ | sa eva pratibhāsatvaniścayasvabhāvo viṣayajñāne tajjñānasya svabhāvaḥ | atha kadācittatrāpyartha evāsti yadi na vyaktirjātireva bhaviṣyati |

{2.1.2.7.1.9}

<(jha) sāmānyasya nityānityatāpratiṣedhaḥ>

[2.1.2.7.1.9,1]

atrocyate |

[2.1.2.7.1.9,2]

nīlādyābhāsabheditvānnārtho jātiratadvatī | sā cānityā na jātiḥ syānnityā vā janikā katham || 372 ||

[2.1.2.7.1.9,3]

nahi nīlādirūpā jātirvvarṇṇādyākāraśūnyatvāt | hetutvenānittyatvācca na sā jātiḥ | atha nittyā na janikā nittyasya janakatvābhāvāditi pratipāditaṃ |

[2.1.2.7.1.9,4]

nāmādikaṃ niṣiddhaṃ prāk nāyamarthavatāṃ kramaḥ | icchāmātrānubandhitvādarthaśaktirnna sidhyati || 373 ||

[2.1.2.7.1.9,5]

sakalamapyetatprāgeva pratipāditamiti na prapañcyate |

<2.1.2.7.2>

<(2) smṛticintā>

{2.1.2.7.2.1}

<(ka) nārthākārā smṛtiḥ>

[2.1.2.7.2.1,1]

smṛtiścedṛgvidhaṃ jñānaṃ tasyāścānubhavādbhavaḥ | sa cārthākārarahitaḥ sedānīntadvatī katham || 374 ||

[2.1.2.7.2.1,2]

anubhavādutpadyamānā smṛtirarthamantareṇa bhavantī kathaṃ nīlādyākārā | athārthādeva smṛtistadākārā | tadāha |

[2.1.2.7.2.1,3]

nārthād bhāvastadā'bhāvāt syāttathānubhavepi saḥ |

[2.1.2.7.2.1,4]

yadyarthātsākṣātsmṛtistadā tathaivārthena bhavitavyaṃ | na ca tadasti | athārthādvyavahitādapi bhavati tadākārā smṛtiḥ anubhavopi tathaiva bhavediti yathā ca tathā pratipāditameva | ihāpi pratipādyate |

[2.1.2.7.2.1,5]

ākāraḥ sa ca nārthasya spaṣṭākāravivekataḥ || 375 ||

[2.1.2.7.2.1,6]

spaṣṭākāraścārthastadanubhavena gṛhītaḥ | sa ca yadyarthasyākārastathābhūtenaiva tena bhāvyam | atha smṛtyā pratīyamānatvāttathā pratibhāti | evaṃ tarhi anubhavena pratīyamānatvātspaṣṭateti nārthasyāsāvākāraḥ |

[2.1.2.7.2.1,7]

vyatiriktantadākāraṃ pratīyādaparastathā |

[2.1.2.7.2.1,8]

yadyasāvarthaḥ paropi pratīyāt | athātmasambaddha evāsau na parasya pratibhāsate | ātmasambaddha iti korthaḥ | kimātmakāryo'tha tadātmā | kāryastadā parasya pratibhātyeva | nahi kāryatve sādhāraṇatvamapaiti | atha tadātmā | tathā sati samvedanātmakatvameva | tādātmye ca nityamātmani sambaddha eva nānyathā | tathā ca kathitamapi na pratīyāt | atha pratyeti tadā'nyathāpi pratīyāt | tathā hi | bāhyaṃ rūpādikaṃ kathitamapi pratīyate pareṇākathitamapi | atha kathitaṃ yatpratīyate tadanyadeva | evantarhi |

[2.1.2.7.2.1,9]

nityamātmani sambandhe pratīyātkathitaṃ na ca || 376 ||

[2.1.2.7.2.1,10]

ekaikenāpi sambandhe pratisandhiḥ na yujyate |

[2.1.2.7.2.1,11]

kīdṛśaḥ pratisandhirityāha |

[2.1.2.7.2.1,12]

ekārthābhiniveśātmā;

[2.1.2.7.2.1,13]

ekamidamiti na pratītirbhavet | tasya pṛthaktvāt | kayoḥ pratisandhirityāha |

[2.1.2.7.2.1,14]

pravaktṛśrotṛcetasoḥ || 377 ||

[2.1.2.7.2.1,15]

nānābhūtārthagrahaṇapravṛttatvāttatcetasoḥ |

[2.1.2.7.2.1,16]

tadekavyavahāraścet sādṛśyādatadābhayoḥbhinnātmārthaḥ kathaṃ grāhyastadā syāddhīranarthikā || 378 ||

[2.1.2.7.2.1,17]

sādṛśyena hi ya ekavyavahāraḥ sa dṛṣṭayoreva nānyathā | na ca paradṛśyadarśanaṃ kadācidapi tatkathaṃ vyavahāra ekatvena | atra hi parasparaviviktārthapratibhāsanameva | atha sādṛśyamvastubhūtaṃ tatastadanusāreṇaikametaditi pratīyāt | evantarhi | akathitepi svapratītyanusāreṇa parasthamapi pratīyāt | yadāpi paro na kathayati | mayāpyevaṃ pratipannamiti | tadātvasattyaṃ kathayati | tadā kathaṃ pratipattirarthamantareṇaiva | evameva dṛśyata iti cet | tadā tarhi syādanarthikā buddhiḥ | yathā parapratibhāsamantareṇaiva parapratibhāsāvasāyinī dhīstathārthapratibhāsanamantareṇa sākārā syāditi siddhamākāravattvaṃ jñānasya | yadi nāma paryālocanayā bādhakapramāṇabalādvā kasyacitsākāratā jñānasya smṛtyādikasya | sarvvasya tu kuto bhavatītyāha |

[2.1.2.7.2.1,18]

taccānubhavavijñānamu bhayāṃśāvalambinā | ekākāraviśeṣeṇa tajjñānenānubadhyate || 379 ||

[2.1.2.7.2.1,19]

anubhavavijñānamasmṛtirūpaṃ nīlādiviṣayaṃ dvitīyena tadviṣayeṇa smaraṇarūpeṇānubadhyate anumīyate parāmṛśyate | kimbhūtenobhayāṃśavalambinā | nīlapratibhāsaṃ jñānaṃ mamāsīditi |

[2.1.2.7.2.1,20]

na tu yathābhūtaṃ | tadarthāpattyā niścīyate paraiḥ | kevalaṃ arthāhitaṃ tathā bhūtamanusarati kaścit | na cārthāpattirlaukikasya kasyacidudayavatī | nahi loka evaṃ pratyeti | yenārtho dṛṣṭastena mama buddhiraparāstīti |

[2.1.2.7.2.1,21]

nahi buddheḥ svarūpasya sārthāpattirnirūpitā | sunirddhāryaṃ hi tadrūpaṃ na nirddhārayituṃ kṣamam || 1031 ||

[2.1.2.7.2.1,22]

na rūpādyavabhāsanavyatirekeṇāparākārāṃ buddhimarthāpatyā'nyena vā kaścinnirūpayituṃ kṣamaḥ | bodharūpatayā nirūpaṇamiti cet | nanu tadeva bodharūpaṃ na jñāyate | nahi pratyayabhedāddhātvarthabhedaḥ | na ca pratyayārthasya bhedaḥ |

[2.1.2.7.2.1,23]

kenopajñaśca nārthasya bhedo nāmopagamyate | arthābhede kathantena tasya vyākhyā pravarttatām || 1032 ||

[2.1.2.7.2.1,24]

tasmānnīlādivyatirekeṇa bodho buddhiriti na nirūpyate | tasyeva tu nīlādeḥ svabhāvabhūtadharmabhedo naiva sūcyate | nīlasya nīlaviṣayā vā buddhiriti | tena nīlaviṣayā buddhirmamāsīdityanusaraṇe tadākāratānusaraṇameva | tathā hi |

[2.1.2.7.2.1,25]

nīlānna vyatirekeṇa viṣayi jñānamīkṣyate | jñānapṛṣṭhena bhedastu kalpanāśilpinirmitaḥ || 1033 ||

[2.1.2.7.2.1,26]

yadi tarhi nīlādereva svabhāvo bhedena buddhiriti nirddiśyate | nīlādikameva tarhi kevalaṃ na buddhirnāma | yathā na paṭavyatirekeṇa śuklattvādikaṃ tato buddhireva na paramārtha ityāyātaṃ | iṣyate bāhyo'rthaḥ pāramārthika iti |

[2.1.2.7.2.1,27]

tadetadasat | tathā hi |

[2.1.2.7.2.1,28]

kvacitkiñcitsamāśritya kasya citsyānnirākriyā |

[2.1.2.7.2.1,29]

yatpramāṇaprasiddhaṃ syāttaddvārānyanirākriyā || 1034 ||

[2.1.2.7.2.1,30]

yadi pramāṇaprasiddhorthastadā tadvyatirekeṇāparā buddhirnnāstīti buddhiḥ parityajyate | atha buddhiḥ pramāṇaprasiddhā tadārthaḥ | tatra tāvadbauddhyā'rthasya vyavasthāpanamiti na buddhirarthavatā parityaktuṃ śakyā | buddhimatā tu svasamvedanasiddhatvānna buddhirarthopāyasādhyā | tato'rthamantareṇāpi śakyābhyupagamanā | tato buddhimaṅgīkṛtya tadvyatiriktārthaparityāgaḥ | athārthopi svasamvedanasādhyaḥ | tathā sati samvedanameva tadvyatiriktorthaḥ | arthaścāparidṛṣṭopyastīti tasyānupalambhāt parityāgaḥ | buddhistu na tathetyaparityājyā | kiñca |

[2.1.2.7.2.1,31]

na śuklādyatirekeṇa dravyamityavyagīṣyate | na buddheratirekeṇa tathārtha iti mīyatām || 1035 ||

[2.1.2.7.2.1,32]

yathā hi |

[2.1.2.7.2.1,33]

kṣaṇikatvaṃ na nīlādivyatireki kathañcana | tathāpi kṣaṇikatvasya nābhāvaḥ paridīpitaḥ || 1036 ||

[2.1.2.7.2.1,34]

tasmānnīlādyākāraiva buddhistathāvasīyamānatvātpratyayāntareṇa tena cobhayāṅśaparityāgānnālambyata eva buddhiḥ tatkathaṃ na dvyākārā | athavā buddhirekākāraviśeṣaṇāvalambyate dvitīyena jñānena | ekenākāreṇāvalambyata ityarthaḥ | kiṃbhūtenaikenākāreṇeti tadāha |

[2.1.2.7.2.1,35]

"ubhayāṅśāvalambinā |"

[2.1.2.7.2.1,36]

ubhayāṅśavyāpinā | tata evobhayāṅśakalpanā | paramārthatastu tāvākārau tadaikākārānupraviṣṭāveveti | tena vyāptau bhavataḥ | tau punarākārau bodharūpatā nīlākāratā ca |

[2.1.2.7.2.1,37]

pūrvvatra vyākhyāne | ekākāraviśeṣeṇa ekākārādhikeneti jñātavyaṃ | yadi nāma dvyākāratayā vyavasthāpyate tathāpi kathaṃ dvyākāraṃ | atrocyate |

[2.1.2.7.2.1,38]

anyathā hyatadākāraṃ kathaṃ jñānedhirohati |

[2.1.2.7.2.1,39]

yadi tadākāramātmānaṃ svasamvedanena nānubhavet | kathantadākāratayā jñānaṃ smaraṇedhirohet | adhirohaṇantadākāratājanakaṃ | tadadhirohatīti kutaḥ | tathaiva pratipatteḥ |

[2.1.2.7.2.1,40]

ekākārottaraṃ jñānaṃ tathāhyuttaramuttaraṃ || 380 ||

[2.1.2.7.2.1,41]

avaśyametadupagantavyaṃ | tathā hi uttaramuttaraṃ | ekaikenākāreṇādhikamadhikaṃ bhavati nānyathā | tathā hi | pūrvvakeṇa nīlaṃ gṛhītaṃ taduttareṇa nīlajñānaṃ taduttareṇa nīlajñānajñānaṃ | taduttareṇāpi tadadhikamiti niścinoti | tadetadanyathā na syāt | etadevodāharaṇena pratipādayati |

[2.1.2.7.2.1,42]

tasyārtharūpeṇākāro vānyākāraśca kaścana | dvitīyasya tṛtīyena jñānena hi vibhāvyate || 381 ||

[2.1.2.7.2.1,43]

dvitīyaṃ jñānaṃ pūrvva vejñānadvayākāraṃ svākārañca vibhāvyate | tṛtīyena caturthena tadevobhayamekākārādhikamiti yāvad gaṇayituṃ smarttumvā śaknoti | atha jñānaṃ kevalameva dvitīye kṣaṇe na jñāyate | tattu jñānamarthevyāpṛtatvāttatsambaddhamatastatra smaraṇe sati tasyāpyarthasya nāntarīyakatvātsmaraṇamityato'nyathā jñānaṃ smarttumaśakyamiti tathā smaryate | tatastadvyāpṛtatvena tadākāramiti saṃkalanaṃ bhrāntyā tadākāratāpratītiḥ | atrocyate |

[2.1.2.7.2.1,44]

arthakāryatayā jñānasmṛtāvarthasmṛteryadi | bhrāntyā saṃkalanaṃ; jyotirmanaskārepi sā bhavet || 382 ||

[2.1.2.7.2.1,45]

bhrāntiriti sambandhaḥ | yadyarthasya kāryamvijñānamathāpyarthe kāryaṃ vyāpāro yasyeti jñānasmṛtau niyamenārthasmaraṇaṃ | atastadeva gūḍhamatisantānasya tathā bhavati pratipattiḥ | evantarhi jyotirmanaskārepi tathā pratītiḥ syāt | yathā viṣayakāryatā vijñānasya tathālokakāryatāpi manaskārakāryatāpi tena dvayasaṃkalanenāpi pratīyeta | nahi kāryatve kaścidviśeṣaḥ | atha viṣaye vyāpṛtatvāttatsaṃkalanaṃ manaskāre tatrāvyāpṛtatvāttadā tarhyālokepi samāna eva vyāpāro na hyālokamapahāya rūpe vyāpriyate |

[2.1.2.7.2.1,46]

tadasadetat | tasmādyathā''lokapratibhāsamiti na bhavati tathā rūpapratibhāsamiti na syāt | athāloko viṣaya evāntargatatvādrūpapratibhāsaniścayenaiva gataḥ | na | ālokasya prakāśakatvena viṣayatvābhāvātkathaṃ tatra vyāpāraḥ | atha prakāśakopyāloko rūpanipatitatvādrūpameva sampadyata iti viṣayaḥ | tathā sati jñānamapi prakāśakaṃ rūpanipatitatvādrūpameveti sākārālokavat vijñānamapi sākāraṃ | yathā na rūpeṇa vinā''loko grahītuṃ śakyaḥ tathā vijñānamapi | nahi rūpādikaṃ prakāśyamvinā vijñānammamāstīti kaścijjānāti | tasmādrūpādyākārameva vijñānaṃ kāryatayā tu tathā pratipattau |

[2.1.2.7.2.1,47]

sarvveṣāmapi kāryāṇāṃ kāraṇaiḥ syāttathā grahaḥ | kulālādivivekena na smaryeta ghaṭastataḥ || 383 ||

[2.1.2.7.2.1,48]

kulālādikāryopi ghaṭādiḥ svakāraṇavivekena na smaryeta | athārthakṛtaḥ kaścidatiśayo jñāne vidyate yena jñānasmaraṇe'rthopi smaryate | jñānagrahaṇe cārthagrahaḥ | kevalasya jñānasya na grahaṇasmaraṇe | ghaṭādikastu kevalopi gṛhyate kulālādikaśca | tadapi svapakṣabādhanāya | tathā hi |

[2.1.2.7.2.1,49]

yasmādatiśayājjhānamarthasaṃsargabhājanam | sārūpyāttatkimanyatsyād dṛṣṭeśca yamalādiṣu || 384 ||

[2.1.2.7.2.1,50]

yadi tasya vijñānasya nārthākāratā tadārthagrahaṇenaiva saha vijñānaṃ grṛhyate smaryate ceti koyaṃ niyamaḥ | tadarthāntargatantu niyamena tadgrahaṇainaiva gṛhyata iti bhavati niyamaḥ | tasmādarthasvarūpameva vijñānamarthagrahaṇanāntarīyakagrahaṇaṃ tatsmaraṇanāntarīyakasmaraṇañca | dṛṣṭaśca yamalakayorekagrahaṇena tadanyapratibhāsaḥ soyamiti smaraṇañca | śyāmavṛkṣākāratayā ca vṛkṣagrahaṇābhimānaḥ | yadi tvādyaṃ vijñānamanubhūya rūpaṃ grāhakākārameva tathā dvitīyamapi | tadāha |

[2.1.2.7.2.1,51]

ādyānubhayarūpatve hyekarūpaṃ vyavasthitaṃ | dvitīyaṃ vyatiricyeta na parāmarśacetasā || 385 ||

[2.1.2.7.2.1,52]

parāmarśacetasā hi dvitīyaṃ prathamād vyatirekeṇa na vyavasthāpyeta dvitīyaparāmarśacetasā yataḥ tadapi tadādyānubhayarūpatve sati ekarūpa eva vyavasthitaṃ bhaved grāhakākāra eveti yāvat | tataḥ kuto vivekāvasāyaḥ | tasmādviṣayākārameva vijñānaṃ | tata eva |

[2.1.2.7.2.1,53]

arthasaṃkalanāśleṣā dhīrdvitīyāvalambate | nīlādirūpeṇa dhiyaṃ bhāsamānāṃ purastataḥ || 386 ||

[2.1.2.7.2.1,54]

tatorthākāratvāt dvitīyā dhīḥ puraḥ pūrvvikāndhiyamavalambate'rthasaṃkalanamāśliṣyatīti arthasaṃkalanāśleṣā | āśliṣyatītyāśleṣā | arthasaṃkalanena cāśleṣo yasyāḥ sā dhīḥ dvitīyāvalambata ityarthaḥ | yadi tu tadākāratā na syātkevalāmapyālambeta |

[2.1.2.7.2.1,55]

nanu kevalāmapyavalambata eva tathā hi | na jāne ko mayā dṛṣṭastadeti grāhakameva smaranti |

[2.1.2.7.2.1,56]

tadapyasat |

[2.1.2.7.2.1,57]

grāhye saṃśayatastatra grāhakepyasti saṃśayaḥ |

[2.1.2.7.2.1,58]

sāmānyena graha tatra grāhyepyeṣa nayaḥ samaḥ || 1037 ||

[2.1.2.7.2.1,59]

sāmānyena grāhakasya smaraṇe grāhyasyāpi samāna eva nyāyaḥ | tathāhi | kopi mayā dṛṣṭa iti dṛśyamānasāmānyākāreṇaiva smaraṇaṃ | yadi ca grāhakasya svarūpameva smaryate grāhyavyāpārarahitam | tadā tadeva tasya rūpaṃ na grāhyasannidhāne'nyadāsīt | tatastu smaryamāṇasyānyena rūpeṇāgrāhakeṇa kathaṃ paścāttathābhūtasyaiva grāhakatā | atha tattvena smaraṇe grāhyasanniviṣṭameva rūpaṃ tadā kathaṃ kevalasya smaraṇaṃ | tasmāttadārūḍhamevāsya rūpaṃ na śakyavivecanamiti | ekameva rūpādyātmanā, yadi ca na dvirūpatā vijñānasya tadā nīlākāramādyameva syānnottarottarāṇi | tadāhā cā ryaḥ na cottarottarāṇi jñānāni pūrvvapūrvvajñānaviṣayābhāsāni syustasyāviṣayatvāt | yasmāt |

[2.1.2.7.2.1,61]

anyathā hyādyamevaikaṃ saṃyojyetārthasambhavāt | jñānaṃ nādṛṣṭasambandhaṃ pūrvārthenottarottaraṃ || 387 ||

[2.1.2.7.2.1,62]

nahi uttarottarasya jñānātmanaḥ pūrvvajñānaviṣayaviṣayatā | aviṣayaśca kathamālambyate | yadātvarthākāratā prathamasya tadā dvitīyasyāpi | tata utpannasya tadarthākārasamvedanākāratā | tathā hi |

[2.1.2.7.2.1,63]

tadarthākāravijñānājñānajñānodaye sati | tadākāratayā yogo dūravṛkṣādyathodite || 1038 ||

[2.1.2.7.2.1,64]

atha jñānamanyathā smarttumaśakyaṃ | arthasahitameva smaryate | tadārūḍhataiva tadvyāpṛtatālakṣaṇā tasya svabhāva iti | tataḥ sārthakasya smaraṇaṃ | ghaṭādīnāntu punaḥ kevalopi svabhāvo na kulālādisahita eva | viṣayastu vijñānasahita evopalabhyate | tena tathābhūtasyaiva smaraṇaṃ | na tu ghaṭādīnāṃ |

[2.1.2.7.2.1,65]

tadapyasat | yataḥ |

[2.1.2.7.2.1,66]

dvayorvivekagrahaṇe sāhityamiti yuktimat | nīlākārātirekeṇa na ca jñānanirūpaṇaṃ || 1039 ||

[2.1.2.7.2.1,67]

sukhādirūpatveneti na siddhamidameva vaḥ || 1040 ||

[2.1.2.7.2.1,68]

nahi sukhādi rūpaṃ vijñānamiti prasiddhirbhavatāṃ | sukhādīnāmviṣayatvāt | yathā ca na sukhādivyatirekeṇāparaṃ vijñānaṃ tathā nīlādivyatirekeṇāpi | bahirdeśatvāprameyataiva nīlādīnāmiti cet | nābahirapi sukhādīnāṃ prameyatvābhyupagamāt | na ca tayoḥ samvedane bahirantariti paramārthato yuktaṃ | na grāhakatā sukhādīnāṃ nīlādiṣu | tadabhāvepi tathaiva pratibhāsanāt | yacca yadantareṇāpi bhavati na tattatkṛtaṃ bhavati ca nīlādi grahaṇamantareṇa sukhādikamiti | tataḥ svarūpaviśeṣakṛtameva nīlādigrahaṇaṃ tadabhāvepi bhāvāditi pratipāditaṃ | tasmānna nīlādyaparokṣatāmantareṇa nīlādi grāhakanirūpaṇamiti siddhamākāradvitayaṃ | anubhavanīlādyākāratayā | api ca bhavatu grāhakākāro parastathāpi |

[2.1.2.7.2.1,69]

sakṛtsamvedyamānasya niyamena dhiyā saha | viṣayasya tato'nyattvaṃ kenākāreṇa sidhyati || 388 ||

[2.1.2.7.2.1,70]

viṣayasya hi nīlāderdhiyā saha sakṛdeva samvedanaṃ | dhiyā saha na pṛthak | tataḥ samvedanādaparo viṣaya iti kathaṃ | tathābhūtameva samvedanamiti syāt vivecayitumaśakyamiti pratipāditaṃ | bhedāvabhāsanaṃ bhavatīti cet |

[2.1.2.7.2.1,71]

bhedaśca bhrāntivijñānairdṛśyetendāvivādvayaṃ |

[2.1.2.7.2.1,72]

tadyathā candradvayadarśanamekamekatraiva candramasi bhedadarśanamevamātmanyapi vijñānasya | nanu viṣaya ekatrāpi bhedadarśanaṃ yuktaṃ vijñānākārasya bhedāt | tadātmani tu kathaṃ | nahi tadaivānyathā | kathaṃ hi svarūpaṃ tenaiva pararūpeṇa gamyate tasyāpratipattiprasaṅgāt |

[2.1.2.7.2.1,73]

na sadetat | yataḥ |

[2.1.2.7.2.1,74]

yadi svarūpaṃ pratyetumanyathā naiva śakyate | pararūpantu sutarāṃ tathāpi na śakyate || 1041 ||

[2.1.2.7.2.1,75]

yadi svarūpamanyathā pratyetuṃ na śakyaṃ pararūpantu svarūpeṇāpi pratyetuṃ na śakyamiti svarūpavatpararūpamapi na śakyameveti prāptaṃ | tasmādayamarthaḥ | svasamvedane sati na bhedaḥ pratyetuṃ śakyaḥ svarūpasya | yadi tu punarekameva citrākāraṃ vijñānaṃ syācchakyaṃ svasamveda nena pratyetumanyathā 'yogāt | tato dvicandradarśanasyāpi yadyekatā na syānna tatpratyetuṃ śakyaṃ svaparābhyāmaśakyatvāditi pratipāditaṃ | tasmāduttarakālabhāvinā vikalpenānvayavyatirekābhyāmiti dvayabhedakalpanā na pratyakṣā pratītiḥ | ayamevārtho bhedaśca bhrāntavijñānairityādinā darśitaḥ | indu dvayābhimatamevādvayamekavijñānāntargatatvāt | evantarhi nīlapītayorapi sahadṛśyamānayorekacitrākāratā bhyupagantavyā | evametatsamvedanarūpasya citrākārasya tatrāpyekatvāt | yadi tu bhede iṣyate tadaivamabhyupagantavyaṃ |

[2.1.2.7.2.1,76]

saṃvittiniyamo nāsti bhinnayornīlapītayoḥ || 389 ||

[2.1.2.7.2.1,77]

ayameva bhedaheturyaduta bhinnayogakṣematā | indudvayapratibhāsasya tu bhinnayogakṣematvābhāvādekataiva |

[2.1.2.7.2.1,78]

nanu viruddhadharmādhyāsātkathamekatvaṃ | ayameva hi bhedo viruddhadharmādhyāso nāma yaḥ parasparaparihārasthitilakṣaṇaścātra virodhaḥ |

[2.1.2.7.2.1,79]

naitadasti |

[2.1.2.7.2.1,80]

nityatvetarayoreva viṃrodhaḥ sa tathāvidhaḥ | pratītyanupraveśena dvayornāsti virodhitā || 1042 ||

[2.1.2.7.2.1,81]

ekapratītyanupraveśādeva na tayorvvirodhaḥ | etadeva tasya rūpaṃ yadaviprayuktaṃ nāma | na ca tenaiva tadvirudhyate | tasmādekameva tasyākāramiti kalpanayocyate | anvayavyatirekābhyāṃ | tamevānvayavyatirekābhāvaṃ paramārthato nāstīti darśayati |

[2.1.2.7.2.1,82]

nārtho'saṃvedanaḥ kaścidanarthasyāpi vedanaṃ | dṛṣṭaṃ samvedyamānantattayornāsti vivekitā || 390 ||

[2.1.2.7.2.1,83]

ananvayavyatirekitvādekameva nīlasamvedanamanyonyavyatirekeṇādarśanāt | tathā hi |

[2.1.2.7.2.1,84]

nārtho'samvedano dṛṣṭohyanartha na ca vedanaṃ | sadā'viyogādekantadarthasamvedanaṃ tataḥ || 1043 ||

[2.1.2.7.2.1,85]

bhedena viniyogārthaṃ bhedavid bhedamicchati | sa cennāsti tato bhedābhedayoḥkaiva bhinnatā || 1044 ||

[2.1.2.7.2.1,86]

tasmādatra bheda iti nāmamātrameva pareṇa vidhātavyaṃ | na parasya kācitkṣatiḥ | heyopādeyavibhāgaścettatra nāsti kimīdṛśā bhedena |

[2.1.2.7.2.1,87]

kathantarhi nīlamānayeti pītasyānayanaṃ na kriyate | tadā tasya pītasyāpratibhāsanameva tena nānīyate | yattu punaraviyuktaṃ nīlaṃ tattu coditameva | jñānaniveśi ca vimuktaṃ | na tadanyathā netuṃ śakyaṃ | bhedavyavahārastvanvayavyatirekābhyāmatāttvika eveti pratipāditaṃ |

[2.1.2.7.2.1,88]

tasmādarthasya durvvāraṃ jñānakālāvabhāsinaḥ |

[2.1.2.7.2.1,89]

jñānādavyatirekitvaṃ;

[2.1.2.7.2.1,90]

abhinnayogakṣematvādekatvamarthasya jñānena durvvāraṃ nahi vārayituṃ śakyamiti sākāraṃ jñānaṃ siddhaṃ | evantarhi jñānameva kevalaṃ dṛśyate nārthaḥ | tasyāpi darśane nīlādyākāradvayasamvedanaṃ tasyāpi jñānakālāvabhāsane punararthasyādarśanamityākārantarākṣepe'navasthānādasamañcasambhavet |

[2.1.2.7.2.1,92]

atra parihāraḥ |

[2.1.2.7.2.1,93]

hetubhedānumā bhavet || 391 ||

[2.1.2.7.2.1,94]

nīlākāraṃ jñānaṃ dṛṣṭavataḥ kenacidatra hetunā bhavitavyamiti tadanurūpo heturanumīyate na tu sākṣādasau pratītiviṣayaḥ | pūrvvoktavirodhadoṣāt | kathamatyantāparidṛṣṭasyānumānamapīti cet | tadāha |

[2.1.2.7.2.1,95]

abhāvādakṣabuddhīnāṃ satsvapyanyeṣu hetuṣu |

[2.1.2.7.2.1,96]

sāmānyatodṛṣṭamanumānaṃ vyatirekamātrapravarttitaṃ | tathāhi | cakṣurālokamanaskāreṣu satsvapi na bhavati stambhaśūnyābhimate stambhākāramakṣavijñānamanyatra jhaṭityeva bhavati tato jñāyate'nyena kenacidatravastunā bhavitavyaṃ | yadabhāvādanyatrābhāvaḥ | sa tathābhūtorthaḥ prameyo bāhyo darśanopādhirahita eva jñāyamānaḥ | sa tarhi kathaṃ pratyakṣasya viṣayaḥ | tadākārasyapratyakṣaviṣayatvādanyā gatirnnāstītyupacārādviṣayatā | evaṃ tarhi bāhya evārthaḥ prameyaḥ | na samvedanamātramiti | nātra sthitapakṣateti darśayati |

[2.1.2.7.2.1,97]

niyamaṃ yadi na brūyātpratyayātsamanantarāt || 392 ||

[2.1.2.7.2.1,98]

kimākārabhedajanako'nyorthaḥ parikalpanīyo'tha samanantarapratyayaviśeṣa eva kaścit | tatrātyantāparidṛṣṭārthakalpanā na sādhvī gatyantarābhāvādevaṃ parikalpanā | yadā tu paridṛṣṭapūrvvadarśanasāmarthyādevāyamākāra upapannastadārthakalpanāvaiyarthyaṃ | dṛṣṭānusāreṇa ca kalpanā bhavati nānyathā | na hyadṛṣṭaṃ kalpayituṃ śakyaṃ | darśanānusāriṇyo hi kalpanā dṛṣṭā ityanyathākalpanamaśakyaṃ |

[2.1.2.7.2.1,99]

nanu ca bāhyopyartho dṛṣṭa evākārajanakaḥ | yathā piṇḍākāratā vṛkṣamantareṇa na bhavati | na tatrāpi vṛkṣa eva janaka iti kena dṛśyate | na | tenaiva tasyājñānākāratvāt | anyena nareṇa dṛśyata ityatra vicāritaḥ tenaiva | paścād dṛśyata iti cet | yadi nāma tena paścād dṛśyate pūrvvamastīti kutaḥ | paścāddarśanādeveti cet | yadi nāma paścādupalabhyate paścādeva bhavatu | nahi sopalabdhiḥ pūrvvatra vyāpriyate | sāpyuyalabdhirjñānākārasyaiva nārthasya. tatastatrāpyarthostīti paścādupalabdhyā niścayaḥ | tatrāpi paścādityaparyavasānādapratipattireva | tasmādarthasyādarśanādvāsanāpratibaddhatvasya ca prāgeva sādhitatvātsamanantarapratyayaśaktireva kalpanīyā niyamahetuḥ sūkṣmekṣikākrameṇa | yadi tu kaścidevaṃ na vyutpannastasya hetubhedānumānād bāhyaprameyatvaṃ |

[2.1.2.7.2.1,100]

nanu bāhyārthamantareṇa kāryakāraṇabhāvaḥ kathaṃ jñāpyajñāpakabhāvaśca | tathāhi |

[2.1.2.7.2.1,101]

bāhyārthamantareṇa syātkāryakāraṇatā vidām |

[2.1.2.7.2.1,102]

tāsāñca niyamābhāvānna kāryanna ca kāraṇam || 1045 ||

[2.1.2.7.2.1,103]

tathāhi |

[2.1.2.7.2.1,104]

nīlāvabhāsātpītābhaṃ tato nīlāvabhāsavat | evamanyonyahetuttvaṃ kāryakāraṇayoḥ kathaṃ || 1046 ||

[2.1.2.7.2.1,105]

nīlāvabhāsavijñānānantaraṃ pītāvabhāsaṃ yadā bhavati vijñānaṃ tadā pītāvabhāsavyatirekeṇa pītasyābhāvānnīlāvabhāsameva tasya kāraṇanna pītaṃ | na ca tatra niyamaḥ | tataḥ pītāvabhāsādapi nīlāvabhāsaḥ | anyonyahetunā yuktiviruddhaḥ syāt | kathaṃ hi kāryakāraṇayoranyonyahetutā | bāhyārthatve tu nīlameva tatra kāraṇaṃ | pītapratibhāsastu samanantarapratyaya eva | samanantarapratyayaścārthasahakāribhedādbhidyamāno naikatāmāpnoti | yenāniyamo bhavet | athavā bodharūpatāyāṃ samanantarapratyayasya vpāpāraḥ | ākāre tu nīlādereva tatra ca niyamānna doṣaḥ yadi bodharūpādanyatopi bodharūpatā nīlādanyatopi tadākāratā bhavedaniyamaḥ |

[2.1.2.7.2.1,106]

nanu śuklādapi śaṅkhādiḥ pītākāratopalabhyate alpādapi mahākāratā tato'trāpyaniyama eva |

[2.1.2.7.2.1,107]

naitadasti | yataḥ |

[2.1.2.7.2.1,108]

bhrāntasantatibhāvitvāttatredamasamañcasaṃ | abhrāntapratiṣedhe tu niyamānnāparā gatiḥ || 1047 ||

[2.1.2.7.2.1,109]

bhrānteryadasamañcasadarśanaṃ tadaprāmāṇikameveti na tena vyabhicāraḥ | tathā bījādaṃkurasya janmeṣyate na viparyayeṇa |

[2.1.2.7.2.1,110]

vijñānavādināntu na bījādipratibhāsādaparaṃ vījādikaṃ tato bījapratibhāsādaṅkurasya tatopi bījapratibhāsasyeti na niyamaḥ | tathā ca vyavahārocchedaḥ | jñāpyajñāpakabhāvaśca dūrotsārita eva | dhūmādagnirastīti sādhyate | parokṣaścānumeyaḥ | na ca bāhyogniragnipratibhāsaśca jñānātmakatvādaparokṣa eva | na ca parapratibhāsaḥ sādhyate tatra vyabhicārāt | bhāvinaḥ svapratibhāsasyaivānumānamiti cet | na | niyamābhāvāt | tasmādvāhyārthavāda eva sādhīyān |

[2.1.2.7.2.1,111]

atrocyate |

[2.1.2.7.2.1,112]

bījādaṅkurajanmāgnerdhūmātsiddhiritīdṛśī | bāhyārthāśrayaṇī yāpi kārakajñāpakasthitiḥ || 393 ||

[2.1.2.7.2.1,113]

sāpi tadrūpanirbhāsāstathāniyatasaṅgamāḥ | buddhīrāśritya kalpyeta yadi kiṃ vā virudhyate || 394 ||

[2.1.2.7.2.1,114]

pratibhāsenaivātra prayojanaṃ nārthena | apratibhāsamānasya satopyasadaviśeṣāt | tathāhi | upalambhaḥ sattocyate | tathāhi |

[2.1.2.7.2.1,115]

antareṇāpi bāhyārthaṃ pratibhāso na duṣyati | vinā tu pratibhāsena bāhyaṃ bāhyaṃ sadā bhavet || 1048 ||

[2.1.2.7.2.1,116]

pratibhāso hi bāhyamantareṇa bhavatīti pratipāditaṃ | pratibhāsamantareṇa bāhyamasadevānupalabdheḥ | tato bījapratibhāsādaṅkurapratibhāsa iti kāryakāraṇabhāve ko virodhaḥ |

[2.1.2.7.2.1,117]

kevalena narhi nāṅakurapratibhāsena bhavitavyaṃ | kevalapratibhāse hi bījapratibhāsābhāve bhāvādahetukatā syāt | bāhyārthavādināntu nāhetukatā | supratibhāsamānasyāpi bījasyabhāvāt | tathā hi |

[2.1.2.7.2.1,118]

bāhyasyāpratibhāsepi bāhyatā nāvahīyate | vijānatā tu nāstyeva yadā na pratibhāsanaṃ || 1049 ||

[2.1.2.7.2.1,119]

atha parapratibhāsastatrāsti tato nāhetukatā | na niyamābhāvāt | na ca parapratibhāsātsvapnapratibhāsodayaḥ | tadapi samānaṃ | yataḥ |

[2.1.2.7.2.1,120]

yadi kasyacidapyeṣa naivārthaḥ pratibhāsate | tadastittve pramāṇaṃ kiṃ yena taddhetuko'ṅkuraḥ || 1050 ||

[2.1.2.7.2.1,121]

sarvvasāmarthyopākhyālakṣaṇaṃ hi ni ru pā khyaṃ | paścāddarśanādastīti cet | uktamuttaraṃ | kāryato jñāyate'stīti cet |

[2.1.2.7.2.1,122]

kāryakāraṇabhāvehi siddhe sattāsya gamyate | siddhāyāntasya sattāyāṃ kāryakāraṇatā bhavet || 1051 ||

[2.1.2.7.2.1,123]

tata itaretarāśrayadoṣādasiddhireva | arthaikatvāropādasāvapi dṛṣṭa eva |

[2.1.2.7.2.1,124]

nanu vijñānepyāropaḥ kena vāryate | vijñānasyābhāvāt kathamāropo bāhyepi samānametat | bāhyamapyāropādevāstīti vyavahriyate | tathā ca pratibhāsopi samvṛtyāstyeva | na hyanumānakālabhāvino bāhyasyāropādaparamastitvaṃ | evañcāsāvāropo yadi kaścidatra bhavet bhavedagnirdṛśyamānaḥ | evañna yadi kaścidatra bhavet bhavedeva pratibhāsaḥ | anyaḥ sapratibhāsa iti cet | anyo'rtha iti samānametat | tatrāpyekatvaṃ na paramārthataḥ | vi jñā na vā de pi taimirikadvayadvicandradarśanavadeva ca vyavahāro'nyatra ca | tasmādvijñānavādepi tadrūpaniyatapratibhāsasaṅgamād buddhīrāśritya yadi kāryakāraṇabhāvaḥ ko virodhaḥ | bā hyā rtha vā de tu virodha pratipāditaṃ pramāṇābhāvāt | kiñca |

[2.1.2.7.2.1,125]

yadi bāhyaṃ bhavennityaṃ paścādeva pratīyatāṃ | pūrvva pratītau sarvvasya sarvvākārapratītatā || 1052 ||

[2.1.2.7.2.1,126]

yadi bāhyamagnyādikaṃ nityaṃ tasyaikākārā pratītiḥ prāgeveti kimarthamanumānātpravarttate |

[2.1.2.7.2.1,127]

athānumānena svarūpaṃ na pratipannameva tathā sati kathamasya sattvapratītiḥ | pararūpeṇa pratītirvvijñānasvarūpasyāpi samānaiva | anyakalpanā dṛśyavikalpārthaikīkaraṇena pravṛttā tadadhyāropayati | kintenādhyāropitena | anyathā tadabhāve paścādartho vicchinnodayo bhavet | kathantamantareṇa vicchinnasya bhāvaḥ | yadyavicchedakalpanayā prayojanaṃ vāsanā madhye bhaviṣyati | tathāpi viccheda eva vāsanāyāḥ | tadrūpatā'bhāvāditi cet | arthepyevamabhyupagamyamānena tadrūpatā | nahi dṛṣṭamadṛṣṭena samānaṃ śakyaṃ pratyetuṃ | āropamātrameva tu kevalaṃ | tadvijñānavādināmapi samānam |

[2.1.2.7.2.1,128]

nanu vijātīyavijñānātmikā vāsanā madhyavarttinī kathantayā tadavicchinnaṃ |

[2.1.2.7.2.1,129]

yathā lākṣāvasekasya vijātīyāntarodaye |

[2.1.2.7.2.1,130]

lākṣāphalenāvicchedo lokasyābhimataḥ tathā || 1053 ||

[2.1.2.7.2.1,131]

antarāle vijātīyavijñānacayasambhavo |

[2.1.2.7.2.1,132]

tadvā vāsanānugamādeva na vicchedo bhaviṣyati || 1054 ||

[2.1.2.7.2.1,133]

tathā lākṣārasāvaseko'ntarālapātiṣu bījāṅkurapatranāḍādiṣu śaktiviśeṣaṃ phalānumeyamādadhāno na vicchinnaṃ janayatīti loke vyapadiśyate | tathā pūrvvakopi pāvakapratibhāsaḥ paraṃ pāvakapratibhāsamantarālapātiṣu vijātīyapratibhāseṣu svaśaktimapyayaṃstadārūḍha ivāvicchinnameva phalaṃ janayatīti vyapadiśyatāṃ adhyavasīyatāṃ vā | tena sa eva pūrvvakaḥ pratibhāso janayati pāvakapratibhāsaṃ na dhūmapratibhāsaḥ | tatra yathā bāhyārthavādino'gnipratibhāsātpāścāt kalpayanti pūrvvamagnirāsīditi | tathā vijñānavādino vāsanāsīditi nānayorviśeṣaḥ | dhūmapratibhāsādapi dhūmavāsanā parikalpyate vāsanāyāśca kāraṇatvaṃ prasādhitaṃ na tu bāhyasya kāraṇabhāva upattimān | pratipāditañcaitat |

[2.1.2.7.2.1,135]

anagnijanyo dhūmaḥ syāttatkāryātkāraṇe gatiḥ | na syāt kāraṇatāyāṃ vā kuta ekāntato gatiḥ || 395 ||

[2.1.2.7.2.1,136]

yadi dhūmavāsanāta eva pratibhāsaḥ sa eva dhūmaḥ sa eva kāryakāraṇabhāvābhāvaḥ | na hyagnerdhūmastadā bhavet | svavāsanāpratibaddhatvāt | athāgnipratibhāsopi tadvāsanāprabodhānuguṇatvena dhūmapratibhāsakāraṇatvātkāraṇaṃ | tathāsati dhūmopi kāraṇamagne | kāraṇatāyāñca kuta ekāntato gatirvyabhicārāt |

[2.1.2.7.2.1,137]

atrocyate |

[2.1.2.7.2.1,138]

tatrāpi dhūmābhāsā dhīḥ prabodhapaṭuvāsanām | gamayedagninirbhāsāṃ dhiyameva na pāvakam || 396 ||

[2.1.2.7.2.1,139]

dhūmābhāsā hi buddhiragnivāsanāpratibaddhā tataḥ sā vāsanānumīyate sā vāsanā prabodhābhimukhatvādagnipratibhāsaṃ janayatīti pāvakapratibhāsaprāptyā pramāṇam | tadyathā bāhyārthavādināmagniranumito'gnipratibhāsamagnyantaramvā tata ekasāmagryadhīnāgniprāptiḥ | evaṃ vāsanādhīno dhūmabhāvyagnipratibhāsau | parokṣetarayoḥ pāvakayorekatvameveti cet | na | pramāṇābhāvāt | vāsanābalādeva ekatvamiti | vāsanaiva paramārthata ekā na vastviti pratipāditaṃ | api ca bāhyepyarthe nāgniranumīyate | api tu bhāvī pratibhāsa eva | tadirthatvātprāṇināṃ | na hyapratibhāsamānenāgninā kasyacitprayojanaṃ | pratibhāsānvitāyāñca bhāvī pratibhāso bhavatvanumīyamānaḥ kimagnyanumānena | kathambhāvinyanumānamiti cet | evameva dṛṣṭatvāt |

[2.1.2.7.2.1,140]

dṛṣṭattvādevameveti nāyuktamidamīkṣyate | bāhye tvarthe na samvādo na ca darśanasambhavaḥ || 1055 ||

[2.1.2.7.2.1,141]

pratibhāsenaiva bhāvinā'numīyamānena sakalaṃ samañjasaṃ | bāhye tu svapnasyāpi na sambhavaḥ | tathā hi |

[2.1.2.7.2.1,142]

tathā bhāvyarthasamvittiranumānātsuniścitā | vartamānārthavittistu nāstīti pratipāditaṃ || 1056 ||

[2.1.2.7.2.1,143]

anyathā bhāvyarthāpekṣayā na kaścitpravartteta | atha varttamānabhāvinorekatāmavasāya pravartate | tathā sati bhāvyarthavittirevāsau na pravarttamānavittiḥ prakṛṣṭā cāsau vittiḥ | prāptyā hi vedanasattyatānumīyate | tato varttamānarūpasyāprāpterbhāvinaśca viparyayād bhāvi | viṣayameva pramāṇaṃ | varttamānabhāvastu sannapi tatrāsattyaḥ | pratyakṣamapi bhāvinyeva pramāṇaṃ | tathā ca pratipāditaṃ |

[2.1.2.7.2.1,144]

tato yaduktaṃ bhaviṣyaṃścaiṣo'rthaḥ na jñānakālestīti tannirākṛtaṃ | bhaviṣyatā vinā na bhavatīti tatsaṃprayogajaṃ pratyakṣaṃ pramāṇaṃ | tata idamapi pratyuktamanimittaṃ vidyamānopalambhanattvāditi tasmātpratyakṣānumānayorbhāviviṣayatvāttadanvayavyatirekānuvidhānabhāvātpramāṇatā | paramārthataḥ sakalaṃ svarupaviṣayameva | vyavahārato'rthaviṣayatā | sa ca bhāvyarthaḥ prāptiviṣaya iti tasyaivārthakriyākāritvādarthattvaṃ | yadi vyavahāro'ṅgīkriyate'rthaviṣayataiva prāptā | sa ca varttamāna evārtha iti kimbhāviviṣayatā pratipādyate |

[2.1.2.7.2.1,145]

atrocyate |

[2.1.2.7.2.1,146]

trividho vyavahāroyamavyutpannādibhedataḥ | tadāśrayeṇa sakalamidaṃ yuktamivekṣyate || 1057 ||

[2.1.2.7.2.1,147]

avyutpannānāṃ vyavahāro varttamānārthaviṣayaṃ pratyakṣaṃ | vyutpannānāṃ bhāviviṣayaṃ ativyutpannānāṃ pratibhāsamātraviṣayameva | tadyadyavyutpannajanāpekṣayā'rthaviṣayatā varttamāne cārthe siddhaṃ sādhyate | evameva vayamapyāsma | tasmāddhūmapratibhāsaṃ vijñānamagnivāsanāmeva gamayati | sā ca vāsanā bhāvipratibhāsaikatayā pratīyamānā tadrūpapratibhāse pravarttiketi sa eva bhāvipratibhāso gamyate bhāvyagnivad bā hyā rtha vā di mate | tataḥ paramārthataḥ pratibhāsa eva viṣayaḥ |

[2.1.2.7.2.1,148]

nanu yadi paścādapi bhrāntaḥ pratibhāso bhavati na tatrārthitvaṃ |

[2.1.2.7.2.1,149]

artha evārthitā loke pratibhāse tvanarthitā |

[2.1.2.7.2.1,150]

nahi svapnasukhādyartho laukikaḥ kaścidīpsyate || 1058 ||

[2.1.2.7.2.1,151]

tadasat | yataḥ —

[2.1.2.7.2.1,152]

vāsanādārḍhyamāsādyayadināpratisandhimat | tatsvapnasukhaṃ syādvātatra kā kṣatirasti vaḥ || 1059 ||

[2.1.2.7.2.1,153]

yatra vāsanāviśeṣata evamavighaṭanaṃ tatsvapnasukhameva na bhavati | vi jñā na vā dināmapi svapnetaravibhāgostyeva vāsanāviśeṣāt | yathā svapna eva prabuddhetaravibhāgaḥ | svapnaviśeṣa eva vā bhavatu | tatrāpyarthitā bhaviṣyati avidagdhānāṃ kātra vaḥ kṣatiḥ | paramārthato vidagdhacūḍottamaratnālaṃkārāṇāṃ tu mokṣakāmānāṃ bālakrīḍāvat | anabhimatameva sakalaṃ sukhamiti pravarttanābhāvāsaktiḥ siddhasādhyataiva | tathā hi |

[2.1.2.7.2.1,154]

mokṣakāmāḥ kṣamāvanto na sasārasukhārthinaḥ | vṛttiddharme tatasteṣāṃ tadvyāvṛttiprasiddhaye || 1060 ||

[2.1.2.7.2.1,155]

bālakrīḍāmiva sakalameva saṃsārasukhārya dharmasādhanamutpaśyatāṃ mokṣākṣiptaprekṣāvatāṃ saṃsāravyavahāraviḍamvanāvyāvarttanāya dharme pravarttanaṃ | tataḥ sāṃvyavahārikaṃ pratibhāsaviṣayameva pramāṇaṃ | yadi tarhi vāsanāpratibaddha eva pāvakādipratibhāsaḥ sa ca sajātīyavāsanāpratibaddha eva tato dhumapratibhāsāttadvāsanaiva gamyatāṃ kathamagnivāsanāgatiḥ | yataḥ |

[2.1.2.7.2.1,156]

vāsanāḥ khalu yadrūpapratibhāsapravartitāḥ | tadrūpapratibhāsasya heturnnānyāvabhāsane || 1061 ||

[2.1.2.7.2.1,157]

nāgnavāsanā dhūmapratibhāsaṃ janayati | dhūmavāsanayaiva tasya janyatvāt | tato nānyajanyamanyaṅgamayatyajanakaṃ |

[2.1.2.7.2.1,158]

atrocyate |

[2.1.2.7.2.1,159]

tadyogyavāsanāgarbha eva dhūmāvabhāsinīṃ | vyanakti cittasantāno dhiyaṃ dhūmognitastataḥ || 397 ||

[2.1.2.7.2.1,160]

cittādeva sakalasaṃsāraprapañcodayaḥ | tatognipratibhāsajananayogyavāsanāsanāthacittasantānādagnipratibhāsaḥ | sa ca santāno dhūmapratibhāsaṃ janayati dhūmavāsanāprabodhakacittāntaropaskārataḥ | tato dhūmavāsanā dhūmābhāsasyopādānakāraṇamagnivāsanāsahakāriṇī | agnipratibhāsasyāpi bhāvinaḥ pāvakavāsanopādānakāraṇaṃ dhūmapratibhāsaḥ | prabodhakatvātsahakārikāraṇaṃ dhūmavāsanā ca | tata ekasāmagryadhīnatvād gamyagamakabhāvaḥ pāvakatatkāryadhūmayoriti samañjasaṃ |

[2.1.2.7.2.1,161]

nanvekasāmagryadhīnatvena gamakatve samānakālayoreva gamyagamakabhāvonāgatasya na gatirvyabhicārāditi |

[2.1.2.7.2.1,162]

saditaradetat | yataḥ |

[2.1.2.7.2.1,163]

anāgatasya gamyatvaṃ sarvvavaiveti sādhitaṃ | dhūmādagnirapi prāpyo gamyate tatkṣaṇena kiṃ || 1062 ||

[2.1.2.7.2.1,164]

bhāvina eva pramāṇaviṣayatā | yadi hi dhūmādagnistadaivāstīti gamyate | na tu paścād bhaviṣyati tadā pramāṇaṃ na kiñcid bhavet | nahi tatkālabhāvinā tasya vahninā prayojanaṃ | bhāvinaḥ sandeha eveti cet | kathaṃ pramāṇaṃ | arthadarśanātpramāṇaṃ | nahi pramāṇena pratipattureva kālāntarertho darśanīyaḥ |

[2.1.2.7.2.1,165]

nanu tena dṛṣṭenāpyarthakriyā na kriyata ityanartha evāsau | bhāvino'rthakriyāsambhavāt asāvapyupacārādarthakriyākārī | kāraṇe kāryopacārāt | yadyevaṃ vi jñā na vā di nāmapi tatkālavāsanāgamyatāstyeva | arthakriyākāritvābhāvāt kintayeti cet | arthepi samānametat | bhāvyarthadvārāryakriyākāritvāttasyāpyarthakāriteti vāsanāmānapi samānametat | arthopi tatkāle vāsanāmātragamya eva | anyena gamyate cet vāsanāpyanyena gamyata eva | nahi vāsanāyāmapi parasya vyavahārato na gatiḥ | tasmātsamānamanumānaṃ bahyārthavijñaptimātravādinoḥ | tasmādvijña pti mā tra meva yuktaṃ |

{2.1.2.7.2.2}

<(kha) parāpekṣayā dvairūpyam>

[2.1.2.7.2.2,1]

kathantarhi bāhyepyarthe ācāryeṇa dvirūpatā vijñānasyoktā vi jñā na vā da eva yuktaḥ |

[2.1.2.7.2.2,2]

atrocyate |

[2.1.2.7.2.2,3]

astyeṣa viduṣāmvādo bāhyaṃ tvāśritya varāryate | dvairūpyaṃ sahasaṃvittiniyamāttacca sidhyati || 398 ||

[2.1.2.7.2.2,4]

bāhyārthābhyupagamena parāpekṣayā dvirūpatā varṇyate, viduṣāntu vi jñā na vā da eva | samvinniyamo hi bhinnayornna yukta iti pratipāditaṃ | yadi ca nirākāraṃ bhavedvijñānatadākāro'nya eva tadā grāhakākāraḥ pṛthageva gṛhyeta kadācit | gṛhyata eva nīlavyatirekeṇa pīte sa evākāraḥ | tadeva nīlaṃ sukhākāreṇa tadeva duḥkhākāreṇeti cet | na |

[2.1.2.7.2.2,5]

sa eva grāhakākāraḥ pītādyopi sa eva yaḥ | pūrvvaṃ dṛṣṭa idaṃ jñānaṃ pratyakṣanumātha kiṃ || 1063 ||

[2.1.2.7.2.2,6]

na tāvat pratyakṣaṃ, pūrvvāparabhāve pratyakṣasyāvṛtteḥ | tadabhāvenānumānamiti na pramāṇaviṣayaḥ paurvvāparya | kathantarhi anvayavyatirekagrahaṇāsamarthatvāt pratyakṣasya anyatrāpyagnyādāvanumānaṃ | na sāmānyaviṣayatvādanumānasya ekaparāmarśaviṣayamekamabhipretyānumānaṃ yathāvyaktyantareṇa saha mahānasetarapradeśavarttināṃ ekatvamāropya sa evāgniriti sādhyate | na | paramārthata ekattvameva | evamatrāpi sa eva grāhakākārastadeva ca nīlamadya pi tadvyatirekeṇāsta iti santānābhedamabhyupagamya grāhyagrāhakayorbhedaḥ sādhyate bodharūpanīlākārayorvvā | tato vastuni na bhedo'pi tu prajñaptisati sāmānyena santāne | paramārthasatvantu svalakṣaṇamapekṣya sahopalambhaniyama eva | tato'bheda eva paramārthaḥ | yadi ca nirākāraṃ vijñānaṃ tadā tadeva śuddhaṃ sarvvadā bhavet na paṭumandāvilādirūpaṃ | anyathāpi ca bhavati | tathā hi |

{2.1.2.7.2.3}

<(ga) vijñānasya dvirupatā | >

[2.1.2.7.2.3,1]

jñānamindriyabhedena paṭumandāvilādikām | pratibhāsabhidāmarthe vibhradekatra dṛśyate || 399 ||

[2.1.2.7.2.3,2]

kathamekatraivārthe nānākāratā | yataḥ |

[2.1.2.7.2.3,3]

arthasyābhinnarūpatvādekarūpaṃ bhavenmanaḥ | sarvva tadarthamarthāccettasya nāsti tadāmatā || 400 ||

[2.1.2.7.2.3,4]

yadi nirākāramvijñānaṃ tadārtha eva grāhyaḥ pratibhāti caikākāra eva tataḥ pratibhāti sa caikākāra eva tataḥ pratibhāsasya bhedo na syāt | nārthasya nānākārateti pratipādinaṃ |

[2.1.2.7.2.3,5]

nanvarthākāratāyāmapi nānākāratā kathantadekākāreṇaiva jñānākāreṇāpi bhāvyaṃ | tato nānākāratādoṣastadavastha eva | na doṣo yataḥ |

[2.1.2.7.2.3,6]

arthāśrayeṇodbhavatastadrūpamanukurvvataḥ | tasya kenacidaṃśena paratopi bhidā bhavet || 401 ||

[2.1.2.7.2.3,7]

tadākāratodayaprasaṅgerthādanyatopi tadākāratā yathā candrākāratāyāṃ timirādibalāt | dvyākāratā |

[2.1.2.7.2.3,8]

tathā hyāśritya pitaraṃ tadrūpopi sutaḥ pituḥ | bhedaṃ kenacidaṃśena kutaścidavalambate || 402 ||

[2.1.2.7.2.3,9]

nahi sutaḥ pituḥ sadṛśa utpadyamāno mātura paramapyākāraṃ na dhatte | indriyabhedena bhedameva darśayati |

[2.1.2.7.2.3,10]

mayūracandrakākāraṃ nīlalohitabhāsvaraṃ | saṃpaśyanti pradīpādermaṇaḍalaṃ mandacakṣuṣaḥ || 403 ||

[2.1.2.7.2.3,11]

nīlādyākārabhedabhinnaṃ bhāsvaraṃ sapariveṣaṃ pradīpaṃ paśyanti timiramandīkṛtanayanaśaktayaḥ | atha tathābhūtameva satyataḥ pradīparūpaṃ tadā |

[2.1.2.7.2.3,12]

tasya tadbāhyarūpatve kā prasannekṣaṇe'kṣamā |

[2.1.2.7.2.3,13]

prasannekṣaṇopi paśyet | yadi vā sopi prasannekṣaṇa eva nopahatendriyaḥ | yataḥ |

[2.1.2.7.2.3,14]

bhūtañca paśyaṃstaddarśī kathañco pahatendriyaḥ || 404 ||

[2.1.2.7.2.3,15]

asattyadarśanāddarśanamupahatamucyate | sattyadarśanepyupaghātakalpanāyāṃ sakalastambhādidarśinopyupahatalocanāḥ kalpanīyāḥ | tathā hi na tāvatsvarūpeṇa darśanaśakterupaghātaḥ pratyakṣataḥ pratīyate tato'numānātkalpanīyaḥ | śaktiśca yathā kāryadarśanena kalpyate | yathā kāryopaghātenopaghātakalpanā tasyāḥ | kāryaṃ ca darśanaṃ | tacca sattyadarśanamanyadvā | sattyadarśanepi kalpanenānupaghāto nāma atha santamapyanyādṛśaṃ paśyatītyupahatendriyaḥ | tathā sati |

[2.1.2.7.2.3,16]

śodhitaṃ timireṇāsya vyaktaṃ cakṣuratīndriyaṃ | paśyatonyākṣadṛśyerthe tadavyaktaṃ kathaṃ punaḥ || 405 ||

[2.1.2.7.2.3,17]

yo hi anyādṛśyamapi paśyati sa kathamanyadṛśyamaspaṣṭaṃ paśyet | nahyevaṃ dṛśyate | yo hi sūkṣmamanyādṛśyaṃ paśyati sonyadṛśyaṃ parisphuṭataraṃ paśyatīti dṛṣṭaṃ na caivamato na bhatadarśīti yuktaṃ |

[2.1.2.7.2.3,18]

nanvabhūtaṃ dṛśyate ceti vyāhataṃ |

[2.1.2.7.2.3,19]

dṛśyamānamabhūtañcetkathambhūtasya bhūtatā | na dūṣṭiṃ virahayyānyad bhūtābhūtanibandhanaṃ || 1064 ||

[2.1.2.7.2.3,20]

dṛṣṭamabhūtamiti vyavasthāyāṃ bhatameva nāma nāstīti prāptamviśeṣābhāvāt | na ca dṛṣṭe'nupapannaṃ nāma |

[2.1.2.7.2.3,21]

tadasat |

[2.1.2.7.2.3,22]

yena rūpeṇa yad dṛśyantattenaivopagamyate | anyathā dṛśvamānantu gamyeta kathamanyathā || 1065 ||

[2.1.2.7.2.3,23]

indriyavikāratimirādyanvayavyatirekānuvidhāyitayopalabhyamānaṃ tadaparakāraṇopapāditajanmakaṃ samvedanasvabhāvānanusyūtamiti na yuktaṃ | timirādivikārānuvidhānameva ca sādhyam | tathāpi bāhyatvābhyupagame vacanamātrakaṃ | tathā hi |

[2.1.2.7.2.3,24]

ālokākṣamanaskārādanyasnyaikasya gamyate | śaktirhetustato nānyo'hetuśca viṣayaḥ kathaṃ || 406 ||

[2.1.2.7.2.3,25]

ālokādivyatiriktasya pradīpasyaiva paramupalabhyate śaktirnna maṇḍalasya tato nāparasya hetutābhāvādviṣayatā | nāheturvviṣaya iti pratipāditaṃ | pratibhāsanādeva viṣaya iti na yuktaṃ | pratibhāsasya bhrāntasyāpi sambhavāt svarūpeṇa pratibhāsamānaṃ kathaṃ bhrāntimiti cet | svarūpeṇa pratibhāsamānaṃ svasamvedananna viṣayaḥ syāt | anyatra pratibhāsamānena svasamvedanamiti cet | svena rūpeṇa pratibhāsamānaṃ kathamanyatra pratibhātīti yuktaṃ | yatra hi pratibhāsate tasyāpi pratibhāsane'nyatrānavasthā | svapratibhāsane tadvadevānyasyāpi svarūpapratibhāsanāt svasamvedanameva | parasparapratibhāsane nīlādīnāmapi parasparapratibhāsanātsamvedanataiva | nīlādīnāmapi samvedananiveśināṃ samvedanasvabhāvenaiveti tadrūpo heturanvayavyatirekāvadhūtasāmarthyo viṣayaḥ | na cānvayavyatirekābhyāṃ sāmarthyāvadhāraṇaṃ mayūracandrakasya | tato nāsya viṣayatā | samvedanāsīnarūpavyatirekeṇa vyavasthāpanāsambhavāt | stambhādīnāntu jāgradupalabdhānāmanyena jñānāntareṇa darśanād vyatirekavyavasthā tatkāryabhūdāhadarśanācca | atrāpi samānatimiropaplavairupalambha iti cet | na | teṣāmapi samānatvāt | nahi bhrāntyupalabdhasyāgnerbhūmibhedadāhaḥ kāryamupalabhyate | tato dvayasyāpi bhrāntatā | atha sogniradāhaka eva | na | tathā pratītyabhāvāt | atathābhūtasya tathāpratītirbhāntireva | lokavyavahārāpekṣayā bhrāntateti cet | arthatvamapi lokavyavahārāpekṣameva | svarūpapratibhāsanātsarvva eva tatheti na viveko yuktaḥ | tasmādarthakriyākāryartho'nyo neti nyāyaḥ | sarvva evārthaḥ kinneti cet | sarvvameva samvedanamiti kinneṣyate | samvedanabhāve ca svasamvedanameva sakalamiti kathamarthatā | parokṣaṃ samvedanamiti cet | na | pramāṇābhāvāt | svasamvedanaṃ kathamiti cet | na | dṛṣṭatvāt | anyenāpi samvedyamānaṃ daśyata iti cet | kimatra pramāṇaṃ | bhavatopi kimiti cet | asamvedanamevāparasya |

[2.1.2.7.2.3,26]

nanu prakāśakābhāve kathamaprakāśasya ghaṭasyeva prakāśanamiti cet | na | prakāśatāyāḥ siddhatvābhāvāta | pradīpavadeva | ghaṭasya kathamiti cet | samarthakārevasthānāt | tatra rūpamastīti kutaḥ | ekasāmagryadhīnasparśādidarśanādanyena ca niśācarādinā | paramārthatastu naivamiti asmatsamīhitametat | tasmātpradīpavatsvasamvedanameva sakalaṃ | taimirekadṛṣṭākāraḥ | api ca | yadi tasya sāmarthya candrakasya citrapaṭavadekadeśasya pradīparahitasyāpi darśanaprasaṅga | tathā hi |

[2.1.2.7.2.3,28]

sa eva yadi dhīhetuḥ kiṃ pradīpamapekṣate |

[2.1.2.7.2.3,29]

vitatarūpasya tadekadeśo vināpyekadeśāntareṇa gṛhyate | tathaiva heturiti cet | na | rūpāntarāpekṣameva nīlādi gṛhyate | evamubhayasya hetuttvaṃ kalpyate |

[2.1.2.7.2.3,30]

dīpamātreṇa sadbhāvādubhayannāpi kāraṇaṃ || 407 ||

[2.1.2.7.2.3,31]

taddeśapidhānepi dīpamātrasadbhāvād bhavatīti nobhayakāraṇā taddṛṣṭiḥ | atha tatpidhātumevāśakyamanyathodayāditi cet | tadaiva tarhi tasyodaya iti nāprakāśarūpatā | dṛṣṭistatra vyāpriyate tenāsvasamvedanamityasaṅgataṃ | dṛṣṭeḥ samānakālatayā tatra vyāpārābhāvāt | anvayavyatirekābhyāntu tadrūpavyāpāre tadeva janitaṃ pradīpena prabhāvaditi syāt | yathā vā pradīpo nijahetutaḥ saprabhaḥ tathā cakṣurapi puraḥ parisphuradrūpasamanvitamiti na doṣaḥ | pradīpādvyatiriktaiva prabheti cet | astu vyatirekaḥ | kintu na pradīpaprakāśyā prabhā pradīpavadeveti prāptaṃ | tasmāccakṣūrūpavyatiriktamaparamiha vijñānaṃ pramāṇābhāvādasat | tadeva tu dvayaṃ svarūpasamvedanādhiṣṭhitaṃ | samvedanamiti tathābhūtasamvedanakāraṇamaparaṃ parikalpyatāmiti siddhā dvirūpā buddhiḥ | yadi cārtha eva purovarttī sākāraḥ sa eva vijñānagrāhyaḥ tadārthaḥ svarūpeṇa gṛhyata iti |

[2.1.2.7.2.3,32]

dūrāsannādibhedena vyaktāvyaktaṃ na yujyate | tatsyādālokabhedāccet tatpidhānāpidhānayoḥ || 408 ||

[2.1.2.7.2.3,33]

tulyā dṛṣṭiradṛṣṭirvvā;

[2.1.2.7.2.3,34]

arthaḥ khalu darśanaviṣayasīmānamanatikramya varttamānaḥ svakāraṇaparamparopapāditānyasvabhāvaparityāgāniyatasvabhāvasaṅgamāt svarūpata evāvabhāseta | kathamasya dūrāsannādideśatāyāmapi pratibhāsanabhedo yena vyaktetarasvabhāvatāprasaṅgaḥ | dṛśyate cāsāvato na bāhyamevākāravatā svabhāvaparigraheṇāvabhāsi | nahi niyatāvikalarūpāvabhāsane bhedabhāsanaṃ tadrūpabhedaprasaṅgāt | pratibhāsamānaṃ hi puro rūpamartha eva tallakṣaṇatvādarthasya | tatastadbhede'rthabheda evāvikalaḥ | na ca bhede'rthasya vyaktādivyapadeśaḥ | nārthāntarapratibhāsane'nyadavyaktaṃ nāma | tasya ca tadeva rūpaṃ tacca vyaktameva |

[2.1.2.7.2.3,35]

tasyaiva tatsvarūpañcetpararūpaṃ kathantathā | tādrūpyeṇa pratīteścedrūpabhede kathaṃ nu sā || 1066 ||

[2.1.2.7.2.3,36]

abhedena pratītau hi pratīterastu bhinnatā | abhede grāhyarūpasya punarbhedaḥ kathaṃ mataḥ || 1067 ||

[2.1.2.7.2.3,37]

tasmādeva tarhi dūrāsannādibhedādālekasyālokanasya vā bhedādvyaktetarabheda iti na saṅgatam | svarūpapratibhāsanetaravikalpānativṛtteḥ | ālokabhedepi yadi svarūpeṇāvabhāsate kathamavyaktaṃ nāvabhāsate tathāpi kathamiti na kiñcadetat | ālokabhede hi soparastatra gṛhyatāmarthastu kathamavyaktādirūpaḥ | atha dūradeśavyavadhānānmandadarśanaṃ | yadi dūradeśavyavahitantavāpi hi tattvānna dṛśyata eva | athāpi hitaṃ tataḥ parisphuṭameva dṛśyatāmiti kuto bhedaḥ |

[2.1.2.7.2.3,39]

sūkṣmoṃśastasya kaścana | ālokena ca mandena dṛśyate'to bhidā yadi || 409 ||

[2.1.2.7.2.3,40]

dūradeśatayā hi sūkṣmāṃśa eva vyavadhīyate na sthavīyānākāraḥ | sūkṣmastu vyavahito dūradeśatayā na dṛśyata eva |

[2.1.2.7.2.3,41]

nanvasāvavayavyeka eva mahimnāvasthitaḥ | tataḥ sakala eva paridṛṣṭa iti kathamaspaṣṭagrahaḥ | atha na bhavatyekastadā sakalasūkṣmateti pratītireva na bhavet | bhavantī vā parisphuṭaparamāṇurūpagrāhiṇī syāt | tadeva darśayati |

[2.1.2.7.2.3,42]

ekatverthasya bāhyasya dṛśyādṛśyabhidā kutaḥ | anekatve'ṇuśo bhinne dṛśyādṛśyabhidā kutaḥ || 410 ||

[2.1.2.7.2.3,43]

nanvekasyāpyavayavinaḥ sūkṣmāvayavayogāttadrahitagrahaṇe'parisphuṭākāratā anyathānyayābhāvaḥ |

[2.1.2.7.2.3,44]

tadasat | yataḥ |

[2.1.2.7.2.3,45]

nīlaṃ pītaṃ vinā grāhyaṃ kiṃ tadasphuṭamucyate | anyasyāgrahaṇenyasya svarūpagrahaṇaṃ sphuṭam || 1068 ||

[2.1.2.7.2.3,46]

nanvanekatve tadanyagrahaṇe tadanyasyāgrahaṇamityaparisphuṭatā |

[2.1.2.7.2.3,47]

tadapyayuktaṃ | tatrāpi samānatvāt | yadarthagrahaṇe parisphuṭaṃ tatkimanyarūpamarthasamvedanasya | yadyarthasya tadanyāgrahaṇepi tadeveti kathamaparisphuṭatā | atha tataḥ sotpattimatī tadā tarhi nārthasasyāsāviti kathamarthagrahaḥ | tadāpi sā tathā bhavantī vastuna eva rūpamiti cet | vasturūpatāyāṃ pareṇāpi tathaiva dṛśyeta | adarśane pareṇa pratipattireva sā'sādhāraṇatvāditi pratipāditam | tathā hi | pratītireva mama vyāmalitarūpoditeti janaḥ pratipattimānathopacārādevaṃ pratītiḥ | vyāmalitārthadarśanātpratītirapi tathābhūtā vyapadiśyate yathā daṇḍasaṅgātpuruṣa eva daṇḍavyapadeśabhāk |

[2.1.2.7.2.3,48]

tadapyasat | yataḥ —

[2.1.2.7.2.3,49]

mama vyāmalitaṃ cakṣustadvaddarśanasaṃgamāt | tatkāryadarśanādeva vyapadeśastathāstu saḥ || 1069 ||

[2.1.2.7.2.3,50]

dṛṣṭestu kāryannāstyanyat na hi kārya tayā sthitiḥ |

[2.1.2.7.2.3,51]

tathā samāgamādeva yadi nīlāpi socyatāṃ || 1070 ||

[2.1.2.7.2.3,52]

kvatyaṃ mameyaṃ dṛṣṭirhi na kadācittvayeṣyate | tasmādaspaṣṭatā dṛṣṭeḥ sarvvalokapratītitaḥ || 1071 ||

[2.1.2.7.2.3,53]

niścayo hi na sarvveṣāmakasmād bhrānta ucyate |

[2.1.2.7.2.3,54]

nahi vyavahāramaskhalitamādadhāno vyavasāyo'nyathā saṃbhāvyate | tataḥ svayamarthapratibhāsena buddhibhedo yuktaḥ |

[2.1.2.7.2.3,55]

māndyapāṭavabhedena bhāso buddhibhidā yadi | bhinnenyasminnabhinnasya kuto bhedena bhāsanaṃ || 411 ||

[2.1.2.7.2.3,56]

aparaḥ prāha | ālokasya bāhyasyaiva māndyapāṭavabhedāddhuddhibheda ekasminnapyarthe na tu buddhisvabhāvabhedaḥ svata iti nāsāvākāraścetasaḥ | tadanupapannaṃ | yataḥ |

[2.1.2.7.2.3,57]

arthasya pratibhāsaḥ syādyadi bhāsā samanvitaḥ |

[2.1.2.7.2.3,58]

anyena sahitābhāse na syānmandāvabhāsitā || 1072 ||

[2.1.2.7.2.3,59]

parasparavyāvṛttālokarūpapratibhāse hi tayoreva tathāvabhāsanamiti nāspaṣṭarūpapratibhāsaḥ | na khalvanyasmin svarūpāvabhāsavati tadaparaḥ tathā bhavati | bhavatyeva ku su mbha rāgavastrāntaritavastupratibhāsavaditi cet | na | tatrāpi samānatvāt | svarūpeṇa pratibhāsanena raktatāvabhāsaḥ | tadeva tasya rūpamiti tathāvabhāsanābhyupagame tasyāpyālokamandatayā tadeva rūpamiti sakalasya tathāvabhāsanātkuto buddhibhedaḥ | tasmādālokabhedepi na bhedāvabhāsaḥ | aci ca |

[2.1.2.7.2.3,60]

mandantadapi tejaḥ kimāvṛtteriha sā na kiṃ | tanutvāttejasopyetadastyanyatrāpyatānavaṃ || 412 ||

[2.1.2.7.2.3,61]

yadi tejo davīyasi deśe rajasā'vṛtamiti mandaṃ tadākārāddeśamapi mandameva tatrāpi rajasā tiraskaraṇasambhavāt | na khalu vyāpi nabhasvaduddhūyamānamiha nāsti | tadastittvepi tanuttvādrajaso'nāvaraṇakāraṇatā | davīyasi tu deśe tadantarālāpatanattve na rajaso bhūyastvaṃ | sa eva go dhā śa śa ka nyā yaḥ | tejasopi tatra bhūyastvameva | nikaṭe tu yathā rajasastānavantathā tejasopīti kimevamuktena |

[2.1.2.7.2.3,62]

atyāsanne ca suvyaktantejastatsyātparisphuṭam |

[2.1.2.7.2.3,63]

yadi rajasastanutvenālokasyāmandatāyāṃ sphuṭapratibhāsastadātyāsannatāyāṃ rajasastanutamatvādatiparisphuṭambhavet | tatra śaktyabhāvādindriyasyeti cet | sarvvathā'darśanameva prasaktamityuktaṃ |

[2.1.2.7.2.3,64]

tatrāpyadṛṣṭamāśritya bhavedrūpāntaraṃ yadi || 413 || anyonyāvaraṇātteṣāṃ syāttejovihatistataḥ |

[2.1.2.7.2.3,65]

adṛṣṭasaṅgatimacetanaṃ padārthamāśritya rūpāntarameva tatrotpannaṃ tena tatteja āvṛttaṃ vihitamiti na tadaparasya darśanaṃ | evaṃ sati sarvveṇa tadekameva dṛśyeta nāparaṃ | tasyāvṛtatvādālokasya | dvyamapi ca dṛśyate nikaṭe tādāvaraṇaṃ nāstyeva tasya pṛṣṭhatassthānāt | naikadeśasyaiva darśanāt | nahi dūradeśavarttinā nikaṭadeśāvasthitasya pṛṣṭhatastadupalabhyate rūpamaparisphuṭābhimataṃ | bhrāntirasāviti cet | padārthatattvadarśanadarśināṃ kuto bhrāntisambhavaḥ | deśabhrāntirastyevādityasya vṛkṣaśiraḥ saṃsṛṣṭatādarśanavat |

[2.1.2.7.2.3,66]

tatra deśepyasattatra dṛśyeta yadi vastu tat | tatra kālepyasattatra kinna darśanasaṅgatam || 1073 ||

[2.1.2.7.2.3,67]

tatkāle 'vidyamānasya yadi syāt dṛṣṭirāgataṃ |

[2.1.2.7.2.3,68]

sarvvārthadarśinaḥ sarvva iti tacca na dṛśyate || 1074 ||

[2.1.2.7.2.3,69]

adṛṣṭasaṅgamādetadyadi sarvvaṃ samarthyate | pareṇāpi tataḥ sarvvo dṛṣṭato darśanodayaḥ || 1075 ||

[2.1.2.7.2.3,70]

yadāha paradarśanadūṣaṇāya bhavatā kiñcaducyate | tadā paropi sakalametad bhavato dūṣaṇaṃ pratibhāti na samarthanaṃ | tathābhūtādṛṣṭasāmarthyādeveti bhavata evāyaṃ doṣa iti śakta eva vaktuṃ | yathā ca vidyamānavāraṇamadṛṣṭataḥ tathā 'vidyamānopadarśanamapi | tato 'vidyamānameva bhavato dūṣaṇaṃ pratibhāti | vidyamānamapi na samarthanaṃ tathā prāśnikaprapañcasyāpīti na kaścitsamyag vādī bhavet |

[2.1.2.7.2.3,72]

dṛśyate yadyathā vastu tattathaivānugamyatām | asphuṭāvaraṇantasya pṛṣṭhato neti gamyatām || 1076 ||

[2.1.2.7.2.3,73]

kasyacidapi pṛṣṭhatastadāvaraṇamiti purovattināvaraṇena pihitatvādekamevāsphuṭarūpamāvaraṇaṃ sarvvaḥ paśyettasyānāvaraṇe tu sakṛdeva dūradeśavyavasthitopi sphuṭetaralakṣaṇaṃ dvyamapi paśyediti prāptaṃ sakṛttadevetyāha |

[2.1.2.7.2.3,74]

tatraikameva dṛśyeta tasyānāvaraṇe sakṛt || 414 ||

[2.1.2.7.2.3,75]

paśyetsphuṭāsphuṭaṃ rūpaṃ;

[2.1.2.7.2.3,76]

athāpyucyeta | eka eva dṛśyate paradarśanasyādṛṣṭena vāraṇe satīti cet | atrocyate | yadi tat |

[2.1.2.7.2.3,77]

eko 'dṛṣṭena vāraṇe |

[2.1.2.7.2.3,78]

na dṛśyata iti vākyaśeṣaḥ | tadayuktaṃ |

[2.1.2.7.2.3,79]

arthānarthau na yena stastadadṛṣṭaṃ karoti kiṃ || 415 ||

[2.1.2.7.2.3,80]

adṛṣṭaṃ hi nāmedaṃ dharmādharmalakṣaṇaṃ | akasmādarthānarthopanipātena gamyate na pratyakṣataḥ | tatkathanamanarthetaratvābhāvepi dūrādarśanasyāspaṣṭadarśanasya vā dṛṣṭakṛtatvaṃ | etadapi karotīti cet | dattamatrottaraṃ | sarvvameva dūṣaṇasamarthanaṃ va tattvato bhavediti | sādhūktamapi na bhavatā'vagamyate 'dṛṣṭavaśāditi |

[2.1.2.7.2.3,81]

tasmātsaṃvidyathāhetu jāyamānā'rthasaṃśrayāt | pratibhāsabhidāṃ dhatte śeṣāḥ kumatidurnnayāḥ || 416 ||

[2.1.2.7.2.3,82]

kiñca |

{2.1.2.7.2.4}

<(gha) akṣaṇikasya na vyaktiḥ>

[2.1.2.7.2.4,1]

jñānaśabdapradīpānāṃ pratyakṣasyetarasya vā | janakatvena pūrvveṣāṃ kṣaṇikānāṃ vināśataḥ || 417 ||

[2.1.2.7.2.4,2]

vyaktiḥ kuto'satāṃ jñānāt;

[2.1.2.7.2.4,3]

nāvidyamānasya svarūpeṇa darśanaṃ | hetutvena ca jñānāt pūrvvattvaṃ | pūrvvatve ca kṣaṇikatayā na jñānakālestitā | atha yadaivāsti tadaiva grahaṇaṃ hetubhāvamantareṇāpi | samānakālatayaiva vā hetutāpi |

[2.1.2.7.2.4,4]

tadasat | jñānasya ya upakārako na bhavati tasya |

[2.1.2.7.2.4,5]

anyasyānupakāriṇaḥ |

[2.1.2.7.2.4,6]

vyaktau byajyeta sarvvorthaḥ;

[2.1.2.7.2.4,7]

na samānakālasya hetutā tathā 'pratīteḥ | asambaddhagrahaṇe ca sarvvameva gṛhyeta |

[2.1.2.7.2.4,8]

taddhetornniyamo yadi || 418 ||

[2.1.2.7.2.4,9]

na sarvvagrahantaddhetuniyatatvād grāhyagrāhakayoḥ | īdṛśo grāhakaścakṣuṣā niyamito yena pratiniyatameva grṛhṇāti | grāhyamvā yena tenaiva gṛhyate | athavobhayamapīti paraḥ | tadayuktaṃ | yataḥ |

[2.1.2.7.2.4,10]

naiṣāpi kalpanā jñāne;

[2.1.2.7.2.4,11]

na pratiniyatagrahaṇamanayā kalpanayā | hetuniyamo hi padārthānāṃ svarūpe kāryakāraṇe ca | na tāvat svarūpe | svarūpapratiniyame hi kāraṇataḥ svarūpameva tayostathābhataṃ yadavabhāsate | tataḥ svarūpāvabhāsanameva prasaktaṃ tatpūrvvakāraṇādhīnaṃ na parasparādhīnamiti na parasparaṃ grāhyagrāhakabhāvaḥ | samānakālodayāt | yadadhīnā hi tayorgrāhyagrāhakatā tasyaiva tau grāhyagrāhakāviti yuktaṃ |
na ca saṃviditasvasvarūpādaparā grāhyagrāhakatā | kathantarhi grāhakohaṃ grāhyaṃ mamedamiti pratītiḥ | na | tadaparasya sambandhasyāpratibhāsanāt kalpanāmātramevānādivāsanādhīnametat | tathā coktaṃ | "savyāpāramivābhātīti" | tasmātsvarūpasya svahetuniyamānna grāhyagrāhakabhāvaḥ | atha kāryakaraṇe svahetuniyamaḥ | tadāpi yadi tābhyāṃ pratiniyatasya kāryātmano jananaṃ kathamiva grāhyagrāhakabhāvaḥ | sahakāribhāva eva bhavet | na ca tāvatā grāhyagrāhakabhāvaḥ | tasmānna hetuto grāhyagrāhakabhāvaḥ | athavā naiṣāpi kalpanā jñāne | yadā jñānaṃ grāhyaṃ jñānāntarasya pratyakṣasyānyasya vā tadā ki dvayorjñānayoḥ samānakālatā | hetośca grāhya grāhakatodayaḥ | na ca dvayoḥ samānakālateṣyate | samānakālatayāmvā tadanyenāpi samānakālena tadanyenāpīti aparyantataiva jñānānāmbhavet | arthasyāpi tadā grahaṇambhavet | na ceṣyate | na ca prathamaṃ grāhyamasat paścād grāhyaṃ bhavati tadrūpasyāpratipattiprasaṅgāt | grāhyarūpameva prāgapīti cet | prāgapi grahaṇaprasaṅgaḥ | bhavatu ko doṣa iti cet | na | prāgapi grāhakaprasaṅgāt | yadi ca cakṣurādisāmagrīvaśādudayastasya jñānameva grāhyākāraḥ syāt nārthatā | tathāpyarthatve grāhakākāropi bhavet | athārthasya prāgbhāvād grāhakasya cānyathābhāvānnaivaṃ | na prāgabhāvaḥ parigṛhyata ityuktaṃ | kalpanāyāṃ sarvvakalpanāprasaṅga iti ca | kathantarhyarthakalpanā | anyasautrāntikadarśanāpekṣayeti pratipāditaṃ | ata evāha |

[2.1.2.7.2.4,12]

jñānantvarthāvabhāsataḥ | taṃ vyanaktīti kathyeta tadabhāvepi tatkṛtaṃ || 419 ||

[2.1.2.7.2.4,13]

tadākārāvabhāsanāt avidyamānopyarthaḥ pratibhātīti bhavedvyapadeśaḥ | anyena dṛśyamānorthaḥ svayañcānumānataḥ pratītostīti vyavasthitāvarthasya tatastadākārajñānotpattau sa gṛhīta iti yuktaṃ | tadabhāve tūtpannaṃ bhrāntijñānamiti vyavasthā | na punaḥ paramārthato 'numānamasti |

[2.1.2.7.2.4,14]

pratyakṣapūrvvakaṃ sarvvamanumānaṃ pravarttate | pratyakṣasyānumānāpekṣā yadyanyonyasamāśrayaḥ | na yāvadanumānaṃ pramāṇaṃ tāvanna pratyakṣaṃ pramāṇībhavati bāhye'rthe | na ca pratyakṣasya prāmāṇyāsambhave'numānantatpūrvvakatvādanyathāndhaparamparā bhavet | tasmāt paramārthataḥ svarūpameva samvedanasya samviditaṃ nārthaḥ | tathāpyabhyupagamyocyate | nahi sarvva tattvata eva vyavasthāpyate | tataḥ pūrvvamarthe sati yadākāraṃ vijñānaṃ jāyate sa grāhyaḥ |

[2.1.2.7.2.4,15]

nākārayati cānyortho'nupakārāt sahoditaḥ |

[2.1.2.7.2.4,16]

sahoditorthātmā svahetoḥ tathaivotpanna iti tadupakārābhāvāt jñānasya nāsau grāhyastadākārajñānājananāt | tataḥ |

[2.1.2.7.2.4,17]

vyakto'nākārayan jñānaṃ svākāreṇa kathambhavet || 420 ||

[2.1.2.7.2.4,18]

parokṣorthātmā tadākārajñānajanakatayāvasthitaḥ svarūpeṇāviditasvabhāva iti tadākārajñānasamvedanādeva tasya vedanamiti yuktaṃ | tena vyaktatvaṃ | svarūpeṇa pratibhāsane tu svahetusāmarthyānna samānakālatā vinā pareṇa tasya kiñciditi tadvedanaṃ | yadi parantaduparodhamātrādeva | bhavatu jñānādīnāmasatāṃ jñānakāle svarūpeṇāvedane tatastatra sāmarthyattadākārajñānakalpanāpi | yaḥ punaḥ sthiro vajropalādikorthastasya svarūpavedanaṃ kathamanupapannaṃ |

[2.1.2.7.2.4,19]

tadapi yatkiñcidetat | yataḥ |

[2.1.2.7.2.4,20]

vajropalādirapyarthaḥ sthiro yonyānapekṣaṇāt | sakṛtsarvasya janayet jñānāni jagataḥ svayam || 421 ||

[2.1.2.7.2.4,21]

kālakalāvatā na vyāpī hi nityaḥ sthira iti coktaḥ | yadi ca tasya sa eva svabhāvastadā tadākārasarvvasvasvīkārasamvedanena saparyavasānaḥ sa parigṛhīta iti ekajñānakāla eva parisamāpta iti na nityatā bhavet | na tadaiva parisamāptaṃ nityaṃ nāma | sakalakālakalāvalokena ca na kāladairdhya | yugapacca grīṣmādikaḥ kālaḥ syāt | jñānaikatvepyayameva doṣaḥ |

[2.1.2.7.2.4,22]

nanu kramabhāvikālakalānāmakrameṇa kathaṃ grahaṇam | agrahaṇe tarhi na kālavyāptirasyeti kathaṃ nityatā | tasmādyadyasāvekastathaiva sakṛt gṛhyeta | athāparakāraṇāpekṣayā parāparasamvedanajanane krama iti |

[2.1.2.7.2.4,23]

tadapyayuktamanapekṣatvāt | na hyekarūpaṃ svakāraṇādutpannaṃ tadbhāve 'paramapekṣate | atha paścādaparā dṛśyamānatā bhavati | yā paścādeva viṣayaḥ | tadā tarhi na nityatvamityāha |

[2.1.2.7.2.4,24]

kramādbhavanti tānyasya sahakāryupakārataḥ | āṃhuḥpratikṣaṇaṃ bhedaṃ sa doṣotrāpi pūrvvavat || 422 ||

[2.1.2.7.2.4,25]

yadi sahakāricakṣurādyupakārakrameṇa tāni vijñānāni kramabhāvīni | tathā sati jñānānāṃ kramabhāve taddṛśyatāpi kramabhāvinī | nahi dṛśyatā jñānamantareṇa vastunaḥ svasamvedanaprasaṅgāt | jñānasamānakālabhāvinī ca dṛśyatā na pūrvvāpararūpā jñānasyā tathābhāvāt | tato jñānavadeva pratikṣaṇaṃ bheda iti | pūrvvapūrvvasvasantānabhāvikāraṇādhīnā'nyathā vā | tataḥ pūrvvavadatrāpi doṣaḥ | atha cakṣurādikāraṇopanipātamavicchinnamekameva | tatastadavicchedādavicchedasambhavinī grāhyataikaiṣa tato nityatā vajropalādeḥ |

[2.1.2.7.2.4,26]

naitadasti |

[2.1.2.7.2.4,27]

vajropalādau vicchedamantareṇa pramādayaḥ | sarvvathā neti kenāyamavicchedaḥ pratīyatāṃ || 1077 ||

[2.1.2.7.2.4,28]

yadāpyavicchedastadāpi paryavasānāvadhi pratītiprasaṅga ityuktaṃ | tasmādvajropalādāvapi samānameva | tasmādavidyamānānāṃ śabdādīnāṃ kāraṇabhūtānāṃ samvedanāsaṅgatervviṣayākāraṃ vijñānamiti siddhaṃ | ā cā rye ṇāpi pratipāditaṃ |

[2.1.2.7.2.4,29]

"smṛteruttarakālaśca nahyasāvavibhāvite |"

[2.1.2.7.2.4,30]

tadāha |

[2.1.2.7.2.4,31]

smṛteśca dvirūpatāsiddheti |

<2.1.2.7.3>

<(3) svasaṃvedanacintā>

{2.1.2.7.3.1}

<(ka) arthākāraṃ jñānam>

[2.1.2.7.3.1,1]

athāpi syāt | samvedyasamvedakarūpatayā dvirūpatayā na viṣayākāratayeti granthārthaḥ | tadayuktaṃ |

[2.1.2.7.3.1,2]

viṣayajñānatajjñānaviśeṣāttu dvirūpate || 1078 || ti prakṛtaṃ |

[2.1.2.7.3.1,3]

tatra ca viṣayākāratā prakṛtā sādhayituṃ | kathaṃ punarjjāyate dvirūpamvijñānamiti prakramāt | tatrāpi dvyabhāsaṃ hi vijñānaṃ svābhāsaṃ viṣayābhāsañca | tatra viṣayatāyāmeva mahatyāsthā | yataḥ |

[2.1.2.7.3.1,4]

saṃvedanasya tādātmye na vivādosti kasyacit | tasyārtharūpatā'siddhā sāpi sidhyatisaṃmṛteḥ || 423 ||

[2.1.2.7.3.1,5]

nanu ca svasamvedanepi vivāda eva |

[2.1.2.7.3.1,6]

naitadasti | samvedanamātrābhiprāyādevamucyate | svasaṃvedanantu sādhyamiti yuktamevaitat | tathā ca |

[2.1.2.7.3.1,7]

svasamvedyatā ceti paścātsā sādhayiṣyate |

[2.1.2.7.3.1,8]

tataḥ svasamvedanavyatiriktasamvedanātmatvena vivāda ityayamatrārthaḥ | tasya tvarthākāratāyāṃ vivādastadasiddheḥ | sāpi tadākāratā samyaksmṛtervvibhāgena smṛteḥ sidhyati |

[2.1.2.7.3.1,9]

nanu nirākāratāyāmapi smṛtirvvibhāgavatyupapannaiva | tatkathamanaikāntikāddhetorarthasya siddhiḥ |

[2.1.2.7.3.1,10]

naitadasti | yataḥ |

[2.1.2.7.3.1,11]

parasparasya bhedena smṛtiratra vivakṣitā | spaṣṭabhedamvinā nāsāviti hetutvamucyate || 1079 ||

[2.1.2.7.3.1,12]

bhedenānanubhūtesminnavibhakte svagocaraiḥ | evametanna khalvevamiti sā syānna bhedinī || 424 ||

[2.1.2.7.3.1,13]

na cānubhavamātreṇa kaścid bhedo vivecakaḥ | vivekinī na cāspaṣṭa bhede dhīryamalādivat || 425 ||

[2.1.2.7.3.1,14]

yadi tatsamvedanaṃ na pratiniyataspaṣṭanīlākāro rāgavaśāt vibhaktamupajāyate | tadā na vivekena smaryyeta | atha kaścitsāmagrīviśeṣād bhedo'vaśyambhāvī tata eva bhedavatī smṛtiḥ | tadayuktaṃ | yato nānubhavamātrādviśeṣaḥ sāmagrīprabhāvonnīyamānātmā smṛternnibandhanaṃ spaṣṭabhedābhāvāt | na cāspaṣṭabhedādeva vivekinī yamalakādiṣu smṛtiḥ | atha viṣayopi tatrānubhūta iti smaryate | tadavyabhicārādataḥ svayamabhinnamapi tadbhedādeva bhedena smṛtervviṣayaḥ | yamalakayorapi yadā vilakṣaṇadaṇḍādiyogastadā bhavatyeva viśeṣopalakṣaṇam | yathaiva viṣayabalāt kalpyate 'nubhavastathā smaryamāṇādapīti tato vijñānasmaraṇamiti vyavahāraḥ |

[2.1.2.7.3.1,15]

tadasat |

[2.1.2.7.3.1,16]

viṣayākāratābhāve viṣayasmaraṇaṃ kathaṃ | atītasya hi nārthasya sa ākāraḥ parīyate || 1080 ||

[2.1.2.7.3.1,17]

pratyutpanne hi tasmiṃstatkathaṃ smaraṇamucyate |

[2.1.2.7.3.1,18]

smaraṇasya sa ākāro yadi kiṃ samvidā na vā || 1081 ||

[2.1.2.7.3.1,19]

anubhavādākāravataḥ smṛtirudayamāsādayantī tadākāreti yuktaṃ | tathāhi |

[2.1.2.7.3.1,20]

smṛtirarthādyadi bhavet sarvvatrāpyaviśeṣataḥ | dūrāditvepi vastūnāṃ smṛterudayannekṣate || 1082 ||

[2.1.2.7.3.1,21]

anubhūtimathāśritya heturasti sa eva naḥ | arthābhāvepyanubhavāt smṛterudayasambhavāt || 1083 ||

[2.1.2.7.3.1,22]

yadi sākāratā jñānasya na bhavet | kathantadākāratā smṛteḥ | tathāhi | vijñānaṃ smaraṇapratyayenālambyamānannākāravyatiriktamālambyate atiyogayogināpi | yasya yathādhimuktyā viṣayīkaṇaṃ tathaiva taditi mantavyaṃ | tasmāt smṛterubhayarūpatā prasidhyatīti yuktaṃ svasamvedanañca | tathā cā cā ryaḥ | "svasamvedyatā ca vā |" āha ca |

[2.1.2.7.3.1,23]

dvairupyasādhanenāpi prāyaḥ siddhaṃ svavedanaṃ | svarūpabhūtābhāsasya tadā saṃvedanekṣaṇāt || 426 ||

[2.1.2.7.3.1,24]

nanu sarvveṇaiva dvairupyasādhane na svasamvedanaṃ prasiddhaṃ | kimucyate prāya iti |

[2.1.2.7.3.1,25]

naitadasti | mukhyato dvairupyasādhane dvairupyaprasiddhirānuṣaṅgikī punaḥ svasamvedanatāpi | yataḥ svarūpabhūta ābhāsastadā pratīyate | na ca svasamvedanādanyataḥ pratītiḥ |

[2.1.2.7.3.1,26]

nanu svasamvedanamityātmano grāhakaṃ tataśca tadeva grāhyaṃ grāhakañceti | na caivamātmakatāyāṃ dṛṣṭāntaḥ kaścidasti | yena tataḥ siddhiḥ | pradīpādivatprakāśyaprakāśakabhāva iti cet | na | pradīpādīnāmaparaprakāśakanirapekṣatvāt prakāśyarūpatā nāstyeva | kutaḥ prakāśyaprakāśakatayā dṛṣṭāntatā |

[2.1.2.7.3.1,27]

grāhyatā tu yadā teṣāṃ tadākṣagrāhakaṃ bhavet | buddhyakṣayorna ca svātmavedanaṃ niścitaṃ dvayoḥ || 1084 ||

[2.1.2.7.3.1,28]

tasmāt svasamvedanannāma nāstyeva |

[2.1.2.7.3.1,29]

nanu cātmā grāhakarūpo grāhyaścetīṣyate bhavadbhiḥ |

[2.1.2.7.3.1,30]

tadapyasat | yataḥ |

[2.1.2.7.3.1,31]

dharmabhedena tatrāpi śakyā grāhyagrāhakarūpatā | grāhyatvaṃ dravyarūpeṇa grāhakatvaṃ tatonyathā || 1085 ||

[2.1.2.7.3.1,32]

dravyāntarāsādhāraṇenātmatvena grāhakatā dravyatvena tu sādhāraṇena grāhyateti yuktaṃ |

[2.1.2.7.3.1,33]

bhavatustu sarvvametadasamañcasaṃ | na ca paraprasiddhimātrādeva dṛṣṭāntaḥ | svapratipattāvupāyatvābhāvāt |

[2.1.2.7.3.1,34]

tadetadasat |

[2.1.2.7.3.1,35]

grāhyagrāhakabhāvo hi naivāsti paramārthataḥ | aparapratyayaṃ rūpamatadvyavṛttitastathā || 1086 ||

[2.1.2.7.3.1,36]

yatra hi parasya prakāśakatvaṃ na pratīyate tadevātmanāṃ prakāśayatīti vyapadiśyate | paraprakāśyavyāvṛttatvāt | yathā ca pratibhāsamānedīpādau na parasya prakāśakatā tathā pratipāditamata eva pradīpasya dṛṣṭāntatā |

[2.1.2.7.3.1,37]

cakṣuṣi vyāpṛtepyarthastāmistre na pratīyate | pradīpasannidhestasya pratyayāttatprakāśyatā || 1087 ||

[2.1.2.7.3.1,38]

dīpādayo naivamiti tataḥ svātmaprakāśakāḥ | na cākṣaṃ grāhakaṃ tatra svarūpeṇa prakāśanāt || 1088 ||

[2.1.2.7.3.1,39]

sukhādayopi naivāmī parasamvedanodayāḥ | ātmanā tu sukhādīnāṃ grāhyatve bāhyatā bhavet || 1089 ||

[2.1.2.7.3.1,40]

samavāyasamāveśāttadeva syātsvavedanaṃ | samavāya pramāṇañca netyetatpratipāditaṃ || 1090 ||

[2.1.2.7.3.1,41]

nanu grāhyatayābhimatānāṃ rūpādīnāṃ svasamvedanābhyupagame rūpādikamahamiti pratyayo bhavet ātmanīva | tathāhaṃ sukhamiti bhavet |

[2.1.2.7.3.1,42]

naitadasti | yasmāt |

[2.1.2.7.3.1,43]

gauraḥ śyāmohamityevaṃ pratyayo dṛśyate na kiṃ | tathāpi grāhyatāstyeva rūpādīnāṃ śarīriṇāṃ || 1091 ||

[2.1.2.7.3.1,44]

rūpādayo hi śarīrasamavāyinohamiti pratyayena gṛhyante | na ca te bhavanmate svasamvedanāḥ |

[2.1.2.7.3.1,45]

nanu rūpamahamiti na dṛśyate tena grāhyatā na tu svasamvedyatā |

[2.1.2.7.3.1,46]

tadapyasat |

[2.1.2.7.3.1,47]

tadabhāvepi na dṛṣṭasya na tadrūpanibaddhatā | gaurādayo na rūpatvavyatirekavyavasthitāḥ || 1092 ||

[2.1.2.7.3.1,48]

yadyayamahaṃ pratyayo na grāhye bhavet rūpe gaurādau na bhavet | na ca rūpamahamiti bhavati | tasmānna grāhyatānibandhanohaṃpratyayo nāpi grāhyatāvirodhī | athātmasambandhādupacārādahaṃ gaura iti pratyayaḥ | mama rūpamiti vyatirekadarśanāt |

[2.1.2.7.3.1,49]

nanu bhedābhāvānmama gaura iti na bhavati | mama rūpamiti tu bhavati kimatra nibandhanaṃ | tasmādayaṃ pratyayo nirnibandhana eva | tato'hamiti vyāvṛtternna rūpādīnāmasvasamvedanatāprasiddhiḥ | na cāhaṃ gaura ityupacaritavṛttiraparasya mukhyasyābhāvāt | na ca mama mukhādikaṃ mameti pratyayasya kiñcidālambanaṃ | bhedarūpamupalabdhigocaraḥ śilāputrakasya śarīramiti yathā | tathā hi |

[2.1.2.7.3.1,50]

śilāputrakaśabdasya dṛśyate grāvavācyatā | śarīraśabdavācyattvaṃ tasyaiva punarīkṣyate || 1093 ||

[2.1.2.7.3.1,51]

tathā mameti śabdasya śarīraṃ vācyatāṃ gataṃ | punārūpādiśabdasya nāparaṃ saṃpratīyate || 1094 ||

[2.1.2.7.3.1,52]

sutarāmapi nirupyamāṇamahamiti pratyayasyāparamālambanaṃ śarīragatarūpāderaparaṃ nopalabhyate | tena mama mukhamiti śarīrasambandha evānādivāsanāparikalpaviśeṣato vā pratyayaḥ | yathā tarhi śarīrarūpādiṣu bhavatyahaṃpratyayaḥ svasamvedanāt | tathā kuḍyādiṣvapi bhavedahaṃ kuḍyamiti | yathā purovarttitvaṃ kuḍyasya śarīrapekṣayā tathā kuḍyāpekṣayā śarīrasyāpi syāt | na ca bhavati | tasmānna svasamvedanatā kuḍyādīnāṃ |

[2.1.2.7.3.1,53]

atrocyate |

[2.1.2.7.3.1,54]

yathā'svavedanatvepi na kuḍyādāvahaṃkṛtiḥ | tathā svavedanatvepi na kuḍyādāvahaṃkṛtiḥ || 1095 ||

[2.1.2.7.3.1,55]

yathā vā vāsanāsaṅgāt kuḍyāderaśarīratā | niyatādeva saṃskārāttathāhaṃkāravarjjanaṃ || 1096 ||

[2.1.2.7.3.1,56]

yathā kuḍyaśarīrayoḥ pratiniyatavāsanāsāmarthyāt parasparaṃ bhedastathāhaṃkāraviṣayatetarabhāvopi | tasmādanyagrāhakavyāpāraviṣayatvāyogādeva svasamvedanatā | asti cātra dṛṣṭāntaḥ | yasya parodhiṣṭhātā nāsti tasya svataṃtratagrā pratītiḥ | nāsti ca samvedane kuḍyādīnāṃ kaścidadhiṣṭhātā tataḥ svatantraṃ samvedanamiti siddhaḥ svasamvedanabhāvaḥ | cakṣuṣastu grāhakatvaṃ na rūpāditayā grāhyatvāt | na khalu kārakād vyañcakasya kaścidviśeṣa iti | pratipādayiṣyate ca | tasmāt vyatiriktāpekṣayāprakāśakā'bhāvaḥ kārakabhāva eva | prakāśyatā tu svata eveti yuktaṃ | tathaiva darśanāttathaiva smaraṇāditi nyāya eṣaḥ | api ca |

[2.1.2.7.3.1,57]

anityasaṅgamāt kuḍye nāhaṅkārasya sambhavaḥ | nityamevānubandhena śarīre tasya saṃyatiḥ || 1097 ||

[2.1.2.7.3.1,58]

tasmādahaṃkārasya nityānubandhaḥ kāraṇamiti na kuḍyādau bhavatyahaṃkāra iti vibhāgaḥ | na cāhaṅkārāt svasamvedanaṃ | parānapekṣavedanasya tathā sthiteḥ | atha grāhakākāreṇa tasya vedanaṃ |

[2.1.2.7.3.1,59]

tadapyasat | yataḥ |

[2.1.2.7.3.1,60]

cakṣurādyatirekeṇa tadākārāpravedanāt | grāhyarūpāśca te sarvve iṣyante bāhyavādibhiḥ || 1098 ||

[2.1.2.7.3.1,61]

na ca tadvyatirekeṇa sukhāderupalambhanaṃ | tenānapekṣasandhitvāt sarvvameva svavedanam || 1099 ||

[2.1.2.7.3.1,62]

na khalu śarīretarabhūtarūpādivyatirekeṇāparamupalabhyate yasya grāhakatā bhavet | sukhādayopi śarīravyatirekeṇe na vibhāvyante | na ca te vibhāvyamānā api grāhakāḥ svarūpamātraparyavasānāt | sukhādike ca grāhyatāyā bhedepi bhedo bhavet | bhavatyevābhilāṣādibhedevirūpāditvena bhāsanāditi cet | na virūpādibhedena pratibhāsane'rtharūpatā'bhāvāt | nahi parasparavirodhi rūpamekasya yuktaṃ | grāhakāpekṣayā na virodha ityapi na vācyaṃ | apekṣāyā ayogāt | nahi grāhakāntarāpekṣayā tadanyad bhavati grāhakasya kāraṇatvaprasaṅgāt | tena virūpādirūpatā vidyamānaiva prakāśyate cet | yadi tarhi vidyamānaiva prakāśyate kathampaścād bādhyate paryālocaneneti yatkiñcidetat | atha sarvvamapyetadupanyastaṃ grāhyameva | grāhikā tu buddhiraparā'rthāpattyā tadeva vedyate | tadapekṣamasvasamvedanaṃ | tataḥ smaraṇādapyuttarakālantathābhūtaivā'sau pratīyate |

[2.1.2.7.3.1,63]

tadapyayuktaṃ |

[2.1.2.7.3.1,64]

naiva loko vijānāti grāhyarūpāntaraṃ vidaṃ | arthāpattyā tadākāraspaṣṭatā vā pratītitaḥ || 1100 ||

[2.1.2.7.3.1,65]

na khalu rūpasukhādivyatiriktākāravatī buddhirarthāpattyā lokena vyavahāravatā pratīyate buddhirmamāstīti | vibhāvitagrāhyākārātireki pratiniyatākārabuddhirūpaṃ vikalpajālameva kevalamupari baṃbhramīti lokasya | atha mūttasyaiva padārthatmano deśādiniyamena vyavasthitasya pratiniyatarūpavibhāvanaṃ | na tu buddhirevaṃ rūpāprameyaprakāśanamātrameva tasyārūpamiti na rūpādivatpratiniyatarūpavibhāvanaṃ |

[2.1.2.7.3.1,66]

tadapyasat |

[2.1.2.7.3.1,67]

avibhāvitarūpāṇāmapi grāhakatā yadi | viṣāṇasya śaśādīnāmapi grāhakatā na kiṃ || 1101 ||

[2.1.2.7.3.1,68]

teṣāntathā 'pratīteśced buddherapyapratītatā | buddhirmamāstīti punarna rūpādeḥ parātmavit || 1102 ||

[2.1.2.7.3.1,69]

rūpādiviśeṣa eva prakāśakāntaḥpraveśī svabhāvabhūtadharmabhedamādāya tathā vyapadiśyate | rūpādikaṃ hi parokṣāparokṣasādhāraṇaṃ | prakāśamānarūpatā tu rūpaviśeṣatayā sajātīyādapi rūpādvyavṛttā | tato vyāvṛttibhedāddharmabhedaḥ | tena rūpāderbuddhiriti vyapadeśādhyavasāyavṛttiḥ | tasmātsamvedanakāle smaraṇakāle ca nāparā buddhirvvibhāvyata iti siddhaṃ svavedanaṃ rūpādyākāratayeti siddhāntaḥ |

[2.1.2.7.3.1,70]

tenedamapi nirākṛtaṃ bhavati |

[2.1.2.7.3.1,71]

grāhyagrāhakayoraikye tadekasya pratītitaḥ | niyamenāparasyāpi pratītirathavānyathā || 1103 ||

[2.1.2.7.3.1,72]

ekapratītyā parasyāpi parāpratītyā cāparasyāpīti prāptam | pratīyata eva hi rūpādirūpatā prakāśarūpatā ca kasyāmasandehaḥ |

[2.1.2.7.3.1,73]

yadapyuktaṃ | grāhakameva smaranti kopi mayā dṛṣṭa āsīt iti smaraṇāt |

[2.1.2.7.3.1,74]

tadasadyataḥ | tatra viśeṣe grāhakepi sandeha eva | sāmānye tu grāhyepi na sandehaḥ | mameti ca dehasambandhitvandarśayati lokaḥ | tasyāpi dehasya svaprakāśatvameva nāparaprakāra iti | etaccoktameva | athāpi parasyābhiprāyaḥ |

[2.1.2.7.3.1,75]

sattyametanna rūpādivyatirekātparāpi dhīḥ | tathāpi na svasamvittistasyāgrahaṇamanyataḥ || 1104 ||

[2.1.2.7.3.1,76]

tadasat | yataḥ |

[2.1.2.7.3.1,77]

dhiyā'tadrū payā jñāne niruddhenubhavaḥ kutaḥ | svañca rūpaṃ na sā vettītyutsannonubhavothinaḥ || 427 ||

[2.1.2.7.3.1,78]

yadi taduttarakālabhāvinyā'parayā buddhyā'tadākārayā'rthāpattyādirūpayā jñānamiṣyate tadā tatpūrvvakaṃ vedanaṃ niruddhaṃ | kṣaṇikā hi sā na buddhyantarakālamāsta ityabhyupagamāt | tato niruddhe'parasamvedanakāle pūrvake'nubhave kuto nubhavaḥ | svarūpasyāsamvedanād grāhyasya ca svarūpābhāvāt sakala evotsīdedanubhavaḥ | na hyasvarūpaṃ jñakyamanubhavituṃ | svarūpānubhavasya sarvvatrānubhavatvāt | svarūpañcāvidyamānasya pūrvvānubhavasya nāstīti nānubhavaḥ | pūrvvasyottarānubhavena svarūpasya cānubhavo neṣyate | na cakṣyate | tasya viṣayākārarahitatvāt | viṣayākāratve vā svasamvedanānupagamāt | anavasthāprasaṅgāditi pratipādayiṣyate |

[2.1.2.7.3.1,79]

api ca | buddhiranyenānubhūyata iti na sadetat | yataḥ |

[2.1.2.7.3.1,80]

bahirmukhañca tajjñānaṃ bhātyarthapratibhāsavat | buddheśca grāhikā buddhirnityamantarmukhātmani || 428 ||

[2.1.2.7.3.1,81]

yadi buddhergrāhikā buddhiraparā tadā bahirmukhāvabhāsinī bhavedrūpādibuddhivat na hyanyenānyad gṛhyamāṇamabahirbhāvena pratyetuṃ śakyaṃ | buddhirapi sarvvadāntaratvenābhāsate | athavātmīyatayā buddherantarbhāvāvasānaṃ |

[2.1.2.7.3.1,82]

smaraṇenāpi buddheḥ syād grahaṇentaścakāsanaṃ |

[2.1.2.7.3.1,83]

smaraṇenāpi yadātmīyā buddhirālambyate tadāpi bahiravabhāsinī na syāt | atha sā kālabhedādevamavabhāsate'trāpi svarūpabhedādevamiti kiṃ neṣyate | na ca vyatiriktākāratayā'navabhāsamānaṃ grāhakādanyaditi śakyamavasānuṃ | tasmādāntaratve vānubhūyamānā buddhiḥ svasamvedanarūpaiveti yuktaṃ | samānadeśatayā tathānubhava iti cet | na | samānadeśamapi svarūpabhedenaiva gṛhyate | saṃsargāvibhāgastu pratyākhyāta eva | tasmādyasya buddhyantareṇa buddhirgṛhyate tasya sā bahiṣṭhenaiveti nyāyaḥ | api ca |

[2.1.2.7.3.1,84]

yo yasya viṣayābhāsastaṃ vetti na tadityapi |

[2.1.2.7.3.1,85]

yasya hi viṣayasya yovabhāsaḥ jñānasanniviṣṭastamviṣayābhāsi jñānamartha na veti | svarūpabhūtārthābhāsāsamvedanāt | svasamvedanena hi viṣayākārānubhave tattvataḥ sopyarthonubhūto bhavet ayamevārthāvagrahaḥ | pādapāderiva piṇḍākāragrahaḥ | asvasamvedane tu sarvvamasamañjasaṃ saṃpannaṃ |

[2.1.2.7.3.1,86]

prāptā kā samvidanyāsti tādrū pyāditi cenmataṃ || 426 ||

[2.1.2.7.3.1,87]

tadrūpotpadyate dhīścettadevārthasya vedanaṃ | tadrūpavedanābhāve na bhavedarthavedanaṃ || 1105 ||

[2.1.2.7.3.1,88]

svasamvedanantu mābhūdaparaṃ | na hi tadabhāve tanna bhavati | nahi svasamvedanābhāve nīlamanīlaṃ tathā na buddhirabuddhiḥ | anyavedane buddhirnna svasamvedane | artharūpatā ca svavedanalakṣaṇaṃ na svasamvedanaṃ | ātmanopi buddhitpaprasaṅgāt | tasmādātmani sthitā tadākārā svasamvedanamantareṇāpi buddhireva | yadi tarhi svasamvedanamantareṇāpi pūrvārthākāramātrādanyathā vā tadā |

[2.1.2.7.3.1,89]

prāptaṃ samvedanaṃ sarvasadṛśānāṃ parasparaṃ ||

[2.1.2.7.3.1,90]

asvasamvedane hi tadākāratāmātramavaśiṣyate | tadā cārthabuddhyoraviśeṣa eva tadākāramātreṇa buddhitve tasyāpi tatprāptamato'rthopyarthāntararūpo buddhireva buddhilakṣaṇāt | arthatvānneti cet | kimidamarthatvaṃ | abuddhitvañcet | abuddhitvepyarthe satīti ekasyāpyaprasiddhiḥ | tasmāt svasaṃvedanataiva | yadi paraṃ buddhitvamiti nyāyaḥ | athātmavyavastitvaṃ samavāyasambandhenānyathā vā |

[2.1.2.7.3.1,91]

tadapyasat |

[2.1.2.7.3.1,92]

ātmasvatvepi buddhitve prayatnādeḥ parasparaṃ |

[2.1.2.7.3.1,93]

sārūpyād buddhitā prāptā ātmasthatvasya vitakathama || 1106 ||

[2.1.2.7.3.1,94]

prayatnādīnāmapi parasparaṃ sarūpasya samvedanatvaprasaṅgaḥ | kena vātmasthitatvamavadhāryate buddhyantareṇa |

[2.1.2.7.3.1,95]

nanu buddhitvameva nāvadhāryate | tatkathaṃ buddhyantareṇatyucyate | ātmasthitatve dvayorbuddhyoḥ kathaṃ paraspareṇa grahaṇaṃ samānadeśatayā bhedābhāvāt | atha bhedaḥ pratīyate | tadātmanopi bhedapratītiriti trayametatparaṃ vibhinnaṃ | na hyātmano'pratītau tatrasthatā pratīyate | apratīyamānaścātmā kathambuddhyākāratayā buddhyā pratīyate | nahi buddhyā pratīyamānā rūpādayopi ātmasthatayā pratītervviṣayāḥ | anātmasyatvātteṣāmiti cet | nanu byāpyātmā kathamatatsthatvamiti | tatrāsamavāyāditi cet | kathamasamavāyaḥ | tatrāpratipatteriti cet | buddhirapi tarhi naivātmani pratīyate tadvyatirekeṇātmanaḥ pratīterabhāvāt | nanu pratītistāvadiyaṃ kriyārūpā vidyate | tasyāḥ kartrā 'vaśyameva bhavitavyaṃ nākarttṛkā kriyāsti |

[2.1.2.7.3.1,97]

nanu yatosāvupajāyate cakṣurādeḥ sa eva karttā, teṣāṃ karaṇattvāditi cet | kimanyena kartrā parikalpitena teṣāmeva karttṛtvanna cānyena kartrā vinā'karaṇatvameṣāṃ | yadi ca śarīrameva karttṛ kimanyena | śarīrāntargatā tarhi buddhirantarmmukhāvabhāsinī pratīyate | ata eva parabuddhiranyathā na pratīyate | śarīraikadeśabhūtānāmapi tarhi keṣāñcidbuddhitvaṃ tato'svasamvedane rūpādibhiḥ samānatā | tataḥ prāptaṃ samvedanaṃ sarvvasadṛśānāṃ parasparamiti | tasmāt svavedanādervānyarūpavyāvṛttiḥ |

[2.1.2.7.3.1,98]

buddhiḥ sarūpā tadviccet;

[2.1.2.7.3.1,99]

na sarvvaṃ sarūpamarthavedanaṃ | api tu buddhitve sati buddhigataṃ sārūpyamarthavedanaṃ | na vedanamātraṃ | nāpi sārūpyamātraṃ | vedanāmātre vedanameva bhavennārthavedanaṃ | sārūpyamātre'rthānāmapi parasparaṃ vedanaprasaṅga iti |

[2.1.2.7.3.1,100]

tadetadasat | yataḥ |

[2.1.2.7.3.1,101]

nedānīṃ vitsarūpikā || 430||

[2.1.2.7.3.1,102]

sarūpatā yadi samvedanalakṣaṇaṃ tadārthopi sarūpaḥ samvedanaṃ prāpta ityatrottaraṃ buddhiriti | tatroktameva | parasparavedane teṣāmapi buddhitā prasaktā | samvedanaṃ prasaktamiti yenoktaṃ buddhitvamapi teṣāmiti tenoktameva | tatra tadvedanaṃ kathamuttaraṃ viśeṣābhāvāt | yataḥ |

[2.1.2.7.3.1,103]

samvedanaṃ buddhiriti nānayorbhinnavācyatā |

[2.1.2.7.3.1,104]

tataḥ paro viśeṣa evābhidhātavyaḥ | sa ca sārūpyādaparaḥ |

[2.1.2.7.3.1,105]

nanu sarūpāṇāmarthānāṃ parasparamagrāhakatā dṛśyate | grāhakañca rūpaṃ buddhiḥ | yadyavaṃ grāhakarūpaṃ nādṛśyaṃ buddhiḥ | grāhakarūpatāyāḥ sādṛśyamātreṇa rūpādīnāmapi grāhakatvādbuddhitvaprasaṅgaḥ | agrāhakatvāccet | nanu grāhakatve vyavasthite kasyacidagrāhakatvamaparasya tadviparyayādavasthāpyate tadeva tu nāvasthitaṃ |

[2.1.2.7.3.1,106]

atha rūpādivyatiriktaṃ grāhakaṃ | nanu rūpādisarūpamasvasamvedanaṃ kathaṃ rūpādivyatiriktaṃ | na ca tatkalpanayāṃ pramāṇaṃ | grāhyatānyathārthasya neti cet | yathā dṛśyate tathaivāstīti kimapareṇa | tasmāt svarūpasamvedanameva viśeṣaḥ | tathā ca sati yato viśeṣādrūpādikādarthādvyāvṛttatā tadeva buddhitvamiti na sārūpyādbuddhitvaṃ | buddhitve svasamvedanalakṣaṇe yatsārūpyanta dvedanamiti ve da na lakṣaṇameva buddhitvaṃ na sārūpyalakṣaṇaṃ | kimarthantarhi sārūpyamiṣyate prāmāṇyaṃ | tatkṛtaniyatasamvedanaheturiti sārūpyaṃ tadiṣyate | tataḥ sārūpyannāma buddhitve satīti buddhitvasya svasamvedanalakṣaṇasya viśeṣa eva | na tadaparaṃ sārūpyaṃ | buddhitvamapi tarhi sārūpyaviśeṣa eva na tataḥ paramiti prāptam | satyametat tathāpi svasamvedanamātrānubaddhaṃ sārūpyaṃ na sārūpyamātrabhāvi svasamvedanambāhyārthavādinaḥ | api ca |

[2.1.2.7.3.1,107]

svayaṃ sonubhavastasyā na sa sārūpyakāraṇaḥ |

[2.1.2.7.3.1,108]

nahi svasamvedanasya sārūpyaṃ kāraṇaṃ | svarūpañcedaparapratyayaṃ sākṣādavagamyate kimatra sārūpyeṇa | yadyapareṇāsya sārūpyaṃ tadedaṃ viditamanyadā neti nedamevaṃ vikalpyate | gatodake kaḥ khalu setubandha iti hi nyāyaḥ | kimidānīṃ sārūpyeṇetyapi na vācyaṃ | yataḥ |

[2.1.2.7.3.1,109]

kriyākarmavyavasthāyāstalloke syānnibandhanaṃ || 431 ||

[2.1.2.7.3.1,110]

vyatiriktaviṣayasamvedanarūpatānena vyavasthāpyate | sārūpyato'nyathā na bhavatīti | nīlasya karmaṇaḥ samvittiḥ pītasyeveti kriyākarmapratiniyamārthamiṣyate | na tāvadbāhyārthavādināṃ nīlādikaṃ bāhyaṃ svasamvedanamataḥ sārūpyabhāvādvyavasthāpyate | anyathā loke na bāhyārthanīlāditāvyavasthā | yataḥ |

[2.1.2.7.3.1,111]

svabhāvabhūtatadrūpasamvidāropaviplavāt | nīlāderanubhūtākhyā nānubhūteḥ parātmanaḥ || 432 ||

[2.1.2.7.3.1,112]

svabhāvabhūtaṃ svasamvedanasya yannīlādirūpantasya samvidaṃ bāhye nīlādike viplavenānādivāsanāpravāhavāhināropya nīlādikasyānubhūtākhyā | na tu tataḥ parātmā nīlādikaḥ kathañcidanubhavagocaraḥ | svasamvedanarūpānubhava eva tu tasyānubhava upacārāt | yataḥ |

[2.1.2.7.3.1,113]

parasamvedanepyarthastadrūpo'nyo yadekṣyate | mayā vijñāta evāyaṃ vyavahāraḥ pravarttate || 1107 ||

[2.1.2.7.3.1,114]

tallakṣaṇāparavedane hi viditamevāyamasmākamiti hi loke vyavahāro'ta eva loka ityāha | paramārthatastu svasamvedanameva kevalaṃ |

[2.1.2.7.3.1,115]

dhiyo nīlādirūpatve bāhyorthaḥ kiṃpramāṇakaḥ | dhiyo'nīlādirūpatve sa tasyānubhavaḥ kathaṃ || 433 ||

[2.1.2.7.3.1,116]

yadi samvedanameva nīlākāramātmaprakāśakaṃ bāhyorthaḥ kiṃ pramāṇamādāyavidito bhavet | nahi tatra pratyakṣaṃ tasya svasamvedanamātra eva paryavasānāt | na ca tataḥ paraṃ nīlamābhāsate nīlākāradvayāpravedanāt | atha tadarthasya rūpaṃ tadā samvedanamanyena rūpeṇa viditamaviditamvā bhavet | yadyaviditaṃ sa tasyānubhavaḥ kathaṃ | svarūpeṇājñātamasya samvedanamiti kathaṃ saṃgacchate | viditañcet | tathāpi samānakālamanyathā vā vedyamānaṃ kathamvedanamanyasya tadevātmīyaṃ rūpamāveditamābhyāmiti kathaṃ parasparaṃ samvedyasamvedakabhāvaḥ | parokṣatve tu nīlādestadrūpavedanāttatprajñaptiriti bhaved vyavahāronenedamajñāyīti | sākṣāttu vedanerdvayoḥ parasparapratibaddhaṃ samvedanamiti | na pramāṇaṃ kiñcit | tasmādasamviditaṃ svayamanyena samviditena jñāpyata iti varametadeva |

[2.1.2.7.3.1,117]

nanu na samvedanātmatvaṃ svasamvedanamātrakamapi tu sārūpye satīti yuktaṃ | na | sārūpyamātrātsamvedanatvāsiddheḥ | svasamvedanatve sati cet | yadyevaṃ svasamvedanātmatvamevāstu kiṃ sārūpyeṇa | yadi sārūpyanna syātkinna samvedanaṃ bhavatyeveti cet | kimidānīṃ sārūpyeṇa | yadi sārūpyamantareṇāpi bhavati | bhavedeva kintu tadapyastītyucyate sārūpyādvedanamiti |

[2.1.2.7.3.1,118]

naitadasti | yataḥ |

[2.1.2.7.3.1,119]

yadā samvedanātmatvaṃ na sārūpyanibandhanaṃ | siddhantatsvata evāsya kimarthenopanīyate || 434 ||

[2.1.2.7.3.1,120]

svarūpameva tattasya yena samvedanātmatā |

[2.1.2.7.3.1,121]

aparamapi tatsvarūpaṃ svata eva | tataḥ sārūpyātsamvedanamiti kaḥ sambandho yadi tatsvarūpaṃ na bhavet | kiṃ svasamvedanātmatā jātā satyapyapagacchet | tasmātsiddhantatsvata eva rūpaṃ kimapareṇa | tadarthasamvedananna bhavediti cet | nedamapi yuktaṃ | yadi nāmātmīyaṃ rūpamanyasarūpamvetti tadeva vettu | kathamarthastena samvidito bhavet | iti kimarthena saṅgatamupanīyate | arthasya samvedanamiti mīyate | nahyarthaḥ svasamvedaneṃ'nupraveśī yena samvidito bhavediti nārthavedanannāma | api ca | yadi sārūpyanibandhanaṃ vedanaṃ tadā mahānanarthaḥ | yataḥ |

[2.1.2.7.3.1,122]

sarvvātmanā hi sārūpye jñānamajñānatāṃ brajet | sāmye kenacidaṅśena syātsarvvaṃ sarvvavedanaṃ || 435 ||

[2.1.2.7.3.1,123]

sarvvātmanā hi sārūpyaṃ sakalabhedāpagame syāt | tadā cārtha evāsāvaparārthavyaktivat | kathantaj jñānaṃ | jñānatvenādhikatvena sarvvātmanā sāmyambhavet | atha kenacidadaṃśena bhedopi tadā sarvaṃ sarvvavedanaṃ bhavet sakalasya kenacidaṃśena samānatvānapagamāt | bodhākāratāṃ parityajyānye na sarvveṇa samānatayā samvedanamiti cet | sakalajñānasamvedanattvaprasaṅgaḥ | yata utpadyate tadeva samvedyamiti cet | yadi nāma tata utpadyate tathāpyasamvedyamiti kuta etat | tadrūpasamvedanād vedyaṃ na tu tata utpatteḥ | na ca yamalakayoḥ parasparamutpādyotpādakabhāvaḥ | atha caikavedane parasyāpi vedanavyavahāraḥ | yadi ca yata utpattiḥ sarūpatā ca tasya vedanaṃ tadā |

[2.1.2.7.3.1,124]

yathā nīlādirūpatvānnīlādyanubhavo mataḥ | tathā'nubhavarūpatvāttulyopyanubhavo bhavet || 436 ||

[2.1.2.7.3.1,125]

bodhakarūpatayā samvedanena samānatā nīlādirūpatayāpi nīlādinā tato nīlādivedanavadanubhavavedanamapi | atha nīlādikamapyupadhāyakamastīti nīlādyanubhavaḥ | anubhavenāpyupadhāyakena na bhavitavyamityapi kalpyate |

[2.1.2.7.3.1,126]

tadapyasat | yataḥ |

[2.1.2.7.3.1,127]

keśādipratibhāsānānnopadhānasya kalpanā | vyatiriktopadhānasya kalpananna ca yuktimat || 1108 ||

[2.1.2.7.3.1,128]

nahi taimirikopalabdhe keśāvabhāse keśopadhānakalpanāyāmādaraḥ | tatra pūrvvaṃ dṛṣṭaṃ keśādīti cet sarvatrāyameva prakāraḥ parikalpyatām | yathā nīlākāradarśanānnīlakalpanā tajjātīyatayā tathopadhānamantareṇāpīti syāt | na ca viruddhāvyabhicāritātvakalpanāyāṃ pratibandhagrahaṇābhāvānnityānumeyatvādarthasya | pūrvvadarśanasya ca janakatvadarśanānna ca kvacidarthaṃdarśanaṃ sarvvatra vivādasambhavāt | samanantarasyārthākāratāyāṃ ka upadhāyakaḥ | na | vyavahitasyāpi lākṣārasāderupadhānasya darśanāditi pratipāditamasakṛt | athāpi syāt |

[2.1.2.7.3.1,129]

nānubhūtonubhava ityarthavattadviniścayaḥ | tasmādadoṣa iti cet nārthepyastyeṣa sarvvadā || 437 ||

[2.1.2.7.3.1,130]

yadi nānubhavo'nubhūta iti niścayo yathārtho'nubhūta iti lokasya | tato niścayasya darśanakāraṇasya darśanādarthanubhavoyaṃ nānubhavasyeti gamyatāṃ | yadā tvanubhavasyāpi syāt syādeva tathā niścayaḥ |

[2.1.2.7.3.1,132]

atrocyate |

[2.1.2.7.3.1,133]

nahi kāraṇamityeva kāryasya janakaṃ sadā | sahakāriṇamāsādya kāraṇaṃ kārakaṃ bhavet || 1109 ||

[2.1.2.7.3.1,134]

tadeva darśayati |

[2.1.2.7.3.1,135]

"nārthepyastyeṣa sarvvadā |"

[2.1.2.7.3.1,136]

nahyarthepi niścayo bhavati kvacid bhāti darśanāt | athavā sarvvadārthe nāstyevāyaṃ niścayo'nubhavātmabhūtasyaivākārasya niścayaviṣayatvāt | upacārāttatheti cet | na | upacārakalpanā'yogāt |

[2.1.2.7.3.1,137]

na kvacid dṛśyate'rthātmā kenacinmukhyavṛttitaḥ | tadabhāve kuto jātamupacārasya kalpanam || 1110 ||

[2.1.2.7.3.1,138]

tasmādayamartha iti niścayo'nādivāsanābalāvalambī nānubhavamātrajanitaḥ | svapne ca nāsti darśanamarthasya tathāpi bhavatyarthaṃ iti niścayaḥ | tasmādarthānubhavepi niścayābhāvastadabhāvepi bhāva iti na niścayasyaikāntikatā | tataḥ kathantattvavyavasthā |

[2.1.2.7.3.1,139]

kasmādvānubhave nāsti sati sattānibandhane |

[2.1.2.7.3.1,140]

anubhave hi sarvvamanubhavanibandhanamasti | tathāpi na niścaya iti kathametat | kathañcinna bhavati sahakārivaikalyāditi cet | na tarhi niścayādanubhavavyavasthā | anubhūtepyabhāvāditi yatkiñcidetat | anubhavavyavasthā tu tadākāratayeti na bādhitonubhavo bhāvasya | nahi kāraṇāntarābhāvanibandhano niścayābhāvo'nubhavābhāvaṃ vyavasthāpayituṃ kṣamaḥ | kāraṇāntarameva nāstīti tathā gamyeta natvanubhavābhāvaḥ |

[2.1.2.7.3.1,141]

api cedaṃ yadābhāti dṛśyamāne sitādike || 438 ||

[2.1.2.7.3.1,142]

puṃsāṃ sitādyabhivyaktirūpaṃ saṃvedanaṃ sphuṭam | tatkiṃ sitādyabhivyakteḥ pararūpamathātmanaḥ || 439 ||

[2.1.2.7.3.1,143]

nahyarthasadbhāvāmātrakamevārthadarśanamavaśyamarthadarśanenārthamātrakādadhikena bhavitavyam | yadi tadadhikaṃ pratibhāsamānād bahistadapyartharūpameva kathamarthadarśanaṃ | tasmādavabhāsamānena tena bhavitavyaṃ | yacca tadā bhāti dṛśyamāne sitādike | parisphuṭaṃ samvedanaṃ | tatsitādyabhivyakteḥ paraṃ vā bhavedapara eveti kalpane yāsau sitādyabhivyaktirbhavatobhimatā |

[2.1.2.7.3.1,144]

pararūpe'prakāśāyāṃ vyaktau vyaktaṃ kathaṃ sitaṃ |

[2.1.2.7.3.1,145]

nahyanabhivyaktena kaścidabhivyajyate tadeva tadabhivyaktirūpaṃ kṛtaṃ samviditaṃ saivābhivyaktiranyā tu parokṣā cakṣurādisaṃsthānīyā bhavatu na sābhivyaktirna ca cakṣurādivyatiriktāsau pramāṇena pratīyate | cakṣurādimātrata eva samīhitasiddheḥ |

[2.1.2.7.3.1,146]

saivābhivyaktirapratyakṣā nāpareti cet | yadi nāmāpratyakṣābhivyaktirutpannā saivotpannāstu kathamarthaḥ prakāśitaḥ | nahyasyotpattāvanyasya kiñcit | arthe'sāviti cet | artha iti kaḥ sambandhaḥ | arthaṃ paśyatīti cet | nanu darśananna pratīyate kathaṃ paśyatīti | arthasya karmabhāvaścet | keyaṃ karmatā nāma | yadyarthamātrādadhikā sā pratīyate | tasyāmapyaparā pratītiḥ | tataḥ karmatā | sāpi pratīyate | tataḥ punaḥ karmateti nānavasthāto muktiḥ | tasmāt |

[2.1.2.7.3.1,148]

jñānaṃ vyaktirna sā vyaktetyavyaktamakhilaṃ jagat || 440 ||

[2.1.2.7.3.1,149]

nahyarthasya pradīpādiva prabhāsvararūpamātrotpattirapi tu jñānarūpā vyaktiḥ sā ca yadyapratyakṣā tatkathamartho vyaktaḥ | svarūpeṇa vyaktaścet | sarvvasya vyaktatāprasaṅgaḥ | svaviśeṣāditi cet vyarthamanyat jñānaṃ | tathaiva vyaktatā cet | kenedaṃ pratīyate | vyaktyantareṇeti cet | na | yataḥ |

[2.1.2.7.3.1,150]

vyaktervyaktyantaravyaktāvapi doṣaprasaṅgataḥ |

[2.1.2.7.3.1,151]

yena tadapi vyaktyantaranna pratīyata iti svarūpameva pūrvvavyaktervyaktaṃ | tasyāpyanyena vyaktirnna pratīyata iti vyaktyantarānugamādanavasthā | tasmātsvarūpameva pratīyamānamabhivyaktiyuktameva pratīyate | anyathābhivyaktametaditi na syātpratītiḥ | yataḥ |

[2.1.2.7.3.1,152]

dṛṣṭyā cājñātasambandhaṃ viśinaṣṭi tayā katham || 441 ||

[2.1.2.7.3.1,153]

dṛṣṭo'rtha iti dṛṣṭiviśeṣaṇatā pratīyate | na ca viśeṣaṇāgrahaṇe viśeṣaṇaviśiṣṭaviśeṣyagrahaḥ | nanu gauriti viśeṣaṇagrahaṇādeva kiṃ gotvamaparaṃ dṛśyate | na | gotvasyāgovyāvṛttirūpatvāt | na ca pratītirapratītivyāvṛttirūpā bhavateṣyate | tathā satyarthasya svasamvedanatvaprasaṅgaḥ | vyatiriktā ca bhavatā pratītiriṣyate | sā cāpratipannā kathaṃ pratīteḥ iti vyavahāranibandhanaṃ | kathaṃ tarhi vyatiriktapratītyapratītau pratīta iti bhavatopi vyavahāraḥ | nahi bhavatāpi pratītirarthaśca tadvyatiriktaḥ pratīyate ityabhyupagamyate | atra ca |

[2.1.2.7.3.1,154]

yasmād dvayārekagatau dvitīyasya darśanam |

[2.1.2.7.3.1,155]

nārthapratītikāle darśanapratītirnna pratītikāle'rthasyeti kathaṃ viśiṣṭatāpratītiḥ | tataḥ kathametaditi yuktametat |

[2.1.2.7.3.1,156]

dvayoḥ saṃsṛṣṭayordṛṣṭau syād dṛṣṭamiti niścayaḥ || 442 ||

[2.1.2.7.3.1,157]

dṛṣṭamiti hi niścayopi saṃsṛṣṭaniścaya eva tatastathābhūtānubhavādevānena bhavitavyaṃ bhavanmatyeti na bhavatonyo nyāyaḥ | asmākantu prabalavāsanāpavanapreryamāṇā manonyatrārthapādapapratipacchāyā'nyato niścayapāṇḍupatraprapāta iti niścayamātrakādeva tattvavyavasthitayaḥ | tenārthapratyayo nāsti | na ca nāyamartha iti | niścayaprasavaḥ tasmādasanmataṃ bhavata iti nyāyaḥ | atha |

[2.1.2.7.3.1,158]

sarūpaṃ darśanaṃ yasya dṛśyatenyena cetasā | dṛṣṭākhyā tatra cet; siddhaṃ sārūpye'sya svavedanam || 443 ||

[2.1.2.7.3.1,159]

syādetat | nārthasarūpātmavedanād dṛṣṭo'rtha iti vyavasāyopi tu tathābhūtasyaiva samveda nāntareṇa vedanāt | yathā daṇḍīti daṇḍayuktasya puruṣasya tadvayatiriktena tathābhūtasya samvedanena parigrahe vyavasāyaḥ | na viśeṣaṇaviśeṣyabhūtārthagrahaṇaṃ svasamvedanane kvacidupalabdhamityabhiprāyaḥ | tadayambhavatāṃ svapakṣasyaivopaghātaḥ | tathā hi |

[2.1.2.7.3.1,160]

viśeṣaṇaviśeṣyatvaṃ dvayornna paramārthataḥ | kadācitkasyacitkaścidviśeṣyāditayā mataḥ || 1111 ||

[2.1.2.7.3.1,161]

na khalu pāramārthiko viśeṣaṇaviśeṣyabhāvaḥ | kadācidviśeṣyasyāpi viśeṣaṇatvena pratīteḥ | tato buddhireva sā tathābhūtā pratīyate | sā ca svasamvedanarūpaiveti siddhaṃ svasamvedanaṃ | yataḥ | siddhaṃ sārūpye'sya svarūpasya vedanaṃ | arthastathābhato nāstyeva | buddhirapi yadi na svasamviditā tadārtha eva viśeṣaṇaviśeṣyabhūtaḥ pratīyata iti prāptaṃ |

[2.1.2.7.3.1,162]

athātmarūpanno vetti pararūpasya vit katham ||

[2.1.2.7.3.1,163]

yadyātmarūpaṃ na vetti pararūpameva tarhi vetti | tasya ca na viśeṣaṇaviśeṣyabhāva iti kathantadviśiṣṭatāpratītiḥ | atha tadrūpandarśanamutpannaṃ na tu svarūpasamvedanaṃ | pareṇa punastadrūpeṇa tasya darśane sati dṛṣṭākhyā | nanvadṛṣṭiviśeṣasya prathamaṃ grahaṇe punaranyena tadviśeṣaṇatvasya kathaṃ pratītiḥ | atha paścātpratīyate tenāyamadoṣa iti |

[2.1.2.7.3.1,164]

tadasamyak | yataḥ |

[2.1.2.7.3.1,165]

tadrūpavedane tasya paścādanyena cetasā | tadrūpataiva tasyāstu na tu meyaviśiṣṭatā || 1112 ||

[2.1.2.7.3.1,166]

meyo hi dṛṣṭyaviśiṣṭa eva svapratītikāle viditaḥ | taduttarakālantu tadrūpavedane tadrūpataivāstu na tu tayā tasya svaviśiṣṭavedanaṃ |

[2.1.2.7.3.1,167]

anyathā viditaṃ pūrvva manyathā vedyatenyadā | yadi kasyātra satyatvamiti nedaṃ pratīyate || 1113 ||

[2.1.2.7.3.1,168]

athāpi syād | yadyapi prathamamadarśanaṃ viśeṣaṇasya tathāpi paścāddarśane ko virodhaḥ | tadapyasat | yataḥ |

[2.1.2.7.3.1,169]

yadyasaṃsṛṣṭayordṛṣṭirvviśeṣaṇaviśeṣyayoḥ | viśeṣaṇaviśeṣyatvaṃ tadā naiva pratīyate || 1114 ||

[2.1.2.7.3.1,170]

nahi sadā kevalakevalayordarśanamātrādviśeṣaṇaviśeṣyatā śakyā pratyetuṃ | api ca |

[2.1.2.7.3.1,171]

sārūpyādvedanākhyā ca prāgeva pratipāditā || 444 ||

[2.1.2.7.3.1,172]

nahi sārūpyamātrodaye tadvedanaṃ | sarūpametaditi pareṇa vedanamasambhavi | tathā hi |

[2.1.2.7.3.1,173]

dṛṣṭayoreva sārūpyagrahorthañca va dṛṣṭavān | prāk kathandarśanenāsya sārūpyaṃ sodhyavasyati || 445 ||

[2.1.2.7.3.1,174]

sārūpyamapi necchedyaḥ tasya nobhayadarśanaṃ | tadārtho jñānamiti ca jñāte ceti gatā kathā || 446 ||

[2.1.2.7.3.1,175]

nahi kevaladarśane sārūpyapratītiḥ | anena sadṛśamiti pratīteḥ | atītānāgatayoścārthadarśanayorasahapratīteśca naivaṃ pratītiḥ | tadadhyāhārepi jñānameva nārthapratītiḥ | punastatrāpyasvasamvedane'navasthādoṣa ukta eva | yastu sārūpyamapi necchati tasyārtho na pratīyate | tadāropasyāsambhavāt | paścād darśanamarthavilakṣaṇena rūpeṇa pratīyamānaṃ na tadrūpatayā tadityāropyate | tadrūpatānabhyupagamāt | svarūpeṇa ca pratīyamānaṃ padārthāntarameva tataḥ korthaḥ kimvijñātaṃ keneti gatā katheyamati tūṣṇīmāsitavyaṃ | dṛśyate cet |

[2.1.2.7.3.1,177]

nanu cārthatayā samupalabhyante stambhādayaḥ | nahi dṛṣṭe'nupapannannāma | dattamatrottaraṃ | yadi dṛṣṭaṃ svarūpeṇa dṛṣṭamiti tasmātpararūpaṃ dṛśyamāne sitādike yadābhāti tadyadi syād tadā vyaktaṃ sitādikaṃ na syāt |

[2.1.2.7.3.1,178]

atha svarūpaṃ sā tarhi svayameva prakāśate | yattasyāmaprakāśāyāmarthaḥ syādaprakāśitaḥ || 447 ||

[2.1.2.7.3.1,179]

svarūpameva yadi tadabhivyakterjñānarūpāyāstadā svayameva tatprakāśate parasya prakāśakasyābhāvāt | atha na svarūpeṇa prakāśate tadā tadrūpāprakāśane'rthaḥ syādaprakāśitaḥ | pratibhāsamānarūpāprakāśane nārthaḥ prakāśate nāma | atra hi parokṣasyārthaḥ | yadetad grāhyaspaṣṭākārapratibhāsanametat buddheḥ parokṣatāyāṃ pratibhāsamānasya parokṣatā tataḥ pratibhāsamānaspaṣṭarūpāprakāśanameva | tathā sati | anumānajñānavadarthaḥ parokṣa eva bhavet | anumānepi spaṣṭapratibhāsaparokṣatayaiva parokṣatā | tasyāpyanumānajñānasya yadyaspaṣṭa ākāro na prakāśeta tatrāpi nārthapratipattirbhavet | tasmādanātmavedane sarvvārthādarśanameveti sthitametat svasamvedanamvijñānamiti |

[2.1.2.7.3.1,180]

etenātmavitpakṣe sarvvārthādarśanena ye | apratyakṣāṃ dhiyaṃ prāhustepi nivaṇṇitatottarāḥ || 448 || iti |

[2.1.2.7.3.1,181]

nyāyaḥ pūrvvaka evātra yadi svāṅgāpravedanam |

[2.1.2.7.3.1,182]

avedikā bhaved buddhirarthasya syasya cātmanaḥ ||

[2.1.2.7.3.1,183]

nārsthasya vedikā pratibhāsasya parokṣatvāt, nātmano'nabhyupagamāt | kiñca | sukhaduḥkharāgadveṣādayaḥ svasamviditā evopajāyante te ca bodhasvabhāvā eva tato buddherapratyakṣatā pratyakṣabādhitā kathamabhyupagamagocaraḥ | atha na buddhisvabhāvāstadasat |

[2.1.2.7.3.1,184]

āśrayālambanābhyāsabhedād bhinnapravṛttayaḥ | sukhaduḥkhā bhilāṣādibhedā buddhaya eva tāḥ || 449 ||

[2.1.2.7.3.1,185]

āśrayabhedastāvat cakṣurādijanitaṃ parasparavibhinnameva sukhaṃ rūpādiviṣayañca | tathābhyāsātsamānacakṣurādiviṣayatve paṭutarāditā | ālambanādijanitaṃ ca vijñānameva na viṣayādikaṃ | yadi viṣayopi vijñānasāmagrīta evodayamāsādayeddatta etasmai jalāñjaliḥ | tatomīṣāṃ parokṣatābhyupagame 'dhyakṣabādhanaṃ | yataḥ |

[2.1.2.7.3.1,186]

pratyakṣāstadviviktañca nānyatkiñcidvibhāvyate |

[2.1.2.7.3.1,187]

yattajjñānaṃ grāhakasyāvibhāvyatāyāṃ pratyakṣatvameva svasamvedanamucyata ityasakṛduktametat | athānyena vijñānena vedanameṣāmabhyupagamyate | tathā ca sati |

[2.1.2.7.3.1,188]

yattajjñānaṃ paropyenāṃ bhuñjītānyena vidyadi || 450 ||

[2.1.2.7.3.1,189]

anyena hi vijñānena parasantānavartinopi sukhādoya vedyante | tataḥ parasukhādivedanepi sukhitādikaṃ bhavet | nahi grāhyatayā'nyena vedane samvedane svaparasukhayoḥ kaścidviśeṣaḥ | ātmīyasukhavedane sukhateti cet | na | parakīyasyāpyālhādātmakatvāt | na parakīyo vahniradāhakañcandanamvā parakīyamanālhādakaṃ | atha |

[2.1.2.7.3.1,191]

manasvino yathātma yamāhlādayati candanaṃ | parakīyasya kintattvaṃ dahanātmakameva tat || 1116 ||

[2.1.2.7.3.1,192]

amanasvini kā vārtā tasyātmīyaḥ sukhodayaḥ | parasya sukhasamvittāvevameva prakalpyatāṃ || 1117 ||

[2.1.2.7.3.1,193]

yadāsmīyamanutpannaṃ tadāsya sukhitā na kiṃ | svasukhena sūkhitvañcenna svarūpāvibhedataḥ || 1118 ||

[2.1.2.7.3.1,194]

dūratvāttasya rūpasya vedane kaiva dūratā | asaṃsparśādanevañcet saṃsparśe syātsvavadanaṃ || 1119 ||

[2.1.2.7.3.1,195]

sarvvātmanā hi saṃsparśaḥ svasamvedanalakṣaṇaḥ | ekadeśena saṃsparśe na tatsyādanyavedanaṃ || 1120 ||

[2.1.2.7.3.1,196]

yadi sarvvātmanātmani śarīre cānupraveśaḥ sukhādeḥ svasamvedanamātmaśarīraṃ vā prāptaṃ | samvidite sākṣādanyathā vānupraveśaḥ | sarvvātmanā vedakasya svasamvedanameva prāptaṃ | samvedanasyaivaṃ lakṣaṇatvāt | parasukhamapi yadyanupraviśet bhavedeva svasaṃvedanaṃ anyathā tadvedanāyogāt | athānanupraveśepi sukhavedanamavibhāgānna bhavati | vibhāgasya sambhavāt ko vibhāgaḥ | tajjā tatpratibhāsā sukhabuddhirnna yathākathañcit | parasukhavedane tu na tataḥ parasukhādutpannā sākṣālliṅgata evotpannā na viṣayādasāvanumānena parasukhasamvedanāt | tadrūpapratibhāsapratyakṣataśca ātmasamvedanamiti vibhāgaḥ | atrāha |

[2.1.2.7.3.1,197]

tajjā tatpratibhāsā vā yadi dhīrvetti nāparā | ālambamānasyānyasyāpyastyavaśyamidaṃ dvayam || 451 ||

[2.1.2.7.3.1,198]

anyopi parasukhamālambamānastatsvarūpameva gṛhṇāti tatastatpratibhāsitā'bhyupagamādeva prasiddhāḥ | tato liṅgadarśanaṃ cakṣurādisamānamiti tajjatvamevāpatitamarthata iti dvayamiti na viśeṣaḥ |

[2.1.2.7.3.1,199]

atha notpadyate tasmānna ca tatpratibhāsinī | sā dhīrniviṣayā prāptā; sāmānyañca tadagrahe || 452 ||

[2.1.2.7.3.1,200]

na gṛhyata iti proktaṃ; na ca tadvastu kiñcana |

[2.1.2.7.3.1,201]

abhyupagamaḥ pramāṇabalāvalambī na bhavati | tenāyameva paramārthaḥ | liṅgādutpattimāsādayantyupalabhyate buddhirnnārthānnāpi tatpratibhāsinī | evantarhi viṣayalakṣaṇasyābhāvānna parasukhādikaṃ viṣaya iti na viṣayākārosau parasukhasamvedanāvabhāsī sāmānyamavabhāsate | tatrānumānasya sāmānyaviṣayatvāditi cet | na | sāmānyasya vyaktyagrahe grahaṇābhāvāditi pratipāditam | sāmānyasya vyaktyakṣarākāraśūnyatvāditi ca | buddhirapi tarhi tadākāraśūnyaiva | tato buddhyākārosau na syāditi cet |

[2.1.2.7.3.1,202]

tadasat |

[2.1.2.7.3.1,203]

upadhānānurāgo hi dhiyāṃ nāsambhavī mataḥ | bhāvanābalato buddhistadākāreti lokavit || 1121 ||

[2.1.2.7.3.1,204]

ata evāha |

[2.1.2.7.3.1,205]

tasmādarthāvabhāsosau nānyastasyā dhiyastataḥ || 453 ||

[2.1.2.7.3.1,206]

siddhe pratyakṣabhāvātmavidau;

[2.1.2.7.3.1,207]

buddhisvabhāvatāyāmākārasya pratyakṣatātmavedanañca prasiddhaṃ | yadi nāmānumānaṃ parasukhasvabhāve | tadanyathākāre tu svasamvedanameva | tadapi parasukhasyaiva rūpamiti cet | na | pareṇāvedanāt | parapratyayena bādhyamānaṃ kathantasya rūpaṃ | nahi tasya vyavadhānādisambhavaḥ | vyavahitañca kathamātmīyaṃ sukham | tena tatsambandhitayā vedanāditi cet | na | parasya sambandhitāpratītyabhāvāt |

[2.1.2.7.3.1,208]

pareṇāviditaṃ rūpaṃ tavāstīti vadannapau | rājaśāsanasopānaprakrameṇoparisthitaḥ || 1122 ||

[2.1.2.7.3.1,209]

na paropi vicārayaṃstava samvedanamevambhūtamastīti niścinoti | mamaiva pratītireṣā nāsya pratītiriyamiti pratīteḥ | atha paropi tadeva rūpamavagacchati | tathāpi na sukhabhogī, pratyakṣeṇa hi sukhopabhogāt nānumānena | atrocyate |

[2.1.2.7.3.1,210]

gṛhṇāti tān punaḥ | nādhyakṣamiti ced eṣa kuto bhedaḥ samarthayoḥ || 454 ||

[2.1.2.7.3.1,211]

pratyakṣaṃ hi svarūpasākṣātkaraṇameveti pratipāditaṃ | tataḥ samānākārayoreṣa eva bhedo na yuktaḥ | kāraṇabhedādbheda iti cet | svarūpagata eva tarhi bhedo yadi nāma kāraṇamantareṇopapattiriti kāraṇabhedo'bhyupagamyate | bhedastu svarūpagata eva yuktaḥ | sākṣātkaraṇantu svarūpaṃ dvayorapīti na kāraṇabhedo yuktaḥ | dṛśyate cet | svarūpabhedopyabhyupagamyatāṃ | tataḥ samānākāratā na yuktā | atha kāraṇabhedād bodharūpatāviśeṣaḥ | na spaṣṭākārasya bodharūpatāviśeṣepi pratyakṣatvāt |

[2.1.2.7.3.1,212]

adṛṣṭaikārthayogādeḥ saṃvido niyamo yadi | sarvvathānyo na gṛhṇīyāt saṃvidbhedopyapoditaḥ || 455 ||

[2.1.2.7.3.1,213]

athāpi syādadṛṣṭavaśādākārābhedepi pratyakṣetaratvaniyamaḥ | tathākṣayogādekārthasamavāyataśca | tathāhi | ātmīyaṃ sukhamātmīyātmasamavetaṃ parakīyantu na tathā | tena parasukhavedanena sukhitvaṃ | yadyākārabhedamantareṇa sākṣātkaraṇasambhavādapi pratyakṣāpratyakṣatālakṣaṇo niyamaḥ | tadā pratyakṣatāyāmapi pratyakṣatā'pratyakṣatāniyama iti prāptam | tathā ca sati kimarthabhedādiparikalpanayā | adṛṣṭayogādikameva vastu tathānyathā ca bhaviṣyati sukhameva duḥkhādikamiti | tato na bhedo yuktaḥ | etadapyadṛṣṭabhedādeveti cet | bhavatu svasamvedanamākārabhedopi tathāstu | tata eva sarvvathā'nyo na gṛhṇīyāt | samānārthatāyāmapi samvidbhedo'podita eva | cakṣurādikamapi spaṣṭabhedādeva parikalpyate | tathāhi |

[2.1.2.7.3.1,214]

prathamaṃ spaṣṭatādṛṣṭirataḥ pratyakṣatāsthitiḥ | na pratyakṣānmayā dṛṣṭamaspaṣṭamidamīkṣitam || 1123 ||

[2.1.2.7.3.1,215]

spaṣṭātāmeva lokaḥ prathamaṃ pratipattyā viṣayīkurvvāṇaḥ pratyakṣatāmavagacchati | yataḥ | satyapi cakṣurādikāraṇatve yadi vaiśadyaṃ pratibhāsitāyā nāvagacchati | kimapi mayā'spaṣṭameva dṛṣṭanna na pratyakṣeyaṃ pratipattiriti lokasyeyamekavākyatā | arthedriyajatve pratyakṣatā spaṣṭatāyāmiti vadet | tathāhi |

[2.1.2.7.3.1,216]

spaṣṭatvād grahaṇaṃ samyak indriyātsannidhānavit |

[2.1.2.7.3.1,217]

nāsya dvayasyāsadbhāvād dvayasyāptiḥ kathañcana || 1124 ||

[2.1.2.7.3.1,218]

yadeva khalu sannihitatvena spaṣṭatayā ca pratīteḥ viṣayaḥ sa eva pratyakṣasammato lokasya, na cendriyāt vinā sannidhānapratītiḥ | tadaṅgavikalatvādapratyakṣatā bhavet |

[2.1.2.7.3.1,219]

tadetadasat | yataḥ |

[2.1.2.7.3.1,220]

na sannidhānetarate pratyakṣetarakāraṇam | anyathā dūradṛṣṭasya gṛdhrairnnādhyakṣatā bhavet || 1125 ||

[2.1.2.7.3.1,221]

tathāhi | kaścid dūradarśī puruṣaḥ | kaścidanyathā | tataḥ kintayoḥ samvedanasya pratyakṣetarate | athāpi syāttadeva tasya vispaṣṭamadūramiti gīyate |

[2.1.2.7.3.1,222]

dṛṣṭiśaktivyapekṣaiva dūrādūravyavasthitiḥ |

[2.1.2.7.3.1,223]

yo hi yat spaṣṭatayā draṣṭumalam | tadeva tasyādūramiti cet | yadyevaṃ |

[2.1.2.7.3.1,224]

spaṣṭadṛṣṭasya sarvasya yadyadūratvamucyate | tadabhāvesya dūratvamindriyannāsya kāraṇam || 1126 ||

[2.1.2.7.3.1,225]

tasmātsamānaspaṣṭāvabhāsayorindriyamanovijñānayornna pratyakṣetaratāvyavasthitiriti nyāyopetametat | sarvvathā parasukhavedanepi sākṣātkaraṇena sukhito bhavet | asākṣātkaraṇe ca sākāratayā svasamvedanameva |

{2.1.2.7.3.2}

<(kha) yogināmanāturatā>

[2.1.2.7.3.2,1]

yeṣāñca yoginonyasya pratyakṣeṇa sukhādikaṃ | vidanti tulyānubhavāstadvattepi syurāturāḥ || 456 ||

[2.1.2.7.3.2,2]

yeṣāṃ lo kā ya ta mī māṃ sa kā nāṃ yoginaḥ santi kaṇādādīnāṃ te niyamena pratyakṣeṇa parasukhādikaṃ vidantīti | tepi yogino rāgādiyogino bhaveyuḥ | śeṣastu prapañcaḥ kṛta eva na punaḥ kriyate | atha |

[2.1.2.7.3.2,3]

viṣayendriyasampātābhāvātteṣāṃ tadudbhavaṃ |

[2.1.2.7.3.2,4]

nodeti duḥkhamiti cet;

[2.1.2.7.3.2,5]

atha yasyendriyaviṣayasannipāte sukhādikamudeti sa eva sukhītyādivyapadeśamarhati | na ca yoginastryādiviṣayasannikarṣātsukhādyudayaḥ tatastasya na tathātvaṃ | tasya hi tatsukhādikaṃ yadindriyaviṣayajanitaṃ |

[2.1.2.7.3.2,6]

tadapyasat | yataḥ |

[2.1.2.7.3.2,7]

na vai duḥkhasamudbhavaḥ || 457 ||

[2.1.2.7.3.2,8]

duḥkhāsamvedanaṃ kintu duḥkhajñānasasudbhavaḥ | nahi duḥkhādyasamvedyaṃ pīḍānugrahakāraṇaṃ || 458 ||

[2.1.2.7.3.2,9]

yataḥ |

[2.1.2.7.3.2,10]

tathāhi | parasparasparśanendriyasaṅgamādupajātaṃ sukhaṃ strīpuṃsayoḥ kinna sādhāraṇaṃ romāñcādikamupajanayati | tathā citsādhāraṇapratītataiva bhavet | tasmāt samvedane sati sukhitā nānyathā | na codayamātraṃ cakṣurādisaṃyogo vā nāstīti samānasukhatā dvayorapi bhavedasvasamvedane | tasya tatra bhāvanā nāstīti cet | na | bhāvanāyāḥ sukhodayamātre vyāpārastaccotpannaṃ sukhamiti tulyānubhavau syātāṃ | tava kathamayamvibhāga iti cet | āha |

[2.1.2.7.3.2,12]

bhāsamānaṃ svarūpeṇa pīḍā duḥkhaṃ svayaṃ yadā | na tadālambanaṃ jñānaṃ na tadaivaṃ prasajyate ||459 ||

[2.1.2.7.3.2,13]

yasya svasamvedanaṃ sukhaṃ sa sukhī | yasya tu samvedanāntareṇa yoginaḥ parasukhādyālambanamātrakaṃ tasya yogino na rāgādiyogitā | tena te yoginaḥ tadduḥkhādinā nāturāḥ | agnyādāvanubhave kathamāturāditeti cet | yogināntu tadabhāvāt | anyeṣāṃ kathambhavatīti cet | na | bāhyādīnāṃ tathaiva samvedyatvāt | sukhādikantu yatsva samvedanena karoti na tadanyeneti na tulyānubhavāḥ sarvve bhavanti tadvidaḥ |

[2.1.2.7.3.2,14]

bhinne jñānasya sarvvasya tenālamvanavedane | arthasārūpyamālamba ātmā vittiḥ svayaṃ sphuṭaḥ || 460 ||

[2.1.2.7.3.2,15]

tadākārādhānasamarthaṃ samvedanasyālambanam | ātmarūpantu svaprakāśaṃ vedana ataḥ sukhasya svasamvedanamāturīkaroti na tadākāropadhānamātrāt | ko viśeṣastayoriti cet | na kaścitparamārthataḥ | na hi sukhasya tadākārasya ca kaścidviśeṣaḥ | kevalamātmānamavaṣṭabdhaṃ tena manyamāno duḥkhyahamiti vyavasyati | yogī tu na tatheti na tathāsya sukhitā | tasmādvijñānaṃ svasamvedanamevānyathā sukhādivibhāgāsambhavaḥ |

[2.1.2.7.3.2,16]

nanu ca prajñādayopi bhāvanāviśeṣādeva | na ca teṣāṃ vilakṣaṇatvaṃ pratimāsamānādarthāt | na cāsāvarthaḥ prajñādisvabhāvaḥ | tatra bhāvanāyā apravṛtteḥ | nahi tatrārthasya bhāvanābhisaṃskārikatā | tasmādarthavyatiriktā parā prajñā na sā sākārā |

[2.1.2.7.3.2,17]

nanu prajñādayo na vijñānasvabhāvāstatastadanākāratāyāmapi na bijñānamanākāraṃ | tadasat |

[2.1.2.7.3.2,18]

tattvapravicayaḥ prajñā kathantattvāgrahepi sā | arthagrahepyanākārā sā cedvijñānamapyataḥ || 1127 ||

[2.1.2.7.3.2,19]

yadi tadarthaviśeṣagrāhiṇyapi prajñā nirākārā vijñānamapyarthagrāhi kinna nirākāraṃ | nirākāramastu tadapīti cet | na sadetat yataḥ |

[2.1.2.7.3.2,20]

prajñā nāma jhaṭityeva viśuddhārthāvabhāsanaṃ | tathānumānamanyasya prajñātvānupapattitaḥ || 1128 ||

[2.1.2.7.3.2,21]

tacca sākārameveti pratipāditameva pratipādayiṣyate ca | yadi ca vijñānaṃ svasaṃvedanaṃ neṣyate | tadā na kadācidasya pratipattiriti vyavahārābhāva eva | tadāha |

[2.1.2.7.3.2,22]

api cādhyakṣatā'bhāve dhiyaḥ syālliṅgato gatiḥ | taccākṣamartho dhīḥ pūrvvo manaskāropi vā bhavet || 461 ||

[2.1.2.7.3.2,23]

kāryakāraṇasāmagryāmasyāṃ sambandhi nāparaṃ | sāmarthyādarśanāttatra nendriyaṃ vyabhicārataḥ || 462 ||

[2.1.2.7.3.2,24]

pratyakṣatābhāve parokṣaviṣayamanumānaṃ pravartate | tacca liṅgaṃ tacca liṅgamakṣādikameva manaskāraparyantaṃ | anyasya sambandhitābhāvāt | arthāpattirapi sambandhidarśanādevānyathā nopapadyata iti tasyāvṛtteḥ | tatra tāvannedriyaṃ vyabhicārataḥ | avyabhicāri hi liṅganna cendriyamanyathā no ghaṭate kāraṇatvenābhyupagamāt | samarthatā cādṛṣṭakāryasya na niścīyate | tathārthaḥ | tasyāpīndriyavadeva vyabhicāraḥ |

[2.1.2.7.3.2,25]

tathārtho dhīmanaskārau jñānaṃ tau ca na sidhyataḥ |

[2.1.2.7.3.2,26]

dhiyosiddhatvādaliṅgatā | sādhyā hi sā | manaskārastu saiva pūrvvā dhīḥ | sā codayakāle na siddhā'nyadā kathaṃ sidhyet | yataḥ |

[2.1.2.7.3.2,27]

nāprasiddhasya liṅgatvaṃ;

[2.1.2.7.3.2,28]

prasiddhena hi liṅgena bhavitavyamanyathā liṅgatve sarvvameva liṅgamiti sarvva sarvvasya sidhyet | athāpi syādarthastāvad vyaktaḥ pratyakṣaprasiddha eva | anyathā yo nāmāstīti vyavahāropi na syādityandhamūkaṃ jagatsyāt | na ca vyakto'rtho'rthasattāmātrādanyathā sarvvavyaktiprasaṅgena sarvvasyasarvvadarśitvaprasaṅgaḥ | tasmādyato vyaktatvamarthasya sā buddhiḥ | ata evāha | na hyajñāte'rthe kaścid buddhimupalabhate | jñāte tvanumānādavagacchatīti |

[2.1.2.7.3.2,29]

api cādhyakṣatābhāve dhiyaḥ syālliṅgato gatiḥ |

[2.1.2.7.3.2,30]

taccākṣamartho dhīḥ pūrvo manakāropi vā bhavet || 1129 ||

[2.1.2.7.3.2,31]

atrottaraṃ |

[2.1.2.7.3.2,32]

vyaktirarthasya cenmatā || 461 ||

[2.1.2.7.3.2,33]

liṅgaṃ; saiva nanu jñānaṃ vyaktorthonena varṇiṇataḥ | vyaktāvananubhūtāyāṃ tadvyaktatvāviniścayāt || 464 ||

[2.1.2.7.3.2,34]

yadi vyaktirliṅgamathāpi vyaktorthaḥ sarvvathā vyaktyanubhave na prayojanaṃ | vyaktyanubhavapurassaratvādvyaktānubhavasya ekadā svatantrā vyaktiranumīyate'nyadā viśeṣaṇabhūtā | sarvvathānubhavena bhavitavyaṃ pratyakṣataḥ | anumānenānubhave'navasthā | sā cārthasya vyaktiḥ pratyakṣā buddhirapi pratyakṣaiva | tasmātparokṣatayā vyakterarthaḥ parokṣa eva bhavet | tato na liṅgam | atha karmatayā pratibhāmamāno'rtho grāhyatāparanāmikayā liṅgaṃ nahi karmatā kriyāmantareṇa bhavati | buddhiśca kriyā | tadāha —

[2.1.2.7.3.2,35]

sā bahirddeśasambaddhā pratyakṣamupalakṣyate |

[2.1.2.7.3.2,36]

atrocyate |

[2.1.2.7.3.2,37]

kriyākṛte viśeṣe hi karmatā nānyathā kvacit |

[2.1.2.7.3.2,38]

kriyākṛto viśeṣaścet kriyāmātrenumā bhavet || 1130 ||

[2.1.2.7.3.2,39]

yadi karmatā nāma kriyākṛto viśeṣaḥ kriyāmātramevānumīyatām | na buddhikriyānumānaṃ | na cānyā kācitkriyā padārtharūpāt | tathā hi |

[2.1.2.7.3.2,40]

karmasthā vā kriyocyeta kartṛsthā vā parā na hi |

[2.1.2.7.3.2,41]

karttasthā karttṛto nānyā karmasthā nāsti karmataḥ || 1131 ||

[2.1.2.7.3.2,42]

tato na darśanaṃ dṛśyamānādanyato vā paraṃ | atha grāhyatayā'rtha eva vedyate buddhistu grāhakatayaiva | evaṃ hi pratītirmayā buddhyā gṛhīto'rtha iti |

[2.1.2.7.3.2,43]

tadapyasat |

[2.1.2.7.3.2,44]

karaṇatvaṃ tadā buddheḥ grahaṇantu tataḥ paraṃ | tadevāstu parā buddhiḥ kimarthamupakalpyate || 1132 ||

[2.1.2.7.3.2,45]

darśanaṃ paramārthāccet gṛhyeta dvayarūpatā |

[2.1.2.7.3.2,46]

athārthasyaiva kaścitsa viśeṣo vyaktiriṣyate |

[2.1.2.7.3.2,47]

kriyākṛtaḥ tadā |

[2.1.2.7.3.2,48]

nānutpādavyayavato viśeṣo'rthasya kaścana || 465 ||

[2.1.2.7.3.2,49]

nahi buddhyā gṛhyamāṇo'rtha utpattimān tadāṅgīkriyate | siddhopasthāyī hī grāhakapratyayaḥ | yathāstīti grahaṇamātrameva buddhyā kriyate | na ca grṛhyamāṇa eva viśiṣṭo bhavati | anyarūpagrahaṇe bhrāntatā bhavet | tadrūpagrahaṇe ca pūrvvāpararūpatāgrahaṇaprasaṅgaḥ |

[2.1.2.7.3.2,50]

dīpādayo ghaṭādīnāṃ svakālāsaṅgatau yathā | vyañcakājñānamapyevaṃ tulyantatrāpi codanaṃ || 1133 ||

[2.1.2.7.3.2,51]

yadi yathāvidhorthaḥ tathābhūta eva pradīpenābhivyajyate tenāpi sakalakālakalāvyāpakasvabhāvavyañjakena bhāvyamanyathā bhrāntimātrakaṃ | atha grahaṇakāle'nyathā'rtha utpadyate | tadā |

[2.1.2.7.3.2,52]

tadiṣṭau vā pratijñānaṃ kṣaṇabhaṅgaḥ prasajyate |

[2.1.2.7.3.2,53]

yadyasāvavabodharūpavyāvṛtta evotpattimān svasamvedanameva jñānasamānakālatayā kṣaṇikamiti kimaparārthaparikalpanayā | nanu grāhakatvena buddhiḥ pratīyate grāhyatayā'rtha iti pratipāditaṃ | sattyaṃ pratipāditaṃ yadyartho vicalitarūpo bhavet | yadā tu tathābhūta evodayavān tadā sa eva tathā bhūta utpattimāniti bruvanneva kathamarthasya grāhyatāṃ parāṃ brūyāt | mayā buddhyā gṛhīta iti ca vyapadeśo na kiñcitpratītyotpādamātrādaparaṃ pratipādayati | tadāha | sarvva eva vastusambandhā janasyaivopayogaviśeṣaṇavaśāt kāryakāraṇabhāvaleśaviśeṣatonyatayā vyavasthāpyante'vasthāviśeṣakhyāpanārtha | na tu vyapadeśādeva vastusiddhiranyathāpi tasyopapatteḥ | tathā hi |

[2.1.2.7.3.2,54]

arthoyaṃ pūrvamapyāsīnnijakāraṇabhāvataḥ | tatosya dṛṣṭirjāteyamidānīntatra vastuni || 1134 ||

[2.1.2.7.3.2,55]

na pratyakṣānumānābhyāmasyārthasya pratītatā | tallokavyavahāroyaṃ paramarthaparaṃparā || 1135 ||

[2.1.2.7.3.2,56]

api cārthasya viśeṣa eva yadi kaścid grāhyatā tadā |

[2.1.2.7.3.2,57]

sa ca jñāto'thavā'jñāto bhavejjñātasya liṅgatā || 466 || yadi jñāne'paricchinne jñātosāviti tatkutaḥ ||

[2.1.2.7.3.2,58]

jñātatvena paricchittiryadi tadrūpameva tat | apārthikāparā buddhistadviśeṣastathocyatām || 1136 ||

[2.1.2.7.3.2,59]

jñātatvenāparicchinnamapi tad gamakaṃ katham || 466 ||

[2.1.2.7.3.2,60]

jñātortha iti jānāno jñānamityavagacchati | artha ityeva jānānastadarthatvasya veditā || 1137 ||

[2.1.2.7.3.2,61]

tadrūpavedanerthānāṃ tādrūpyasya vyavasthitiḥ | śuklārthavedane'rthasya kiṃ śauklyamaparaṃ tataḥ || 1138 ||

[2.1.2.7.3.2,62]

ityuktamevaitat | atha dṛṣṭiraparaiva tadā dṛṣṭa iti na paricchedaḥ | tadāha |

[2.1.2.7.3.2,63]

adṛṣṭadṛṣṭayonyena dṛṣṭādṛṣṭā na hi kvacit |

[2.1.2.7.3.2,64]

yadi dṛṣṭādaparā dṛṣṭiradṛṣṭā kathaṃ dṛṣṭarūpaparicchedaḥ | anyathānyadṛṣṭepi dṛṣṭavyavahāro'nyaināyaṃ dṛṣṭa iti yathā mayā dṛṣṭa ityarthadarśanamātrādarthaviśeṣasya dṛṣṭistasya darśanāt | tathā sa viśeṣo'nyadṛṣṭāvapi niyatabhāvīti bhavedanyadṛṣṭametaditi | athaiṣa evāsau na bhavati viśeṣastena paradṛṣṭaviśeṣādarśanādātmadṛṣṭadarśanācca svadṛṣṭa ityeva pratītiḥ |

[2.1.2.7.3.2,65]

tadapyasat | yataḥ |

[2.1.2.7.3.2,66]

viśeṣaḥ sonyadṛṣṭāvapyastīti syātsvadhīgatiḥ || 468 ||

[2.1.2.7.3.2,67]

yadyapi viśeṣā bahavastathāpi teṣāṃ svasamvedanatvābhāvāttairapi dṛṣṭaireva bhavitavyam | tataḥ svaparadhīgatiḥ syāt | tasmāt svasaṃvedanena bhavitavyaṃ | dṛṣṭatvena | atha sopyanyena dṛśyate samvedanena tathā sati tatrāpi dṛṣṭatetyanavasthā | athaikameva dṛṣṭatvantathā sati sa viśeṣonyadṛṣṭāvāpi sa eva svadhīgatireva syāt | yadā bhāvātparasya dṛṣṭatvaṃ pareṇa pratīyate tadātmadṛṣṭatvābhāvepi paradṛṣṭatvadarśanāt svadhīgatirbhavet | nahi tasya dṛṣṭatvasya svaparopekṣayā viśeṣaḥ | atha svayamapi dṛṣṭatvamastyeva tataḥ svadhīgatiḥ | na svadṛṣṭaparadṛṣṭayorvviśeṣābhāvāt | svadṛṣṭatvaṃ svadṛṣṭisambandhapratītau jñāyate | tadapratītau tu svadṛṣṭamityeva kutaḥ | tasmātsvayaṃdṛṣṭepi pareṇa dṛṣṭatāpratītau svadhīgatirbhavet | atha ya eva dṛṣṭatvaṃ pratipadyate tasya svadhīgatisambhavepi na doṣaḥ | nahyatra kācit kṣatiḥ | mā bhūt kṣatistathāpi vastutatvamevaṃ na bhavatīti kṣatireva | tathā hi |

[2.1.2.7.3.2,68]

pratīyate hyadṛṣṭatvaṃ mamānyasyeti vā kutaḥ |

[2.1.2.7.3.2,69]

na hi tatra parāpekṣā kenacidvinivāryate || 1139 ||

[2.1.2.7.3.2,70]

svasamvedanabhāve tu vinivāryā bhavediyaṃ | svasamvedanamanyasya samvedyamiti sāhasaṃ || 1140 ||

[2.1.2.7.3.2,71]

etadeva sva sa mve da naṃ yadanyāgocaratve sati prakāśanannāma |

[2.1.2.7.3.2,72]

tasmādanumitirbuddheḥ svadharmanirapekṣiṇaḥ | kevalānnārthadharmātkaḥ; svadharmaḥ svadhiyo paraḥ || 469 ||

[2.1.2.7.3.2,73]

yaḥ pratyakṣo dhiyo hetuḥ | ;

[2.1.2.7.3.2,74]

buddhyāśritena hi kenacit svabuddheranumānaṃ | sādhāraṇasya hi viṣayādidharmasya sādhāraṇānumeyapratipādanameva | tasmādātmadharmeṇātmabuddheranumāpakena bhavitavyam | svadharmaśca nāparo buddherasti | buddhireva yadi paraṃ svadharmaḥ | sā cāpratyakṣā kathamanumāpikā bhavet | atha sukhādayo buddhisamānasāmagrījanmānaḥ tairbuddhyanumānamātmadharmatvātteṣāṃ | atrāha |

[2.1.2.7.3.2,75]

tulyakāraṇajanmanaḥ | tasya bhedaḥ kuto buddhervyabhicāryanyajaśca saḥ || 470 ||

[2.1.2.7.3.2,76]

yadi viṣayondriyādisāmagrījanitaṃ sukhādi samvedanasvabhāvameva sakalamiti pratipāditaṃ | atha dṛṣṭe viṣaye sukhamutpattimadataḥ svabuddhyanumānaṃ tadapi sukhaṃ parasya na bhavatīti kutaḥ | parasya sukhaṃ pareṇa kathaṃ pratyetuṃ śakyaṃ |

[2.1.2.7.3.2,77]

asvasamvedanatve hi vibhāgoyaṃ kathambhavet | bhayāderapi romāñca upajāyata eva hi || 1141 ||

[2.1.2.7.3.2,78]

yadi sukhādayaḥ svasamvedanatvenāvasthitāḥ parasambandhinaḥ tadā na pratīyanta iti yuktam | anyathā tu parasambandhitāṃ ko nivārayet | mama romāñcajanakāstato mamaiveti cet | etadapi kutaḥ | na hi parayoṣinna janayati sukhaṃ | samvedyamāno hi sukhādyātmā janayati romāñcādikaṃ svasambandhyanyathā veti kvedamupayogi | svena sukhena romāñcādijanane prasiddhe svasambandhitāpratītiḥ | svasambandhitāpratītau tena jananamitītaretarāśrayadoṣaḥ | api ca | buddhayanvayavyatirekānuvidhāyī tatkāraṇānuvidhāyī vā buddheranumāpako bhavet | tatra |

[2.1.2.7.3.2,79]

rūpādīn pañca viṣayānidriyāṇyupalambhanam | muktvā na kāryamaparaṃ tasyāḥ samupalabhyate || 471 ||

[2.1.2.7.3.2,80]

buddhisamānasāmagrījanmāna indriyādayo buddhirvvottarā |

[2.1.2.7.3.2,81]

tatrātyakṣaṃ dvayaṃ paṃcasvartheṣvekopi nekṣyate | rūpadarśanato jāto yonyathā vyastasambhavaḥ || 472 ||

[2.1.2.7.3.2,82]

dvayamatyakṣamitīndriyamupalambhanañca pañcasvartheṣvekopi rūpādiṣu tathābhūto nekṣyate yo rūpadarśanādupajātaḥ | nahi rūpādayo rūpadarśanato jāyante kāraṇāntarādupajātatvāt | rūpadarśanajātatve tu tatvameva teṣānna bhavet | tathā hi |

[2.1.2.7.3.2,83]

rūpadarśanamarthānāṃ sarvveṣāmeva sambhavata | pratiprāṇi vibhinnaṃ syāttathārthopi tadudbhavāt || 1142 ||

[2.1.2.7.3.2,84]

yathā rūpadarśanaṃ pratiprāṇi bhidyate tathā rūpādayopi | tayordadi |

[2.1.2.7.3.2,85]

sarvva evopalabhyeran tadviśeṣāvadhāraṇe | nānāvabhāsitajjñānaṃ pratiprāṇi prasaktimat || 1143 ||

[2.1.2.7.3.2,86]

pratisvamupalambhe tu jñānataiva svavedane |

[2.1.2.7.3.2,87]

yadi sarvva eva pratiprāṇi vibhinnasvabhāvā rūpādayaḥ sarvvai rupalabhyerannanekarūpādyupalambho yugapad bhavet | na cāsti tathā | tadayantāvadapakṣa eva | atha svadarśanajanitameva rūpādikamupalabhyate tathā sati pareṇāsamvedanādarthataiva hīyeta svasamvedanābhyupagame | atha pareṇopalabhyate tathā sati tajjanitena tasyāpareṇa viśeṣeṇa bhavitavyam | sopi pareṇopalabhyate tasyāpyapareṇetyanavasthā | tasmātsvavedanenāsvasamvedanena ca yadyevamapratītaṃ talliṅgamityatisāhasam | na khalvapratītasya liṅgatā | tataśca liṅgalakṣaṇābhāvādanumānena pratīyate buddhirityasadetat | bhavatu nāmārthasyānyasya vā pratītistathā sati |

[2.1.2.7.3.2,88]

yadevamapratītantal liṃgamityatisāhasam | vidyamānepi liṅge tāntena sārddhamapaśyataḥ || 473 ||

[2.1.2.7.3.2,89]

kathaṃ pratītiliṅgaṃ hi nādṛṣṭasya prakāśakam ||

[2.1.2.7.3.2,90]

dṛṣṭasyaivāgneḥ svaprasavena dhūmādinānumānannānyathā | na khalu dṛṣṭasya prāk pāvakasya dhūmonumāpako dṛṣṭo dṛṣṭaḥ |

[2.1.2.7.3.2,91]

tata evāsya liṅgātprāk prasiddherupavarṇṇa ne || 474 ||

[2.1.2.7.3.2,92]

dṛṣṭāntāntarasādhyatvaṃ tasyāpītyanavasthitiḥ |

[2.1.2.7.3.2,93]

na hyanumānaṃ dṛṣṭāntaṃ pratyācaṣṭe | tathā satyanumānameva na syāt pratyakṣavat | pratyakṣasya lakṣaṇāntaramastītyanumānatve'syāpi samānaṃ | tasmāttadapi dṛṣṭāntasādhakamanumānaṃ dṛṣṭāntāntarāttadapi tadantarādityanavasthā nāma pratipattiḥ | athārthāpattyā tatsādhanaṃ na kasyacidevaṃ pratītiḥ | nahyartha eva na ghaṭate yadi pratītirnna syāditi kasyacitpratītiḥ | pratītortho nopadyeta yadi prītitirnna syāditi cet | keyaṃ pratītatā nāma | pratītyā viṣayīkṛtatvañcet | nanu pratīterapratītau tadeva pratītyā viṣayīkṛtatvaṃ cintyam | purovarttitā cet | na purovarttitāpi kathamapratītā pratītiṃ sādhayet | pratītā cet tatrāpyaparā purovartiteti tatrānavasthoktaiva | tasmātpurovarttitānyo vā catuḥprakārapratītisiddhau na liṅgam |

[2.1.2.7.3.2,94]

ityarthasya dhiyaḥ siddhiḥ nārthāttasyāḥ kathañcana || 475 || tadaprasiddhāvarthasya svayamevāprasiddhitaḥ |

[2.1.2.7.3.2,95]

buddherarthasiddhirabuddhikārthasiddhau sarvvaḥ sarvvadarśī bhavet | yadi buddhirātmānaṃ vastuni savyāpāraṃ paśyati tadārthaḥ pratīta iti bhavedanyathā na kiñcitpratipannamiti syāt | svayameva vā sarvvaṃ pratīyate | tasmānnārthād buddhiprasiddhiḥ | pūrvvoktadoṣaprasaṅgāt |

[2.1.2.7.3.2,96]

pratyakṣāñca dhiyaṃ dṛṣṭvā tasyāśceṣṭābhidhādikaṃ || 476 || paracittānumānañca na syādātmanyadarśanāt |

[2.1.2.7.3.2,97]

sambandhasya;

[2.1.2.7.3.2,98]

yadi pratyakṣeṇātmani buddhitatsambandhinoḥ kathañcitpratītistadā tatsambaddhaliṅgadarśanātparatrāpi buddheranumānambhavet anyathā na yuktaṃ | pareṇa dṛṣṭortha ityanumānañcet | svadṛṣṭasya kutaḥ pratītiḥ | anumānata eveti cet tatrāpyaparo dṛṣṭānta ityanavasthā | pratyakṣeṇaiva pratīyata iti cet | nanu pratyakṣamarthaṃ nīlādikaṃ pratyeti kathaṃ dṛṣṭatvaṃ | svasambandhitāmapi pratyetīti cet | svasambāndhitā tarhi dṛṣṭatvaṃ taccetpratīyate ātmani tena svasamvedanapratipannaḥ syāt | tasya pareṇa pratipattāvanavasthā | tatrāpi dṛṣṭatā tathaiva pratītiviṣaya iti | tatortho dṛṣṭaḥ | pratītidṛṣṭā pratītipratītirityādi yadā ca pratītiṃ pratyeti tadā na dṛṣṭatāṃ pratītireva dṛśyā tadā bhavet | tasmādviṣayamātrameva pratīyate na dṛṣṭatā nāmeti nārthāpatterutthānaṃ | api ca |

[2.1.2.7.3.2,99]

nahi tasya pratyakṣatā yena tatrārthasya liṅgatā | nahi smaraṇameva pratyakṣaṃ | tataḥ |

[2.1.2.7.3.2,100]

manobuddhāvarthaliṅgāprasiddhitaḥ || 477 ||

[2.1.2.7.3.2,101]

kathamanumānamityupaskāraḥ | atha tatrāpyartha eva jātyādikaḥ pratibhāti tatonumānaṃ | dattamatrottaram | na ca pramāṇantaditi kathamarthaḥ pratibhāseta | pratibhāsamāno dṛśyate sattyo'sattyo veti yadi paraṃ vivāda iti cet | keyamasattyatā nāma | yā visamvāditā | na | tadrūpe visamvādābhāvāt | tena rūpeṇāvaśyameva sattyena bhāvyaṃ | asattyavyavahārādasattyamiti cet | koyaṃ vyavahāraḥ | pramāṇaṃ cet | pramāṇena pratipannaṃ kathamasattyaṃ | asattyatayaiva pratipannañcat | na asattyatāyāntadrūpavyatirekeṇāpratīteḥ | svarūpamātrakameva pratīyate na parārthakriyetyapi na saṅgataṃ | tathā sati svasamvedanaprasaṅgāt | pareṇa vedyate cet | na | smaraṇasya dṛṣṭatāyāmabhiniveśāt pūrvvarūpatā ca nāsyeti na pratītirasya | athaitadapi viṣayīkaroti | na tarhi smaraṇaṃ | svasamvedanantu pratyakṣamatreti yuktaṃ | tathā hi pratītirmameyamevamiti vyavahāraḥ | prameyarahitā pratītirevāsattyatā | nālaukikāditvaṃ tathā vyavahārābhāvāt | api ca buddhyantareṇārthāpattyānyena vā |

[2.1.2.7.3.2,103]

prakāśitā kathaṃ vā syāt buddhirbuddhyantareṇa vaḥ |

[2.1.2.7.3.2,104]

buddhayo hi parasparaṃ prakāśikāḥ kathaṃ | yataḥ |

[2.1.2.7.3.2,105]

aprakāśātmanoḥ sā syād vyaṅgyavyañjakatā kutaḥ || 478 ||

[2.1.2.7.3.2,106]

na hyaprakāśātmanoḥ paraspareṇānyathā vā vyaṅgyavyañjakatābhāvo yuktaḥ | prakāśena hi pradīpaprabhātmanā paṭādayo'prakāśāḥ prakāśyante nānyathā |

[2.1.2.7.3.2,107]

viṣayasya kathaṃ vyaktiḥ; prakāśe rūpasaṃkramāt |

[2.1.2.7.3.2,108]

prakāśe hi svayantadarthasya saṃkramātprakāśanaṃ tadyathā pradīpaprabhādau saṃkrāntasya ghaṭādeḥ prakāśanam |

[2.1.2.7.3.2,109]

sa ca prakāśastadrūpaḥ svayameva prakāśate || 479 ||

[2.1.2.7.3.2,110]

yathā tarhi ghaṭasyānyadrūpamanyatprabhāyāstathānyadvijñānasya rūpamanyadrūpādīnāṃ |

[2.1.2.7.3.2,111]

tadetadasat |

[2.1.2.7.3.2,112]

bhavatyevantathāpyasya samvidvāhyapradīpavat | nahi samvedanābhāve dyotyadyotakatāgatiḥ || 1144 ||

[2.1.2.7.3.2,113]

yadyapi nāmānyabhāvijñānaviṣayayostathāpi pradīpavadeva svaprakāśena vijñānātmanā bhavitavyam | atha tadvadeva vijñānāntaragrāhyatā |

[2.1.2.7.3.2,114]

tadasat |

[2.1.2.7.3.2,115]

yadi svasmādvibhinnena vijñānenāsya vedanam | tatsadharmatayaivāsyā bāhyatvamapi samvidaḥ || 1145 ||

[2.1.2.7.3.2,116]

athāsya nāsti bāhyatvaṃ svasamvedanatā na kim |

[2.1.2.7.3.2,117]

vyatiriktena tasyāpi nālokena prakāśanam || 1146 ||

[2.1.2.7.3.2,118]

ata evāha |

[2.1.2.7.3.2,119]

tathābhyupagame buddheḥ buddhau buddhiḥ svavedikā | siddhānyathā tulyadharmā viṣayopi dhiyā saha || 480 ||

[2.1.2.7.3.2,120]

yadi prakāśāyāṃ svayaṃ buddhau buddheḥ saṃkramāt prakāśyā buddhirbuddhyā svavedikā tarhi buddhiranyathā | buddheranyaprakāśatāyāṃ tulyadharmatvāttatsarūpatayā viṣayopi prakāśako buddheḥ syāt |

[2.1.2.7.3.2,121]

iti prakāśarūpā naḥ svayaṃ dhīḥ saṃprakāśate | anyosyāṃ rūpasaṃkrāntyā prakāśaḥ sanprakāśate || 481 ||

[2.1.2.7.3.2,122]

evameva prakāśyaprakāśakabhāvo rūpabuddhyoḥ yadutaikaṃ svaprakāśamanyasya tadrūpatayotpattiḥ |

{2.1.2.7.3.3}

<(ga) arthaprakāśanaṃ vijñānarūpeṇa>

[2.1.2.7.3.3,1]

nanu bhavatu svaprakāśā buddhirekānyā tu prakāśyā sādṛśyasambhavāt | yathā pitṛrūpaṃ gṛhṇātīti | tadāha |

[2.1.2.7.3.3,2]

sādṛśyepi hi dhīranyā prakāśyā na tayā matā | svayaṃ prakāśanād; arthastadrūpeṇa prakāśate || 482 ||

[2.1.2.7.3.3,3]

aprakāśasya hi prakāśanamanyena na prakāśasyaiva | sādharmyamātrāt | aprakāśasyāpi na paramārthataḥ prakāśaḥ | kathamarthaḥ prakāśate | arthastadrūpeṇa prakāśakarūpeṇa prakāśate natvanyena prakāśyate | buddhyośca svaprakāśakatvaṃ dvayorapi samānamato na prakāśyaprakāśakabhāvaḥ |

[2.1.2.7.3.3,4]

yathā pradīpayorddīpaghaṭayośca tadāśrayaḥ | vyaṅgyavyañjakabhāvena vyavahāraḥ pratanyate || 483 ||

[2.1.2.7.3.3,5]

nahi pradīpayoḥ sārūpyotpattisambhavepi parasparaṃ prakāśyaprakāśakabhāvaḥ |

[2.1.2.7.3.3,6]

dīpaghaṭayostarhi katham | pradīpasāmagrīto ghaṭastadrūpa utpadyate'taḥ sopi svaprakāśa eva prakāśyate nānyathā | tathānvayavyatirekaparikalpitāpoddhāratastathā vyavahāro na paramārthata ityalaṃ prasaṅagena |

[2.1.2.7.3.3,7]

viṣayendriyamātreṇa na dṛṣṭimiti niścayaḥ | tasmādyatoyaṃ tasyāpi vācyamanyasya darśanam || 484 ||

[2.1.2.7.3.3,8]

yadi viṣayendriyamātrata eva dṛṣṭa iti niścayo bhavet | sakalameva dṛṣṭimiti niścīyeta | dṛṣṭameva dṛṣṭamiti niścīyeta | dṛṣṭameva dṛṣṭaṃ niścīyata iti cet | kimidaṃ dṛṣṭannāma | yatra darśanamutpannaṃ | kimidaṃ darśanamiti | tadeva paryanuyuktaṃ yatrābhimukhaṃ cakṣurādikaṃ | cakṣurabhimukhamiti kathaṃ pratīyate | tatrāpi dṛṣṭatvena vyavahāraḥ kathamityanavasthā | atha darśanotpattimātrato niścayaḥ | nānubhūtatvena niścayāt | na cānubhavamātrādananubhūta iti niścayaḥ | nahi śuklatānanubhave śukla iti niścayaḥ | tasmādyadanubhavānusārī niścayasthābhūtenaivānubhavena bhavitavyamiti niścayo yuktaḥ |

<2.1.2.7.4>

<(4) svasaṃvittisiddhiḥ>

{2.1.2.7.4.1}

<(ka) smṛteḥ svasaṃvittiḥ>

[2.1.2.7.4.1,1]

smṛterapyātmavitsiddhā jñānasyā; nyena vedane | dīrghādigrahṇanna syād bahumātranavasthite || 485 ||

[2.1.2.7.4.1,2]

na kevalaṃ viṣayajñānatajjñānaviśeṣāt svasamvedanaṃ | smṛterapi tatsidhyati |

[2.1.2.7.4.1,3]

nanu smṛteranubhavamātraṃ sidhyati na svasamvedanam | anyenāpi samvedane smṛtiryuktaiva |

[2.1.2.7.4.1,4]

tadanuttaraṃ | anyena vedane jñānasya dīrghādigrahaṇanna syāt | bahumātranavasthānāt |

[2.1.2.7.4.1,5]

yathā hlasvadvayanirantaraprayoge tadanavasthāne nānavasthitamavasthitena sahaikatvena pratīyata iti prāk pratipāditam | dīrghaplutamātrādergrahaṇanna syādeva | ekaikamātrāgrahaṇe na dīrghādigrahaṇaṃ | nāpi samudāyaḥ pratīyate | pūrvvāparasaṅkalanena pratītiriti cet | na | tasyāpi pratītaviṣayatvāt |

[2.1.2.7.4.1,6]

nanu pratīta eva dīrghādilakṣaṇorthaḥ na pratītaḥ | kintu dīrghādilakṣaṇortho na pratītaḥ | tataḥ hlasvadvayamiva mātrādvaye taditi pratīyate | nāparo dīrghaḥ |

[2.1.2.7.4.1,7]

nanu yasyāpi svasamviditā buddhistasyāpi kathandīrghādigrahaṇaṃ | tadākāraikabuddhisamvedane dīrghavedanavyavasthā | asvasamvedanavādinopi tarhi tadākāraikabuddhivedanamastyeva | kevalamanyayā buddhyā | na cānayoravasthayorvviśeṣasthāhi |

[2.1.2.7.4.1,8]

anyena vedyate vedyaṃ vedyatvādvedyabāhyavat | tato buddhirapi prāptā vedyatvādanyavedikā || 1147 ||

[2.1.2.7.4.1,9]

tadasat | yata evamapi syāt |

[2.1.2.7.4.1,10]

anyena vyajyate vyaṅgyaṃ vyaṅgyatvād ghaṭavastuvat |

[2.1.2.7.4.1,11]

tatonyadyotyatā prāptā pradīpasyāpi sāṃprataṃ || 1148 ||

[2.1.2.7.4.1,12]

uktañcātra kiñcit | yadyanyayā buddhyā pūrvvikā buddhirvedyeta | tadānyatadākārabuddhyavedanādviṣayasya ca tadābhāvādavedanameveti utsannonubhavorthina iti pratipāditaṃ | athāpi syādanavasthānameva nāsti mātrāṇāṃ | tato na dīrghādyagrahaṇam |

{2.1.2.7.4.2}

<(kha) sphoṭanirāsaḥ>

[2.1.2.7.4.2,1]

tadapyasat | yataḥ |

[2.1.2.7.4.2,2]

avasthitāvakramāyāṃ sakṛdābhāsanānmatau | varṇṇaḥ syādakramo dīrghaḥ;

[2.1.2.7.4.2,3]

na hyavasthitamakrameṇa pratīyamānaṃ dīrghambhavati kālakrameṇa pratīyamāne dīrghamiti vyavasthānāt | kramopi mātrāṇāmastyeva nāntyāvasthāyāṃ dīrgha ityādipratipattiḥ | tadā ca kramaḥ pratīyamāno nānyathaivāsau pūrvvikāyā buddheḥ | athaikaivā'sau pūrvvāparabhāgagrāhiṇī |

[2.1.2.7.4.2,4]

tadapyasat | tathā hi |

[2.1.2.7.4.2,5]

kramavānakramāṃ kathaṃ || 486 ||

[2.1.2.7.4.2,6]

upakuryādasaṃśliṣyan varṇṇabhāgaḥ parasparaṃ |

[2.1.2.7.4.2,7]

pūrvvāparo hi varṇṇabhāgaḥ parasparamanavasthāyitvenāsaṅgataḥ | kathamekāṃ buddhimupakurvvīta | viṣayagrahaṇaṃ hi buddhirvviṣayabhede ca buddhibhedopīti naikā buddhiriti kathaṃ kramapratītiḥ | tathā cāha | nahi |

[2.1.2.7.4.2,8]

akrameṇa grahādantakramavaddhīśca no bhavet || 487 ||

[2.1.2.7.4.2,9]

kaścid ajñāterthe buddhimupalabhate | jñāte tvanumānādavagacchati | yathā cāsāvarthajñānānusāreṇa kalpyate tathā tadbhedavatyapi | tathāhi | loko vyapadiśatīdānīṃ mama buddhirutpannā | athaika evāsāvarthātmā dīrghādikaḥ pratīyate | dīrghādirhyeka eva prathamamutpadyate | tato dīrghasyaikasyaiva pratipattau dīrghā buddhirapyekaiva |

[2.1.2.7.4.2,11]

tadapyasattyaṃ | yataḥ |

[2.1.2.7.4.2,12]

āntyaṃ pūrvvasthitādūrdhvaṃ bardhamāno dhvanirbhavet |

[2.1.2.7.4.2,13]

kaścid yadyeka evāsau varṇṇātmā tadā prathamabuddhyaiva pratipanna iti kālakṣepo na syāt | pūrvvabhāgāśravaṇe cāṃtyabuddhyāpi pratīyate dīrghādiḥ | athāparāparabhāgapratītyā dīrghādipratipattiḥ | tadā eko dīrgha iti na syāt | atha pūrvvopyanuvarttate'parasyāpi ca pratipattiḥ | tathā sati barddhamānatā dhvaneḥ syāt | pūrvvasyānvayādaparasya ca sambhavāt | antyāvasthāyāñcāsau dīrgha iti pratyayaḥ | tadā cākramaṃ grahaṇamiti kramavaditi na syāt | pūrvvāpekṣayā krama iti cenna | pūrvvāparabuddhyoranyattvāt | atha prathamamutpannā buddhirekaivāste |

[2.1.2.7.4.2,14]

tadapyayuktam |

[2.1.2.7.4.2,15]

dhiyaḥ svayañca na sthānaṃ tadūrdhvaviṣayāsthiteḥ || 488 ||

[2.1.2.7.4.2,16]

na hyanupacitadhvanirupacitadhvanikālamāste | tathā cedaparaḥ punarupacaya iti saivānavasthā | atha viṣayānavasthānepi svayamevāvatiṣṭhate tadāpi |

[2.1.2.7.4.2,17]

sthāne svayanna naśyetsā paścādapyaviśeṣataḥ |

[2.1.2.7.4.2,18]

yadi viṣayagrahaṇamantareṇāpi tadgrahaṇarūpā buddhiravatiṣṭhet na kadācinnaśyet | ityatidīrghatā bhavet | atha viṣayagrahaṇābhāvo viṣayābhāve tadā na dīrghagrāhikā bhavet | bhāgamatrasya grahaṇāt | athaika eva varṇṇātmā'krama utpannaḥ kālāntarasthāyī | tadayuktaṃ |

[2.1.2.7.4.2,19]

doṣoyaṃ sakṛdutpannākramavarṇṇasthitāvapi || 483 ||

[2.1.2.7.4.2,20]

yadi sakṛdutpannaḥ kiyantamapi kālamāste sarvvadā tiṣṭhet paścādapyaviśeṣāditi | kiñca |

[2.1.2.7.4.2,21]

sakṛdyatnodbhavādvyarthaḥ syādyatnaścottarottaraḥ |

[2.1.2.7.4.2,22]

yenaiva prayatnena prathamaṃ rūpaṃ nirvarttitaṃ tenaiva paropi bhāgastadavyatirekāditi tasmādaparasya vyarthataiva |

[2.1.2.7.4.2,23]

vyaktāvapyeṣa varṇṇānāṃ doṣaḥ samanuṣajyate || 490 ||

[2.1.2.7.4.2,24]

sakṛdyatnena sarvvasya vyaktatvādyatnāntaramanarthakaṃ | tasmānnaikabuddhyā dīrghāvayavānāṃ grahaṇam | anekabuddhigrahaṇamupagantavyam |

[2.1.2.7.4.2,25]

tadā ca |

[2.1.2.7.4.2,26]

anekayā tadgrahaṇe yā'ntyā dhīḥ sānubhūyate | na dīrghagrāhikā sā ca tanna syāddīrghadhīsmṛtiḥ || 491 ||

[2.1.2.7.4.2,27]

yadā naikayā buddhyā dīrghāvayavānāṃ grahaṇaṃ tadāntyā buddhirbuddhyantareṇānubhūyate | sā ca na dīrghagrāhikā tataḥ | kathaṃ dīrghadhīsmaraṇaṃ | nānanubhūtasmaraṇam | antyā ca buddhirbuddhyantareṇānubhūyate | pūrvvabuddhināntu vyavahitatvānnānubhavaḥ | antyā ca na dīrghagrahaṇavyāpṛtā |

[2.1.2.7.4.2,28]

tato dīrghādidhīsmaraṇamapi na bhavet | athāpi syāt pṛthak pṛthak buddhīnāṃ buddhyantarairgrahaṇaṃ sarvvāḥ smaryanta iti dīrghadhīsmṛtiḥ |

[2.1.2.7.4.2,29]

tadapyayuktaṃ | yataḥ |

[2.1.2.7.4.2,30]

pṛthak pṛthak ca buddhīnāṃ saṃvittau tu dhvaniḥ śruteḥ | avicchinnābhatā na syād ghaṭanañca nirākṛtam || 492 ||

[2.1.2.7.4.2,31]

buddhigrāhikābhirbuddhibhiḥ śabdabhāgabuddhīnāṃ vyavadhānādavicchedapratītirnna syāt | na hi vicchinnamavicchinnaṃ pratyetuṃ śakyaṃ | saṃghaṭanena pratītiriti cet | atrāha |

[2.1.2.7.4.2,32]

"ghaṭanañca nirākṛtam" |
"anyatrāpi samānantadvarṇṇayorvā sakṛcchruti"rityādinā |

[2.1.2.7.4.2,33]

api ca |

[2.1.2.7.4.2,34]

vicchinnaṃ śṛṇavatopyasya yadyavicchinnavibhramaḥ | hrasvadvayoccāraṇepi syādavicchinnavibhramaḥ || 493 ||

[2.1.2.7.4.2,35]

hrasvadvayasya nirantaramuccāraṇannāstīti | vicchedādekabuddherabhāvaḥ | yadi tu mātrāṇāmapi sa eva vicchedastathāpyavicchedābhimānaḥ | sa tarhi hrasvadvayoccāraṇepi samāno nyāya iti kasmānna dṛṣṭaḥ |

[2.1.2.7.4.2,36]

na cātra vicchedapratītirapi tu viccheda eva | na tu vibhramaḥ ityayameva pakṣaḥ kṣamaḥ | kiñca |

[2.1.2.7.4.2,37]

vicchinne darśane cākṣādavicchinnādhiropaṇaṃ | nākṣātsarvākṣabuddhīnāṃ vitathatvaprasaṅgataḥ || 494 ||

[2.1.2.7.4.2,38]

yadyayamavicchedapratyayo vibhrama eva tadākṣajo vā bhavenmānaso vā | yadīndriyajaḥ sarvvākṣabuddhīnāṃ vitathatvambhavet | tathā hi |

[2.1.2.7.4.2,39]

sarvvāntyopi hi varṇṇātmā nimeṣatulitasthitiḥ | sa ca kramādanekāṇusambandhena nitiṣṭhati || 495 ||

[2.1.2.7.4.2,40]

ekāṇavatyayakālaśca kālolpīyān kṣaṇo mataḥ | buddhiśca kṣaṇikā tasmātkramādvarṇṇānprapadyate || 496 ||

[2.1.2.7.4.2,41]

iti varṇṇeṣu rūpādāvavicchinnāvabhāsinī | vicchinnāpyanyayā buddhiḥ sarvvā syādvitathārthikā || 497 ||

[2.1.2.7.4.2,42]

krameṇa hi sakalavarṇṇapratipattiḥ | kṣaṇikā buddhiraparāparaprabandhavadrūpeṇa varṇṇagrahaṇāt | rūpādayopi janmabhājaḥ kramādeva | tataḥ tatrāpi yadindriyamalātacakravad bhrāntaṃ pratyayaṃ janayet na kvacid bhrāntatā bhavet | atha mānaso vibhramaḥ | tadānyo doṣaḥ | tathā hi |

[2.1.2.7.4.2,43]

ghaṭanaṃ yacca bhāvānāmanyatrendriyavibhramāt | bhedālakṣaṇavibhrāntaṃ smaraṇantadvikalpakaṃ || 498 ||

[2.1.2.7.4.2,44]

tasya spaṣṭāvabhāsitvaṃ jalpasaṃsargiṇaḥ kutaḥ |

[2.1.2.7.4.2,45]

mānaso hi viplavaḥ spaṣṭatāmatikramya vartamāna eva spaṣṭo bhavatītyasattyamevaitat |

[2.1.2.7.4.2,46]

spaṣṭākārañca varṇṇādyākāraṃ vijñānamiṣyate | tatkathamasau mānasī bhrāntiriti yuktaṃ | jalpasaṃsargiṇo hi na spaṣṭatāsambhavo na vikalpānubaddhasya spaṣṭārthāvabhāsitetyuktaṃ | tathā |

[2.1.2.7.4.2,47]

nākṣagrāhyesti śabdānāṃ yojaneti vivecitam || 499 ||

[2.1.2.7.4.2,48]

atha |

[2.1.2.7.4.2,49]

vicchinnaṃ paśyatopyakṣairghaṭayedyadi kalpanā | arthasya tatsamvittaśca satataṃ bhāsamānayoḥ || 500 ||

[2.1.2.7.4.2,50]

bādhake'sati sannyāye vicchinna iti tatkutaḥ |

[2.1.2.7.4.2,51]

nāvicchinnaṃ pratibhāsamānaṃ vicchinnamiti kalpanīyaṃ | na khalu pratyakṣamanyathā kalpanāmarhati kalpanāyā evāsattvakalpanaṃ yuktaṃ pratyakṣabādhitattvāt | tasmādasadetat | atha svasamvedanaṃ nāstīti buddhaddhyantarasamvedanābhyupagamo na ca yugapad buddhisambhavaḥ | tena buddhyantareṇa vyavadhānādvicchinnaṃ darśanamiti | atrāha |

[2.1.2.7.4.2,52]

buddhīnāṃ śaktiniyamāditi cetsa kuto mataḥ || 501 || yugapadbuyadṛṣṭeśca cet tadevedaṃ vicāryate |

[2.1.2.7.4.2,53]

śaktiniyame hi buddhīnāṃ yugapadasambhavaḥ | sa eva tu śaktiniyamaḥ kutovasātavyaḥ | atha yugapadbuddhya rśanācchavitaniyamaḥ | vicchinnaṃ tarhi darśanaṃ nāstyadarśanasya tatrāpi sambhavāt | athādarśanaṃ tatra na pramāṇaṃ | yugapadadarśanaṃ api tarhi kathaṃ pramāṇam |

[2.1.2.7.4.2,54]

vicchinnabuddhyutpādasya yo'bhāvasyāprasādhakaḥ | sa evānupalambhaḥ kiṃ yaugapadyasya sādhakaḥ || 1149 ||

[2.1.2.7.4.2,55]

tatra kimavicchinnadarśanādyugapadutpādaḥ pratyayānāmathāyaugapadyadarśanādvicchinnadarśanaṃ kalpyatāmiti vicāryametat |

[2.1.2.7.4.2,56]

nanu yugapad buddhyadarśanamastyeva | nahi nittyepyabhāvibhūtarūpadarśanamupalabhyate yugapat krameṇaiva darśanāt | āgamopyasti bhavataḥ | tathāhyuktaṃ | "asthānamanavakāśo yadapūrvvācarame dve citte samutpadyeyātāṃ |"

[2.1.2.7.4.2,57]

tadapyasat |

[2.1.2.7.4.2,58]

tāsāṃ samānajātīye sāmarthyaniyamo bhavet || 502 || tathāhi samyak lakṣyante vikalpāḥ kramabhāvinaḥ |

[2.1.2.7.4.2,59]

buddhīnāṃ hi śaktiniyamaḥ samānajātīyavijñānotpādanāpekṣayā na sāmānyena | cakṣurādivijñānāni samānajātīyaṃ cakṣurādivijñānameva notpādayanti na punaḥ sakalameva | tatra yadi grāhyagrāhakarūpaṃ dvayamutpādayedasamānajātīye ko virodhaḥ |

{2.1.2.7.5}

<(5) pratyabhijñānirāsaḥ>

[2.1.2.7.5,1]

nanu vikalpopi spaṣṭāvabhāsī pratyabhijñānākhyapratyakṣapratyayaḥ parairiṣyate | iṣyatāṃ na tu tathā | tathāhi |

[2.1.2.7.5,2]

etena yaḥ samakṣerthe pratyabhijñānakalpanāṃ || 503 || spaṣṭāvabhāsāṃ pratyakṣāṃ kalpayet sopi vāritaḥ |

[2.1.2.7.5,3]

indriyavijñānasya pūrvvāpararūpagrahaṇasamarthasyābhāvātkalpane ca spaṣṭāvabhāsavatī pratyakṣamiti yo manyate pratyakṣatayā sopi vāritaḥ | tathāhi | na kalpanā spaṣṭāvabhāsā tasyāḥ kutaḥ pratyakṣatā | na spaṣṭāvabhāsitvepi pramāṇatā vyabhicārāt | tathā hi |

[2.1.2.7.5,4]

keśagolakadīpādāvapi spaṣṭāvabhāsanāt || 504 || pratītabhedepyadhyakṣā dhīḥ kathantādṛśī bhavet |

[2.1.2.7.5,5]

adhyakṣasya tatra bādhitatvādanadhyakṣatā | kena bādhyate'ntarā vicchedena | ihāpi pūrvvāpararūpāpratibhāsanalakṣaṇo vicchedostyeva |

[2.1.2.7.5,6]

tasmānna pratyabhijñānādvarṇṇādye katvaniścayaḥ || 505 ||

[2.1.2.7.5,7]

pramāṇatvābhāvādato ya āha |

[2.1.2.7.5,8]

mātrābhedepi varṇṇānāmekatvaṃ pratyabhijñayā | pratīyate tataḥ kena dīrghāderagraho bhavet || 1150 ||

[2.1.2.7.5,9]

tasyāpi vacanamātrametanna pramāṇaṃ pratyabhijñeti pratipādanāt | api ca | na pratyakṣamakṣajaṃ pratyabhijñā | tathāhi |

[2.1.2.7.5,10]

pūrvvānubhūtasmaraṇāttaddharmāropaṇād vinā | sa evāyamiti jñānaṃ nāsti taccākṣaje kutaḥ || 506 ||

[2.1.2.7.5,11]

na pūrvvānubhavamantareṇa smaraṇaṃ na smaraṇamantareṇa sa evāyamityevaṃ rūpaṃ pratyabhijñānaṃ | pūrvvānubhūtaikatvagrahaṇarūpā hi pra tya bhi jñe dānīmanubhūyamānasya | na ca smaraṇamantareṇa pūrvvarūpatāgrahaḥ | na ca smaraṇaviṣayorthaḥ pratyakṣagocaro'nyathā sakalameva pūrvvānubhūtaṃ pratyakṣamiti kimidamakṣavyāpāreṇa | atha kadācitpūrvvadṛṣṭaṃ mṛtanaṣṭamapi syādata idānīmakṣavyāpāropekṣyate | yadyevamakṣavyāpārastatraivāstu kintaddeśagamanena | yogyadeśatāṃ vinā nākṣaṃ samarthamiti cet | yadyevaṃ deśāntaradṛṣṭa iha pratyabhijñānābhāvaḥ | nahi deśāntarasambandhi rūpaṃ yogyadeśāvasthāyi | ubhayadeśasambandhyekameva tena sa eva yogyadeśastatoyamadoṣaḥ | evaṃ tarhi smaraṇamantareṇaiva kasmānna tathā pratīyate | tatsamba dhasyāpagamānna pratītiḥ | smaraṇepi tarhi kathaṃ sa evāyamiti syāt | vyapagatasyāpi smaraṇamityadoṣaḥ | na pramāṇampratyabhijñā | sambandhopagato na sambandhīti cet | tasya tarhi pūrvvadeśakālasambandhābhāve idānīntanameva rūpamiti bheda eva pūrvvāparayoḥ | ataḥ sa evāyamiti pratītirnna bhedaḥ |

[2.1.2.7.5,12]

nanu saiva kena pratītiriti vicāryamidameva | nahi pratītimātraṃ pramāṇamanyathā kiṃ pratyakṣatvasādhananirbbandhena | pūrvvakālādisambandhe cāpratīyamāne yadi nityatvamucyate sarvvapadārthānāmeva nittyatā bhavet tadotpattimatāmapi |

[2.1.2.7.5,14]

idānīntanarūpeṇa pratītāvapi nittyatā | yadi tatkṣaṇasambhūte kasmādiva na nittyatā || 1151 ||

[2.1.2.7.5,15]

yadyapi tasya pūrvvatā notpannā tathāpyastyeva | anutpannā kathamasti vinaṣṭā kathamastīti samānaṃ codyam | na ca prāgabhāvapradhvaṃsābhāvayorvviśeṣaḥ | ayamasti viśeṣaḥ pradhvastaṃ smaryate | prāgabhūtamapi sambhavānumānena pratīyate | bhāvitayā pratīyate na pūrvvatayā |

[2.1.2.7.5,16]

nanu bhāvitā pratīyata iti bhāvipratyakṣaṃ bhaviṣyatītyarthaḥ | tena tadā nāsti paścād bhaviṣyatīti | ihāpi bhūtatayā pratīyate pratyakṣamabhūditi nedānīmastīti | bhavatu kathamidānīmapyasti | idānīmapi pratīteridānīmastīti | madhye tarhyastīti kathaṃ idānīmeva darśanāt | nahi pūrvvamasadidānīmupalabhyate | na tarhi pratyakṣametat na cānumānamapi tasya pūrvvāstitayā sambandhāgrahaṇāt | nirantaradarśane sambandhagrahaṇamiti cet | na | nirantaradarśane pramāṇābhāvāt | nahi nirantaraṃ mama darśanamiti smaraṇādaparaṃ pramāṇaṃ | iyameva pratyabhijñeti cet | na | pramāṇatvasya cintyatvāt | avisamvādātpramāṇamiti cet | na nittyatāyāmavisamvādābhāvāt | tasmādayamavisamvādorthakriyāmātre tādṛśā ca padārthena tādṛśī kriyaterthakriyā | na tenaiva | pramāṇābhāvāt | anyathā sarvvadārthakriyāsambaddha iti tadaivārthakriyānubhūyeta | abhāvādarthakriyāyā iti cet | kathamidānīmarthakriyāsambaddhetarayorna bhedaḥ | paścāttatraivārthakriyānubhūyata iti na saṅgatam | anavasthāprasaṅgāt | yataḥ | tatrāpi paro'rthakriyā'visamvādo'bhyupagantavyastatrāpyapara iti na vyavatiṣṭheta | tasmādapramāṇameva pratvabhijñeti sthitametat |

[2.1.2.7.5,17]

tasmādvyavahitatvānmātrāgrahaṇasya nairantaryābhāvānna dīrghādigrahaṇaṃ |

[2.1.2.7.5,18]

atha yugapadvijñānasambhava iṣyate tadapyayuktaṃ | yataḥ |

[2.1.2.7.5,19]

na cārthajñānasamvittyoryugapatsambhavo mataḥ | lakṣyate pratibhāso vānārthārthajñānayoḥ pṛthak || 507 ||

[2.1.2.7.5,20]

"yugapajjñānānutpattirmanasoliṅga" miti (nyā.sū.1|1|16) vacanāt | na cārthāvabhāsi jñānamarthaśca kevalaḥ pratibhāsamāna upalabhyate | svasamviditarūpatayā bāhya eva nīlādipratibhāsa upalabhyate | nāparamapi tatra | arthaikākāratayā tayoranupalakṣaṇaṃ | yathā sukhatatsamvittyoḥ |

[2.1.2.7.5,21]

tadapyasat | yataḥ |

[2.1.2.7.5,22]

na hyarthābhāsi ca jñānamarthā bāhyaśca kevalaḥ | ekākāramatigrāhye bhedābhāvaprasaṅgataḥ || 508 ||

[2.1.2.7.5,23]

yadi sukhādīnāntanmateścaikākāratā tadā tatrāpyabheda eva | na bhedāvabhāsamantareṇa bhedaḥ | sukhasamvedanameva kevalamiti yuktaṃ tathā nīlādikamiti ca | tasmāt sukhādinīlādivyatiriktamaparamiha jagati samvedanaṃ nāstīti sukhādivat svasamvedanaṃ nīlādikamapīti yukta eṣa nirṇṇayaḥ |

[2.1.2.7.5,24]

atha yadi nāma samvedanaparamiha na lakṣyate parisphuṭena bhedena | tathāpi tadastyeva | yathāhi rūpādau niyata ālokaḥ |

[2.1.2.7.5,25]

tadapyasat | tathāhi |

[2.1.2.7.5,26]

sūpalakṣeṇa bhedena yau saṃvittau na lakṣitau | athāthepratyayau paścāt smaryete tau pṛthak katham || 509 ||

[2.1.2.7.5,27]

ālokopi yadi kimapi bhedagrāhakamasya nāsti pramāṇaṃ nāstyeva pṛthak | bhedopalakṣaṇe hi samvedanena cintyeta bhedaḥ | na ca tathā | tasmānna pṛthak samvedanaṃ nīlāt | ālokastu kadācitkevala upalabhyate | rūpaṃ vā kaiścit | tataśca yathā kevalaṃ rūpaṃ kevala ālokaḥ sālokaṃ rūpaṃ tathā kevalaṃ vijñānaṃ kevalorthaḥ samaṃvedanortha iti syāt | pratibhāsadvayaṃ bhaveta |

[2.1.2.7.5,28]

krameṇānubhavotpādepyarthārthamanasorayaṃ | pratibhāsasya nānātvacodyadoṣo duruddharaḥ || 510 ||

[2.1.2.7.5,29]

yathā yugapatsamvedanābhyupagame arthārthapratibhāsadvayaprasaṅga iti duruddharo doṣaḥ | tathā krameṇāpi | tathāhi |

[2.1.2.7.5,30]

arthasamvedanaṃ tāvattatorthābhāsavedanaṃ | nahi saṃvedanaṃ śuddhaṃ bhavedarthasya vedanaṃ || 511 ||

[2.1.2.7.5,31]

arthavedanaṃ hi vedanāntareṇa vedyamānamarthavedanarūpatayaiva veditavyam | tathā dvirarthāvabhāsanaprasaṅgaḥ | anyathā tadarthasya vedanamiti kathaṃ vedanāntaraṃ vedayet | tasmāduttarakālamapyarthāvabhāsena bhāvyaṃ | na caivaṃ | tathāhi |

[2.1.2.7.5,32]

tathā hi nīlādyākāra eka ekaṃ ca vedanaṃ | lakṣyate na tu nīlābhe vedane vedanaṃ paraṃ || 512 ||

[2.1.2.7.5,33]

atra vicāryate | kiṃ yugapajjñānapakṣa eva doṣaḥ kimvā kramajñānapakṣe | yadi yugapat | tadasta | yugapanna dvayaṃ samvedyate nīlākāraḥ samvedanañca | tathā ca pratipāditaṃ | atha krameṇa | tadāpi na samvedanamātraṃ paścāllakṣyate | smaraṇena sanīlasyaivopalakṣaṇāt | tadayamadoṣaḥ | na doṣaḥ | ayamasyārthaḥ | nīlādyākāra ekaḥ samvedanena | ekañca samvedanaṃ nīlākāreṇa | na tu nīlābhe samvedane samvedanamaparamarthavyatiriktaṃ lakṣayāmaḥ | athavā nīlādyākāra eka ekañca samvedanaṃ sukhādirūpaṃ samvedayāmo nāparaṃ sukhādisamvedane grāhakaṃ tatrāpyaparamityanantākārasamvedanānubhavaḥ |

[2.1.2.7.5,34]

idānīṃ prakṛtamevānubadhnāti |

[2.1.2.7.5,35]

jñānāntareṇānubhavo bhavettatrāpi ca smṛtiḥ | dṛṣṭhā; tadvedanaṃ kena tasyāpyanyena ced; imāṃ || 513 ||

[2.1.2.7.5,36]

mālāṃ jñānavidāṃ koyaṃ janayatyanubandhinīm |

[2.1.2.7.5,37]

yadi jñānasya jñānāntareṇānubhavaḥ | sa kathaṃ jñātavyaḥ | tatrāpi smṛtirdṛṣṭeti | tadvedanantarhi jñānāntareṇeti tatrāpi smṛtireva pramāṇam | tadā cemāṃ mālāṃ jñānatadvedanānāṃ ko heturanubandhavatīṃ janayet |

[2.1.2.7.5,39]

pūrvvā dhīḥ saiva cainna syāt saṃcāro viṣayāntare || 514 ||

[2.1.2.7.5,40]

pūrvva pūrvvā buddhirevottarottarayā grāhyā na nīlādiko viṣaya iti tadgrahaṇanna syādeva | yataḥ |

[2.1.2.7.5,41]

tāṃ grāhyalakṣaṇaprāptāmāsannāṃ janikāṃ dhiyaṃ | agṛhītvottaraṃ jñānaṃ gṛhṇīyādaparaṃ katham || 515 ||

[2.1.2.7.5,42]

yadi buddhiḥ svasamvedanarūpāsatyarthaṃ gṛhṇīyāttato yathā sannihitasyārthasya grahaṇamiti viṣayasaṃcāro bhavet | yadā tu buddhirbuddhyantareṇa gṛhyate tadā tāṃ grāhyalakṣaṇaprāptāṃ satīmagṛhīttvottaraṃ jñānaṃ pūrvvikāṃ buddhiṃ kathannīlādikaṃ gṛhṇīyāt | nahi pratyāsannamātmasambaddhatvena grāhyaṃ mukttvā paragrahaṇe sāmarthyayogaḥ | atha bāhyorthaḥ sannihitaḥ savibandhaka iti viṣayāntarasañcāraḥ |

[2.1.2.7.5,43]

tadasat | yataḥ |

[2.1.2.7.5,44]

ātmani jñānajanane svabhāve niyatāñca tāṃ | ko nāmānyo vibadhnīyādbahiraṅge'ntaraṅgikām || 516 ||

[2.1.2.7.5,45]

bāhyaḥ sannihitopyarthaḥ tāṃ vibandhan hi na prabhuḥ | dhiyaṃ nānubhavet kaścidanyathārthasya sannidhau || 517 ||

[2.1.2.7.5,46]

tathā ca smaraṇanna syāt | atha vibandhakābhāve bhavet |

[2.1.2.7.5,47]

tadasattyaṃ | yataḥ |

[2.1.2.7.5,48]

na ca sannihitārthāsti daśā kācidato dhiyaḥ | utsannamūlā smṛtirapyutsannetyujjvalaṃ matam || 518 ||

[2.1.2.7.5,49]

artha ityeva smaryeta nānubhūta iti | athārthāpatyānubhūto'rthaḥ svānubhavaṃ kalpayet |

[2.1.2.7.5,50]

tadapyasat | arthānubhava eva yadā santato jātastada nārthāpattirapi | arthāpattiryadā smaryate tadāparārthāpattiriti saivānavasthā | tasmādanubhūto'nubhavaḥ smaryate nānyathā | tato'rthakṛtavyāghātānnānubhavo na ca smaraṇaṃ | na ca sattāmātrakādarthānubhavaḥ | indriyasambandhāt sopi kuto jñātavyaḥ | aparendriyasambandhādityanavasthā |

[2.1.2.7.5,51]

atītādivikalpānāṃ yeṣāṃ nārthasya sannidhiḥ | sañcārakāraṇābhāvādutsīdedarthacintataṃ || 519 ||

[2.1.2.7.5,52]

atītādivikalpānāṃ nendriyasambandho'taḥ kathamanubhūtatvaniścayaḥ | tatorthacintā na syāt | cintācintānavasthā bhavet | atha tatrāpyartha eva deśakālānyathātmako bhavet | tadā tarhi tena sarvvadā vyāghātakṛtā bhavitavyaṃ | tathā ca saṃcāro na bhavedeva | tenaivāpakṛtatvāt | indriyavijñāne hi sannihita evārtho vyāghātakārī | tataḥ kadācit buddhitadvedanānāṃ prabandhavicchedo bhavet kadācidanyathā | cintāsantāne tu vyavahi'topyartho viṣayatvātsarvvadā vyāghātakārīti |

[2.1.2.7.5,53]

tatrārtha eva vedyeta na samvedanamiti samvedanasmaraṇanna syāt | atha na vyāghātakārī tathā sati cintācintādisantānavedanamevārthacintanamutsīdedeva | athāpi syāt | śaktirasti kā cidyayātmani jñānaṃ janayati | tasyāḥ kṣaye krameṇopajāte viṣayāntare bhavetsañcāra iti |

[2.1.2.7.5,54]

tadapyayuktaṃ | yataḥ |

[2.1.2.7.5,55]

ātmani jñānajanane śaktisaṃkṣayataḥ śanaiḥ | viṣayāntarasaṃcāro yadi; saivārthadhīḥ kutaḥ || 520 ||

[2.1.2.7.5,56]

yadi śaktivikalāpūrvvabuddhirbuddhigrahaṇaṃprati śaktivirahe sāpyarthadhīrvviṣayāntarasañcāravatītvenābhimatā na bhavet | tasmāt |

[2.1.2.7.5,57]

śaktikṣaye pūrvadhiyaḥ;

[2.1.2.7.5,58]

nārthāntarasañcāraḥ | yataḥ |

[2.1.2.7.5,59]

nahi dhīḥ prāgdhiyā vinā |

[2.1.2.7.5,60]

kiṃ kāraṇaṃ |

[2.1.2.7.5,61]

anyārthāsaktiviguṇe jñāne jñānodayāgateḥ || 521 ||

{2.1.2.7.6}

<ālayavijñānam>

[2.1.2.7.6,1]

yadi tu pūrvvabuddheḥ kāraṇatvaṃ na syādarthāntarāsaktivaiguṇyepyudayo bhavet buddhyantarasya | nahyakāraṇasya vaiguṇyamavaiguṇyamvā vyāghātamitaradvā vidadhīta | ta māt pūrvvabuddhiḥ kāraṇameva | tadaśaktatvādarthadhīrapi na syādeveti sutarāṃ viṣayāntarasañcārābhāvaḥ | ālayavijñānam | yasya tarhi | ā la ya vi jñā naṃ sakalapravṛttivijñānajanakam | tasya pūrvvavijñānakāraṇatvaṃ nāsti | tata eva sakṛdālayavijñānāt pravṛttivijñānodayāt | tatosmākamapi na tatkāraṇaṃ | pūrvvapravṛttivijñānakāraṇatve tu tadanvayavyatirekānuvidhāyi kāryamiti na syādālayavijñānasya kāraṇatvaṃ | atrocyate |

[2.1.2.7.6,2]

sakṛdvijātīyajātāvapyekena paṭīyasā | cittenāhitavaiguṇyādālayānnānyasambhavaḥ || 522 ||

[2.1.2.7.6,3]

yasyāpyālayavijñānaṃ kāraṇantasyāpi | yataḥ | kadācit sakṛdvijātīyavijñānodayepi punarālayānnānyasambhava ekena paṭīyasā pūrvvakapravṛttijñānenārthāntarāsaktiviguṇāhitavaiguṇyādataḥ | sa eva tatrāpi sa ma na nta rapratya yaḥ | tata eva tarhi viguṇādvijñānodayānudayau kimālayavijñānena | āstāmiyamālayavijñānacintā | vāsanādhāratayā vā parikalpitantaditi na doṣaḥ | yadi tu pūrvvavijñānasya kāraṇatā neṣyate yadā |

[2.1.2.7.6,4]

nāpekṣetānyathā sāmyaṃ manovṛttermanontaraṃ |

[2.1.2.7.6,5]

pūrvvikāyā hi manovṛttermanontaraṃ sāmyamapekṣeta yadi sā kāraṇamakāraṇasyāpekṣaṇīyatāyogāt | tasmādapekṣatvātkāraṇamevāsāviti yuktimāneva nirṇayaḥ |

[2.1.2.7.6,6]

api ca |

[2.1.2.7.6,7]

manojñānakramotpattirapyapekṣā prasādhanī || 523 ||

[2.1.2.7.6,8]

manovijñānasya hi samanantarapratyayamātrameva hetuḥ | tasyāhetutāyāmahetukatvāt yugapadudayo bhavet | tasmātpūrvvavijñānakāraṇamevottaraṃ vijñānamiti pūrvvavijñānaśaktyabhāve na kiñcid bhavet |

[2.1.2.7.6,9]

ekatvānmanasonyasminsaktasyānyā 'gateryadi | jñānāntarasyānudayo na kadācitsahodayāt || 524 ||

[2.1.2.7.6,10]

yadyekatvaṃ manasastasya caikatra gateranyatrāgatiriti pūrvvakaṃ vijñānamakāraṇameva |

[2.1.2.7.6,11]

tadapyayuktaṃ | yatastadapi manaḥpūrvvakaṃ vijñānameva na tadaparaṃ pramāṇaprasiddhaṃ | yugapadvijñānānudayena hi tatsādhyate sa ca pūrvvavijñānānyāsaktiviguṇatvādeva sahodayaśca kadācidupalabdhaḥ |

[2.1.2.7.6,12]

samavṛttau ca tulyatvātsarvvadānyāgatirbhavet |

[2.1.2.7.6,13]

yasya tu manasa ekatvakṛto vijñānāntarānudayastasya samavṛttau cānyadā ca sarvvadānudayaḥ | syāt |

[2.1.2.7.6,14]

asmākantu samavṛttāvudayo'nyadā cānudaya iti nahi kiñcidvyāhataṃ |

[2.1.2.7.6,15]

nanvantareṇa manaḥ kathaṃ kramaḥ | vijñānavaiguṇyāditi pratipāditaṃ |

[2.1.2.7.6,16]

janma cātmamanoyogamātrajānāṃ sakṛd bhavet || 525 ||

[2.1.2.7.6,17]

na hi tatra viṣayāntaragatirasti | yataḥ kramo bhavet | sukhādibuddhīnāmātmamanaḥsaṃyogamātratvāt iti pratipāditaṃ |

[2.1.2.7.6,18]

athaikatvānmanasa ekaiva buddhikriyā bhavet |

[2.1.2.7.6,19]

tadasat | yataḥ |

[2.1.2.7.6,20]

ekaiva cetkriyaikaḥ syātkindīponekadarśanaḥ |

[2.1.2.7.6,21]

yathaiva pradīpa ekopyanekadarśanajanakaḥ | tathā manopi | tathānekadraṣdṛvaśāda trāpyanekagrāhyavaśāditi samānam | na ca manasaḥ kāraṇatvaṃ vijñānasyaiva vāsanāniyamāt | tathātvaṃ manasastu nityatvāt |

[2.1.2.7.6,22]

krameṇāpi na śaktaṃ syātpaścādapyaviśeṣataḥ || 526 ||

[2.1.2.7.6,23]

nahi nittyasya viśeṣādhānaṃ | kutaścidviśeṣasya tattvānyathābhyāsayogāt | yataḥ |

[2.1.2.7.6,24]

tadātmāna viśeṣaḥsyādanyaścettasya kimbhavet | tatsambandhepi tasyāsau naiva syādekarūpatā || 1152 ||

[2.1.2.7.6,25]

anena deha puruṣāvuktau saṃskārato yadi | niyamaḥ sa kutaḥ paścād buddheścedastu sammataṃ || 527 ||

[2.1.2.7.6,26]

anena dehapuruṣāvuktau | yopi manyate dehapuruṣayorekatvādekaiva kriyā | tadapyanenaiva gataṃ | "kiṃ dīponekadarśanaḥ" |

[2.1.2.7.6,27]

krameṇāpi na śaktiraviśeṣāditi | atha viśeṣaḥ | tadā vijñānameva śaktyatiśayasamanvitaṃ tatkramakāraṇamiti vṛthā dehapuruṣayoḥ kāraṇatvopagamaḥ | "saṃskārato yadi | niyamaḥ sa kutaḥ paścāt buddheścedastu sammataṃ |" saṃskāropi sthita eva | tato na niyamaḥ | atha paścādutpattimān sa kutaḥ | jñānajo jñānahetuśca saṃskāra iti buddhereva saṃskāraḥ | yadyevaṃ sammatamevaitadasmākaṃ buddhijanitaḥ saṃskāro vāsanāparanāmā tato niyamaḥ pūrvvabuddherevānyatra pramāṇābhāvāt | nahi buddhimantareṇānyā vāsanā nāma | athāpi syāt | jñānāntarajananameva kevalaṃ na grāhyatā tena janikāpi pūrvvikā buddhiragrāhyato viṣayāntarasañcāraḥ |

[2.1.2.7.6,28]

tadasattyaṃ | yataḥ |

[2.1.2.7.6,29]

na grāhyatānyā jananājjananaṃ grāhyalakṣaṇaṃ |

[2.1.2.7.6,30]

grāhye hi padārthe jñānajananameva grāhyalakṣaṇam |

[2.1.2.7.6,31]

yataḥ |

[2.1.2.7.6,32]

agrāhyaṃ nahi tejosti; na ca saukṣmyādyanaṃśake || 528 ||

[2.1.2.7.6,33]

nālokaḥ kathañcidvijñānaṃ janayatyagrāhyatayā | grāhyaṃ hi sakalameva dṛṣṭaṃ | athālokaḥ sāvayavatvātparabhāgādinā janakopi na grāhyaḥ | nānaṅgasya vijñānasyāṅgābhāvāt | āloko hi sāṅga iti tathā yuktaḥ |

[2.1.2.7.6,34]

grāhyatāśaktihāniḥ syānnānyasya jananātmanaḥ |

[2.1.2.7.6,35]

tadayuktaṃ | yataḥ —

[2.1.2.7.6,36]

grāhyatāyā na khalvanyajjananaṃ grāhyalakṣaṇe || 529 || sākṣānnahyanyathā buddhe rūpādirupakārakaḥ |

[2.1.2.7.6,37]

pāramparyeṇa hi grāhyamapyagrāhyatayā bhavedupakārakaṃ buddheḥ | sākṣāttu nānyatheti janikā grāhyaiva buddhiḥ |

[2.1.2.7.6,38]

grāhyatālakṣaṇādanyasttadbhāvaniyamosya kaḥ || 530 || buddherapi tadastīti sāpi tattve vyavasthiteti |

[2.1.2.7.6,39]

iti antaraślokaḥ |

[2.1.2.7.6,40]

tasmānnāgrāhyā buddhiḥ | yasmāt |

[2.1.2.7.6,41]

grāhyopādānasaṃvittī cetaso grāhyalakṣaṇām || 531 ||

[2.1.2.7.6,42]

cetaso hi grāhiṇī vijñāne tadupādānabhāvaḥ | samvedanatā ca grāhyatā nāparamatra sūkṣmatādikamiti nāgrāhyatā | yadyupādānabhāva eva grāhyatā sa copādānabhāvaḥ svabuddhereva | anyathā parabuddherapi samvedanaprasaṅgaḥ | paracittāgrahaṇantvanupādānabhāvāt | rūpasya cāgrahaṇaṃ dūrasūkṣmādibhāvādindriyasya grāhivijñānānupādānāditi viṣayavibhāgaḥ | yadi tu buddherapyagrāhyatā sāpi cakṣurādivadeva grāhyā na bhavet | athārthāpattyā pratīyate buddhistena smaraṇam |

[2.1.2.7.6,43]

tadayuktaṃ | sarvvadātvāpatterasambhavāt |

[2.1.2.7.6,44]

yadā stambhaghaṭādīnāṃ satvaraṃ gaṇayedayaṃ | prapañcamatibāhulyaṃ nārthāpatyudayastataḥ || 1153 ||

[2.1.2.7.6,45]

nahi tvaritaṃ gaṇayatosyārthāpatterudayaḥ | athārthāpattirapi tatra vyāpāravatī na vyāpārāpratīteḥ |

[2.1.2.7.6,46]

na cārthāpattisadbhāvo vedyate vyavahāribhiḥ | arthādarthavidoveyaṃ jāyetobhayatothavā || 1154 ||

[2.1.2.7.6,47]

na tāvadarthādarthāddhi sarvvadhīpratipad bhavet | arthavitterapi mametyevaṃ naivārthadhīrgatiḥ || 1155 ||

[2.1.2.7.6,48]

ubhayasmādapi gatinnati eva prasidhyatiṃ | svavedanādeva tasmādātmasamvedanasthitiḥ || 1156 ||

[2.1.2.7.6,49]

arthādeva yadi samvedanaṃ gamyate samvedanamātraṃ gamyeta nātmasamvedanam | athārthasamvedanāt |

[2.1.2.7.6,50]

nanu tadevārthasamvedanamarthāpattyāvagamyate | tata eva kathamarthāpattiritaretarāśrayadoṣāt | yato dṛṣṭo'rtho'nyathā nopapadyate ityadṛṣṭārthaparikalpanamarthāpattiḥ | na cārthasamvedanaṃ dṛṣṭamiti kutorthāpattiḥ | na cobhayasya darśanamata eva na hyekasya darśanamubhayadarśanaṃ tasmātsvasamvedanameva vedanamanyathāsiddheḥ | ataḥ pareṇa buddhyantareṇa pratyakṣātmanā vedyata ityupagataṃ | tatra sakalapūrvvabuddhigrahaṇe na viṣayāntarasaṃcāraḥ | yadyupādānatayā buddhervvedanamasūkṣmāditayā ca rūpādeḥ | tadā yogināṃ parabuddhisūkṣmādirūpādivedanaṃ kathaṃ | na doṣa eṣa | yataḥ |

[2.1.2.7.6,51]

rūpādeḥ cetasaścaivamaviśuddhadhiyaṃ prati | grāhyalakṣaṇacinteyamacintyā yogināṅgatiḥ || 530 ||

[2.1.2.7.6,52]

dūrasūkṣmādiparacittavedanaṃ hi kathaṃ yogināmiti na cintyata evedānīmetat | arvvāgdaśenāpekṣayā grāhyalakṣaṇamidamuktamasmābhiḥ | pariśuddhabuddhisantatayastu yogīśvarāḥ kathamiti kimanena cintitenetyāstāmetat | yathā cedantathā cintitameva leśataḥ | nanvātmīyā buddhiryadi gṛhyate sarvaṃ gṛhyeteti kuta etat | na gṛhyata iti tu viṣayāntarasañcārādeva gamyate | tadapi na yuktimat | yataḥ |

[2.1.2.7.6,53]

tatra sūkṣmādibhāvena grāhyamagrāhyatāṃ brajet | rūpādibuddheḥ kiṃ jātaṃ paścādyat prāṅ na vidyate || 533 ||

[2.1.2.7.6,54]

na khalu tasyāḥ sūkṣmadūrādibhāvo yaḥ prāṅ nāsīt | asambhavepi viśeṣasya yadi grahaṇavibhāgasya tarhi na sahetuka iti na vibhāgavānbhavet |

[2.1.2.7.6,55]

sati svadhīgrahe tasmāt yaivānantarahetutā | cetaso grāhyatā saiva tato nārthāntare gatiḥ || 534 ||

[2.1.2.7.6,56]

iti antaraślokaḥ |

{2.1.2.7.7}

<(6) hetusāmagrīvādaḥ>

[2.1.2.7.7,1]

nanu hetutaiva grāhyateti na yuktametat anekaśaktitvād bhāvānāṃ | tatonyā grāhyaśaktiryāpagatā viṣayāntarasaṃcārakāle'anyā ca jananamātraśaktiryatprabhāvāduttarajñānodayorthaviṣayaḥ |

[2.1.2.7.7,2]

anekaśaktitā ca bhāvānāmanekakāryajananādevāvadhāryate | anyathā nānekakāryaprasavaḥ | tadapi yat kiñcidyataḥ |

[2.1.2.7.7,3]

nānaikaśaktyabhāvepi bhāvo nānaikakāryakṛt |

[2.1.2.7.7,4]

prakṛtyaiveti gaditaṃ ;

[2.1.2.7.7,5]

prakṛtireṣā bhāvānāṃ kāraṇaparādhīnajanmanāṃ paryanuyogamarhati | kathametaditi | svakāraṇādudayamāsādayatāṃ pratiniyamena kastasya niṣeddhā | anyathā sāpi śaktirīdṛśī kutaḥ | iti na paryanuyogānmuktiḥ | svakāraṇāccet tatkimidānīmanayā prakṛtyaiva parisamāptirastu kimarthāntarakalpanayā | nanu svakāraṇādhīnā śaktiriyamiti lokasya pratītiḥ | astīyaṃ pratītirnna vyatirivataśaktipratītiḥ | svabhāvabhūtadharmabhedāropamātreṇa pratīteḥ | kathametaditi cet | śaktāvapyaparaśaktipratyayadarśanāt | tathā hi |

[2.1.2.7.7,6]

śaktiyogātpadārthaścet kāraṇaṃ kāryajanmani |

[2.1.2.7.7,7]

śakterapi kutaḥ śaktiriti kinna vikalpyate || 1157 ||

[2.1.2.7.7,8]

tasmātkalpanāmātrameva śaktiranyāpohena vyavasthāpyamānatvāt |

[2.1.2.7.7,9]

nanu śaktimantareṇa nānābhūtā bhāvā ekataḥ kathambhavanti | śaktibhede sati bhavantīti yuktaṃ | atrāha |

[2.1.2.7.7,10]

nānaikasmānna cedbhavet || 535 ||

[2.1.2.7.7,11]

na kiñcidekamekasmātsāmagrya kārya sambhavaḥ | ekaṃ syādapi sāmagrayorityuktaṃ tadanekakṛt || 536 ||

[2.1.2.7.7,12]

sāmagrīsambhave hi prāyaśaḥ kāryāṇāṃ sambhavaḥ kiñcidekamekasmādutpattimat | tathānekamanekasmādanekañcaikasmāt | yādṛśyeva yasya sāmagrī tata eva tadekamanekamvā bhavet | eṣa prāyaśaḥ prapañcaḥ | tathāhi | svakāraṇādevambhūtamanekamekamvā bhavati | yenaikamanekamvā kārya janayati | na śaktibhedaḥ kvacidupayujyate | śaktayopi tata upakārabhāginyaḥ tasya tā iti vyapadeśavatyaḥ | na hyanyathā śaktayaḥ | padārthāntarabhūtā hi tadābhāḥ syuḥ | padārthāntaratve ca tathā darśanaprasaṅgaḥ | athavā na kiñcidasti yadekamekasmātsāgryā evānekakāryodayaḥ | kathantarhyanekamekasmādityucyate | sāmagrīdvayāntarbhūtamekamekaṃ kārya janayatīti tathā vyapadeśaḥ | yadā pradīpa eka evānekasya darśanasya janakaḥ | anekapuruṣānekasamanantarasāmagrīsaṅgatatvāt | yathā caikasyānekaśaktiyogastathānekakāryayogopi tasmādanekakāryatvamanekaśaktitāmvināpi | evantarhi yathaikamanekakārya tathaikāpi buddhiḥ svaviṣayāṃ ca buddhiṃ parārtha viṣayāñca janayiṣyati | tatra kadācidbuddhiviṣayā buddhiḥ kadācidarthaviṣayeti viṣayāntarasaṃcāraḥ | na viśeṣābhāvādubhayaṃ sarvvadā janayet | janayatyeveti cet | tanna yataḥ | tadā |

[2.1.2.7.7,13]

arthaṃ pūrvvañca vijñānaṃ gṛhṇīyādyadi dhīḥ parā | pūrvvāparārthabhāsitvāccantādāvekacetasi || 537 ||

[2.1.2.7.7,14]

abhilāpadvayaṃ neṣṭaṃ syād dṛṣṭakramamakramaṃ | dvirdvirekañca bhāseta bhāsanādātmatadvidoḥ || 538 ||

[2.1.2.7.7,15]

yadi vā dvyaṃ pūrvvabuddhigrāhi rūpādyarthagrāhi cotpattimattadā pūrvvabuddhyarthasya parasya cārthasya pratibhāsanādabhilāpadvyaṃ yat kramavadupalabhyate tadakramaṃ pratibhāset | nahi buddhirarthagrahaṇarūpatāṃ vinā pratibhāsate | tadrūpatvāttasyāḥ | arthagrahaṇapratibhāse cārtha eva pratibhāsita iti pūrvvāparābhilāpadvyaṃ pratibhāseta | tathaikameva dvidviravabhāseta | arthasyātmanastadvu ddheśca pratibhāsanāt | pūrvvantāvatsvayaṃ pratibhāti paścāttadvuddhipratibhāsane tato dvipratibhāsanaṃ | athārthapratibhāsānantaraṃ buddhirnna gṛhyate | na buddhiḥ pratyakṣeṇa svena pareṇa vā gṛhyate | arthāpattyāpi tarhi yadi pratibhāsate | tadāpi bhāsanamātmatadvidoriti sa eva prasaṅgaḥ | atha kālāntarerthāpattirnna hi tatsantatānekārthagrahaṇakramakāle kaścidarthāpattimanubhavati |

[2.1.2.7.7,16]

naitadasti |

[2.1.2.7.7,17]

sāmarthyātpratipattiścetsarvvadā syānna vānyadā |

[2.1.2.7.7,18]

tatorthāpattisamvittau śatakṛtvo hi bhāsanaṃ || 1158 ||

[2.1.2.7.7,19]

atha yadā svabuddhīḥ saṃkalayati tadā kālāntare'rthāpattyudayaḥ |

[2.1.2.7.7,20]

tadāpi na tadā kiñcit dṛṣṭamasti yato bhavet | arthāpattiratītatvādarthāpattikṛtastadā || 1159 ||

[2.1.2.7.7,21]

atītamarthadarśanaṃ kathaṃ tato'rthāpattisambhavaḥ | kālāntarepi smaryamāṇādarthāpattiriti cet | smaraṇasyaivārthāpattyāvagamo nānubhavasya | tatrāpi syādabhilāpadvyam triravabhāsanañca | athānanubhūtaṃ na smaryate tatonubhavagatiriti cet | tanna |

[2.1.2.7.7,22]

anubhūtaṃ mayetyeva smaraṇasya pravarttane | buddhirāsīnmametyevamarthāpatterasambhavaḥ || 1160 ||

[2.1.2.7.7,23]

yadā smarāmi pūrvvasamvedanasyeti smaraṇameva prathamambuddhau pravarttate | tadā na pūrvvamarthāpattirnnāpi paścāditi kutaḥ smaraṇasambhavaḥ | yadāpyarthasya smaraṇaṃ tadāpi smaraṇasyānubhavasya cānumānamiti smaraṇānubhavārthākārayoryugapatpratibhāsaprasaṅga | tathā ca smaraṇakālepi spaṣṭārthākāravedanaprasaṅgaḥ | athāspaṣṭākāradvyavedanaṃ tadapi na dṛṣṭamevetyaparihāraḥ | atha yasya yadeṣyate tadā tasyārthāpattiryataḥ smarāmi tatonubhūtaṃ yataḥ smaraṇaṃ tatonubhava iti vā | evantahi yatonubhavastatonubhava iti syāt vāco yuktiḥ | tathā yataḥ smaraṇantataḥ smaraṇamiti mahatpramāṇakauśalaṃ | icchā vānubhūte jāyate | na cānubhavaḥ kadācidanubhūta iti kathamicchayārthāpattirudiyāt | tasmādasadeva buddhyantareṇa buddhivedanam |

[2.1.2.7.7,24]

atha |

[2.1.2.7.7,25]

viṣayāntarasañcāre yadyantyaṃ nānubhūyate | parānubhūtivatsarvvānanubhūtiḥ prasajyate || 539 ||

[2.1.2.7.7,26]

viṣayāntarasañcaraṇakāle hi yadyantyaṃ viṣayāntarasaṃcārakālātpūrvvavijñānaṃ vijñānaprabandhasya | tadā sarvānanubhūtiḥ parānubhūtavad bhavet | ananubhūtānubhavasyānubhūtatvābhāvātparānubhūtavat | tato'ntyānanubhavāttatpūrvvakānanubhū tiryāvadādibhatasyāpi yathā parānubhavepi tadanubhavasyānyenānanubhūtatvādanyenānanubhavaḥ tathā svayamanubhūtepi tattu punararthasya svarūpaṃ parāpekṣayāpi tatheti kathamanubhavaḥ |

[2.1.2.7.7,28]

nanu parānubhave svayamananubhavātparasyānubhavo yathā vyavasthāpyate tathā pareṇānanubhave svasyānubhava iti vyavasthāpyatāṃ |

[2.1.2.7.7,29]

tadasat | vyavasthāpyatāṃ yadi pramāṇamasti | yathā tu pareṇānubhūtaṃ nātmapratyakṣaṃ na ca parasyeti vyavasthāpayituṃ śakyam | tathātmapratyakṣābhimatamapi nātmanaḥ parasyeti vā vyavasthāpanāmarhati |

[2.1.2.7.7,30]

nanvarthaḥ svarūpeṇa pratīyate tatkathamapratyakṣatā | nahyanyasminnapratīyamāne'nyadapratītaṃ nāma |

[2.1.2.7.7,31]

sattyaṃ pratīyate | svayameva pratīyatāṃ | ātmanā pratīyate sopi svayameva pratīyatāṃ | tataḥ svasamvedanameva | athātmā kartṛtayā pratīyate | na | śarīravyatirekeṇātmābhāvāt | śarīrasya kartṛtā cet | na | śarīrasyāpi karmatvāt | yasmādasatsvasamvedanaṃ śarīrādīnāṃ | svasamvedanatve vā'vivāda eva | buddherasamvedanamiti cet | ātmanaḥ svasamvedane tenārthānubhave tāvatā paryāptamiti vyarthikā buddhiḥ | tata evāha |

[2.1.2.7.7,32]

atmānubhūtaṃ pratyakṣaṃ nānubhūtaṃ parairyadi | ātmānubhūtiḥ sā siddhā kuto yenaivamucyate || 540 ||

[2.1.2.7.7,33]

ātmanonubhūtirastīti kutaḥ | anyenānubhūtau parātmāsau na bhavatīti kutaḥ | svasamvedanenānubhave svasamvedanasiddhirevetyavivāda eva | tasmādasvasamvedane sarvvānanubhūtiprasaṅgaḥ |

[2.1.2.7.7,34]

nanu cakṣurādikenānanubhūtepi cakṣurādinānubhūtamiti bhavati vyavahāraḥ | tathātmasamvedanānanubhavepi kinneṣyate |

[2.1.2.7.7,35]

atrocyate |

[2.1.2.7.7,36]

vyaktihetvaprasiddhiḥ syānna vyaktervyakti micchataḥ | vyaktyasiddhāvapi vyaktaṃ yadi vyaktamidaṃ jagat || 541 ||

[2.1.2.7.7,37]

vyaktihetavo hi cakṣurādayasteṣāmasiddhāvapi nāvyaktatārthasya vyaktivyaktatvāt | asmaccakṣurvyaktamiti kathamasmatsamvedanajanakatvādasmaccakṣuriti vyapadeśaḥ | samvedanasya tu svasamvedanādevāsmattvaṃ | tasyāpi samvedanasyāsvasamvedanenātmasambandhitvena kiñcitpratipannamiti svarūpamātreṇa vyaktatve sakalaṃ vyaktaṃ jagajjāyetetyatiprasaṃgaḥ |

[2.1.2.7.7,38]

nanu yatra vyaktirutpannā tadvyaktamiti kathamatiprasaṅgaḥ |

[2.1.2.7.7,39]

vyakterudayamātreṇa vyaktaṃ yadi tadākhilaṃ | asya vyaktiritīdantu na sambandhavinākṛtaṃ || 1161 ||

[2.1.2.7.7,40]

tasmātsvarūpamātreṇa sarvvasya vyaktatā bhavet | atha tadrūpa evārthaḥ svasamvedanamucyatāṃ || 1162 ||

[2.1.2.7.7,41]

iti pramāṇavartikālaṅkāre pratyakṣaparicchedo dvitīyaḥ || 2 ||

<3>

<4. parārthānumānaparicchedaḥ>

<3.1>

<3. parārthānumānaparicchedaḥ>

<3.1.1>

<1. dignāgīyaṃ parārthānumānalakṣaṇam>

{3.1.1.1}

<1. svadṛṣṭagrahaṇaphalam>

[3.1.1.1,1]

svārthanumānānantaraṃ parārthānumānamucyate | svārthānumānapūrvvakatvātparārthānumānasya | tatra parārthānumānantu svadṣṭārthaprakāśanam | svena dṛṣṭaṃ svadṛṣṭamvādiprativādibhyāṃ pratipādya pratipādakābhyāṃ svadṛṣṭasyetyarthaḥ | yadi prāśnikāsteṣāmapi teṣāmadhikārāt | vipratipattinirāsastu sāmarthyādeva prasiddhaḥ | prakāśyate'nena svapratītorthaḥ paraṃ prati | tacca kāyavāgvijñaptirūpaṃ | tatra svadṛṣṭo'rthastrarūpaṃ liṅgam |

[3.1.1.1,2]

nanu trirūpaṃ liṅgamiti ca kutaḥ | svadṛṣṭārthagrahaṇasya sarvvārthapratipādanasambhavāt | tatonumeyasya parokṣarūpasya sakalasya prakāśanaṃ paraṃ pratyanumānaṃ parārthamiti prāptam |

[3.1.1.1,3]

atrocyate |

[3.1.1.1,4]

trirūpaṃ liṅgamutsṛjya nānyasyāsti prakāśanaṃ | na śakyaṃ pratipattuṃ tadanyenetpaprakāśanam || 1 ||

[3.1.1.1,5]

prakāśito hyasāvucyate yatra parasya saṃpratipattiḥ | ata eva prakarṣābhidhāyī praśabdaḥ | pramāṇapratipanne ca parasya saṃpratipattiḥ | yadi cānumeyamapi pramāṇapratipannaṃ tadā'vivāda eva trirūpaliṅgaṃ prakāśanadvāreṇa tu vivādāspadībhūtānumeyapratipattiriti na vacanasya vyarthatā | tatonumānamudetīti tadapyanumānamupacārāt | yadyanumānotpādanādvacanamanumānaṃ pratyakṣotpādanātpratyakṣamapi parārthaṃ bhavet | nedaṃ caturastraṃ |

[3.1.1.1,6]

yathā gṛhītasambandhasmaraṇe vacanātsati | anumānodayastadvanna pratyakṣodayaḥ kvacit || 2 ||

[3.1.1.1,7]

trirūpaliṅgasmaraṇe niyamenānumodayaḥ | svapratītārthamātrasya vacanedhyakṣavinna tu || 3 ||

[3.1.1.1,8]

na vacanamātrādadhyakṣaṃ parasyodeti |

[3.1.1.1,9]

nanu paśya mṛgo dhāvatīti dṛśyate darśanodayaḥ | na | tatrāpyanumānasyānantaratvāt | tathā hi |

[3.1.1.1,10]

tadarthonmukhatāyāṃ sa paśyetyevaṃ niyujyate | mayā pratītametacca sāmarthyātpratipāditaṃ || 4 ||

[3.1.1.1,11]

abhimukhībhava mṛgadarśana iti niyogavacanametat | abhimukhībhāvaśca yathā mama tathā tavāpi | tata evamabhimukhībhavane hetūnāṃ vyāpāra iti smaran pravartata ityanumānameva | tatonumānātpratyakṣasambhavamālocya pravarttate | evantarhi pratyakṣaviṣaye pravartate sambhavānumānaṃ svabhāvahetuḥ | kāryaheturna vacanātprakāśate sākṣāt | tathāhi |

[3.1.1.1,12]

dhūmādatrāgnirastīti vacanena prakāśyate | pratibandhamātraṃ dhūmastu pratyakṣeṇa prakāśitaḥ || 5 ||

[3.1.1.1,13]

tataḥ trirupaliṅgākhyānaṃ parārthānumānamiti pramāṇasamuccayavṛttirvvirudhyate | nedamupapannaṃ | yataḥ |

[3.1.1.1,14]

smaraṇārthaṃ vacaḥ sarvvaṃ tataḥ tatra pramābhidhā | pratyakṣeṇa pratīte tu vyarthatā vacasaḥ sadā || 6 ||

[3.1.1.1,15]

uktametad |

[3.1.1.1,16]

"viduṣāṃ vācyo hetureva hi kevalaḥ |"

[3.1.1.1,17]

tathā pratibandhopi kevala ityapi draṣṭavyam | athavā tatrāpi bhrāntivyudāsārthaṃ dhūmoyamiti paravacanamapekṣyata eva | tathāhi |

[3.1.1.1,18]

mamāyaṃ niścayāddhūmaḥ pratipattimihāgataḥ | kasmād bhrāntistavātrāpi pareṇaivaṃ prabodhyate || 7 ||

[3.1.1.1,19]

ayamartho vacasaḥ | na tatra pratyakṣa dṛṣṭortho'nyasmai vacanena khyāpyate'pitvanumānameva tatparārtha tatkāraṇatvāt | dhūma evāyannānyathā draṣṭavyaṃ yaḥ prāg dhūma upalabdhastatonyathā na bhavatyayaṃ | sāmarthyādidamuktambhavati tallakṣaṇatvāt | tasmādanumānavṛttameve śabdena khyāpyate | na kadācit pratyakṣe śabdasya vyāpāraḥ | atyantābhyāsāttu nānumānaprapañcanamiti lokasyānyathā pratibhāti | tasmādvacanamanumānakāraṇatāmeva svīkarttumalaṃ | svabhāvānumānameva tarhi vacanaṃ | tatkāraṇatvānna kāraṇānumānamatra dhūma iti | svabhāvānumānatvādvacanasya |

[3.1.1.1,20]

tadasat | svārthānumānepi hi dhūmarūpe svabhāvahetuḥ pratīto'ntarāle | tatrāpi na bhrāntinivṛttirasti svabhāvahetorvvirahādvivektuḥ | atrāha |

[3.1.1.1,21]

virodhaḥ ka ivātrāsti kāryaheturna hīyate | vyavadhānepi naivāsau vijahyātkāryahetutām || 8 ||

[3.1.1.1,22]

svārthānumāne kāryaheturastyeveti etāvati vivakṣite vyavadhānopadarśanaṃ kvopayogi | parārthānumāne tu kāryahetureva na sambhavati | sākṣātsvabhāvahetau dhūmādivacanasya vyāpārāt | tatostyanumānena parārthamanumānaṃ |

[3.1.1.1,23]

naitadasti |

[3.1.1.1,24]

yathāsambhavamāśritya parārthasyānumānatā | uktā śāstrakṛtā sā tu mā bhūdanyatra kā kṣatiḥ || 9 ||

[3.1.1.1,25]

athavā yatra bhrāntirnnāsti tatra svārthānumāne'vyavahita eva kāryahetuḥ | parārthānumānepi saiva gatiriti sākṣādevāstyanumānasya śabdādudayaḥ | bhrāntyā vinā kiṃ vacanenepti ceti | pratibandhapradarśanāyeti na doṣaḥ | trirūpaliṅgākhyānantu yathāsambhavamiti saṃpratyevoktaṃ | kiñca |

[3.1.1.1,26]

vacaso na pramāṇatvamanumā tvavinākṛtaṃ | etāvadevābhipretaṃ na tu sarvvaṃ vacastathā || 10 ||

[3.1.1.1,27]

ya āha | kathaṃ pratyakṣānumānayoreva prāmāṇyamvacanasyāpi vyavahārahetutvānna vacanamantareṇa paripūrṇṇo lokavyavahāraḥ |

[3.1.1.1,28]

atrocyate |

[3.1.1.1,29]

pratyakṣamanumānañca vacanañca vinā na kiṃ | vyavahārosti lokasya kintasyāsti pramāṇatā || 11 ||

[3.1.1.1,30]

paridṛṣṭapūrvvamartha smṛtvāpi pratyakṣādikamantareṇa kinna pravartate | kimidānīṃ smaraṇamapi pramāṇaṃ | atha tadapramāṇameva | vacanamapi tathārthaṃ na pramāṇamiti samānaṃ | yatra tu pramāṇantatrānumānakāraṇatvenaiva nānyathā | etāvanmātramatra vivakṣitaṃ na tu sarvva vacanaṃ sarvvānumānakāraṇaṃ vacanasyānumānatvameva na svātantryeṇa pramāṇatvaṃ | sarvvānumānatvapradipādanantu nopayogi | tasmāt trirūpaliṅgākhyānameva vacanaṃ |

[3.1.1.1,31]

vedavacanasya tarhi kathaṃ pramāṇatā | tatrāpi pratyakṣānumānārthakathanādeva pramāṇatā | dvādaśa māsā ityādau | anyatrāpramāṇataiva yathā puruṣavacasi | apauruṣeyatvādeva pramāṇateti cet | na | apratyayatvāt | na hi vacanamātrātkasyacit saṃpratyayaḥ | yadi pratyakṣavadvedaḥ kiṃ na sarvvaḥ pratyeti | kṣaṇikatvādyanumānādapi na sarvvaḥ pratyeti | bhrāntyā cet | atrāpi bhrāntiḥ | tajjātīyānumānena sapratyayasthānena nivarttyate'numāne | vede tu na tajjātīyavacanatvenetyasamānametat |

[3.1.1.1,32]

anvayapratibaddhatve'numānasya pramāṇatā | vede tu nānvayo dṛṣṭa iti pūrvvaṃ vicāritaṃ || 12 ||

[3.1.1.1,33]

athavā | ayamarthaḥ | vacanaṃ trirūpaliṅgākhyānarūpameva parārthānumānaṃ | na vedavacanaṃ | tasya trairūpyābhāvāt | tasya hi sattyatvānvayo na dṛṣṭo na pakṣadharmatvaṃ | tathā hi | apauruṣeyatvenāsattyatvād vyākhyā taṃ sattayanvena tu nāstyanvayaḥ | atha dvādaśa māsā ityanvayaḥ | atrocyate |

[3.1.1.1,34]

agnihotrādivākyasya na vedatvaṃ viniścitaṃ | pauruṣeyatvamapyasya sambhavetkenacit kṛteḥ || 13 ||

[3.1.1.1,35]

kadācidapauruṣeyamadhye kenacidetat pātitaṃ bhavet | śrūyate ca kvacicchākhāntare kṛtatvaṃ | smaraṇe sati tathā vyavahāra iti cet | na | apratyayatvāt | anyatrāpi prasaṅgāt | etacca sakalaṃ pratipāditameva prāgiti na prapañcitamihetyāstāṃ |

[3.1.1.1,36]

yadi trirūpaṃ liṅgameva svadṛṣṭaśabdenocyate | trirūpaliṅgākhyānaṃ parārthamanumānamiti vaktavyaṃ | kiṃ svadṛṣṭārthagrahaṇena | nānyārthatvāt | tathā hi |

[3.1.1.1,37]

parasya pratipādyatvādadṛṣṭopi svayaṃ paraiḥ | dṛṣṭaḥ sādhanamityeke tat kṣepāyātmadṛgvacaḥ || 1 ||

[3.1.1.1,38]

nahi parārthānumāne svapratipatyadhikāraḥ | parasyaiva pratipādyatvāt | parasya cettatprasiddhaṃ liṅgaṃ paraḥ pratipadyata eva | vādipratipattyā vinā kathaṃ paraḥ pratipattimāniti na vācyaṃ |

[3.1.1.1,39]

na vādipratipattāvapyaparaḥ pratipadyate | svapratītimvinā sā cet saivāstvatrapareṇa kiṃ || 14 ||

[3.1.1.1,40]

na tāvadasau vādino'tra pratipattiriti saṃpratyeti | api tu mayā evameva pratipannamiti svapratyayāt | anena tu jñātvā prakāśitamanyathā veti kimanena vicāreṇātiricyamānaprapañcena | atobhiprāyāt svayamapratītamapi paraiḥ pratītamiṣyate liṅagam | tasyābhiprāyasya pratikṣepārtha svadṛṣṭavacanaṃ | yadyevaṃ svenaiva dṛṣṭamiti paradṛṣṭavyacchedādanarthāntaramāpatitaṃ | na | ubhayadṛṣṭapratipādanārthatvāt | yathāvasthitalakṣaṇametat | tena ca vipratipattirapi nirākṛtā | ata darthameveti syāt na | yadarthaścāyamārambhaḥ sa ca śabdasamucicata iti yuktaṃ | na hi svayamapratītaṃ parasya pratītamiti śakyaṃ vaktuṃ |

<3.1.1.2>

<2. anumāne nāgamaprāmāṇyam >

{3.1.1.2.0}

[3.1.1.2.0,1]

nanu parasya pratītaṃ tadastu | pareṇa tu pratipannamiti parijñānaṃ nopayogi | svapratītimātrakeṇa parasya parisamāptārthatvāt | kathantarhi svayamajñātasyopanyāsaḥ | paraprasiddhyā cet | parasya prasiddhamiti tadetarhyāyātaṃ | tataḥ svayamapratīteḥ kathametat | nahi parasya pratītimarvvāgdarśī pratyakṣayati | anumānamapi svapratītimapekṣate | tena parapratītamiti niścitaṃ svapratītamapi | athāgamātpareṇa pratipannaṃ svayamapi tat pratipannameva | kintu tasyāgamasya vādinā'nabhyupagamānna svapratipannamiti vyapadeśaḥ | tenāgamāt yat pareṇa pratipannaṃ na svayantadapi sādhanameva | atrocyate |

[3.1.1.2.0,2]

anumāviṣaye neṣṭaṃ parīkṣitaparigrahāt | vācaḥ prāmāṇyamasmin hi nānumānaṃ pravarttate || 2 ||

[3.1.1.2.0,3]

sa āgamaḥ pramāṇamapramāṇamvā | pramāṇañcedubhayasiddhatvaṃ | anyapramāṇadṛṣṭavat | apramāṇatve na kasya cidapi | abhyupagamātparasyaiva siddhamiti cit | na | anumānaviṣaye'bhyupagamenāgamaḥ pramāṇam | parīkṣitasyābhyupagamāt | pratyakṣānumānāviṣaye ca pramāṇaṃ na tadviṣaye | sarvatra prāmāṇye kimanumānena vacanamātreṇārthasiddheḥ | tathā hi | acetanāḥ sukhādaya utpatteranityatvādvā rūpādivaditi sāṃkhyasya paraprasiddhamabhimataṃ | na svayaṃ sāṃkhyasya utpattimattvamanittyatvamvā prasiddhaṃ | tatra ca yadi vacanaprāmāṇyātprasiddhiḥ sāṃkhyavacanamapi pramāṇameveti tata evācetanatvaṃ buddhisukhādīnāṃ prasiddhaṃ kimanumānena | athānittyatvādisādhanaṃ bauddhaṃ vacastadā tena buddhyādeḥ sacetanatvaṃ siddhamiti nānumānena viparyayaprasiddhiriti vyarthakamevānumānaṃ |

[3.1.1.2.0,4]

athānumānasyāpi prāmāṇyāttadviparyayasya siddhistathā sati na pramāṇamityāha |

[3.1.1.2.0,5]

bādhanāyāgamasyokteḥ sādhanasya paraṃ prati | so'pramāṇantadā'siddhaṃ tatsiddhamakhilantataḥ || 3 ||

[3.1.1.2.0,6]

yadaivānumānena viparyayasādhanārambhastadā tadvacanamapramāṇameva | parīkṣākṣamatvāt | abhyupagamasya api śithilībhāvāt | abhyugamakṛtapramāṇabhāve hi sa āgamastasya śaithilye tasya prāmāṇyamapi tathā bhavet | tatastatprasiddhahetuśaithilyātsādhyasiddherapi śaithilyaṃ | na khalu tadadhīnasarvvātmakaṃ tannānuvarttate'tadadhīnatvaprasaṅgāt | hetusiddhau pramāṇaṃ na cetanatvasyeti cet | na | kvacid vyabhicāradarśanena sarvvatrānāśvāsaprasaṅgāt |

[3.1.1.2.0,7]

atha pramāṇasamvādī sa vacanaikadeśastadā tarhi sa heturubhayavādiprasiddhimadhyāsīt | atha pramāṇaprasiddhamapi pramāṇavṛttānabhijñatvātparaprasiddhameva sāṃkhyasya |

[3.1.1.2.0,8]

tadapyayuktaṃ | evaṃ hi sa sāṃkhyaḥ svakaupīnameva vivṛṇuyāt tathāpi ko doṣaḥ |

[3.1.1.2.0,9]

svasiddhena hi liṅgena tenāsau pratipāditaḥ | nānyatrājñānamātreṇa sarvatrājñānamarhati || 15 ||

[3.1.1.2.0,10]

nahi hetuṃ sādhayitumaśakta iti sādhyasādhanepi tasyāśaktiḥ | na tāvattaddhetoḥ svapratipannasādhyaḥ svasiddhahetusadbhāvāt | athāsau nirmukhayituṃ śakya iti prauḍhavādī |

[3.1.1.2.0,11]

tadapyayuktaṃ | siddho hi hetuḥ sādhyaṃ sādhayituṃ kimapareṇa | tathāhi |

[3.1.1.2.0,12]

tavatāvatprasiddhoyamasmatsiddhyā tu ko guṇaḥ | sarvvo mayaiva vyāpāraḥ karttavya iti ko vidhiḥ || 16 ||

[3.1.1.2.0,13]

sādhyavaddheturapi mayaiva sādhayitavya iti kimiyaṃ rājājñā | nahi sarvvājñaḥ pratipādayituṃ śakyaḥ | atha svaniścayavadanyeṣāṃ niścayotpādanecchayā sādhanamucyata iti nyāyādayuktametat |

[3.1.1.2.0,14]

tadapi na samyak | tathā hi |

[3.1.1.2.0,15]

niścayotpādamātreṇa parasyātra prayojanaṃ | svaniścayavadityetadviśeṣaṇamanarthakaṃ || 17 ||

[3.1.1.2.0,16]

niścayamātreṇa hi parasyārthitā na tu tatrāpareṇānupayoginā viśeṣaṇena | na hyanupayogi viśeṣaṇaṃ prekṣāvatābhyupagamyate |

[3.1.1.2.0,17]

atrocyate |

[3.1.1.2.0,18]

pratipatiṃ na jānāti yaḥ parasya vivekataḥ | pratipannamaneneti kathamasya matirbhavet || 18 ||

[3.1.1.2.0,19]

na mayāyamvañcitaḥ saṃpratipattirevāsyeti svayamapratiyataḥ kathaṃ pratītiḥ | athāpi syāt | kimanena pratipattimātrakaṃ parasya bhavatu tāvatā caritārthaṃ vādivacanamiti ka ivātra doṣaḥ | evantarhi idamapi bhaveduttaraṃ |

[3.1.1.2.0,20]

vipralapyāpi yatkiñcinmayā tvaṃ pratibodhitaḥ | mama pratītyā bhavataḥ kimatrānyatprayojanam || 19 ||

[3.1.1.2.0,21]

yaṃ kañcitsādhanābhāsaṃ prapañcenāmidhāya mayā tvaṃ pratipādita iti yadā bravīti tadā tasya kimuttaramvaktavyaṃ | tatra dūṣaṇaṃ vaktavyamiti cet | na | dūṣaṇena vādino pratipattirvvidhātavyā | sa ca vādī tadedamuttaraṃ dadyānmama pratipattyā kimbhavataḥ prayojanamiti pramāpyevamapratipattiriti cet brūyāt | parasmai tarhi dūṣaṇanna nivedanīyam | apratipattirmamātretyetāvadeva vaktavyam | na sopapattikā'pratipattiriti darśanārthaṃ dūṣaṇamapi vaktavyameva | evantarhi |

[3.1.1.2.0,22]

pareṇa yadi vaktavyaṃ dūṣaṇaṃ sopapattikaṃ | vādināpi hi vaktavyaṃ sādhanaṃ sopapattikaṃ || 20 ||

[3.1.1.2.0,23]

yathā mamātraivaṃ pratipattyabhāva iti sopapattikaṃ prativādinā kathayitavyaṃ | tathā vādināpi sopapattikaṃ sādhanamanyathā yathā mamātrāpratipattistathā parasyāpi kadāciditi śaṅkā nāpagacchet | nahi parārthavṛttiḥ parārthaprasiddhiniḥśrayamakṛtvā paritoṣabhāgī | na ca vijigīṣutāmātreṇa paṇḍitāḥ pravarttante śāstrāṇi vā tadarthāni tattvāvatārārthatvāt | tasmāt svapapratipanna evaṃ bhavatyanena pratipannametat apratipannaṃ tvasyāsattyavacanameva svapratipattimantareṇa tu yadi paro nābhyupagacchet na pratipādayitā vādī syāt | ko hi bhaṅgamātmana icchet | svapratīte tu pramāṇenānabhyupagamepi pratīyate'sattyavāditā parasya |

[3.1.1.2.0,25]

atha svapratītepi pareṇa pratipannamiti kathaṃ pratipattiḥ | yadi nāma prativādino pratītiḥ prāśnikāḥ pratyeṣyanti | prāśnikaiḥ pratipannaṃ tena yadi na pratīyate tadā tasya sāmagrī nāsti na vādino doṣaḥ |

[3.1.1.2.0,26]

nāndhāya dugdhākathane pratipādakatākṣayaḥ | cakṣurnna vādinā deyaṃ kenacitprativādine || 21||

[3.1.1.2.0,27]

sitaṃ dugdhamiti kathane yadi na pratyeti cakṣurvaikalyāt prativādina evāndhasya doṣaḥ | kathamatra doṣaḥ pratipādayituḥ | prāśnikaiḥ pratipannaṃ bhavatu tāvatā caritārthamvādivacanam | athāpyucyeta |

[3.1.1.2.0,28]

parārthakāriṇāmetatkaruṇākṛṣṭacetasāṃ | prāśnikapratipanmātrād dūṣyatvaṃ saṃgataṃ katham || 22 ||

[3.1.1.2.0,29]

nahi svaparitoṣamātrakaṃ parārthakāriṇāmabhimataṃ | paravyāmohavyāvarttanaṃ tu teṣāmartho'bhimataḥ | tatra prativādipratipādanāyā baddhaparikaraḥ prāśnikamātrapratipādanena parituṣyatīti kvāsthāḥ kva nipatitāḥ | kva prativādipratipādanāyārambhaḥ kvaprāśnikamātrapratipādanena parisamāptiḥ | kiñca |

[3.1.1.2.0,30]

tatpakṣapātopahataḥ prāśniko vivadedyadi | tatrāpi ca punarmṛgyaṃ vādināṃ prāśnikāntaram || 23 ||

[3.1.1.2.0,31]

prāśnikāntarasañcāre prāśnike prativādini | anavasthā tato vādī kasyā syātpratipādakaḥ || 24 ||

[3.1.1.2.0,32]

atha prāśnikalokasya vādinyapyanuraktatā | tathāpi pakṣapātānna prāśnikatvaṃ parisphuṭam || 25 ||

[3.1.1.2.0,33]

atrocyate |

[3.1.1.2.0,34]

parārthakārī nāmāyaṃ kimayogyeṃpyasau tathā | atikramyan na sāmarthyamakṛtāvakṛpātmakaḥ || 26 ||

[3.1.1.2.0,35]

karuṇāvānapi yogye vidhātumarthaṃ vibhavati |

[3.1.1.2.0,36]

ayogye hi śaktirvyāghāto na karuṇāyāḥ | na hyasāvakāruṇikaṃ iti pratītiḥ | prāśnikānāntu pakṣapātitve prativāditaivetyavaśyaṃ prāśnikāntarāpekṣaṇam | na ca sarva eva vipravadante prayojanābhāvāt parasparāpekṣato vā | atha teṣāmapi parasparaṃ vādiprativāditā | evaṃ sati sakalavyavahārocchedaḥ | na ca dṛśyate | tasmāt prāśnikapratibodhanameva vādaparisamāptiḥ | idaṃ punarakṛpatvameva yadagrahaṇādividhānena parājayaḥ pareṣām | tasmātsvapratipattiṃ prāśnikādibhyo nivedya pratipādanaśaktirātmasātkarttavyā | tasmādāgamasiddhameva na | parasiddhaṃ |

[3.1.1.2.0,37]

nanu sopyāgamo yadā pareṇa pramāṇyenābhyupagataḥ tadā tatsiddhapakṣadharmataḥ svayamasau pratipadyata eva | na bādhitaikadeśasya tathābhyupagamāyogāt | ata evāha |

[3.1.1.2.0,38]

tadāgamavataḥ siddhaṃ yadi kasya ka āgamaḥ | bādhyamānaḥ pramāṇena sa siddhaḥ kathamāgamaḥ || 4 ||

[3.1.1.2.0,39]

yadyapramāṇamanabhyupagataśca pareṇa tadā kasya ka āgamaḥ | yadyanabhyupagamepi tadāgamavattā sāṃ khyasyāpītyubhayasiddhireva | athānabhyupagamānnaivaṃ na kasyacidapi tadāgamavatteti |

[3.1.1.2.0,40]

na kasyacitsiddhaṃ | āgamopyasau naiva bhavati pramāṇena bādhanādāgamābhāsaḥ sa bhavet | pramāṇābhāsataḥ pratipattau vyāmūḍha evāsāviti na vyāmohanivartanaṃ parasya teneti na vādī bhavet | pramāṇābhāsatāmajānānaḥ paro na vyāmūḍhaḥ kathaṃ | na ca na jānāti | tathāhi |

[3.1.1.2.0,41]

tadviruddhābhyupagamastenaiva ca kathambhavet | tadanyopagame tasya tyāgāṅgasyāpramāṇatā || 5 ||

[3.1.1.2.0,42]

yadaivāsau tadviruddhamabhyūpagacchati tadaiva tadāgamasyāsattyatāmapi pratibudhyate tannāntarīyakatvādviruddhābhyupagamasya | mūḍhatvādadoṣa iti cet | na mūḍhatāyāmapratipādakatvamityuktaṃ | vyāmohamādhāyāsāvapasārita iti siddhaṃ vādinaḥ kāryaṃ | na | viṣādidānasyāpi prasaṅgāt | vāgmitayā vyāmohanaṃ vāditvamiti cet | na | pariśuddhavastu parisphuṭapratyāyanasya vāgmitvāt | tathā hi |

[3.1.1.2.0,43]

samāsavyāsarūpeṇa pramopetasya vastunaḥ | prakāśanena vāgmitvamiṣyate tattvavedibhiḥ || 27 ||

[3.1.1.2.0,44]

jigīṣuṇāpasārayitavya eva yathākathañcitpara iti cet | na | yathākathañcidapasāraṇenopahāsāspadatāprāpteḥ | yadā tarhi pariśuddhavastuvacanenāpi paravyāmohastathā kathamvāditoditā | prāśnikapratipādanena paryāptatvāt | nāndhasyādarśane savituraprakāśakatā | tathāhi |

[3.1.1.2.0,45]

pratipādayiturdoṣo bhevadapratipādane | yogyopi na vijātīyādyadyarthaṃ vacanāttataḥ || 28 ||

[3.1.1.2.0,46]

yadi parisphuṭavacanādapi na pratyepi kāsya prativāditve śraddhā | siddhamātrikāpāṭhakopādhyāyaśālāpraveśa eva tasya yuktaḥ | athāpi syānna vidagdheṣvevaṃbhūta sādhanopanyāsaḥ | avidagdhaprativādinaṃ pratyupanyāsāt | yataḥ sopi dūṣaṇamasambaddhameva dadyāt | tathā hi | mūlye mūlye tathābhūta eva puṭikābandhaḥ | tadidaṃ tautopākhyānamāyātaṃ | mamānena bhikṣāpātre madyapānaṃ kṛtaṃ mayā tvasya mūtrapānaṃ kartavyam | api ca |

[3.1.1.2.0,47]

nācaitanyaṃ svayaṃ sāṃkhyonityatvādavagacchati | tataḥ svavittau sāṃkhyasya pramāṇamaparaṃ bhavet || 29 ||

[3.1.1.2.0,48]

nahi svayaṃ sādhyaṃ paraprasiddhasādhanādavagantaṃ yuktaṃ | tataḥ svasiddhena sādhanenāsya tadarthasādhanakāriṇā bhāvyaṃ | astyeva taditi cet | evaṃ tarhi |

[3.1.1.2.0,49]

tatkinna sādhanaṃ proktaṃ svapratītiryadudbhavā |

[3.1.1.2.0,50]

tadeva svaprasiddhinimittaṃ sādhanaṃ kinnopanyastam | kimapareṇākāśacarvaṇaprayāsena | nahi parisphuṭasvarūpe sambhavati hetau kaṣṭakalpanāprayāsaḥ sādhīyān | āgamāt sāṃkhyasya tatsiddhamiti na svapratītasādhanopanyāsaḥ |

[3.1.1.2.0,51]

nanu sa āgamaḥ parasyāpi sādhaka eva | na | paraṃ pratyapramāṇatvāt | apramāṇāt svayamapi kathaṃ pratītiḥ taṃ prati pramāṇatvāt | yadi pramāṇaṃ kinna sarvvasya | abhyupagamābhāvāt | sāṃkhyasyāpi kathamasmādabhyupagamaḥ | tena parīkṣitatvāt | yadyevaṃ parasyāpi syāt | yataḥ |

[3.1.1.2.0,53]

yuktyā yayāgamo grāhyo grāhikāsyāpi sā na kiṃ || 6 ||

[3.1.1.2.0,54]

yathā yuktyā parīkṣita āgamaḥ sāṃkhyasya pramāṇatayābhimataḥ | bauddhasyāpi kimasau na yuktiḥ | tenānabhyupagamāditi cet | evantarhi anityattvādacetanā ityapi yuktiṃ kathamabhyupagacchet | nyāyaprāptamavaśyamabhyupagantavyamiti samānaṃ śāstropagamepi | tathā cobhayasiddhe sambhavati sādhake kaḥ sādhanāntaropanyāsaprayāsamātmano vidadhīta | yogigamyoyamarthaḥ tena paraḥ sādhanena yena kena citpratyāyyaḥ |

[3.1.1.2.0,55]

nanu yogigamyametaditi paropi svasādhye vaktuṃ samartha eva | na ca tadyogini na pramāṇamiti śakyaṃ | tathā hi |

[3.1.1.2.0,56]

prākṛtasya sataḥ prāg yaiḥ pratipattyakṣa sambhavau | sādhanaiḥ sādhanānyarthaśaktijñānesya tānyalaṃ || 7 ||

[3.1.1.2.0,57]

nahi yogī kaścit svabhāvasiddha āste pramāṇābhāvāt | tathā ca pratyapādi prāk | anittyepyapramāṇateti | tasmāt prākṛtasya sataḥ paścādupāyānuṣṭhānād yogitā na svastisādhanena | tathā ca | yaiḥ sādhanaiḥ tatsādhanopāyapratipattistadapāyānuṣṭhānādakṣasambhavaḥ tadarthapratipattirūpaṃ pratyakṣameva ukta athavā | tādṛk pratipattisādhanamuktaṃ | tāni tatsādhanānyarthasyopāyabhūtasya tadakṣasādhanasya śakteḥ | sāmarthyasya jñāne samarthānyeva | tadyogipratipannārthopagame tataḥ kimasatsādhanopanyāsena | yathā saugatairyogisādhanamuktaṃ tathā parairapi vaktuṃ yuktaṃ | atha yogisambhavadvāreṇāpi na tatsādhanamupādātuṃ śakyaṃ | tadā'vacanamevātra prāptaṃ | yataḥ |

[3.1.1.2.0,58]

vicchinnānugamā ye ca sāmānyenāpyagocarāḥ | sādhyasādhanacintāsti na teṣvartheṣu kācana || 8 ||

[3.1.1.2.0,59]

yohyarthaḥ sādhanenānugantuṃ śakyaḥ sāmānyenaiva sāmānyaviśeṣeṇa vā | tatra sādhyasādhanacintā kriyeta | tatra sāmānyena cintā | yogī tāvatsambhavatyasmākamiti | tena dṛṣṭoyamartha itīdamapi saṃbhavati | athavāyamevārthaḥ sambhavatīti viśeṣeṇa | ye tu punaḥ sarvvathā'nanugamena sāmānyenāpi viṣayīkartumaśakyāstathābhūteṣu vastuṣu na kācitsādhyasādhanādhikaraṇā cintā | āstāntāvatpramāṇacintā | āgamaikasamadhigamyopyasau nārthaḥ tatastatra pramāṇamavatārayan pramāṇaviṣayānabhijñatāmevātmano durātmā prakāśayati |

[3.1.1.2.0,60]

atha yāvadasau na vyutpattimān tāvatsādhanābhāsatāṃ na jānāti | tatastadabhiprāyātsādhanameva | yadā tu sādhanametanna bhavatīti pratibudhyate tadā sādhananna bhaviṣyatīti ka ivātra doṣaḥ |

[3.1.1.2.0,61]

tadapyasadyataḥ |

[3.1.1.2.0,62]

puṃsāmabhiprāyavaśāttattvātattvavyavasthitau | luptau hetutadābhāsau tasya vastu samāśrayāt || 9 ||

[3.1.1.2.0,63]

puruṣābhiprāyamātraṃ hi hetāvapyahetutāndadyādahetāvapi hetutāmiti hetutadābhāsavyavasthā na vāstavī bhavet | bhavantī vā puṃsāmabhiprāyamapahastayati | tasmānna paropagataṃ sādhanaṃ | api cāparīkṣitādāgamājjñānamātramevotpattimanna vastuniścayaḥ | na ca jñānamātrādvastu sidhyati | yataḥ |

[3.1.1.2.0,64]

sannartho jñānasāpekṣo nāsan jñānena sādhakaḥ | satopi vastusaṃśliṣṭā'saṅgatyā sadṛśī gatiḥ || 10 ||

[3.1.1.2.0,65]

sannevārthonyasya sādhako nāsan | asataḥ siddhirityahetukatā | asati jñānamasti tataḥ siddhiriti cet | tadasattve tasya tajjñānamiti kutaḥ | jñānameva sākṣātsādhakamiti cet | na | pratyakṣatvaprasaṅgāt | ato nāsati jñānātsiddhiḥ |

[3.1.1.2.0,66]

nanvasti tāvajjñānamātrādapi gatiryathā kathañcidāropitārthāt | na | savastukasyāropasya vastudvāreṇaiva gatiḥ | yadi tu gatirapyasau vastubhūtaṃ liṅgamvinā tadā gatyābhāsa evāsau | hetvābhāsādudayāt |

[3.1.1.2.0,67]

nādhūme dhūmasamvittergatiḥ sattyāsti pāvake | viparītaḥ samāropī nahi sādhyasya sādhakaḥ || 29 ||

[3.1.1.2.0,68]

api ca | svārthānumānaparicchede nirṇṇītametat | liṅgatrayamevārthasya sādhakaṃ nāparaṃ | tataśca |

[3.1.1.2.0,69]

liṅgaṃ svabhāvaḥ kāryaṃ vā dṛśyādarśanameva vā | sambaddhaṃ vastutaḥ siddhaṃ tadasiddhaṃ kimātmanaḥ || 11 ||

[3.1.1.2.0,70]

yadi sādhyasvabhāvaṃ vastutaḥ prasiddhaṃ pramāṇaprasiddhatvāt tadā kimātmanaḥ sāṃkhyasyāprasiddhaṃ | pramāprasiddhirubhayasyāpi pramāṇasya sādhāraṇatvāt | atha pramāṇannāsti tadā |

[3.1.1.2.0,71]

pareṇāpyanyato gantumayuktaṃ;

[3.1.1.2.0,72]

yathaiva hi sāṃkhyaḥ pratipādayatyanityatvādiko hetustava siddhastataḥ pratipadyasveti | tathā paropi tava prasiddhametatpramāṇātsiddhādeva hetoryathā tava pratipattistathānyasyāpi prekṣāvataḥ | anyathā sāṃkhyasya prekṣāpūrvakāritaiva na syāt | nahyahamevaiko vidagdhaḥ parastu na tatheti sacetanapratītiḥ | tasmānna paropagamamātreṇa sādhanaprayogo vidvatsu yuktaḥ | kathantarhi pūrvvācāryairbhavatā ca paraprasiddhasādhanaiḥ sādhyasiddhiḥ samīhitā |

[3.1.1.2.0,73]

tadasat | yataḥ |

[3.1.1.2.0,74]

parakalpitaiḥ | prasaṅge dvayasambandhādekābhāvenyahānaye || 12 ||

[3.1.1.2.0,75]

prasaṅga sādhanaṃ tat | na tu tataḥ sādhyaniścayaḥ | nahi paropagati mātrakātsādhyaniścayaḥ | kimarthastarhi tadekasya prasaktasyābhāve'nyā bhāvasādhanārthaṃ | nahi sādhyābhāve sādhanasambhavaḥ | idañca tatprasaṅgasādhanaṃ | deśakālāvasthāviśeṣaniyataika vyaktisaṃsargavyavacchinnasvabhāvāntaravirahādanekavṛtterekasya na deśādiviśeṣavatā'nyena yogaḥ | tathā'bhedātsarvvarāgo'vayavarāgepītyādi | yatastathābhūtasvabhāvasya virodhāṃdbhinnadeśādiyogena |

{3.1.1.2.1}

<(1) kālanirāsaḥ>

[3.1.1.2.1,1]

nanvekamapi vyāpitvādanekadeśādiyogi yadi ko virodhaḥ | na | anekakālayogasya draṣṭumaśakyatvāt | nahi pūrvvāparakālavyāpitā pratyakṣata upalabhyate | pūrvvāparabhāvasya kalpanāviṣayatvāt | yasyātītaṃ darśanaṃ sa pūrvvakālo yasyānāgataṃ sa uttarakālaḥ | na ca tatkāladṛśyapadārthavyatirekeṇāparaḥ kālaḥ |

[3.1.1.2.1,2]

nanu kālābhāvātkathaṃ pūrvvāparavyavahāraḥ | tathā digabhāvāt | kālepi sati kathaṃ pūrvvāparavyavahāraḥ | nahi kālasaṅgata ityeva pūrvvādivyavahāraviṣayo varttamānepi prasaṅgāt | kālabhedāditi cet | tathāhi |

[3.1.1.2.1,3]

pūrvvakālādiyogī yaḥ sa pūrvvādyapadeśabhāk | pūrvvāparatvaṃ tasyāpi svarūpādeva nānyataḥ || 30 ||

[3.1.1.2.1,4]

pūrvakālabhāvī pūrvvaḥ | tathā parakālabhāvī para ityādi | kāla eva kathaṃ pūrvva iti cet | svarūpata eva kālasya pūrvvāditvaṃ | tathā diśaḥ |

[3.1.1.2.1,5]

tadetadasattyaṃ | yataḥ |

[3.1.1.2.1,6]

nittyatāvyāpitā yā hi pūrvvāditvaṃ kathantayoḥ | sahacāritathātvāccedanyonyāśrayatā bhavet || 31 ||

[3.1.1.2.1,7]

sahacāriṇāṃ hi rāgādīnāṃ pūrvvāditvādvyāpinorapi dikkālayostathātvamiti kā vyāhatiḥ | na khalu sahacāriṇā kaścinna vyapadiśyate | mañcāḥ krośantīti yathā | tathātrāpi gataḥ sa kāla iti vyapadeśaḥ | tadatretaretarāśrayadoṣastvaritaṃ bhavantamanudhāvati |

[3.1.1.2.1,8]

sahacāriṇāṃ tu purvvatvaṃ pūrvvakālasamāgamāt | kālasya pūrvvāditvañca sahacāryaviyogataḥ || 32 ||

[3.1.1.2.1,9]

prāgaprasiddhāvekasya kathamanyatarasthitiḥ | sahabhāve dvayornna syādanyānyakṛtapūrvvatā || 33 ||

[3.1.1.2.1,10]

na yāvatkālasya pūrvvāditvaṃ na tāvatsahacāriṇāmityaprasiddhiḥ samīhitasya | atha dvayorapi samānakālāpūrvvāditā | tathā sati samānakālayoḥ parasparavyāpārāpratipatternna parasyarakṛtatvamiti svahetusamutthaḥ sa svabhāva iti padārthānāmeva sa pūrvvāditābhāva iti vyarthikā kālaparikalpanā | tathāhi | yadatītaṃ vastu tatpūrvvamucyate | yadanāgataṃ tatparaṃ yatsattadvarttamānaṃ |

[3.1.1.2.1,11]

nanu ca kālābhāvādetadeva kathaṃ | kālasadbhāvepi kathamityetadapi pratipāditameveti nottaraṃ | kiñca |

[3.1.1.2.1,12]

hetubhāvādabhāvācca kāryaṃ sadasadityataḥ | pūrvvāparavyavasthāpi kimadṛṣṭasya kalpanā || 34 ||

[3.1.1.2.1,13]

pūrvvāparamadhyabhāvo hi sahasadvayavasthayā | sā ca kāraṇabhāvābhāvābhyāṃ | tadapi kāraṇaṃ svakāraṇādeva bhāvābhāvavaditi nādṛṣṭasya kalpanā yuktimatī |

[3.1.1.2.1,14]

atha cirakṣiprādirūpaparicchedaheturanādinidhanaḥ kāla iṣyate | tadapi yatkiñcit | yataḥ |

[3.1.1.2.1,15]

anādinidhanātkālātkathaṃ kṣiprādibuddhayaḥ | cirakṣiprādibuddhināṃ grāhyaḥ kālo yadīṣyate || 35 ||

[3.1.1.2.1,16]

yadyetā buddhyaḥ kālasvarūpogrāhiṇyastadā sa evānādinidhanatayā vyāpitayā ca gṛhyatāmanyena cirāditvena tathābhūtasya grahaṇāsambhavāt |

[3.1.1.2.1,17]

yadeva gṛhyate rūpaṃ tadevārthasya yuktibhāk | naivānyena prakāreṇa padārthasthitiriṣyate || 36 ||

[3.1.1.2.1,18]

cirakṣiprādirūpāṇāṃ parasparavibhevataḥ | kālasyāpi prasaktoyamiti vyāpyekate katham || 37 ||

[3.1.1.2.1,19]

cirakālaḥ padārthoyamiti sthitivivekataḥ | cirācirādibhedānāṃ kālarūpānugāmitā || 38 ||

[3.1.1.2.1,20]

cirakṣiprādayo hi kālarūpānugamanena pratīyante | na padārtharūpānupraveśeneti vyāpikālavyavasthitiḥ | tathāhi | yoyenānugataḥ pratīyate sa tadyogī tadyathā śāvaleyaḥ pratīyamāno gorūpeṇa tadyogīti kālasyāpi tathā vyavasthā | evaṃ tarhi |

[3.1.1.2.1,21]

cirakṣiprādibhedānāṃ kālarūpānuyāyināṃ | kālatvaṃ nāma sāmānyamiti kālo na sidhyati || 39 ||

[3.1.1.2.1,22]

kālatvaṃ nāma sāmānyamiti kālo na sidhyati |

[3.1.1.2.1,23]

dravyapadārthamadhye hi kāla iṣyate na sāmānyaṃ tasya padārthāntaratvāt | na ca cirādirūpavyatirikto vedyate kālaḥ | kāla iti tu saṃjñāmātraṃ teṣāmeva lāghavārthaṃ kenacinniveśitaṃ |

[3.1.1.2.1,24]

cirādayopi naivāmī kriyātovyatirekiṇaḥ | ciraṃ kṛtamitītthaṃ hi kriyārūpapraveśataḥ || 40 ||

[3.1.1.2.1,25]

ciraṃ karotīti hi kriyāsāmānādhikaraṇyena pratīteḥ kriyārūpānupātina eva tattvataścirādayaḥ |

{3.1.1.2.2}

<(2) kriyānirāsaḥ>

[3.1.1.2.2,1]

na ca kriyāpi karmakarttṛpadārtha vyatiriktā | tathāhi |

[3.1.1.2.2,2]

devadattaḥ karotīti na kāraḥ karttṛtaḥ paraḥ | pratīyate pramāṇena tadekatvapratītitaḥ || 41 ||

[3.1.1.2.2,3]

nahi karmakaraḥ karoti kaṭamiti kaṭakarmakaraviśeṣatyatiriktā krithopalabhyate pratyakṣataḥ | tadabhāvādanumānatopītyasattvameva kriyāyāḥ | tathāhi |

[3.1.1.2.2,4]

bhidyamānānna bhedonyo bādhatau nāparā gatiḥ | anādivāsanābhedātpratyayā eva bhedinaḥ || 42 ||

[3.1.1.2.2,5]

anvayavyatirekābhyāṃ hi bhedamuparacayyānādivāsanāsanāthīkṛtasantānaśithilīkṛtapadārthatattvābhiniveśo hi pṛthagjana jānāti bhedaviparyayepi bhedamiti viparyāsamātrakamevedaṃ kriyābhedādhyavasānaṃ | yataḥ |

[3.1.1.2.2,6]

devadattātkriyā'bhinnā yadi na syāttathā'paraḥ | anyasyāpi kriyāyogātkriyānyetivikalpyate || 43 ||

[3.1.1.2.2,7]

etacca prāgeva pratipāditaṃ | na cānvayavyatirekayoḥ pratyakṣagamyatānyatrānādivāsanājanitamānasapratyayagamyatvāt |

[3.1.1.2.2,8]

atha kriyā nāmeyamasattvabhūtā tena na pratyakṣata upalabhyate | nanu yadi nāmāsattvabhūtā tathāpi liṅgādiyogo mā bhūt | padārthavyatiriktatve tu pratyakṣata upalambhako virodhaḥ | tataḥ kalpitakriyāviśeṣa eva cirakṣiprādayo na tāttvikāḥ |

[3.1.1.2.2,9]

kathamevamityādyarthavat | tathā hi |

[3.1.1.2.2,10]

kathamitthaṃ tathetyete padārthavyatirekiṇaḥ | bhaveyurvyatirekasya vikalpāḥ sādhakā yadi || 44 ||

[3.1.1.2.2,11]

yadi yo ya eva vikalpa udayavān tadartharūpaḥ sa eva padārthaḥ kalpanāviṣayaḥ pāramārthikaḥ tadaivamādayopi padārthāḥ syuḥ cetkvāntarbhāvyaṃtām | nahi kālādayastannibandhanamiṣyante | nāpi pratīyante | atha te kriyāviśeṣā eva tathā sati cirādayopīti vyarthakaḥ kālādikalpanāprayāsaḥ |

[3.1.1.2.2,12]

tasmātpūrvvāparakālabhūtapadārthagrahaṇābhāvātpratyakṣeṇāgrahaṇameva vyāpinaḥ |

{3.1.1.2.3}

<(3) sāmānyanirāsaḥ>

[3.1.1.2.3,1]

atha kālavyāpteragrahaṇepi deśavyāptigrahaṇamavirodhīti matiḥ | na | tatrāpi tadādhāravyatirekeṇa sāmānyāderanupalambhāt | tathābhūtasvabhāvasya virodhādbhinnadeśādiyogena | na hi tatrānupraviṣṭamanyatrāpi tadā bhavati bhedābhāvena sarvvānupraveśa ekapiṇḍatā syāt | na hi tadādhārānanupraveśe tadanupraviṣṭānupraveśaḥ |

[3.1.1.2.3,2]

atha samānametad dvayamiti dhīrudeti tataḥ sāmānyaṃ bhinnābhinnaṃ | atrocyate |

[3.1.1.2.3,3]

dhiyaḥ samānākāratve kathamarthasamānatā | na hyanyatra samānatve tatsamānaḥ paro bhavet || 45 ||

[3.1.1.2.3,4]

arthe samānākāraścet syādbhedena vedyatām | adṛśyamānamartheṣu kathamartheṣu kalpyatām || 46 ||

[3.1.1.2.3,5]

anugatākārā dhīrudayamāsādayatīti kosya bhāṣitasyārthaḥ | nahi vacanamavivecitārthameva yathākathañcit pratīyamānārthamarthasya sattyatāṃ vidadhāti | vivecanañca samānakārā dhīriti śabdasyārthasya prakāradvitvena | kadācit svarūpasamānatvātsamānākārārthākārasamānatvādvā prakārāntarāsambhavāt | svarūpasamānākāratve svarūpameva tadbhavet nārthaḥ samānākārayogīti sāmānyamarthaḥ | sa ca buddhyākāraḥ svalakṣaṇameva na tat sāmānyaṃ | buddhyantarasya tadabhāvādarthagatatvābhāvācca |

[3.1.1.2.3,6]

athārthākāra eva samāna iti tadākārā dhīriti vacaḥ | tadapyasattyaṃ | ākāradvayapratibhāsanaprasaṅgāt | pratibhāsata eva tadākāradvayamiti cet | na | yataḥ |

[3.1.1.2.3,7]

svadṛṣṭau pakṣapātena vaco nātra pratītitaḥ | arthaḥ sidhyetsamastasya dhvaneḥ sarvvatra vṛttitaḥ || 47 ||

[3.1.1.2.3,8]

tataḥ samānākārā dhīriti vyākuleyaṃ dhīradhiyaḥ | ato na sāmānyaṃ |

[3.1.1.2.3,9]

atha sāsnādimattvena samānākāratā tadavyatiriktalakṣaṇaṃ sāmānyaṃ deśakālaviniyatavyaktyantareṇa yuktamiti na doṣaḥ | asadetat | yataḥ |

[3.1.1.2.3,10]

ākṛterapi naikatvaṃ pratyakṣeṇa tathā'grahāt | ekatvādekavijñāne sarvvavyaktigraho bhavet || 48 ||

[3.1.1.2.3,11]

ekatvādākṛterekākṛtigrahaṇepi sarvvākṛtimadarthaparigrahaprasaṅgaḥ | atha gṛhyata evākṛtirākṛtimatastu grahaṇāsambhavaḥ tadbhedāt | nahi bhinnaṃ grahītuṃ śakyamanyattu tādātmyādeva gṛhyate |

[3.1.1.2.3,12]

tadapyasat |

[3.1.1.2.3,13]

tadātmanā hi tādātmyaṃ na tu tādātmyamucyate | pāramparyeṇa tadātmye'bheda eva prasajyate || 49 ||

[3.1.1.2.3,14]

tadātmā nāmākṛtyantareṇākṛtyantarasya tādātmyaṃ | tadākṛtyantaramākṛtimatā tadātmakamiti tadātmakākṛtimadgrahaṇaṃ | yadi cākṛtimatastadabhinnasya na grahaṇaṃ ākṛtyantaragrahaṇepi tadantaragrahaṇanna bhavet na hyabhedo grahaṇanibandhanamākṛtimadagrahaṇāt |

[3.1.1.2.3,15]

atha tadbhedādākṛtyantarameva tanna bhavati | evantarhyākṛtyabhedādākṛtimadantaramapi na bhavet |

[3.1.1.2.3,16]

etenā bhāṣyakāravacanaṃ nirastaṃ | na hyekatrotsannā sarvvatrotsannā bhavati | vyaktyantarannopalabhyate | na hyākṛtyabhedāttadabhinnaṃ vyaktyantaraṃ bhavatyākṛtyantaravadeva |

[3.1.1.2.3,17]

athākṛtimadantarameva bhavati kārṣṇyādibhedāt | nākṛtyantaraṃ | tadasat |

[3.1.1.2.3,18]

kārṣṇyādi vyatiriktañcetadbhedādbheditā kutaḥ | tatsaṃsargeṇa bhedacet ākṛterapyasau na kiṃ || 50 ||

[3.1.1.2.3,19]

yadi kṛṣṇatvādikamanyadevākṛtimataḥ kathantadbhedādbhedaḥ | na hyanyadbhinnamanyadbhinatti | kāraṇatvena bhinatyevaṃ cet | na | kāraṇatvābhāvāt | nahi guṇā eva dravyasya kāraṇaṃ tadekayogakṣematayodayāt | kāraṇatve vā tasmādaparo bhinna udeti tasyāpyapareṇa saṃsargiṇā bhedakena bhavitavyaṃ | na ca kāraṇameva saṃsargi | anyathā'gnirapi dhūmasya saṃsargī bhavet | naivamadṛṣṭeriti cet | saṃsargiṇopi tarhi kāraṇatvaṃ na dṛṣṭamiti na kāraṇatvaṃ kalpanīyaṃ |

[3.1.1.2.3,20]

abhedapakṣe bhedaścet ākṛterapi bhinnatā | bhinnādabhinnaṃ bhinnaṃ hi nānyathā bhinnatā bhavet || 51 ||

[3.1.1.2.3,21]

ākṛtimato 'bhinnaṃ kārṣṇyādikaṃ tato bhinnādabhinnaṃ yattadapi bhinnamityākṛtimato bhedaḥ | ākṛterapi tarhi tadabhedādbhedaprasaṅgaḥ | ākṛtirapi nākṛtimato bhidyate | tataśca bhinnādabhinnā bhinnā bhavatyākṛtimadantarādākṛteśca | ākṛtirabhinnaiva cet | na hyākṛtergguṇabhūtāyā guṇena kṛṣṇatvādinā saṃsargaḥ | guṇānāṃ parasparamasamavāyāt | guṇavati samavāyastu guṇānāmiti samayaḥ | na yuktametat |

[3.1.1.2.3,22]

bhede vaktumidaṃ yuktaṃ abhedenāvibhāgataḥ | idamatra na cedaṃ hi kalpanā bhinnabhāvinī || 52 ||

[3.1.1.2.3,23]

bhedastarhi bhavatvetadbālakrīḍanakambhavet | bhedapakṣaṃ parityajya pakṣāntarasamāśrayāt || 53 ||

[3.1.1.2.3,24]

tatrāpi doṣasya dṛśā punaḥ pūrvvasamāśrayāt |

[3.1.1.2.3,25]

tasmānna sāmānyamākṛti lakṣaṇamapi |

[3.1.1.2.3,26]

etena pradhānalakṣaṇamapi pratyuktaṃ | tasyāpyanvaye sakalatadavasthāgrahāt sarvvasya sarvvadarśitvaprasaṅgaḥ | tadavasthānāṃ pradhānarūpādatattvāntaratvāt |

[3.1.1.2.3,27]

atha paramārthataḥ sarvvameva pratibhāsitaṃ bhrāntyā tvapratibhāsa iti vibhramaḥ | tadapyayuktaṃ | yataḥ |

[3.1.1.2.3,28]

sarvvasyāpratibhāsaḥ kiṃ pratibhāsepi vā bhramaḥ | pramāṇamatra nāstyeva kevalā kalpanaiva tu || 54 ||

[3.1.1.2.3,29]

kāraṇe śaktirūpeṇa sarvveṣāmeva yā sthitiḥ | tataḥ pradhānantatsarvvajagatāmudyodyaḥ || 55 ||

[3.1.1.2.3,30]

tadeva yadi sāmānya vyāpi nityatayā sthiteḥ | vyaktirvyaktirdṛśyamānāparasparavibhedataḥ || 56 ||

[3.1.1.2.3,31]

idamatra viruddhaṃ | yaducyate |

[3.1.1.2.3,32]

guṇānāṃ sumahadrūṃpa na dṛṣṭipathamṛcchati | yattu dṛṣṭipathaprāptaṃ tanmāyeva sutucchakaṃ || 57 ||

[3.1.1.2.3,33]

yataḥ |

[3.1.1.2.3,34]

kāryadvāreṇa yatkalpyaṃ tasya tucchatayā nanu | tasyāpi tucchatā hetau tadrūpasyaiva sambhavāt || 58 ||

[3.1.1.2.3,35]

athānyadeva satkāryavādaḥ samprati hīyate | yacca naivekṣyate vastu tadevāpāramārthikaṃ || 59 ||

[3.1.1.2.3,36]

tasmātpradhānalakṣaṇamapi na sāmānyaṃ |

[3.1.1.2.3,37]

athāpi syādyadyapi na sāmānyaṃ kālabhedabhinnavyaktivyāpi gṛhyate | pūrvvāparabhāve pratyakṣasyāpravṛtteḥ | samānakālabhinnadeśavyaktivyāpi tu gṛhyata eva |

[3.1.1.2.3,38]

tadapyasat | yasmāt |

[3.1.1.2.3,39]

bhinnakālabhavavyaktivyāpteragrahaṇe sati | na sāmānyopayogosti vyavahārastathā na hi || 60 ||

[3.1.1.2.3,40]

śvetacchāgamālabheteti pūrvvadṛṣṭālambhanasya tadevedamiti jātyanvayādālambanārthaṃ tadvyavahārārthibhiḥ sāmānyamiṣyate | yugapad dṛṣṭayośca na tadvyavahāropayogitā | dvayorapi pūrvvanusāreṇa tajjātitayā pratīteḥ | na ca pūrvvāparayorapi pūrvvottaravyaktispaṣṭetarākāravyatirekādaparaṃ sāmānyamīkṣyate | tatha samānakālayorapi spaṣṭadvayākārāt | kathantarhi samānā vetāviti pratyayaḥ | ayaṃ pratyayaḥ pūrvvottarakālabhāvinorapi samānaḥ | tathā hi |

[3.1.1.2.3,41]

tatra nāsti samākāraḥ pratyakṣeṇa samīkṣitaḥ |

[3.1.1.2.3,42]

samānakālavyaktīnāmapi nekṣaṇamakṣataḥ |

[3.1.1.2.3,43]

sāmānyasyeti vākyaśeṣaḥ | na samānākāratā pūrvvāparavyaktivatsamānakālānāmapi nirūpyate vyatirekiṇī | pratyaya evāyaṃ kevalaḥ pratīyamānasyādṛṣṭeḥ | nahi pratīyamānākāravinākṛtaḥ pratyayaḥ pratyeti kiñcit |

[3.1.1.2.3,44]

pratyayaḥ samānākāraḥ sa nirālambanodayaḥ |

[3.1.1.2.3,45]

tadgrāhyāpratibhāsitvāt pūrvvottaraviśeṣavat || 61 ||

[3.1.1.2.3,46]

yaḥ samānākāraḥ sa sakalo nirālambanaḥ pratyayaḥ | tatra grāhyāpratibhāsāt | tadyathā bhinnakālavyaktisāmānyālambanābhimataḥ apratibhāsamānasāmānyākāraśca samānakālavyaktisāmānyaviṣayopi pratyaya iti svabhāvahetuḥ |

[3.1.1.2.3,47]

atha sa pratyayaḥ samānatāmantareṇa sarvvasya vilakṣaṇatvāt kathamudayī | tadapi yatkiñcit |

[3.1.1.2.3,48]

pratyayo yadi nāmāyaṃ kvacideva pravarttate | niyamo hetumātratve sāmānye tu gatiḥ kathaṃ || 62 ||

[3.1.1.2.3,49]

nāhetuko niyama iti hetureva parikalpanāmarhati | sāmānyasya tu kimāyātaṃ | athavā tadanyavyāvṛttimātramevāstu sāmānyamiti na kṣatiḥ | sā cārūpeti pratipāditaṃ | api ca |

[3.1.1.2.3,50]

āropito ya ākāro vāsanā bījabodhataḥ | tāvanmātreṇa paryāptaṃjātiranyā vṛthā na kim || 63 ||

[3.1.1.2.3,51]

vyavahāramātramavicāritatatattvayāpi jātyā sampadyata eva kimaparaḥ paratra prayāsa āsthīyate |

[3.1.1.2.3,52]

dharmādharmaprasidhyartha jātiścetpāramārthikī | dharmasādhanatā tasyāḥ kena mānena mīyatām || 64 ||

[3.1.1.2.3,53]

dharmādisādhanatvaṃ hi jāteḥ svarūpeṇa prasiddhādapi na vivekena gamyate jātyantarādabhedāt | na ca tathā'prasiddhā satī kāryopayoginīti vyartha eva jātigrahaḥ |

[3.1.1.2.3,54]

athavā tathābhūtapratyayaviśeṣopalakṣitavyaktīnāmeva dharmādisādhanatvamiti tadeva sāmānyaṃ |

[3.1.1.2.3,55]

atha yadi sāmānyaṃ nittyaṃ vyāpi na bhavetsamānākāra eva vyāpī na bhavet pratyayaḥ | tadayuktaṃ |

[3.1.1.2.3,56]

kāraṇantasya kimapi pratyayasyeti gamyate | prameyākārasadbhāvātprameyaparikalpanā || 65 ||

[3.1.1.2.3,57]

na ca samānākāraprameyānubhavaḥ | tathā ca prāk pratipāditaṃ | tasmāt pratyakṣato'nanubhavādabhāva eva sāmānyasya | dṛśyamānasyāpi rūpasya tadaparasādhāraṇatvenānanubhavāt asāmānyaṃ |

[3.1.1.2.3,58]

nanvekavyaktiniṣṭhatvātsāmānyasya dharmiṇo'bhāvād bhavato dharmiṇo'siddhatvādāśrayāsiddhatā |

[3.1.1.2.3,59]

na sadetat |

[3.1.1.2.3,60]

prasaṅgasādhanamidaṃ nāśrayāsiddhatā tataḥ | yadyevaṃ syādidamapi na cobhayamitīṣṭitaḥ || 66 ||

[3.1.1.2.3,61]

yadyevamekavyaktiniṣṭatvaṃ tadā na deśaviśeṣavatānyena yogaḥ | na cobhayamiti syāt |

[3.1.1.2.3,62]

nanu yadyanyenayoga ekavyaktiniṣṭhatvaṃ na syāt siddhasāvyatā naikasyāṃ vyaktau sthitiḥ sarvvavyaktivyāpitvāt | naikasyāmeva vyaktau sthitaṃ sāmānyamiṣyate | naiṣa doṣaḥ |

[3.1.1.2.3,63]

sādhāraṇatve tasya syādvayāpitāvittirakṣataḥ | nahi tadrūpamanyena rūpeṇa grāhyamabhramaṃ || 67 ||

[3.1.1.2.3,64]

yadi vyāpi sāmānyaṃ vyāpitayaivādhyakṣaṇe pramāṇena gṛhyeta | na khalu viparītagrahaṇaṃ pramāṇam | yadi ca vyāpitā pratīyate sakalavyaktipratītireva bhavet | vyāpyagrahaṇe vyāpakatāyā apratīteḥ | na ca pratīyate tato na tathārūpaṃ | tena sāmānyameva nāstītyubhayadharmanivṛttiḥ | yadyayaṃ sthitapakṣaḥ syādbhaveddharmyasiddhidoṣaḥ parasparavirodhaprakaṭanaparamevaitat | na vayamevambhūtamarthaṃ pratipattuṃ kṣamāḥ | evambhūtasyāparasyādarśanāt | anumānañca na dṛṣṭāntamvināvatarati |

[3.1.1.2.3,65]

atha sāmānyamanyathānupapattyā pratīyamānaṃ sakalāparapadārthavilakṣaṇameva na tasyānyadharmavirodhena virodha udbhāvanīyaḥ | na hyanyadharmonyasya yuktaḥ | nahi mūrttapadārthadharmā amūrtte sāmānye yojanīyāḥ | naitadasti | yataḥ |

[3.1.1.2.3,67]

amūrtentyaviśeṣepi vyāpitā neṣyate paraiḥ | tadvadavyāpitā prāptā sāmānyasyāpi gṛhyatām || 68 ||

[3.1.1.2.3,68]

yepi khalvamūrttisaṅgatā antyā viśeṣāstepi pratiniyatādhiṣṭhānā na vyāpinaḥ | tathā sāmānyamapi nāmūrttadavyāpitāmatikrāmet |

[3.1.1.2.3,69]

atha saviśeṣo'mūrttatvepyavyāpī tattvādeva | na tarhi mūrttetarasvabhāvakṛtoyaṃ vibhāgaḥ | sāmānyaviśeṣabhāva eva tarhi vyāpitetaratve nibandhanambhavatu ko doṣa iti cet | nanvasiddhireva |

[3.1.1.2.3,70]

nanu sāmānyaṃ siddhameva tvayāpi dharmitayopādānāt | naitadasti | yataḥ |

[3.1.1.2.3,71]

vyāpitā'gragahaṇe sāmānyagrahaṇaṃ kathamucyatāṃ | svarūpeṇa grahastasya yadi sāmyaṃ tataḥ katham || 69 ||

[3.1.1.2.3,72]

gṛhyata iti vākyaśeṣaḥ | svarūpeṇa hi gṛhyamāṇaṃ sāmānyaṃ vyapitayetarathā vā gṛhyeta |

[3.1.1.2.3,73]

vyāpitāgrahaṇañcet na pratyakṣasyeyatī gatiḥ | yadaśeṣavyaktivyāpisāmānye'sya pravarttanaṃ || 70 ||

[3.1.1.2.3,74]

atha vyaktayo na gṛhyante | tathā tarhi sāmānyamekavyaktisamanvitaṃ gṛhyamāṇaṃ kathaṃ vyāpitayā gṛhītaṃ | ekavyaktiviśeṣaṇatve tadvyaktiviśeṣaṇaṃ viśeṣavadasāmānyaṃ bhavet | atha paryāyāntareṇa vyaktyantaraviśeṣaṇatāgrahaṇamapi | tathā sati tadevedaṃ sāmānyamiti kathaṃ gatiḥ | tadevedamiti pratītirnnādhyakṣeti vicāritaṃ | tasmādasiddhameva sāmānyarūpatvaṃ kathaṃ vyāpitāsādhanaṃ | tasmāt |

[3.1.1.2.3,75]

nāmūrttatvānna sāmānyādvyāpitāsādhanaṃ kvacit |

[3.1.1.2.3,76]

pratyakṣeṇa ca no dṛṣṭiriti sāmānyaśūnyatā || 71 ||

[3.1.1.2.3,77]

yadi sāmānyamasiddhaṃ kathambhavatā sāmānyaviṣayavyāpitvaṃ sādhyate | dharmitvena sāmānyasyopādāne tatra dharmasyaṃ kasyacitsādhanaṃ nānyathā |

[3.1.1.2.3,78]

na sadetat | yataḥ | uktametat | prasaṅgasādhanametat | na tvayaṃ maulo hetuḥ | yadi tvayā sāmānyaṃ vyāpyabhyupagamyate pramāṇena tatpratipattavyaṃ | pratyakṣasya tadādinā pramāṇanibandhanatvādabhyupagamasya | deśakālāvacchinnaikavyaktisaṃsargāvacchinnasvabhāvāntaravirahatayā ca pratīyamānaṃ kathaṃ vyāpi taditi abhyupagantuṃ yuktaṃ | pratyakṣeṇa cānekavastugrahaṇena tadvyatiriktaṃ anyathā vā pratīyata iti nāpratīyamānābhyupagamo yuktaḥ | ākṛtireva sāmānyamupalabhyamāneti cet | na | ākṛtervyāpitvābhāvāt | vyāpitvenopalambhe sakalavyaktyupalambhaḥ syāt | tathā ca deśakālabhinnasakalavyaktipratītiprasaṅgaḥ | ekavyaktiniṣṭhatve cākṛterapyayāpitā sādhane dharmyasiddhirapi parihṛtaiva | kathantarhi prasaṅgasādhanametat | pareṇākṛtirevasāmānyamabhyupagataṃ anyenānyaditi prasaṅgāsādhanatā |

[3.1.1.2.3,79]

athavā vyāpitvāt naikavyaktiniṣṭhatayopalambhaḥ syāditi prasaṅgārthaḥ | viparyastu maulo hetuḥ | prasaṅgastu maulastu hetorvyāptisādhanārtha eva | anye tu virahāditi maulo hetuḥ | prasaṅgastannīyamāna eva | maulaniṣṭhatāñca darśayitumevamupanyāsaḥ | virahāditi ca hetuḥ prasajya pratiṣedharūpaḥ | sa cābhāvepi sāmānyasya siddha eva | na hyabhāve hetau vasturūpo dharmyabhyupagamyate |

[3.1.1.2.3,81]

tadabhāvācca tanneti vacanādapi tadgateḥ |

[3.1.1.2.3,82]

tadasadeva |

[3.1.1.2.3,83]

sāmānyaṃ yadi dharmi syāttatrāvyāpitvasādhanaṃ | abhāvamātrake hetau kva kiṅkena prasādhyatām || 72 ||

[3.1.1.2.3,84]

virahamātrakasya hetutve tasya kenacidasambandhātkathaṃ sādhyasādhanaṃ | atha vyaktyantarasaṃsarggavirahastadāpi kasyāsāviti nirūpyameva | tasmānniyamena paroktena sāmānyena buddhisthena bhavitavyam | na ca pakṣadharmopasaṃhāramantareṇa hetuḥ samarthaḥ sādhyasādhanāya |

[3.1.1.2.3,85]

athānyāpohalakṣaṇaṃ sāmānyaṃ siddhaṃ saugatānāṃ tathāsati parasyeṣṭameva | parābhyupagatasya tenāpi dūṣayitumabhipretatvāt | api cānyāpohalakṣaṇasya sāmānyasya vyāpiteṣyata eva | tathāhi | vyāvṛttyāpi samānatā |

[3.1.1.2.3,86]

astyeva vastu nānveti pravṛttyādiprasaṅgataḥ || 73 ||

[3.1.1.2.3,87]

atha sāmānyasyāvidyamānasyāpi virahalakṣaṇo heturastyeveti |

[3.1.1.2.3,88]

tadapyasat | avidyamānasya hetutvāyogāt | avidyamāne sādhye yoga eveti cet | na | pratibandhe satyekābhāvonyābhāvaṃ gamayet | pratibandhaścānvayena gṛhyate | atastatsāmarthyādyatra vyāpako nāsti tatra vyāpyābhāva iti vipakṣe'bhāvamātramādarśyate | na sa maulo hetuḥ |

[3.1.1.2.3,89]

atha vyāpakatānupalabdhirapi pratiniyatavastuviṣayābhāvasādhanāyopādīyate | tathā sati nātra śiṃśapeti nyāyādanyena dharmiṇā bhavitavyaṃ pramāṇaprasiddhena | athātrāpi bhāvābhāvasādhāraṇaṃ dharmīṃtyupādīyate |

[3.1.1.2.3,90]

tadapyayuktaṃ | bhāvābhāvasādhāraṇasyāparasyābhāvāt | vikalpapratibhāsa evobhayadharmaḥ sādhāraṇa iti cet | evaṃ tarhi |

[3.1.1.2.3,91]

tasminbhāvānupādāne sādhye'syānupalambhanaṃ |

[3.1.1.2.3,92]

anya eva heturiti yatkiñcidetat | tasmānnātra maulo hetuḥ | sāmānyasya dharmiṇaḥ siddherabhāvāt |

[3.1.1.2.3,93]

rūpādaya eva sāmānyamiti pakṣe nedaṃ prasaṅgasādhanaṃ | pratyakṣeṇa teṣāmavyāpitāpratīteḥ | tasmādubhayavādisiddhi eva heturnna tvanyatarasya prativādina eva |

{3.1.1.3}

<3. "artha"grahaṇaphalam>

[3.1.1.3,1]

nanu ya ubhayasiddhaḥ so'rtha eva kimarthamarthagrahaṇaṃ | naitadasti | yataḥ |

[3.1.1.3,2]

kalpanānāmātrataḥ siddho yathaikasyobhayorapi | kalpanā hi na na nāmaitā niyatodayasaṅgamāḥ || 74 ||

[3.1.1.3,3]

tata ubhayasiddhatvepi pakṣasapakṣānyataratvāderarthatvābhāvādahetutvaṃ yataḥ |

[3.1.1.3,4]

tadarthagrahaṇaṃ śabdakalpanāropitātmanām | aliṅgatvaprasidhyarthamarthādarthaprasiddhitaḥ || 13 ||

[3.1.1.3,5]

yadarthagrahaṇaṃ svadṛṣṭagrahaṇaviśeṣyaṃ tacchadbakalpanāmātraghaṭitātmanāmahetutāpratipādanārtha | arthasyaiva gamakatvasambhavāt |

[3.1.1.3,6]

nanvasiddhaviruddhānaikāntikalakṣaṇa eva heturapratinnārthapratipādane | yadi cāsya trairupyamasti kathamaheturatha trairūpyābhāvastadā svārthānumānalakṣaṇādeva nivṛttiḥ kimarthagrahaṇena | trirūpaliṅgākhyānaṃ hi parārthānumānaṃ | na | svārthānumānepi kalpanāropitaṃ trairūpyaṃ prāptameva hetulakṣaṇam | kathantato nivṛttiḥ | nātra tarhi tadarthagrahaṇaṃ karttavyaṃ | svārthānumāna eva karttavyatāprāpteḥ |

[3.1.1.3,7]

atrocyate | svaniścayavadanyeṣāmiti vacanādatra kṛtaṃ tatrāmi bhaviṣyatītyadoṣaḥ | tatraiva kasmānneti cet | tatra vā kriyatāmātraveti ko virodhaḥ | asti cātra prayojanaṃ | tathāhi |

[3.1.1.3,8]

kalpanādi kṛtaṃ hetuṃ svārthe kaścinna kalpayet | ātmānameva kiṃ kaścidvisamvādayatīhitāt || 75 ||

[3.1.1.3,9]

kiñca | parārtha eva yatna paraḥ kārya iti cātraiva mahān yatno vidheyo mahātmanetyarthagrahaṇamatra | paramārthatastu kalpanāropito heturanaikāntika eva | tathāhi |

[3.1.1.3,10]

kalpanāgamayoḥ kartturicchāmātrānurodhataḥ | vastunaścānyathābhāvāt tatkṛtā vyabhicāriṇaḥ || 14 ||

[3.1.1.3,11]

na khalu kalpanāsamāropitasya sādhyavastupratibandhaḥ | vāsanāmātrapravarttitatvāt | yadyevamapratibandhādeva na hetuḥ | na | pratibandhasyāta evākṣepāt | nahi sākṣātpratibandhapratipādanamasti | tatorthagrahaṇaṃ | na hi pakṣasapakṣāntaratvaṃ nittyānittyayorekatra niyataṃ yo yaḥ pakṣīkriyate tadapekṣayā tatra tatra sañcārāt | na cedṛśī vastusiddhirvivakṣāntarenyasya sādhanāt |

<3.1.2>

<2. pakṣacintā>

<3.1.2.1>

<1. hetupakṣavacanamasādhanam>

{3.1.2.1.1}

<(1) hetuvacanaṃ asādhanam>

[3.1.2.1.1,1]

nanu pakṣaḥ sādhya eva tadapekṣayānyasya sapakṣatvāt | tatra pakṣasamapakṣānyataratvaṃ nāma dharmastadvipakṣād vyāvarttate | tataḥ kathanna hetuḥ | nahi pakṣasapakṣaniyato dharmaḥ sādhyavyabhicārī |

[3.1.2.1.1,2]

tadasadyataḥ |

[3.1.2.1.1,3]

na pakṣasya sapakṣasya bhāvasya niyamaḥ kvacit | na pakṣonityatā mātramaparasyāpi sambhavāt || 76 ||

[3.1.2.1.1,4]

yadyayamarthaḥ pakṣasapakṣānyataratvāditi śabdaghaṭānityatā sāmānyāvyabhicaritadharmayogāditi | tadā sa dharmaḥ kṛtakatvādilakṣaṇa eva | avyabhicaritasya sādharmyasyānyatara śabdena pratipādanāt | na tva vyabhicārī dharmaḥ kṛtakatvādilakṣaṇa eva | evaṃ ca sati sa heturartha eva na kalpitaḥ | atha pakṣīkṛtetaratvena vivakṣitatvāt |

[3.1.2.1.1,6]

tadasat | yadyapi nāmānityatayā pakṣatvavivakṣā tathāpi na tāvatā'nityatā sidhyati | nityatayā vivakṣitatve tadaivāpagamāt | vāstavañcedanityatayā pakṣatvaṃ prasidhyet siddhameva sādhitaṃ bhavet | tasmānna kalpito dharmaḥ sādhanaṃ |

[3.1.2.1.1,7]

sa ca svasiddho'rthaḥ sādhanaṃ | trirūpameva liṅgamatastrirūpaliṅgākhyānaṃ parārthamanumānaṃ | tato yaiḥ pakṣavacanamapi sādhanamiṣyate'yuktavādinasta iti pratipāditaṃ bhavati | tasyāsiddhatvāt | sādhanaṃ hi sādhyaṃ sādhayet | na sādhyameva vādhyaṃ sādhanāt | vacanaṃ sādhanamiti cet | na | vacanasya sākṣādasādhanatvāt | sādhyāpratibandhāt | na vacanasyārthe pratibandhaḥ | tasmāt |

[3.1.2.1.1,8]

arthādarthagateḥ śaktiḥ pakṣahetvabhidhānayoḥ | nārthe tena tayornnāsti svataḥ sādhanasaṃsthitiḥ || 15 ||

[3.1.2.1.1,9]

anityaḥ śabdaḥ kṛtakatvāditi trirūpaṃ kṛtakatvamevānityatāṃ gamayati | tasya tatrāvyabhicārāt | na pakṣavacanaṃ hetuvacanaṃ vā | anyathā nityaḥ śabdaḥ prameyatvāgiti sādhyasiddhirbhavet | atrāpi hetupakṣavacanamasti | tadarthasya tatrāpratibandhādaheturiti cet | arthādeva tarhi arthasya gatiḥ pratibandhāt | na vacanaṃ sākṣātsādhanamiti prāptaṃ | vacanasyārthamantareṇāpi bhāvāt | yatra ca hetuvacanamasādhana | tatra pakṣavacanasyāsādhanatvamanuktasiddhimeva | atha sādhyavacanaṃ sādhyārthaṃpratipādanātsādhanaṃ | na | hetuvaiyarthyaprasaṅgāt | atha pratijñāmātraṃ na sādhanamiti heturupādīyate | kathamasādhanaṃ sādhanaṃ | sahitaṃ sādhanamiti cet | kathamanupayogi sāhityaṃ vidadhyāt | nānupayoginā kaścit sāhityaṃ vāñchati | tasmānna vacanaṃ sādhanaṃ |

[3.1.2.1.1,10]

api ca |

{3.1.2.1.2}

<(2) pakṣavacanaṃ asādhanam>

[3.1.2.1.2,1]

tat pakṣavacanaṃ vakturabhiprāyanivedane | pramāṇaṃ saṃśayotpatteḥ tataḥ sākṣānna sādhanam || 16 ||

[3.1.2.1.2,2]

nahi saṃśaya hetureva tatra hetuḥ | arthāpratibaddhatvena ca saṃśayahetutvaṃ | anyathā hetupādānamanarthakaṃ | yathā tarhi vacanaṃ sādhyārthāsādhanaṃ | tathā sādhanārthopi naiva tasmātpratipattavyaḥ tatrāpi naiva tasya pratibandhaḥ | pratibandhe vā sādhyepi kaḥ pratibandhaḥ prativandhasya |

[3.1.2.1.2,3]

sattyametat | sādhanārthamapi naiva vacanaṃ pratipādayati | tatrābhiprāyanivedane pramāṇatvādataḥ sākṣānna sādhanaṃ | sādhanepi pramāṇameva vacanena ākṣipyate | sādhyepi pramāṇamākṣipyatāmiti cet | na | tadānīmeva tatra pramāṇasadbhāvāt | pūrvvavṛttaṃ hi pramāṇamākṣipyate vacanena tatra vismaraṇasambhavāt | varttamāne tu pramāṇaṃ pratyakṣameva kintatra vacanena | nahi pratyakṣe'rthe paropadeśo garīyān | yasmādvacanamasādhanaṃ | pāramparyeṇa tarhi sādhanaṃ pakṣasya vacanaṃ yathā sādhanasya | etadapyasat |

[3.1.2.1.2,5]

sādhyasyaivābhidhānena pāramparyaiṇa nāpyasaṃ | śaktasya sūcakaṃ hetuvaco'śaktamapi svayam || 17 ||

[3.1.2.1.2,6]

yathā sādhanavacanaṃ sādhanaṃ tathā pakṣavacanamapi bhavet | yadi śaktasya sūcakaṃ bhavetpramāṇasiddhasya | asiddhasya tu sūcanaṃ kathaṃ sādhanaṃ | nahi svayamaśaktamaśaktamāśritya śaktimat | tathāhi |

[3.1.2.1.2,7]

na patantamāśritya patat sthirībhavati kvacit | tathā'siddhamasiddhena na tenaiva prasādhyate || 77 ||

[3.1.2.1.2,8]

sādhyasya pakṣavacanenāsiddhatayābhidhānātkathaṃ sādhanaṃ pakṣavacanaṃ | hetuvacanantu svayamaśaktamapi śaktasya vācakamiti sādhanamuktaṃ |

[3.1.2.1.2,9]

pratibaddhasya sādhyerthe sādhanasyābhidhānataḥ | vacanaṃ sādhanaṃ proktaṃ sādhanaṃ tatsvato na tu || 78 ||

[3.1.2.1.2,10]

tato yaduktaṃ parārthañcānumānañceti vyāhataṃ | tathāhi pratipādyāpekṣayā svārthameva | pratipādakāpekṣayā tvanuvādamātrakaṃ | tannirākṛtaṃ | yataḥ | anumānantadanumānakāraṇatvenopacārata uktaṃ | na svataḥ | tataḥ prativādyapekṣayā tatsvārthamiti yatkiñcanavāditaiva | tasya hi trirūpameva liṅgaṃ pratipādakatvātsvārtha | na vacanaṃ | tatorthasyāpratipatteḥ | smaraṇena tasyāpyupakārakatvāt pratipādakameveti cet | na | arthavādamātrakasya vacanena vidhānāt | tata ubhayāpekṣayāpi vacanamanuvāda eva | parārthatā tasya pratipādakāpekṣayā na pratipādakasya tena kakcidupakāraḥ | anumānakāraṇatvena tvanumānantatpratipādyāpekṣayaiva |

[3.1.2.1.2,11]

nanvarthāpekṣayā parārthamanyapekṣayānumānamiti prāptam | tatkathametat | nanu guṇa eva hi doṣatayādhyāropyate | yenaiva tasya pratipādakasya tadanumānanna bhavati pratipādyasya vāta eva tat pratipādakasya parārthamanyathā svārthamapi bhavet | svayamapi tena tasyārthakaraṇāt | upacāre ca prayojanamuktaṃ | vacanasyānyena prakāreṇārthasādhanābhāvāt | nanu smaraṇepi vacanaṃ pramāṇamapramāṇamvā | pramāṇañcet kinnārthe | athāpramāṇaṃ kathaṃ tataḥ smaraṇam | ata evānyathā | tataḥ pramāṇameva bhavenna smaraṇaṃ | smaraṇe ca tatkārakaṃ na jñāpakamiti pramāṇasvabhāvaḥ | smaraṇameva tataḥ kathaṃ | arthe pratibandhābhāvāt | ghamo hi pāvake pratibaddha iti janayati smaraṇaṃ | tadyadi śabdopi pratibaddhastathā smaraṇaṃ janayet |

[3.1.2.1.2,12]

tathāhi yadyatsmaraṇaṃ tadasti pratibandhataḥ | yathāsti dhūmātsmaraṇaṃ parokṣe kṛṣṇava'tmani || 79 ||

[3.1.2.1.2,13]

tadasat | na smaraṇamātrakaṃ pratibaddhatvāditi pratibandhaḥ | smaraṇañca bhaviṣyatyapratibaddhatvācceti | konayorvvirodhaḥ | tathāhi |

[3.1.2.1.2,14]

ābhogadapi dṛṣṭerthe smaraṇaṃ kinna jāyate | yataḥ kutaścidarthādvā prāyeṇa sahacāriṇaḥ || 80 ||

[3.1.2.1.2,15]

atha niścitarūpaṃ smaraṇaṃ sambaddhādeva nānyataḥ |

[3.1.2.1.2,16]

tadyuktaṃ | na hyasati pratibandhe tasya niścayastatra kintu śabdānniścitarūpaṃ smaraṇamityasiddhamato na sambandhasiddhiḥ | tathāhi | sambandhamanālocayataḥ saṃdeha eva bhavati | śabdācca sandeha upajāyamāna upalabhyata eva | kathantarhi niścayaḥ | evamevaitat | yathāhāyamiti | na pramāṇādeva tanniścayāt | yataḥ | pūrvvapravṛttapramāṇaparyālocanādeva niścayo na vacanamātrāt | pramāṇe tarhi niścayo na vacanāt | tathāpi vacanaṃ pramāṇameva | atrocyate |

[3.1.2.1.2,17]

etadiṣyata evātra pramāṇe tatsvato nahi | asminnarthe prasiddhepi na kācinnaḥ kṣatiryataḥ || 81 ||

[3.1.2.1.2,18]

arthe hi vacanamapramā | pramāṇe tu pramāṇamiti naiva kiñcit kṣīyate na ca pramāṇamapi vacanātsidhyati tasya svasamvedanena siddheḥ | smaraṇamātrameva tatra bhavati | niścayastu svasamvedanādeva | kinna vacanamātreṇa | bhavatyevābhogamātrādapi smaraṇadarśanāt | atha yadābhogato na bhavati tadā vacane pramāṇamiti cet | na sadetat | yataḥ |

[3.1.2.1.2,19]

mithyāsmaraṇamapyarthe vacanājjātamīkṣyate | vacanasya viśeṣo na sattyāsattyatayekṣyate || 82 ||

[3.1.2.1.2,20]

īkṣaṇerthonumānantatsvārthameva tadā bhavet | ābhogādapi jāyante mithyā smaraṇavṛttayaḥ || 83 ||

[3.1.2.1.2,21]

tasmātpūrvvapramāṇasvarūpāvadhāraṇamatyantaparyālocanata eva kutaścit liṅgāditi na vacanaṃ pramāṇaṃ | pramāṇenāpyarthenāpyābhoga iti | anumānameva parokṣe'rthe pramāṇaṃ taddvāreṇa vacanaṃ |

[3.1.2.1.2,22]

nanu pramāṇaṃ pratibandhagrāhīdānīmatītamiti kathaṃ pratibandhaniścayaḥ | smaraṇamidānīnna ca tatpramāṇaṃ | tena pramāṇena janitatvāt pramāṇameva | tataśca |

[3.1.2.1.2,23]

pramāṇātsmaraṇaṃ jātamupacārātpramā na kiṃ | apramāṇāttu yajjātamapramāṇantadiṣyate || 84 ||

[3.1.2.1.2,24]

nanu pramāṇādetatsmaraṇamiti smṛtirevātrāpi nibandhanaṃ | tadapi smaraṇamanyataḥ smaraṇātpariśuddhibhāgiti kuto niścayo jāyatāṃ |

[3.1.2.1.2,25]

dṛḍhaṃ smaraṇametaccenmithyā dāḍharyanna kimmataṃ | arthaprāpternna mithyā cet siddhopasthānameva tat || 85 ||

[3.1.2.1.2,26]

atrāpyucyate | uktamevādāvetat | "svarūpasya svato gatiḥ | prāmāṇyamvyavahāreṇa |" (pra. vā. 1|4) vyavahāraścārthaprāptilakṣaṇa evopalabhyate nānya upayogī |

[3.1.2.1.2,27]

nanu svata eva kiñcid dṛḍhaṃ smaraṇaṃ tatoyaṃ pramāṇaditi niścayo na vyavahārāditi cet |

[3.1.2.1.2,28]

tadasat | yataḥ |

[3.1.2.1.2,29]

abhyāsādeva dṛḍhatā sāsti prāptisamāśrayāt | anyadabhyastamanyatra dṛḍhatā naiva jāyate || 86 ||

[3.1.2.1.2,30]

yadyayamarthaprāptilakṣaṇo vyavahāro nābhaviṣyadabhyastastatkathaṃ prāptyupayogidāḍharyambhavet | anyadabhyastamanyatra dāḍharyamiti sa eva vyavahārocchedo lokasya syāt | tasmādetāvatī gatiḥ saṃsāriṇāmiti sāṃvyavahārikaṃ pramāṇamavicalitamiti na doṣaḥ | tasmādvacanamanumānakāraṇatvādanumānamiti sthitametat |

[3.1.2.1.2,31]

nanvācāryasya pakṣavacanamabhimatameva | yadāha |

[3.1.2.1.2,32]

"svaniścayavadanyeṣāṃ niścayotpādanecchayā pakṣadharmatvasambandhasādhyokteranyavarjanaṃ" || 87 ||

[3.1.2.1.2,33]

naitadasti | yataḥ |

[3.1.2.1.2,34]

hetvarthaviṣayatvena tadaśaktoktirīritā |

[3.1.2.1.2,35]

yadāha | asmākantu |

[3.1.2.1.2,36]

tatrānumeyanirdeśo hetvarthavipayo mataḥ |

[3.1.2.1.2,37]

asmākantu yonumeyanirddeśaḥ sa hetvarthaviṣayatvena na sādhanatvena | ataḥ sākṣātsādhanatvapratikṣepāt tasya sādhyasyokteraśaktatā kathitā | kathantarhi pakṣadharmatvaṃ sambandhasādhyoktinirddeśābhyupagamaḥ | nāsyāyamarthaḥ | pakṣadharmaśca sambandhaśca sādhyoktiśceti | api tu sambandhoktisaṅgatā sādhyoktiḥ samba dhasādhyoktiḥ | yatkṛtakaṃ tadanittyamiti vyāptyantargatā sādhyoktirnna pratijñārūpeṇa | avaśyaṃ hi sādhane vyāpakatvaṃ sādhyasyopadarśanīyaṃ | ato'vayavadvayameva darśanīyaṃ | sambandhena rūpadvayākṣepādeva trirūpatā hetoḥ | tasmādanittyaḥ śabda iti nādāvantevā darśanīyam | rūpadvayamātrakādeva sādhyasya siddheḥ |

[3.1.2.1.2,38]

śaktistasyāpi ceddhetuvacanasya pravartanāt || 18 ||

[3.1.2.1.2,39]

tatsaṃśayena jijñāsorbhavetprakāraṇāśrayaḥ | vipakṣopagamepyetattulyamityanavasthitiḥ || 19 ||

<3.1.2.1.3>

<(3) nyāyoktalakṣaṇe doṣāḥ>

{3.1.2.1.3.1}

<(ka) pratijñānigamanayoranuktiḥ>

[3.1.2.1.3.1,1]

athāpi syād | yadi pakṣavacanābhāve hetuvacanamatakiṃtamudgurapātāyamānamasambaddhamiti na pravarttate | tato hetuvacanapravṛtteḥ tadapi sādhanameveti na | saṃśayajijñāsā prakaraṇa tadavabodha icchānāmapi sādhanatvaprāptau daśāvayavatā vākyasya syāt | idamatra sandigdhaṃ bhavataḥ | idameva jijñāsitaṃ | idameva bhavatā prastutaṃ | idaṃ mayāvagataṃ | atra mameccheti | evaṃ kūrccaśobhāmāracayatā daśāvayavaṃ vākyaṃ prayoktavyaṃ | tathā vipakṣopagamepi sādhanaṃ pravarttate | tatastasyāpi sādhanatvaprasaṅgastena saha vipakṣasya | atha sādhyaniścayamātraṃ saṃdehādipratipādanamantareṇāpi bhavatīti na taiḥ śabdaprapañcamātropayogibhiḥ kaścidarthagatorthastataḥ saṃśayādiparityāgaḥ | tadanuvādasyākiñcatkaratvat | yadyevaṃ pratijñāvacanamapyanuvādamātrameva vādino nāntaraṅgatā tasya |

[3.1.2.1.3.1,2]

attaraṅgaṃ tu sāmarthyaṃ triṣu rūpeṣu saṃsthitaṃ | tatra smṛtisamādhānaṃ tadvacasyeva saṃsthitaṃ || 20 ||

[3.1.2.1.3.1,3]

trirūpādeva tāvatsvārthānumāne sorthaḥ sādhyaḥ pratīyate | nahi svārthānumāne sādhyārthaḥ prathamamāyāti hetostenādhyavasitena bhavitavyaṃ | tataḥ svaniścayavadeva na prathamaṃ sādhyopādānam | paścādrūpādānamiti cet | paścādapi nopādānaṃ svārthānumānavadeva | parasyāpi yadā trirūpādupajāyate pratītistadā tasyāḥ svārthānumānātko viśeṣaḥ | tasmāt pratijñā nigamanayoranuktireva | upanayopi na vaktavyaḥ | dṛṣṭasāmarthyadarśanaparatvāt | na ca tasya tatra sattāmātrādaparaṃ sāmarthyaṃ | tacca sattāmātraṃ śabde pakṣadharmatvādeva gataṃ |

[3.1.2.1.3.1,5]

athāpi syād | "āgamaḥ pratijñā | heturanumānaṃ | pratyakṣaṃ dṛṣṭāntaḥ | upanaya upamānaṃ | sarvvapramāṇavyāpāraviṣayapradarśanaparaṃ nigamanaṃ" |

[3.1.2.1.3.1,6]

tadetadasat yataḥ |

[3.1.2.1.3.1,7]

anumānātprasiddhiścetpramāṇairatra kiṃ paraiḥ | nānumānātprasiddhiścetpramāṇairatra kimparaiḥ || 88 ||

[3.1.2.1.3.1,8]

hetusāmarthyādeva yadyasāvarthaḥ pratīyate kimaparapramāṇavyāpāreṇa | kimatra kurmo yatsarvvapramāṇavyāpāro na khalu hetuparatantraḥ kārakagrāmaḥ | tathā bhavanparyanuyogabhāgī kimayamevaṃ bhavatīti | sattyametadyadyevaṃ syāt | na khalu pratijñā pramāṇantataḥ saṃśayotpatteriti pratipādanāt |

{3.1.2.1.3.2}

<(kha) upanayana upamānanirāsaḥ>

[3.1.2.1.3.2,1]

upamānaṃ pramāṇaṃ | na khalu "tathā cāyami" tyupamānamantareṇa hetoḥ sādhyasiddhiḥ | nedamasti | yataḥ |

[3.1.2.1.3.2,2]

pakṣadharmatvamevedaṃ upamānena darśyate | tathā ca kṛtakaḥ śabda ityevamupadarśitaḥ || 89 ||

[3.1.2.1.3.2,3]

sāmānyena hi pratibandhagrahaṇe kathamviśeṣādhāratā'nityatādiprasiddhiḥ | viśeṣādhāratayā kṛtakatvādeḥ prasiddheḥ | saiva ca viśeṣādhāratā | tathā cāyamityupamānaprasiddhyā kutaścāyamiti pakṣadharmatayā pradarśyate | upamānaṃ pramāṇamaparaṃ prasaktamiti cet | na | anumānāntargatatvāt | gosādṛśyādayaṃ sa gavaya iti viśeṣasambandhasādhanaṃ śabdasyopamānaviṣayādaparo na bhavatītyanumānameva tatra pramāṇaṃ | nānumānamaparamupamānavādibhirapīṣyate | kṛtakatvena sādṛśyaṃ tasya viṣaya iti cet | na | kṛtakatvadvayavyatirekeṇa sādṛśyabhāvāt | na daṇḍādhāradvayavyatirekeṇāparandaṇḍitvasādṛśyaṃ |

[3.1.2.1.3.2,4]

sādṛśyaṃ yadi nāstyatra vyatireke gatiḥ kathaṃ | sadṛśoyamiti prāptamanyakāraṇakalpanaṃ || 90 ||

[3.1.2.1.3.2,5]

tadasat |

[3.1.2.1.3.2,6]

kāraṇaṃ kalpyate kāryād dṛṣṭisambandhato yadi | kāraṇena tadā prāptaṃ kāraṇasyāpi darśanam || 91 ||

[3.1.2.1.3.2,7]

api ca |

[3.1.2.1.3.2,8]

yadi sādṛśyamatrāsti kasmānna pratibhāsate | sūkṣmatvāditi cet tattvamadṛṣṭe kalpyatāṃ kathaṃ || 92 ||

[3.1.2.1.3.2,9]

bhāvarūpātirekeṇa vikalpepi na bhāsate | nijābhāsaviviktasya vyavastheti mahādbhutam || 93 ||

[3.1.2.1.3.2,10]

anādivāsanāsāṅgi kalpanāropitātmakaṃ | sādṛśyanna parīkṣāyāṃ tattvamasyeti nāsti tat || 94 ||

[3.1.2.1.3.2,11]

vastusambandhatonena vyavahāraśca sidhyati | arthakriyā kutorthaśca sadṛśādeva nekṣyate || 95 ||

[3.1.2.1.3.2,12]

avāntaraviśeṣaśceta tatrāpi na kimīkṣyate |

[3.1.2.1.3.2,13]

na khalu sadṛśābhimatādevārthakriyāvāptiryena tadarthakriyākāri sādṛśyambhavet | mahiṣyāditopi kṣīrādyarthakriyāvāpteḥ | athāvāntarabhedastatra vidyate | tena visadṛśī visadṛśānna tu saivārthakriyā | yadyevamavāntarabhedo gavāmapi parasparatostyeva | tataḥ sādṛśyānurūpārthakriyā nāstyeveti na samvādaḥ | kiñca | vilakṣaṇapratyayotpatteraparatra vailakṣaṇyamapyastīti prāptaṃ |

[3.1.2.1.3.2,14]

bha. kriyāsti yena |

[3.1.2.1.3.2,15]

sādṛśyābhāvamātreṇa taditi cet | sādṛśyamapi vailakṣaṇyābhāvamātreṇeti prāptaṃ | sādṛśyameva bailakṣaṇyābhāva iti cenna kathambhāvo'bhāvaḥ | vailakṣaṇyābhāvameva sādṛśyamiti kinna bhavati | bailakṣaṇyañcobhayavādiprasiddhaṃ | na | tad abhāvamātreṇa sādṛśyavyavahāraparisamāpteranarthakamaparaṃ sādṛśyaparikalpanaṃ tasmānnopamānamaparaṃ pramāṇaṃ |

{3.1.2.1.3.3}

<(ga) pratijñā āgamanirāsaḥ>

[3.1.2.1.3.3,1]

atha pratijñārtha āgamasiddha iti pratijñā āgama ucyate | evamapi kinna pratijñāyāḥ prayojanaṃ | tathā hi |

[3.1.2.1.3.3,2]

āgamādeva siddhoyaṃ yadyarthaḥ kiṃ pratijñayā | āgamānna prasiddhoyaṃ yadyarthaḥ kiṃ pratijñayā || 96 ||

[3.1.2.1.3.3,3]

anāgama pramāṇena kimartho na prasādhyate | na pratijñānamātreṇa sāgamārthatvasādhanaṃ || 97 ||

[3.1.2.1.3.3,4]

athāpyatyantamabhyāsātpratijñā hetumātrataḥ | pratītisiddhistatrāsti pratijñāpadamarthavat || 98 ||

[3.1.2.1.3.3,5]

tadāpi pañcāvayavamabhyastatvātkuto vacaḥ | pratijñāpi tadā nāsau pañca dharmatvadarśanāt || 99 ||

[3.1.2.1.3.3,6]

kathantarhīdamuktamasmākaṃ tu pakṣanirddeśo yaḥ sa na sādhanatvenāpi tu hetvarthaviṣayatveneti | etadevāha |

[3.1.2.1.3.3,7]

akhyāpite hi viṣaye hetuvṛtterasambhavāt | viṣayakhyāpanādeva sāmarthyamiti cenmataṃ || 21 ||

[3.1.2.1.3.3,8]

kṛtakatvādityetāvanmātrakādanitya ityuktena jñāyate kasyānityatā sādhyā | tataḥ sa śabdo'nitya iti pratijñāpadamupādeyaṃ | tadidānīṃ hetuviṣayatvena nopādīyatāmanyathā vā | sarvvathāsyāṃ bāhyavyavasthāyāmakhyāpite viṣaye hetuvṛtterasambhavāt | avaśyamviṣayaḥ khyāpayitavyaḥ | tataḥ sādhyasiddheḥ prāgavaśyaṃ bhāvaḥ pratijñāyāḥ sādhanasya sādhanatānyathā sādhanatvasyābhāvāt | pramāṇaphalopanyāsa iti cet | nirddeśe pramāṇaphalaṃ pratijñā pakṣa iti na nāmāntarakaraṇātparihāraḥ | sa cāyaṃ nyāyaḥ śūlaṃ cakramityāheti | ato viṣayakhyāpanādeva tasya śaktatā siddhā | uktamatra | saṃśayādīnāmapi sādhanatvaprasaṅgaḥ |

[3.1.2.1.3.3,9]

viṣayādarśanañcedaṃ vyāptipūrvvakavācakaṃ | anyathā vā vidhīyeta tadidaṃ dvayamapyasat || 100 ||

[3.1.2.1.3.3,10]

viṣayaḥ pratijñayā nidarśanīya ityatra vicāryate | kimvyāptitapūrvvakaprayoge | atha hetoḥ pañcamyā nirddeśe |

[3.1.2.1.3.3,11]

kiñcātaḥ |

[3.1.2.1.3.3,12]

vyāptirvve vināpyasmātkṛtakaḥ śabda īdṛśaḥ | sarvve'nityā iti proktepyarthāttannāśadhīrbhaveta || 22 ||

[3.1.2.1.3.3,13]

yatkṛtakaṃ tatsarvvamanityamiti sarvopasaṃhāreṇa vyāptidarśane tadvyaptaṃ kṛtakatvaṃ tatropadarśitaṃ | tathābhūtamevetyanityatā śabdasyeti jñāyata eva kiṃ pratijñāpādena viṣayopadarśanārthenetyanyathaiva viṣayasya prasiddheḥ | atha pratijñāpadamantareṇa kathamviruddhahetuniścayaḥ | naiṣa doṣaḥ |

[3.1.2.1.3.3,14]

prativādī viruddhasya parijñātā bhavediti | pratijñā kriyate naiva svabadhāya kimudyamaḥ || 101 ||

[3.1.2.1.3.3,15]

yadi pratijñāpadānupādānaṃ kathaṃ viruddhoyaṃ heturiti jñāyate pareṇeti kasyāyaṃ paryanuyogaḥ vādina iti cet | na samyagetat | bhadramevāpatitaṃ mā jñāsītprativādī kiṃ mayā tasya saurkya | karaṇīyaṃ | vyāptipūrvvake prayoge śāstrakāreṇa karttavyatayābhihite vihito viruddhasyāsambhavādvādino mahānumapakāra iti ca śāstrakārasyāpi na doṣaḥ | na hyasau vādibadhāya śāstrakṛt | prativādinonugrahaḥ karttavyaṃ eveti cet | kaḥ pradveṣo'nyatreti yatkiñcidetat | yadi nittyaḥ śabdaḥ kṛtakatvāt | yatkṛtakantadanittyamiti | atra viruddhahetucodanaṃ | tadā na kaścidanunmattastadaiva nittyatvaṃ pratijñāyānittyatvena vyāptimupadarśayet | atha nittyatvena vyāptimupadarśayettadā vyāptiviparyayādeva viruddhatvapratītiḥ | api ca | yasya pratijñāpadaprayogastadapekṣayā viruddhābhidhānaṃ | nittyaḥ śabdaḥ kṛtakatvāditi cāvasare | atha pratijñāpadamantareṇādṛṣṭamudgarapātāyamānaṃ sādhanavākyamuddhegāya bhavet | atastadupādānaṃ | yataḥ prakaraṇārthanivedanāya pratijñā |

[3.1.2.1.3.3,16]

atrocyate | prastāvamantareṇa pratijñāvacanamapyadṛṣṭamudgarāyata eva | prativādinā prastāvaḥ kṛta iti cet | kṛtaṃ pratijñāpadenetyalaṃ prasaṅgena |

{3.1.2.2}

<2. pratijñā na sādhanāvayavaḥ>

[3.1.2.2,1]

nanu pratijñāpadamantareṇa sādhananyūnatā bhavet | tathā cāha | hīnamanyatamenāpyavayavena pratijñādīnāṃ nyūnaṃ |

[3.1.2.2,2]

sādhanāvayavatve hi siddhe tannayūnatā bhavet | sādhanāvayavatvañca pratijñāyā nirākṛtaṃ | 102 ||

[3.1.2.2,3]

sādhanāvayavena nyūnaṃ sādhanaṃ nyūnaṃ bhavet | pratijñāyāśca na sādhanāvayavatvaṃ | yataḥ |

[3.1.2.2,4]

anuktāvapi pakṣasya siddherapratibandhataḥ | triṣvanyatamarūpasyaivānuktinnaryūnatoditā || 23 ||

[3.1.2.2,5]

nahi tadasambaddhaṃ tadavayavaḥ | nāpi tena nyūnaṃ nyūnaṃ | anupayogināpi nyūnatvenānupayogināmanaṅgantattvādanyūnataiva na bhavet | athānupayogyabhāvepi na nyūnaṃ | pratijñāpadenāpi tathā satyasatā samānamityacodyaṃ | yadi ca pratijñāsādhane satyupagamyate tadā sādhyanirddeśaḥ pratijñeti pratijñālakṣaṇamativyāpi bhavet | sādhyamasiddhamapi sādhanaṃ bhavatītyasiddhahetvabhidhānamapi pratijñā bhavet | yasya tu na pratijñāsādhanantasya sādhyanirddeśa ityapi pratijñālakṣaṇena hetvābhāsasya pratijñātvamasādhanabhūtasya sādhyanirddeśasya pratijñātvāt |

[3.1.2.2,7]

ataḥ |

[3.1.2.2,8]

sādhyoktimvā pratijñāṃ sa vadandoṣairnna yujyate | sādhanādhikṛtereva hetvābhāsāprasaṅgataḥ || 24 ||

[3.1.2.2,9]

na khalu sādhanamasādhanaṃ bhavati | tataḥ sādhanatvāttatrāprasaṅga | sādhanatvena hetvābhāsasyādhikṛtatvāt | sādhyanirddeśatvābhāvāt | pratijñālakṣaṇasyābhāvāt | sādhanābhāsanirddeśo na pratijñā |

[3.1.2.2,10]

nanu sādhyanirddeśaḥ pratijñā na sādhananirddeśa iti kutaḥ | sādhanābhāsasya pratijñātvaprasaṅgaḥ |

[3.1.2.2,11]

atrocyate | sādhyanirddeśa ityatra yadi sādhyatvena nirddeśaḥ sādhyanirddeśastadā na bhavati sādhanābhāsaḥ pratijñāsādhyatvenānirddeśāt | kintu nirddeśyamanirddiṣṭambhavet | sādhyatvena nirddeśa iti na jñāyate kasya nirddeśaḥ |

[3.1.2.2,12]

atha sādhanamarhati yaḥ tasya nirddeśaḥ | tadāpi kathaṃ nirddeśa iti prakārānirddeśāt | sādhanatvena sādhyatvena veti viśeṣābhāvāt | sādhanābhāsasyāpi syātpratijñātvaṃ | kathañca sādhanatvena sādhyatvena ca nirddeśa iti vaktavyaṃ | pañcamyā parayā vā'prathamayā nirddeśaḥ sa sādhanatvena | prathamayā sādhyatvena | kuta etat | tathā śabdārthaprasiddheḥ | yadyevaṃ sādhyanirddeśa iti pratijñālakṣaṇanna vidhātavyaṃ | sādhyatayā nirddeśa eva pratijñeti loke prasiddhaḥ śabdārthaḥ | pakṣasya tu lakṣaṇamvipratipattinirāsārthamiti vakṣyāmaḥ | tasmātsādhyanirddeśa eva pratijñeti lakṣaṇavaiyarthyātsādhyanirddeśaḥ pratijñaiveti sādhanābhāsasyāpi prasaṅgaḥ |

[3.1.2.2,13]

nanu bhavatpakṣepi sādhyanirddeśaḥ pratijñaiveti kathaṃ na hetvābhāsaḥ pratijñā | nanvasādhanabhūto yaḥ sādhyanirddeśa iti parihṛtametat |

[3.1.2.2,14]

nanu sādhanabhūtopi syātkadāciditi kaḥ saṃdehanivṛttihetuḥ | vijātīyatvameveti brūmaḥ |

[3.1.2.2,15]

tathāhi |

[3.1.2.2,16]

aviśeṣoktirapyekajātīye saṃśayāvahā | anyathā sarvvasādhyokteḥ pratijñātvaṃ prasajyate || 25 ||

[3.1.2.2,17]

ayantāvadidaṃ codyacañcuścodayitavyaḥ | kriyate ghaṭa iti sādhyanirddeśaḥ pratijñā prasaktā | jñāpakahetvadhikārāttu tadapekṣaḥ sādhyanirddeśa eva pratijñā | yadyevamasādhanabhūtaḥ sādhyanirddeśaḥ pratijñeti sādhanābhāso na pratijñeti siddhametat |

[3.1.2.2,18]

siddhokteḥ sādhanatvāccetparasyāpi na duṣyati | idānīṃ sādhyanirddeśaḥ sādhanāviyavaḥ kathaṃ || 26 ||

[3.1.2.2,19]

nanu paropyetad bruyāt | sādhanabhūtaḥ sādhyanirdeśaḥ pratijñā | sādhanābhāsastu na sādhanamasiddhatvādasādhanatvānna pratijñā pratijñāyā sādhanatvāt | yadyasiddhatvena sādhanābhāso na sādhanaṃ pratijñāpyasiddhārthā kathaṃ sādhanaṃ | asiddhatvenaiva sādhanatvaṃ pratijñāyāḥ | yadi siddhārthā syādviṣayopadarśanatvameva na bhavet | yadyevaṃ sādhanābhāsopi pratijñātvena sādhanamanivāritameva | bhavatu pratijñātvena sādhanaṃ ka ivātra doṣa iti cet | hetoḥ asiddhatvadoṣo na syāt |
hetvābhāsakhyā pratijñā sādhyarūpāyāḥ pratijñāyā na sādhanaṃ tato doṣa eveti cet | sādhanatve kathanna sādhanaṃ | svārthāpekṣayā sādhanaṃ cet | nārthasahitasya sādhanatvāt | na ca sa eva tasya sādhanaṃ | sa ca śabdagaḍumātrasya sādhanatvaṃ | sarvvatrābhidheyasya sādhanatvāt | abhiprāyanivedane tu pramāṇatoktaiva |

[3.1.2.2,21]

athārtha eva sādhanaṃ | sarvvā tarhi pratijñā bahirarthapratyāyanasamartheti tata eva sādhyaprasiddhiḥ syāt | tasmāt sākṣātpāramparyeṇa ca tataḥ siddheranutpatternna pratijñā sādhanaṃ |

[3.1.2.2,22]

anyaḥ punarāha | pratijñā sādhanaṃ sābhāsatvenokteḥ | sābhāsatvasya sādhanatvena saha darśanāt |

[3.1.2.2,23]

dūṣaṇavādyāha | pratyakṣeṇānekāntaḥ | vacanātmakatvena viśeṣaṇādadoṣa iti parihāraḥ | dūṣaṇenānekānta iti cet | adūṣaṇatve satīti parihāraḥ |

[3.1.2.2,24]

tadetatsakalamasat | tathāhi |

[3.1.2.2,25]

sābhāsoktyādyupekṣāpaparihāraviḍambanā | asambaddhā tathā hyeṣa na nyāya iti sūcitam || 27 ||

[3.1.2.2,26]

na khalvadarśanamātreṇa vipakṣe hetorgamakatvaṃ | na cāsti naikaparihāro yathākathañcidviśeṣaṇena vipakṣaviruddhena tatparihārāt | etaccoktaṃ prāk | adhyayanamadhyayanāntarapūrvvakamiti bhāratādhyayanenākāntaparicodane vedena viśeṣaṇāditi parihāra ukteḥ | kaḥ pūnarvvede viśeṣaḥ | yadyanyathādhyetuṃ na śakyate na bhavatyeva parihāraḥ | nahi viśeṣaṇamaviruddhaṃ vipakṣeṇāsmāddhetuṃ vyāvartta iyatumalaṃ | anyathā'nekatve satīti ko vaktuṃ na śaknuṃyāt | tasmādasadetadupakṣepaparihārādikamiti pūrvvakameva dūṣaṇaṃ pratijñāyāḥ sādhanatvasya |

<3.1.2.3>

<3. pakṣalakṣaṇakaraṇe prayojanam>

{3.1.2.3.0}

[3.1.2.3.0,1]

yadi tarhi pratijñāyā nāvaśyaṃ niddaśaḥ kimarthaṃ tarhi pakṣalakṣaṇaṃ | hetusāmarthyād gamyamāna eva sādhyārthaḥ sa ca pakṣo bhavatyanyathā vā kimanena vicāreṇa | yathā pratīyate tathā bhaviṣyati |

[3.1.2.3.0,2]

sattyametat |

[3.1.2.3.0,3]

gamyārthatvepi sādhyokterasaṃmohāya lakṣaṇam | taccaturllakṣaṇaṃ rūpanipāteṣu svayaṃ padaiḥ || 28 ||

[3.1.2.3.0,4]

asiddhāsādhanārthoktavādyabhyupagamagrahaḥ |

[3.1.2.3.0,5]

lakṣaṇaṃ hi nāma sakalameva vyāmohadhvastaye prakāśanīyamaparimapi ca vacaḥ | tatra ca sādhyetaraviparyayaviṣayā mahatāmapi mahatyo vipratipattayo'napanīyamānāśca mahāntamanarthaprathaprasthānanayamupanayanti | na khalvanirākṛto doṣasamāgamaḥ śreyase | tathā hi | parārthāścakṣurādaya iti paratvamātramasādhyamapi sādhyamityāhuḥ | sādhyamapyātmārthamasādhyaṃ | siddhamapi śāstrātsādhyamāhuḥ śāstraprāmāṇyavādinaḥ | sādhyanirdeśaḥ pratijñetyanena lakṣaṇena sādhanatvena nirdiṣṭasyāpi pakṣatvaṃ prāptimiti ca vipratipattiḥ śāstrakāreṇeṣṭamasādhyamapi | anabhyupagamepi sādhyaṃ tatastannirākaraṇāya caturbhiḥ svarūpanipāta iṣṭaḥ svayaṃ padaiḥ asiddhaḥ asādhana arthoktavādya bhyupagamagraho veditavyaḥ | asiddha eva sādhyaḥ | evamanyadapi | tato'vadhāraṇādetadviparyayanirāso veditavyaḥ | tatra nyāyo yadi śāstrādeva pramāṇabhūtādasāvarthaḥ prasiddhaḥ kiṃ punaḥ pramāṇenāpareṇa sādhyate | paraṃ prati pramāṇanna śāstramiti tadarthamiti cet | ātmanaḥ kathaṃ pramāṇaṃ | abhyupagamādeveti cet | paropyabhyupagamayitavyaḥ | tathā yadi tatsādhyaṃ kimiti sādhanatvena nirddeśaḥ | arthoktasya tvasādhyatve vākyārthajñataiva na syādanyatra ca siddhasādhyatā | prakaraṇasāmarthyaśabdāntarasannidhānebhyaḥ śabdārthaniścayāt | aprakaraṇajñaḥ punarnna vivakṣitamarthaṃ pratyetīti kastena saha vyavahāramārgāvatāraḥ | tathā ca pravāja udīritorthaḥ paśunāpi gṛhyeta kastatra sāmarthyātiśayaḥ | ata evāha |

[3.1.2.3.0,6]

anuktopīcchayā vyāptaḥ sādhya ātmārthavanmataḥ || 29 ||

[3.1.2.3.0,7]

tadyathā saṃghātānāṃ parārthye sādhye ātmārthatvantadanuktamapīcchayā vyāptaṃ sādhyamiti tatpradarśanārthamiṣṭagrahaṇaṃ | icchayā vyāptantadityeva kuta iti cet | prakaraṇāt | prakaraṇānurūpā hi vāñchā bhavatyanyathā'prekṣāvatvaprasaṅgāt | tathā hi | anyatprakṛtamanyacca sādhyate | yadi vādyasau na bhavatyeva doṣo'yameva tasyāñca sobhavet | yadyasāvātmanaiva brūyādaprastutābhidhānadvāreṇātmano doṣa eva tenodbhāvitaḥ syāt | bhavatu tasya doṣaḥ | prativādinopi na bhūtadoṣodbhāvanamiti bhavedeva doṣaḥ na | yadyarthapratipādanena doṣābhāvāt | yadāha |

[3.1.2.3.0,8]

"ātmā paraścetso'siddha" iti |

{3.1.2.3.1}

<(1) "svayaṃ" śabdaprayojanam>

[3.1.2.3.1,1]

yadyātmā paraḥ sa dṛṣṭāntena siddhaḥ | yadi tu paramātrasādhanaṃ tadā na prastutasādhanaṃ | siddhasādhanaṃ vā | evañca vadataḥ kaḥ prativādino doṣaḥ | yadi tarhīṣṭagrahaṇamicchayā vyāptasyānuktasyāpi sādhyatvapratipādanārthaṃ | tathā niṣṭanivṛttyarthamapi vyavacchedaphalaṃ vākyaṃ yataḥ | na cāniṣṭannāma kiñcit | kasyacitkenacidiṣṭatvāt | ata iṣṭagrahaṇamvādina iṣṭa iti pratipādanārthaṃ | tatra svayamityartho labhyata eva | śāstrakāreṣṭamapi yadi tasyeṣṭamiṣṭameva taditi na tannivṛttiḥ | aniṣṭatve nivṛttirita cet | na | iṣṭagrahaṇenaiva nivṛtteḥ | yathā prativādiprāśnikānāmiṣṭanna sādhyamitīṣṭagrahaṇena sādhyate | tathā śāstrakāreṣṭasyāpi nivṛttistata eva svayaṃgrahaṇena sarvvasyānyeṣṭasya nivṛttiriti kiṃ śāstramātrameva prayojanamuktamācāryeṇa | svayamiti śāstrānapekṣamabhyupagamandarśayatīti |

[3.1.2.3.1,3]

atra parihāraḥ |

[3.1.2.3.1,4]

sarvvānyeṣṭānivṛttāvavyāśaṃkāsthānavāraṇaṃ | vṛttau svayaṃ śruteḥ prāha kṛtā caiṣā tadarathikā || 30 ||

[3.1.2.3.1,5]

yadyapi nāmeṣṭagrahaṇenaiva vādyapekṣayā sarvvānyeṣṭanirākaraṇaṃ tathāpi śāstrakāreṣṭe bhavatyeva sādhyatāśaṃkā | śāstrakāreṣṭaṃ hi bhavatyavaśyaṃ vādināpīti kasyacidasti matiḥ | anyathā na śāstraviruddho heturgamaka iti | tata āśaṃkāsthānavāraṇārthaṃ svayaṃ grahaṇaṃ | ata eva svayaṃ grahaṇasya śāstranivṛttireva prayojanamuktaṃ | yata eṣā svayaṃ śrutiḥ śāstreṣṭanivṛttaye kṛtā | anyeṣṭanivṛttistvayatnata eva siddhā | tasmādiṣṭagrahaṇasyaitadeva prayojanaṃ | anuktamapīcchayā vyāptaṃ sādhyaṃ | parārthā ityasaṃhataparārthatvaṃ sādhyamiṣṭagrahaṇāt |

{3.1.2.3.2}

<(2). "viśeṣa" śabdaprayojanam>

[3.1.2.3.2,1]

nanu sa viśeṣo dharmadharmiṇornna sādhyaḥ sādhyatve viśeṣatā kathaṃ | na sādhyaviśeṣayorekatā | uktañcācāryeṇa "dharmaviśeṣaviparyayasādhanāddhi viruddha" ityādi | tadāha |

[3.1.2.3.2,2]

viśeṣaḥ tadvyapekṣātaḥ kathito dharmadharmiṇoḥ |

[3.1.2.3.2,3]

sa eva vāñchayā viṣayīkṛtaḥ sādhyo viśeṣa uktaḥ | paravyapekṣayā | uktameva sādhyamiti | sukumāraprajñaḥ paraḥ | tathāhi |

[3.1.2.3.2,4]

"parārthāścakṣurādaya" iti |

<3.1.2.4>

<(4). ātmavādacintā>

{3.1.2.4.0}

[3.1.2.4.0,1]

pareṇokte dūṣaṇavādyāha |

[3.1.2.4.0,2]

ātmā na siddho dṛṣṭānte tadaryatvaṃ na sidhyati | sādhyaṃ tanneti cettarhi sa viśeṣostu tasya vaḥ || 103 ||

[3.1.2.4.0,3]

nātmārthatvaṃ sādhyamasmākaṃ parārthatvamātrasya sādhanāt | yadi na sādhyaṃ tasyaiva sa viśeṣa iti bhavatu viśeṣaviruddha iti sādhyatāmeva kasmānna pratipādayati | na parāpekṣayā parihārā bhiprāyāt | tāvanmātreṇā paranirākaraṇe kaḥ svapakṣasādhanaprayāsaṃ vidadhīta | kathamidānīmanukta mapi sādhyaṃ | uktatvāduktameva sādhyamanyathātiprasaṅgat | anuktatvāviśeṣāt sarvvameva sādhyaṃ | na ca dṛṣṭānte sarvvamupadarśayituṃ śakyaṃ | tathā ca viparyayasādhanātsarvva eva na heturbhavet | atrāha |

[3.1.2.4.0,4]

anuktāvapi vāñchāyā bhavetprakaraṇādgatiḥ || 31 ||

[3.1.2.4.0,5]

ananvayo hi dṛṣṭānte doṣastasya yathoditaḥ | ātmā paraścetso'siddha iti tatreṣṭaghātakṛt || 32 ||

[3.1.2.4.0,6]

yadyapi nāmedamevānenoktaṃ tathāpi prakaraṇādayamatrārtho draṣṭavyaḥ | na khalu sakalaṃ vacanaṃ prakaraṇanirapekṣamarthapratyāyanasamartha |

[3.1.2.4.0,7]

tasmādvicāryaṃ kaimparyamāryamaryādayā sthitiḥ | vākyārthaniścayaṃ karttuṃ pravarttante jagadgatāḥ || 98 ||

[3.1.2.4.0,8]

iyameva sakalavidagdhajanavyavasthitiḥ | atra ca parārthāścakṣurādaya iti | ātmārthā iti vākyārthaḥ | ataścānanvayopi tadapekṣayā dṛṣṭāntarasya tasya sādhyatvāt | ā cā ryeṇāpi tathaiva darśitaḥ | "ātmaparaścetso'siddhaḥ;" iti dṛṣṭāntena siddha iti draṣṭavyaṃ | tatastasyeṣṭasya viparyayasiddhyā'yamiṣṭavighātakṛt |

[3.1.2.4.0,9]

nanu kathametat jñāte prākaraṇika eva sādhya ātmā iti | tadāha |

[3.1.2.4.0,10]

sādhanaṃ yadvivāde na nyastaṃ taccenna sādhyate | kiṃ sādhyamanyathāniṣṭambhavedvai phalyameva vā || 33 ||

[3.1.2.4.0,11]

yadi yatra vivādastadeva na sādhyate ātmārthatvaṃ yata ātmani siddhaḥ | tadānyasādhanamapyasambaddhamiti na kiñcit sādhyaṃ | tathā cobhayapakṣasādhanamapekṣyāniṣṭamvā viruddhasādhanāt tatparityāge vā sādhana vaiphalyam | siddhasādhanatāprāpteḥ |

[3.1.2.4.0,12]

athātmā'sādhyepi sidhyati sādhane paratvamātrasyāpi | na cāsādhyaviṣayo'nanvayadoṣaḥ prativādinodbhāvayitavyaḥ | sādhyāpekṣatvādananvayādidoṣasya |

[3.1.2.4.0,13]

naitadasti | yasmāt | yadyasmin sādhyamānepyasādhyaṃ sidhyediṣṭaṃ sarvvasiddhistathā syāt | pratyāsattestāratamyaṃ vinā hi sidhyet kiṃcinnānyat etatatkutaḥ syāt | yadi sādhyamānenyasminnanyatsidhyati tadeṣṭavadviparyayopi sidhyet | tathā ca sarvva eva heturvviruddho dṛṣṭāntaśca sādhyavikalaḥ syāt | parasparaviruddhasya sakaladharmakalāpasya kvacidananvayāt | iṣṭatvāttadeva sādhvaṃ sidhyati nānyaditi cet | na | icchāvaśena hetuvyāpāravibhāgāyogāt | tadā ca parasya viparyayasyeṣṭatvād dviparyayasiddhiranivāryā | icchāyā viśeṣābhāvāt | na ca pratibandhaviśeṣosti yena vādyabhimatasya siddhirnna prativādinaḥ | vivakṣitadharmānanvayadoṣa iti cet | yadyevaṃ na kaścidiṣṭavidhātakṛdviruddho bhavet | uktena sarvvatrānanvaya sadbhāvāt | uktenānanvaye sādhyaviparyayasādhanādeva viruddhaḥ | viśeṣaviruddhastvanuktāpekṣayaivānyathābhāvāt |

[3.1.2.4.0,14]

sadvitīyaprayogeṣu niranvayaviruddhate | etena kathite sādhyaṃ; sāmānyenātha sammataṃ || 34 ||

[3.1.2.4.0,15]

tadevārthāntarābhāvāddehānāptau na sidhyati | vācyaṃ śūnyaṃ pralapatāṃ tadetajjāḍyacintitam || 35 ||

{3.1.2.4.1}

<(1) cārvākamatanirāsaḥ>

[3.1.2.4.1,1]

sa dvitīyasādhanāya prayogeṣu niranvayadoṣo viruddhatā vānenaiva nyāyena pratipāditā |
yathā vibhakta caitanyaśarīralakṣaṇapuruṣaghaṭānyatarasadvitīyo ghaṭaḥ | anutpannatvāt |

[3.1.2.4.1,2]

kuḍyavat iti cārvvākā āhuḥ | āvirbhūtacaitanyaviśiṣṭaḥ kāyaḥ puruṣaḥ | nānya ātmādiḥ paralokī | tatra ca pratyakṣāviṣayatvādanumānameva sādhanamiti hetumāhuḥ | abhiprāyaḥ na puruṣastathābhūtaḥ sādhayituṃ śakyaḥ | śrṛṅgagrāhikayā dṛṣṭānte 'siddhatvāditi sāmānyenānyatarasadvitīyatvaṃ sādhyate | upāyāḥ sādhyasādhakāḥ |

[3.1.2.4.1,3]

atrocyate |

[3.1.2.4.1,4]

sāmānyamvā viśeṣo vā yaḥ sa vā sādhyatāmiha | vivakṣitena sādhyena bhāvyamityaikaniścayaḥ || 99 ||

[3.1.2.4.1,5]

tātparyārthaḥ | tathā hi puruṣa eva śabde nopāttastadapekṣayā vā'nanvaya iti pūrvvako nyāyaḥ | atha sidhyati kevalaṃ | na tu tatsādhyaṃ | tadāpyatiprasaṅga iti pratipāditaṃ |

[3.1.2.4.1,6]

nanu nātra viśeṣākṣepaḥ | tadasat | yato dehasyāsiddhau vyaktyabhāvātkutaḥ sāmānyaṃ | nahi govyaktyabhāve sāmānyaṃ | vyaktivināśepi sāmānyaṃ na vinaśyati nityatvāt vyañjakābhāvānna vyavahāragocaraḥ | vyaktisambhave punastathā bhāvāccet | na | atra sambhavābhāvāt | nahi tathābhūtaḥ puruṣaḥ pramāṇamantareṇa sambhavī | yathā vā vyaktyabhāve sāmānyaṃ na vyavahāragocarastathānyatarasāmānyamapi | pramāṇadata eva siddhiriti cet | na | itaretarāśrayadoṣaprasaṅgat | pramāṇe'numāne sati sāmānyaṃ sāmānyenumānaṃ | na hyasiddhasya sāmānyākāratvamiti | tasmādanyataratvāditi yathā na hetuḥ tathā sādhyamasti | tathāhi | pakṣasapakṣānyataratvāditi pakṣatvameva śabdena pakṣasapakṣānyataratvaṃ dvayoḥ śabde'virodhābhāvāt | vikalpaviṣayatvādanyataraśabdasya | na ca niyatadharmasambhave'paropakṣepaḥ | na copakṣepamantareṇāparasyānyataraśruteravatāraḥ | tasmādasadetat |

[3.1.2.4.1,7]

api ca yadi tathābhūtapuruṣasyaivātra na pratipādanaṃ tadā puruṣaghaṭānyatarasadvitīyo ghaṭa ityevoktambhavet | kimarthamubhayatra ghaṭa evopāttaḥ | tatrāyamabhiprāyaḥ sādhanavādinaḥ | yadi dharmī ghaṭa upādīyeta | sa ghaṭena sadvitīya iti siddhasādhanaṃ syāt | sāmānyenāpi sadvitīyatve'yameva doṣa iti pratipāditaṃ | tadanākṣepe kiṃ sādhanaphalamaniṣṭamvā | tasmādubhayatra ghaṭajāteḥ pratipādanaṃ sāmarthyāt puruṣeṇaiva sadvitīyatvapratipattirbhavedityarthaḥ | tathā ca niyamena puruṣa evātrābhidhātumiṣṭa iti vyarthamanyataragrahaṇaṃ | tadayaṃ svavacanavirodhaḥ mātā vandhyeti vacanavat | tathāhi |

[3.1.2.4.1,8]

sāmānyānniyamaḥ prāptau vikalponyataroktitaḥ | niyamaśca vikalpaśca dvayamekatra durlabhaṃ || 100 ||

[3.1.2.4.1,9]

sa hyubhayatra ghaṭopādānād ghaṭajāteḥ svena sadvitīyatvāyogāt | sāmarthyātpuruṣa eva sādhyaḥ | kathamanyataroktistadviparyayapratipattaye | na | anyatarokteranvayārthatvāt | na kuḍyasya puruṣeṇānvayosti | nanvanyenānvaye kathamanyasya puruṣasya siddhiḥ | sāmarthyāditi cet | kasyedaṃ sāmarthyaṃ | kiṃ hetoratha vacanasya | na tāvaddhetornnānutpalatvaṃ puruṣasadvitīyatve pratibaddhaṃ | anaikāntikatvāt | tathāhi | paralokipuruṣaghaṭānyatarasadvitīyo ghaṭa ityapi sādhanāt | bhavatu vivakṣāntare'nyasyāpi sādhanamiti cet | na | vivakṣāpekṣayā sādhanatvāsambhavāditi pratipāditaṃ |

[3.1.2.4.1,10]

atha vacanasāmarthyāttadetadvilakṣekṣitaṃ | na ca vacanasāmarthyādarthāḥ sidhyanti tatra pratibandhābhāvāt | tathā hi | pīno divā na bhuṅkte cetyevamādi uktisambhave naktaṃ bhujiravaśyaṃ na mithyokterapi sambhavāt | yadi tathābhūtaḥ puruṣaḥ pramāṇaprāpitasantataḥ syāt ghaṭavad | tadā pramāṇamūlavivakṣāprayuktaṃ vacanaṃ parārthānumānaṃ bhavet | svadṛṣṭārthaprakāśanasya parārthānumānatvāt | anenaiva pramāṇena siddha iti cet | na | itaretārāśrayadoṣāditi pratipāditaṃ | pramāṇe sati sādhanaṃ sādhane sati pramāṇamiti |

{3.1.2.4.2}

<(2) anityatāvicāraḥ>

[3.1.2.4.2,1]

nanu nāśepi sādhye samāno nyāyaḥ | tathāhi | kiṃ śabdagatamanityatvaṃ sādhyamatha ghaṭagataṃ | yadi śabdagataṃ na tatsapakṣo'tha ghaṭagataṃ na tacchabda iti virodhaḥ | tathā kṛtakatvamapi | athaitadvikalpasamaṃ sādharmyepi viśeṣoktiḥ vikalpasamaṃ | tathā sati puruṣepīti samānaṃ |

[3.1.2.4.2,2]

atra parihāraḥ |

[3.1.2.4.2,3]

tulyaṃ nāśopi cecchabdaghaṭabhedena kalpane | na siddhena vināśena tadvataḥ sādhanād dhvaneḥ || 36 ||

[3.1.2.4.2,4]

tathārthāntarabhāve syā tadvān kumbhopi;

[3.1.2.4.2,5]

yathā puruṣo na siddho vākyasāmarthyāprāpitaḥ | tathā'nityatvanna siddhamiti nāstyetat tathā | yathā pakṣasapakṣānyataratvaṃ tathā kṛtakatvamityapi | ghaṭe hyanityatā prāgabhāvapradhvaṃsābhāvamadhyasthā svabhāvāprasiddhā | yadi nāma prasiddhā sānyaiva | tataḥ śabdaḥ kathamanityaḥ | na khalu saivānityatā śabde tatsadṛśī bhaviṣyati |

[3.1.2.4.2,6]

sādṛśyaṃ sidhyati kathamanyenānvayasambhave | tathā cetpuruṣopi syātsiddhibhāguttaraṃ vṛthā || 101 ||

[3.1.2.4.2,7]

tadasat |

[3.1.2.4.2,8]

anyattva eva sādṛśyamanyathābhākkathambhavet | ekatve hi na sādṛśyaṃ pratiyogivyapekṣaṇāt || 102 ||

[3.1.2.4.2,9]

tathāhi | yādṛśyanityatā ghaṭe prāgabhāvapradhvaṃsābhāvopalakṣitā | śabdepi tathaiva prāgabhāvādisambhavāt | uccaritapradhvaṃsino hi varṇṇā iti na vivādaḥ | tathā ghaṭopi dharmī yadi tadvān kuḍyasādṛśyād bhavet syādidaṃ sādhanaṃ | na ca puruṣasadvitīyatvasādṛśyaṃ kuḍyadharmighaṭayoḥ |

[3.1.2.4.2,10]

nanvātrapi yadi nāmānityatāsāmānyaṃ vacanopāttamaidaṃparyāyārthastu viśeṣa eva śabdagatastena ca nānvaya iti kathantatsiddhiḥ |

[3.1.2.4.2,11]

atra brūmaḥ |

[3.1.2.4.2,12]

anityatā | viśiṣṭā dhvaninānveti no cet nāyogavāraṇāt || 37 ||

[3.1.2.4.2,13]

dvividho hi vyavacchedo viyogāparayogayoḥ | vyavacchedādayoge tu vārye nānanvayāgamaḥ || 38 ||

[3.1.2.4.2,14]

yadyapi nāmānityatā viśiṣṭā nānveti | anvitā viśiṣṭā bhaviṣyati | samudāyo hi sādhyaḥ | sa cetprāgeva prasiddhaḥ kimarthaṃ sādhanaṃ | tasmāt kevalenānvaye śabde sidhyadanityatvaṃ samudāyatāṃ viśiṣṭāñcātmanaḥ prakaṭayati |

[3.1.2.4.2,15]

nanu kevalenānvaye viśiṣṭā nityatā kathaṃ sidhyet | anyenānvaye 'nyasādhaneti prasaṅgaḥ | tathā ca sarvvo heturvviruddho dṛṣṭāntaśca sādhyavikalaḥ syāt | uktadharmānvaya eṣa doṣo nānyatreti cet | na | sādhyatvāviśeṣāt | adoṣe ceṣṭavighātaḥ kasyacidapi na syāditi sarvvaḥ svābhimataṃ sādhayet | na | ayogavyavacchedena viśeṣaṇāt | ayogānyayogavyavacchedena hi dvividhaṃ viśeṣaṇaṃ | na hyevaṃ kriyate śabda evānitya iti | api tu śabdopi | sadṛśatvādanityatāyāḥ | na ca puruṣasādhane tathā saṃbhavati | nahi ghaṭasadvitīyatvaṃ kuḍyaghaṭayoḥ samānaṃ | anyatarasadvitīyatvaṃ samānamiti cet | na | tenāpyabhāvāt | anyatarasadvitīyatvena hi sādṛśyamevaṃ bhavati yadi niyamasyābhāvaḥ | atra ca niyama eva ghaṭenaivaṃ sadvitīyatvaṃ kuḍyasya tathā bhūtapuruṣeṇaiva ghaṭasyeti parābhiprāyaḥ |

[3.1.2.4.2,16]

nanu pratiniyamepyanyataraśrutiḥ prayujyata eva | tatkathanniyamenyataratvābhāvaḥ | tato na vikalpaikapratiniyamayorvirodhaḥ | tathāhi | devadattayajñadattayoranyataro bhojanīya iti niyamata ekatraiva bhojanaṃ vyavatiṣṭhate | tathātrāpi puruṣeṇa sadvitīyatvaniyamaḥ | nātra vacanaprāpito niyamaḥ | kākatālīyanyāyena niyamasambhavāt | sa ca pratyakṣeṇopalabhyate | na cātra puruṣaghaṭānyatarasadvitīyatvoktau puruṣaniyamaḥ pratyakṣasiddhaḥ | bhojanaṃ hi vastusāmarthyādekaniyataṃ na vacanasāmarthyāt | svarucyā preṣyasya pravarttanāt bhokturddāturvvā | yadi hyasāvukto na bhojayenna tu bhañjīta bhavānaniyamo vyavatiṣṭheta | atrāpi sādhanasāmarthyaprāpito niyama iti cet | na | viparyayepi sambhavāditi pratipāditaṃ | etenedamapi nirākṛtaṃ |

[3.1.2.4.2,17]

"viśeṣenugamābhāvaḥ sāmānye siddhasādhyatā |"

[3.1.2.4.2,18]

yadyanityatāsāmānyaṃ sādhyate | tasya kvacidvidyudādau siddhatvāt siddhasādhyatā | atha śabdaviśiṣṭamanityatvaṃ tadā tasya ghaṭe'bhāvādanvayābhāvaḥ | yataḥ | sāmānyameva śabde 'siddhatvātsādhyate | tadāha |

{3.1.2.4.3}

<(3) sāmānyanirāsaḥ>

[3.1.2.4.3,1]

sāmānyameva tatsādhyaṃ na ca siddhaprasādhanaṃ | viśiṣṭaṃ dharmiṇā tacca na niranvapadoṣavat || 39 ||

[3.1.2.4.3,2]

yadyādhāraviśeṣānapekṣamanityatvaṃ sādhyaṃ syātsiddhasādhanaṃ | śabde tu sādhyate sāmānyamato na siddhasādhyatā |

[3.1.2.4.3,3]

nanu śabde sādhyate sāmānyañceti vyāhataṃ | śabdaviśiṣṭatvameva viśeṣaḥ | yadi ca sāmānyaṃ kathaṃ viśeṣaḥ | viśeṣaścetkathaṃ sāmānyaṃ |

[3.1.2.4.3,4]

naitadasti |

[3.1.2.4.3,5]

sāmānyenānvaye siddhe pakṣadharmatvayogataḥ | viśeṣaniṣṭatā tasya sambandhagrahaṇātmanā || 103 ||

[3.1.2.4.3,6]

nahi śabdaviśiṣṭenānvayapradarśane śabdaviśiṣṭatvasiddhiḥ | kevalenāpyanvayadarśane tadviśiṣṭatvasiddhiḥ | sādṛśyenaikatvasya vivakṣitatvāt tadvadeveti pratipādayatā hi paraṃ dhūmognināntarīyako darśanīyaḥ | sa tathāgninā vyāptaḥ siddho yatrauvopadanīyate tatraivāgnibuddhi janayati | sambandhasya tathaiva grahaṇāt | yaddeśo hi pāvakaḥ taddeśameva dhūmaṃ janayatyaparāpara deśasañcāraṇena sambandhapratīteḥ |

[3.1.2.4.3,7]

nanu sāmānyena pratītau kathamviśeṣapratītiḥ | sāmānyasya viśeṣamantareṇābhāvāditi pratīteradoṣaḥ | nahi deśakālāvasthāpratiniyamapratipattyā kasyacidvyavahārasiddhiḥ | etacca prāmāṇyanirūpaṇe prāgeva pratyapādīti nāvarttanīyaṃ punaḥ | tasmād dharmiviśiṣṭasāmānyaprasādhanāt na siddhasādhyatā nānanvayadoṣaḥ |

[3.1.2.4.3,8]

nanu sādhyena saha sāmānyaṃ pratyetavyaṃ | sādhyañcānumānasāmarthyāt pratyeṣyate | na ca tat bahirvyāptimātreṇa prasidhyati | na hyevaṃ vyāptirādarśyate | sarvvā'pekṣaḥ kṛtako'nitya iti | tataḥ | antarvyopteraprasiddhirbbahiśced vyāptistasyāṃ sādhyasiddhirnna jātu | anyavyāptyāsya siddhiryadi syāt sarvvasya syāt sarvvasiddhiprasaṅgaḥ |

[3.1.2.4.3,9]

tadapi yatkiñcat | tathāhi |

[3.1.2.4.3,10]

uktametat yato dharmisāhityād vyāptirīyate | yo yaḥ pradeśa evaṃ syāt sa sa sādhyāvinākṛtaḥ || 10 4||

[3.1.2.4.3,11]

agnimānayaṃ pradeśo dhūmavattvānmahānasapradeśavat | tathābhūtapratyayasāmarthyāt pūrvvameva gṛhīta ityucyate | anyathā hi yadi sādhyopi svabhāvaḥ parigṛhītaḥ kimanumāna pūrvvadhūmapratītāvevāsyāpi dhūmasya pratīteragnipratītiḥ | na cāvidyamānaṃ bhāvi śakyaṃ pratyetuṃ | tasmāttadrupapratyayasambhavādeva pratītamiti vyavahāramātrata ucyate | vyavahāramātreṇa grahaṇena paramārthagrahaṇamiti kathanna visamvādaḥ | tathābhūtārthakriyākāriṇyeva sa parāmarśa iti avisamvādaḥ |

[3.1.2.4.3,12]

nanu sa eva niyamaḥ kathaṃ grāhyaḥ | asmādeva vyavahārāt | vyavahāreṇa sakalameva samvādakamanādinā jñāyate na paramārtha iti pratipāditaṃ | tasmāt sāmānyena pratibandhagrahaṇe tasya viśeṣamantareṇābhāvāt viśeṣapratipattiḥ | evameva sakalo vyavahāraḥ |

[3.1.2.4.3,13]

etena dharmidharmābhyāṃ viśiṣṭau dharmadharmiṇau | pratyākhyātaunirākurvvan dharmiṇyevamasādhanāt || 40 ||

[3.1.2.4.3,14]

anityaḥ śabda iti pratijñāyāṃ yadyanityaḥ śabdaḥ sādhyaḥ śabdaviśiṣṭamanityatvaṃ śabde sādhyamiti prāptaṃ | anityatvaviśiṣṭo vā śabdaṃ iti tatastadviparyayasādhanādviruddhaḥ | yathāyaṃ hetuḥ śabde'nityatvaṃ prasādhayati | tathā śabdaviśiṣṭānityatvābhāvamapīti viruddha iti ya āha sopyaneneṣṭasādhyavacanena nirākṛtaḥ | nahi śabdo'nityaśabdatvaṃ prasādhyate'nityatāmātrasya prasādhanāt | anityatāmātrasādhane kathaṃ samudāyasādhanamiti cet | na | tathaiva samudāyasya sādhanāt | dharmiṇā saha samudāyasādhanāt | nahi dharmiṇyaparaḥ śabdānityatvasamudāyaḥ śabde sādhyaḥ | tatastasya nirākaraṇepi na doṣaḥ | anityatāmātranirākaraṇe hi doṣaḥ | kathaṃ samudāyaviparyāsanamiti cet | dvayorekābhāve samudāyasya nirākaraṇāt | naikaśeṣatve samudāyasambhavaḥ | tasmāt kevala eva dharmo dharmiṇi sādhyaḥ | tathaiva samudāyasādhanāt | ekatra dvitīyasādhane samudāyasampatteḥ | kathaṃ tarhi dharmadharmitatsamudāyaviśeṣanirākaraṇabhedaḥ | taddvāreṇa nirākaraṇāt | yaddvāreṇa hi samudāyo nirākriyate tena vyapadiśyate | paramārthataḥ samudāyanirākaraṇameva | anityaḥ śabdaḥ | śabdānityatvavān vā śabda iti samudāyanirākaraṇañcet | naivaṃ pratijñā yāḥ saṃbhavāt | anityaḥ śabda iti tu pratijñāyāṃ na samudāyasādhanatvapratītiraparatra dharmiṇi | tasmādanyathāsamudāya sādhanāsambhavāt | kevaladharmyādi nirākaraṇenaiva samudāyanirākaraṇam |

[3.1.2.4.3,16]

na tu śabde'nityaśabdatvanirākaraṇāt | evaṃ sādhyasyānabhipretatvāt | anabhipretanirākaṇe na doṣaḥ |

[3.1.2.4.3,17]

samudāyāpavādo hi na dharmiṇi virudhyate | sādhanaṃ yatasyathāneṣṭaṃ sādhyo dharmotra kevalaḥ || 41 ||

[3.1.2.4.3,18]

iti saṃgrahaḥ |

<3.1.2.5>

<5. svayaṃśabdagrahaṇaphalam>

{3.1.2.5.0}

[3.1.2.5.0,1]

yadi tarhīṣṭagrahaṇamanabhipretasādhyanirākaraṇepyadoṣapratipādanaparaṃ tatra yathā śabdaniviṣṭā nityatābādhane dharmiṇi na doṣastathā akāśaguṇatvaviśiṣṭānityatvavādhanepyadoṣa eva |

[3.1.2.5.0,2]

sattyametat | tathāpi vipratipattinirākaraṇārthaṃ svayaṃ grahaṇam | tathā hi |

[3.1.2.5.0,3]

ekasya dharmiṇaḥ śāstre nānādharmasthitāvapi | sādhyaḥ syādātmanaiveṣṭa ityupāttā svayaṃ śrutiḥ || 42 ||

[3.1.2.5.0,4]

bhavatveva śāstradṛṣṭaṃ sādhyaṃ tatprabādhane ca hetupratijñayordoṣa ityeke | tathā hi |
nyāyabhāṣye | "āgamaḥ pratijñā |" āgamārthanirddeśādāgama ityucyate nānyatheti nyāyavārtikaṃ | anyathā'gamasya pramāṇatvāt pratijñāyāśca sandehasādhanāt kathamekatvaṃ | sa evāgamārthaḥ paraṃ prati nirddeśyamānaḥ pratijñārthaḥ | tasmādāgamaḥ pratijñā tadarthabādhane hetorddoṣaḥ śāstrārthabādhanāt | na ca śāstraviruddho hetuḥ sādhyasādhakaḥ | pratijñādoṣaśca | anityatvamapyākāśaguṇatvaikārthasamavāyasambhavi sādhyaṃ yathā'nyena hetunā kenacittatrākāśaguṇatvaṃ śāstreṇa vā sādhyaṃ tathābhūtamanityatvaṃ pratijñārthaḥ | tasya ca tena nirākaraṇe pratijñādoṣaḥ | tathāhi |

{3.1.2.5.1}

<(1) kṣaṇiko'nāśrayaḥ>

[3.1.2.5.1,1]

kṣaṇānantaranāśitve vṛthākāsaguṇātmatā | kālāntareṇa nāśepi vṛthākāśaguṇātmatā || 105 ||

[3.1.2.5.1,2]

yadi tasya śabdātmanaḥ kṣaṇānantaramahetutvānnāśaḥ kimākāśaguṇatvena | āśrayo hi nāma sthitihetuḥ | na ca kṣaṇikasya sthitiḥ | kṣaṇamekantu svakāraṇādeva | atha kālāntarasthāyī sa svakāraṇādupajātastathāpi kāraṇavaśādeva sthāsyatīti kimāśrayeṇa | athāśrayavaśātkālāntarasthānaṃ nanvavināśādeva sthāsyati kimāśrayeṇa | na ca śabdasya gurutvaṃ yenāśrayamantareṇa pātasambhavaḥ | na cākāśasya dhāraṇasvabhāvabhāktvaṃ na khalu gurūṇāmākāśena dhāraṇaṃ |

[3.1.2.5.1,3]

gurutvātpatane nāsti vyomnaḥ sandhāraṇātmatā | laghavo na patantyeva dhārakaḥ kiṅkariṣyati || 106 ||

[3.1.2.5.1,4]

vāyunā pahṛtau śabdastenāsau dhāryatāṃ patan | vināśa eva tasya syāt yasyākāśamabādhakaṃ || 107 ||

[3.1.2.5.1,5]

svabhāvo hi sa tasyetthamapekṣyaiva vinaśyati |

[3.1.2.5.1,6]

yāvad vināśako nāsti sthānādanyā na tadgatiḥ ||108 ||

[3.1.2.5.1,7]

ityāśrayamvinaivāsya sthānamityeva niścayaḥ |

[3.1.2.5.1,8]

yadi kṣaṇasthiternnāsti nāpi kālāntarasthiteḥ || 109 ||

[3.1.2.5.1,9]

nityānāmapi naivāsti sāśrayatvamanarthakaṃ | sattyametattathāpyeṣa svabhāvaḥ sahajassadā ||110 ||

[3.1.2.5.1,10]

nahi paryanuyojyosāviti syādapi kalpanā |

[3.1.2.5.1,11]

tasmādanityasya padārthātmano nāśraya ityanityatvasya sādhaka āśrayatvasya bādhaka iti hetudoṣaḥ | pratijñādoṣaśceti |

{3.1.2.5.2}

<(2) guṇā anāśrayāḥ>

[3.1.2.5.2,1]

atrocyate |

[3.1.2.5.2,2]

śāstrābhyupagamādeva sarvvādānāt prabādhane | tatraikasyāpi doṣaḥ syād yadi hetupratijñayoḥ || 43 ||

[3.1.2.5.2,3]

śabdanāśe prasādhye syād gandhe bhūguṇatākṣateḥ | heturvviruddho'prakṛterno cedanyatra sā samā || 44 ||

[3.1.2.5.2,4]

yadi śāstramabhyupagatamityeva śāstrabādhane doṣaḥ pratijñāhetvostadā śabdākāśaguṇatvabādhanavad gandhe pṛthivīguṇatvaviparyāsanepi | tato yathā tatparipaṭhitataddharmākāśaguṇatva saṃsarggasambhavi tadanityatvaṃ sādhyaṃ tathā tacchāstrakāreṣṭagandhadharmyantarasaṅgatapṛthivīguṇatvasaṅgataśāstrapratipāditatvamapi | tadbādhanepi tacchāstrasambandhatvamayuktamiti syādeva pratijñādoṣaḥ | aprakaraṇāpannatvād gandhasya kathamityapi na vācyaṃ | ākāśaguṇatvasyāpi na prakaraṇāpannatetyapi nobhayatra viśeṣaḥ |

[3.1.2.5.2,5]

athātra dharmī prakṛtastatra śāstrārthabādhanaṃ |

[3.1.2.5.2,6]

dharmyantarepi prakṛtaḥ śāstrārthopagamānna kiṃ |

[3.1.2.5.2,7]

yadi nāmātra dharmī prakṛtaḥ sa tu taddharmādhāratayaiva | atha śāstradvāreṇa dharmāntarādhāratayāpi | evantarhi tadekaśāstraparipaṭhitadharmyantaragatadharmasaṅgatatvamapīti samāno doṣaḥ | athāpi syāt | taddharmādhāro dharmī prakṛta iti dharmāntaramapi sādhyapakṣanikṣiptameva vādinopi tatheṣṭatvāt | tadāha |

[3.1.2.5.2,8]

atha vādīṣṭatāṃ brūyād dharmidharmādisādhanaiḥ || 45 ||

[3.1.2.5.2,9]

ākāśaguṇatvamapi vādina iṣṭameva | upāttasādhyadharmidharmitvādanityavat | tathā sādhya samudāyaikadeśaviśeṣatvādityādi | tadāha | na sādhyasamudāyaikadeśaviśeṣa ityevāprakaraṇecchā bhavati | tathāhi —

[3.1.2.5.2,10]

kaiścitprakaraṇairicchā bhavet sā gamyate ca taiḥ | balāttaveccheyamiti vyaktamīśvaraceṣṭitaṃ || 46 ||

[3.1.2.5.2,11]

na sādhyasamudāyaikadeśaviśeṣatvamātrakamicchāṃ pravarttayati | pravarttane vā sadecchāsādhanapravṛttyoravirāmaprasaṅga | atha sādhyasamudāyaikadeśaviśeṣatvena neṣṭatvāditi matistathā sati tadeveṣṭatvaṃ sādhyaṃ tadeva sādhanamiti pratijñārtha eva sādhanaṃ | tasmād yatra prakaraṇaṃ tatraivecchānyathātiprasaṅga | tasmādvivādāspada evecchā pravarttate nākāśaguṇatve |

[3.1.2.5.2,12]

nanu prakaraṇādicchā bhavati prakaraṇañca tasyāḥ kāraṇaṃ | tatkathaṅkāraṇāt kāryasiddhiḥ | apratibaddhaṃ kāraṇaṃ kāryaṃ gamayatīti cet | kathantathāvagantavyaṃ | vacanasya tatkāryasya dṛṣṭeḥ | vacanādeva tahi gatiḥ kāryānna prakaraṇāditi kathaṃ taireva gamyata ityucyate |

[3.1.2.5.2,13]

atrocyate |

[3.1.2.5.2,14]

sāmarthyaṃ vacanād gamyaṃ tasyaiveti tato gatiḥ | icchāyā niyatatvena prakaraṇād gatirucyate || 111 ||

[3.1.2.5.2,15]

vacanādvīcchāmātrasya gatiḥ prakaraṇañca kāraṇatvādicchāyā na gamakaṃ | tato vacanād gatā pratibaddhasāmarthyaṃ prakaraṇamevecchāyāḥ pratiniyamasya gamakamiti tairevetyucyate | aprakaraṇādapi tu taveyameveccheti nātra kaścinnyāyaḥ | tataḥ |

[3.1.2.5.2,16]

vadanna kāryaliṅgāntāṃ vyabhicāreṇa bādhyate | anāntarīyake cārthe bādhitenyasya kā kṣatiḥ || 47 ||

[3.1.2.5.2,17]

icchāyā hi kāryaṃ kāraṇamvā gamakaṃ | prakaraṇañca kāraṇaṃ nākāśaguṇatvaṅgamayati | tatra tadabhāvāt | vacanaṃ kāryaṃ tadapi nākāśaguṇatvasya | tathāpi taveyamiccheti | akāryaliṅgāmicchāmvadan vyabhicāreṇa bādhyate | nahi sādhyasamudāyaikadeśaviśeṣatvādikamicchāyāḥ kāryam | nāpyapratibaddhasāmarthyaṃ kāraṇaṃ nāntarīyakatvabādhane ca vyāpakābhāvāt sādhyasyābhāva iti bhavet sādhyasādhanadoṣaḥ | na cākāśaguṇatvaṃ nāntarīyakamanāntarīyake ca bādhite sādhyasya tatonyasya kā kṣatiḥ |

<3.1.3>

<3. śabdāprāmāṇyacintā>

<3.1.3.1>

<1. śāstravirodho nirbalo'numāne>

{3.1.3.1.0}

[3.1.3.1.0,1]

nanu śāstramabhyupagamyaiva vādaḥ pravarttate | tataḥ svaśāstravyavasthitasya tadarthabādhane niyamena doṣaḥ | na | uktottaratvāt | gandhe pṛthivīguṇatvaviparyāsanepi doṣa iti |

[3.1.3.1.0,2]

uktañca nāgamāpekṣamanumānaṃ svagocare | siddhaṃ tena susiddhantanna tadā śāstramīkṣyate || 48 ||

[3.1.3.1.0,3]

anumānaṃ hi svaviṣaye pratibandhabalamavalambamānaṃ śāstramapekṣate | pratyakṣavat pramāṇatvāt | yatkimapi dṛśyate tatkimāgamāpekṣaṃ sakalaṃ tathānumānamapi kimāgamamapekṣate | tathāsmadādipratyakṣaṃ niyamenāgamāpekṣamāgamabādhitatvena bhrāntireva | na khalu divyacakṣuṣāṃ bacanamasmadādipratyakṣeṇa bādhyate na taimirikadarśanamitaradarśanaṃ bādhate |

[3.1.3.1.0,4]

sattyametat | yadi divyacakṣurakhilo vacasāṃ karttā bhaveducitameva vacaḥ | sattvepi kasyacidiyaṃ sa tatheti nāsmadviniścaya idaṃ sphuṭayati | parasparavacanavirodhitayā hi sarvvatra evāgamakṛtaḥ sarvvavedina iti na gamyante | mā bhūvan sarvvavedinaḥ tathāpi na bhavatopi parihīyante | evantarhi sarvvāgamavirodha eva pariharttavyaḥ sa ca na śakyata eva | tato na bhavedevānumānotthānaṃ |

[3.1.3.1.0,5]

atha svāgama viṣayaśāstravirodhaparihāra eva vidhātavyaḥ | evantarhi sopyabhyupagamaḥ parīkṣya karttavyaḥ | parīkṣākāle cānumānamapramāṇaṃ śāstravirodhāparihārāt | nāstyeva tadā śāstrābhyupagamaḥ kiṃ parihāreṇeti cet | evantarhi siddhaṃ tena susiddhameva sādhyaṃ | nahi siddhaṃ paścādasiddhaṃ bhavati | tadviruddhaśāstrābhyupagamādasiddhameveti cet | sa eva tarhi sakalaśāstravirodhaparihāraḥ | abhyupagatāpekṣayā bhavati nānyatheti cet | abhyupagamopi kasmānna sarvvatreti | parīkṣākṣama eveti cet | evantarhi pramāṇameva parīkṣā saiva ca tena bādhyata iti svabadhāya kṛttyotthāpanaprakāra eṣaḥ | tasmācchāstrameva pramāṇaviruddhatvāttadā nāpekṣate | tato na tadvādhakaṃ |

[3.1.3.1.0,6]

yadi tarhi śāstraṃ tadā nāpekṣyate vādatyāga eva prāptaḥ |

[3.1.3.1.0,7]

vādatyāgastadā syāccenna tadānabhyupāyataḥ | upāyo hyabhyupāye'yamanaṅgaṃ sa tadāpi san || 49 ||

[3.1.3.1.0,8]

nahi śāstramanāśritya na vādastadānabhyupagamāt | parīkṣaivopāyo'bhyupagamasya | aparīkṣya cedabhyupagatastadā sannapi tadā pramāṇabādhitvādanaṅgameva | na hyaparīkṣākṣamaṃ śāstraṃ tadā bādhakaṃ | kadā tarhi śāstramabhyupagatamaṅgaṃ vā sādhanasya |

[3.1.3.1.0,9]

atrocyate |

[3.1.3.1.0,10]

tathā viśuddhe viṣayadvaye śāstraparigrahaṃ | cikīrṣoḥ sa hi kālaḥ syāttadā śāstreṇa bādhanam || 50 ||

[3.1.3.1.0,11]

tathetyanumānena pratyakṣeṇa ca viṣayadvayasya pratyakṣaparokṣasya viśuddhatāyāṃ yadi tāvatā na paritoṣastadā śāstraparigrahacikīrṣāyāṃ sa hi kālaḥ syādubhyupa gamasya | tadaiva śāstreṇa bādhanaṃ |

[3.1.3.1.0,12]

yataḥ |

[3.1.3.1.0,13]

tadvirodhena cintāyāstatsiddhārtheṣvayogataḥ | tṛtīyasthānasaṃkrāntau nyāyyaḥ śāstraparigrahaḥ || 51 ||

[3.1.3.1.0,14]

nahi parīkṣye śāstrābhyupagame tadvirodhena cintā tacchāstraprasiddherthe yuktā | tathā hi |

[3.1.3.1.0,15]

parīkṣitaṃ tad yadi śāstramuccaiḥ pratijñayā tatkathamasya vācyam parīkṣaṇantasya punarnna kāryamparīkṣaṇañcenna parīkṣitaṃ tat || 112 ||

[3.1.3.1.0,17]

tasmāt parīkṣya pratyakṣānumānābhyāṃ tadaviṣayaṃ tṛtīyasthānasaṃkrāntinimittaṃ śāstrābhyupagama iti nānumānaviṣayasya śāstrambādhakaṃ |

[3.1.3.1.0,18]

athāpi syād avicārya yasya śāstrābhyupagamastasya śāstraṃ bādhakamiti bhavet pratijñādoṣaḥ |

[3.1.3.1.0,19]

naitadasti | yataḥ |

[3.1.3.1.0,20]

tatrāpi sādhyadharmasya sambaddhasyaiva bādhanaṃ | parihāryaṃ na cānyeṣāmanavasthāprasaṅgataḥ || 52 ||

[3.1.3.1.0,21]

yadi śāstramabhyupagatamityeva tadarthabādhanaṃ pariharttavyaṃ | gandhe pṛthivīguṇaviparyāsanepi doṣaḥ syāt | tasmāt sādhyadharmasambaddhasyaiva bādhanaṃ parihāryaṃ nānyeṣāmasambaddhānāmiti sthitametat |

[3.1.3.1.0,22]

nanu śāstramanabhyupagamyāpi vāde vaitaṇḍikaḥ syāt | anāśritaśāstrakasya nāstikatvāt | nanu pramāṇasiddhamabhyupagacchataḥ kā nāstikatā | tathā pramāṇabādhitamanabhyupayataḥ | tṛtīyasthāne yaḥ śāstraṃ nābhyupagacchati nāstikaḥ | tṛtīyādanyatra tu kiṃ śāstreṇa tathā hi |

[3.1.3.1.0,23]

keneyaṃ sarvvacintāsu śāstraṃ grāhyamiti sthitiḥ | kṛtedānīmasiddhāntairgrāhyo dhūmena nānalaḥ || 53 ||

[3.1.3.1.0,24]

yadi siddhāntamabhyugamyaiva sarvvapramāṇapravarttanaṃ pāvakopi loke gopālakādinā dhūmato na pratipattavyaḥ |

[3.1.3.1.0,25]

athāpi syāt paralokopayogī yo'rthaḥ sa ena śāstrābhyupagamapuraḥsaro nānya iti |

[3.1.3.1.0,26]

tadasat |

[3.1.3.1.0,27]

anabhyupagate śāstre yadi tasya viniścayaḥ | pramāṇatastadā śāstraṃ kvopayogi puraḥ saraṃ || 113 ||

[3.1.3.1.0,28]

yadi nābhyupagamyate śāstreṇa bādhā śaṅkyate | abhyupagame tu jñāyate śāstrabādhā | tena tanna sādhyata eva | na pramāṇaprasiddhasyānicchato bhāvāt | śāstrantu tadā parityajyate |

[3.1.3.1.0,29]

ātmīyaṃ kathaṃ parityāgārhamiti cet | na | sambandhābhāvāt | saguṇatvena tasya tat | tathāhi |

{3.1.3.1.1}

<(1) viṣamagrahaḥ śāstram>

[3.1.3.1.1,1]

riktasya jantorjātasya guṇadoṣamapaśyataḥ | vilabdhā vata kenāmī siddhāntaviṣamagrahāḥ || 54 ||

[3.1.3.1.1,2]

yadi nyāyabādhitopi siddhāntaḥ parityaktumaśakyastadā nāsau siddhāntaḥ | siddhāntavyājena viṣamagraho bālānāṃ tato mocayitumaśakyatvāt |

[3.1.3.1.1,3]

sambandhātsahajāteśca parityakunna śakyate | riktasya jantorjātasya tadyogaḥ sahajaḥ katham || 114 ||

[3.1.3.1.1,4]

guṇadoṣavivekopi pramāṇaṃ tyajataḥ kutaḥ |

[3.1.3.1.1,5]

tasmānna śāstrābhyupagamapūrvvakamanumānaṃ |

[3.1.3.1.1,6]

nanu śāstravirodhi kathamanumānaṃ niścāyakaṃ tasmācchāstravirodhaḥ pariharttavyaḥ tadanukūlanidarśanena |

[3.1.3.1.1,7]

tadasat | yataḥ |

[3.1.3.1.1,8]

yadi sādhana ekatra sarvaṃ śāstraṃ nidarśane | darśayet sādhanaṃ syādityeṣā lokottarā sthitiḥ || 55 ||

[3.1.3.1.1,9]

śāstravirodho hi pariharttumaśakya eva | śāstrāṇāmeva parasparavirodhāt | sarvveṣāṃ pramāṇatvamapramāṇatvamvā | na tāvatpramāṇatve sarvvavirodhaparihāraḥ parasparaviruddhatvāt | nāpyapramāṇatve sakalajanavacasāṃ virodhasya sadā bhāvāt | na hyaparimito virodhaḥ śakyaparihāraḥ | evañca sādhanaṃ bhavatīti lokātikrāntoyaṃ mārgaḥ |

[3.1.3.1.1,10]

nanu yadi taddharmidharma eva bādhyate uktepi kaḥ samāśvāsaḥ | nahi bādhakasya sādhakatvasambhavaḥ | nedamapi yuktaṃ | evaṃ hi sādhanameva kiñcinna syāt | evaṃ hi sādhayatā niyamataḥ paraṃ bādhitavyam |

[3.1.3.1.1,11]

api ca |

[3.1.3.1.1,12]

asambaddhasya dharmasya kimasiddhau na sidhyati | hetustatsādhanāyoktaḥ kiṃ duṣṭastatra sidhyati || 56 ||

[3.1.3.1.1,13]

asambaddhasya hi dharmasya yadi bādhanaṃ pariharttavyaṃ na hetureva syāt | yadi cānyo bādhyate kasmādanyanna sidhyati | ekopi hi dhūmaḥ pāvakaśītasparśayorbhāvābhāvayoḥ sādhaka upalabdhaḥ | virodhāt sādhanamaviruddhamiti cet | ākāśaguṇatvepi samāno virodhaḥ |

[3.1.3.1.1,14]

atha bhavatu sa hetuḥ sādhako bhāvābhāvayoḥ | pratipādyasya tu kathaṃ śāstraviruddhārthapratipattiḥ | tataḥ śāstrārthānugamopi dṛṣṭānte darśanīyaḥ | na hi taddharmānupanaye hetutaḥ sādhyapratipattiḥ |

[3.1.3.1.1,15]

naitadasti | yataḥ |

[3.1.3.1.1,16]

dharmānanupanīyaiva dṛṣṭānte dharmiṇo'khalān | vāgdhūmāderjanonveti caitanyadahanādikaṃ || 57 ||

[3.1.3.1.1,17]

āstāṃ tāvacchāstraprasiddho'sambandho dharmastaddharmidharmasyāpi kasyacid dṛṣṭāntenupanaye vāgdhūmādikāddhetorayaṃ lokaścaitanyadahanādikaṃ pratyeti nahi tadaparo dharmo bādhita iti pāvakāprasiddhiḥ |

[3.1.3.1.1,18]

na ca na pratyeti pratipādyaḥ | api cānicchatopi pratipādyasya |

[3.1.3.1.1,19]

svabhāvaṃ kāraṇamvārtho'vyabhicāreṇa sādhayan | kasyacid vādabādhāyāṃ svabhāvānna nivarttate || 58 ||

[3.1.3.1.1,20]

na khalu svakāraṇāyattaḥ svabhāvaḥ padārthānāṃ puruṣecchayā vyāvarttate | avyabhicāraśca hetoḥ sādhyasādhane nimittaṃ sa cāsti kinna sādhakaḥ |

[3.1.3.1.1,21]

atha bhavatvasau sādhakaḥ sa tu pratipādyaḥ kathaṃ pratipadyate | tadāha | svabhāvaṃ |

[3.1.3.1.1,22]

prapadyamānaścānyastaṃ nāntarīyakamīpsitaiḥ | sādhyārthairhetunā tena kathamapratipāditaḥ || 59 ||

[3.1.3.1.1,23]

kāraṇaṃ hi kāryajananāya pravṛttamapratibaddhasāmarthyāditarannivārayituṃ śakyam | jñāpakantu pratibandhabalāt pratītimupajanayat pratipannarūpatrayasya na tenaiva nivārayituṃ śakyama |

[3.1.3.1.1,24]

dahyamāno hi puruṣaḥ pāvakena vinecchayā | dāhaduḥkhaṃ tiraḥkuryād yadi hetornna niścayaḥ || 115 ||

[3.1.3.1.1,25]

na hi tadavyabhicāritāṃ pratipadyamāna eva tanna pratīyāt | viśeṣaṇaviśiṣṭaviśeṣyapratipatte rvviśeṣapratītināntarīyakatvāt | sarvvamasti kintu vādyayuktakārī bhavet |

[3.1.3.1.1,26]

atrocyate |

[3.1.3.1.1,27]

uktonuktopi ceddheturvviruddho vādinotra kiṃ | nahi tasyoktidoṣeṇa sa jātaḥ śāstrabādhanaḥ || 60 ||

[3.1.3.1.1,28]

vacanaguṇadoṣau hi parārthe'numāne'dhikriyete nārthasya | na vaktrātra kiñciddoṣajātamakāri | śāstraṃ bādhitamiti cet | na | hetureva śāstrasya bādhakonuktopi | evambhūtameva hetuṃ kasmādupādatta iti cet | anyasyāsambhavāt | nahi kaścidanityatvasādhakaḥ sambhavati ya ākāśaguṇatvādikaṃ na bādhate | tūṣṇīmeva kasmānnāsta iti cet | na | asādhanāṅgavacanasya sutarāmeva nigrahasthānatvāt | avaśyaṃ hi prativādyavavodhayitavyaḥ | tasmādatra na vādino doṣaḥ |

[3.1.3.1.1,29]

bādhakasyābhidhānāccet doṣo yadi vadenna saḥ | kinna bādheta so'kurvvannayuktaṃ kena duṣyati || 61 ||

[3.1.3.1.1,30]

ityantaraślokaḥ |

[3.1.3.1.1,31]

evaṃ tarhi hetvābhāsavacanepi na doṣaḥ | hetvābhāsopi svayameva tathābhūta iti kimvādino doṣaḥ | na hyasāvapi taduktadoṣeṇaiva duṣyati svayameva doṣāt |

[3.1.3.1.1,32]

uktonuktopi ceddheturasiddho vādinotra kiṃ | nahi tasyoktidoṣeṇa tasyāsiddhaviruddhate || 116 ||

[3.1.3.1.1,33]

tadasat |

[3.1.3.1.1,34]

anyeṣu hetvābhāseṣu sveṣṭasyaivāprasādhanāt | duṣyed vyarthābhidhānena nātra tasya prasādhanāt || 62 ||

[3.1.3.1.1,35]

atra sādhyasādhanāya sādhane vaktavye tadasādhanasya vacane doṣaḥ | vyarthakatvādabhidhānasya | sārthakābhidhānādhikāre vyarthakavacanaṃ hi vyarthaṃ | atra tu sādhyasādhanādadoṣaḥ | avacana evātra doṣa iti | atrāpyākāśaguṇatvasyāvacane doṣa iti cet | na | sādhakasyāpi sambhavāt vādīṣṭasādhye 'vacanaṃ doṣo yuktaḥ | na tvatra śāstrārthākāśaguṇatvābādhakasya sambhavaḥ | ato nāvacanaṃ doṣaḥ |

[3.1.3.1.1,36]

nanu yadi hetuḥ śāstrārthaṃ bādhate'nityatvamapi kathaṃ sādhayet | tenaivānaikāntikatvāt | atrocyate |

[3.1.3.1.1,37]

yadi kiñcat kvacicchāstre na yuktaṃ pratiṣidhyate | bruvāṇo yuktamapyanyaditi rājakulasthitiḥ || 63 ||

[3.1.3.1.1,38]

nahi sakalaśāstrārthavirodhaḥ | kvacideva śāstre tasya bhāvāt | sambandhabhāvābhāvābhyāṃ sādhanamasādhanañceti ka ivātra virodhaḥ | ayuktasya pratiṣedhe yuktasyāpi pratiṣedha iti rājaśāsanametat |

[3.1.3.1.1,39]

api ca |

[3.1.3.1.1,40]

sarvvānarthān samīkṛtya vaktuṃ śakyaṃ na sādhanaṃ | sarvvatra tenotsanneyaṃ sādhyasādhanasaṃsthitiḥ || 64 ||

[3.1.3.1.1,41]

sarvvārthāvirodhena na kiñcitsādhanaṃ śakyaṃ vaktuṃ | prakṛtasādhyasambandhamātramevāpekṣyate | anyathā'sambhavāt | śāstrārthāvirodha eva karttavya iti cet | na | aviśeṣādaparasyāpi prāpteḥ | atha śāstrasyāpi virodhaḥ pariharttavyaḥ | tathā sati sādhanameva kiñcinna syādityutsīdet sādhyasādhanabhāvaḥ sarvvatra | śāstraṃ tarhi kasmādaṅgīkṛtamiti cet | etadevātropapādayitavyamabhipretaṃ | na prathamaṃ śāstrābhyupagamaḥ karttavyaḥ | kṛte sati pramāṇavirodhe paścādapi varaṃ parityāgaḥ | pareṣāṃ punarmataṃ śāstrābhyupagamaḥ pratijñā | tataḥ śāstramabhyupagamya na virodhayitavyaṃ | abhyupagamasiddhānte sati vādavidhānavṛtteḥ |

[3.1.3.1.1,42]

yadi tarhyākāśaguṇatvabādhanepi na hetudoṣaḥ kathamviruddhāvyabhicārī sādhanadoṣaḥ | tatrāpi sādhanāntaraprasiddhārthavirodhato doṣaḥ | ihāpi śāstraprasiddhārthavirodha eva doṣaḥ |

[3.1.3.1.1,43]

na sadetat | yataḥ |

[3.1.3.1.1,44]

viruddhayorekadharmiṇyayogādastu bādhanaṃ | viruddhaikāntikenātra tadvadasti virodhitā || 65 ||

[3.1.3.1.1,45]

viruddhāvyabhicāriṇoriha parasparaviruddhārthāvyabhicāritā dvayorapi samānabalaiva | dvayorapyāgamāśritatvāt | vastubalapravṛttantvanumānaṃ śāstrañca na tathābhūtaṃ | tatastayor na parasparabādhanaṃ viruddhāvyabhicārivat | na ca dvayorapi sādhanaṃ viruddhayorekatra dharmiṇyayogāt | śāstrasya tu viruddhānumānāpekṣayā pramāṇatvābhāvāt | tadartho bādhyata eva na bādhako viruddhāvyabhicārivat | śāstrasya ca pramāṇabalānanugṛhītasya pratiṣiddhameva prāmāṇyaṃ | tasmānna viruddhāvyabhicāripakṣopakṣepapakṣaḥ kṣamaḥ |

[3.1.3.1.1,46]

athāpi śāstramatīndriyārthadarśinā pravarttitaṃ kathantasyānumānena bādhā | tatastena pratibaddhamapramāṇamevānumānamapi | tatastulyabalatvād viruddhāvyabhicārivadatrāpi doṣa eveti cet |

[3.1.3.1.1,47]

tadasat | yataḥ |

[3.1.3.1.1,48]

śāstreṇa bādhanaṃ syāccedanumāne virodhini | pramāṇaṃ nikhilannaṣṭamāgamaḥ pariśiṣyate || 117 ||

[3.1.3.1.1,49]

yadi sakalamanumānaṃ śāstreṇa bādhyate | tadā nānumānena śāstrārthaḥ sādhyate paraṃ pratīti kathamāgamaḥ pratijñā bhavet | nahi kiñcidanumānamanyadvā pramāṇaṃ yanna śāstreṇa bādhyate | anityanityatādyanumānasyāparāparaśāstreṇa bādhanāt | astyagnirityādikamapi śūnyatāśāstreṇa bādhyate | atha tadapramāṇaṃ kathamapramāṇamanumānasya bādhakaṃ | anumānena bādhitamapramāṇaṃ na sarvvamiti cet | nanu tadevānumānaṃ śāstreṇa bādhitamapramāṇamiti bhavataḥ pakṣaḥ | tato na bhavataḥ pakṣaparityāgo yuktaḥ | atha parīkṣitaṃ pramāṇantena bādhanaṃ |

[3.1.3.1.1,50]

nanvanumānameva parīkṣā tataḥ kathaṃ śāstreṇa tena bādhitā parīkṣā śāstrasya prāmāṇyahetuḥ | na khalu tatrāsambhavi tat sambhāvayati | tasmādanumānameva pratyakṣapūrvvakaṃ dṛḍhamūlatvāt pramāṇaṃ tena bādhitaṃ śāstraṃ na pramāṇameveti na tatpratipakṣa iti na viruddhāvyabhicārivadatrāpi doṣaḥ | tenākāśaguṇatvābhāvena sahānityatvasādhanāt sādhanameva na tu doṣavat | viruddhāvyabhicārī tu nityatvaṃ tadabhāvañca sādhayannaheturevāsambhavāttadabhāvatadbhāvayorekatra | ākāśaguṇatvābhāvasya tvanityatvena na virodha iti kuto doṣa ekatra dharmiṇi sādhane |

[3.1.3.1.1,51]

abādhyabādhakatvepi tayoḥ śāsrārthaviplavāt | asambandhepi bādhā cet syāt sarvvaṃ sarvvabādhanam || 66 ||

[3.1.3.1.1,52]

gandhepi pṛthivīguṇatvaviparyāsanāt | anyena tena ca prakṛtena hetuneti |

[3.1.3.1.1,53]

sambandhastena tatraiva bādhanādasti cedasat | hetoḥ sarvvasya cintyatvāt svasādhye guṇadoṣayoḥ || 67 ||

[3.1.3.1.1,54]

yadi nāma tatra dharmiṇi tasyākāśaguṇatvasya sadbhāva iti sambandhastathāpi na tatsādhyamaprakṛtatvādaprakaraṇepi na bādhanaṃ doṣaḥ | sarvvasya hetoḥ svasādhyāpekṣayā doṣasya cintayitumabhisamīhitatvāt |

[3.1.3.1.1,55]

tasya svāsādhyānuparodhepi tadaparāsambandhabādhane yadi doṣaḥ śāstrapīḍālakṣaṇaḥ | tadānyenāpi hetunānyatrāpi dharmiṇi samaiva doṣakāriṇī pīḍeti pratipādayannāha |

[3.1.3.1.1,56]

nāntarīyakatāsādhye sambandhaḥ seha nekṣate | kevalaṃ śāstrapīḍeha doṣaḥ sānyakṛte samā || 68 ||

[3.1.3.1.1,57]

vyāpakasya hi sādhyasyābhāvasādhanaṃ pariharttavyaṃ | yaḥ sādhyasādhananāntarīyakasyadvādhane hi tadabhāve vyāpyasyāpi nivṛtteḥ | na cākāśaguṇatvasya sādhyanāntarīyakatā | tatastadabhāvepi na sādhyoparodhaḥ | api ca |

[3.1.3.1.1,58]

śāstrābhyupagamāt sādhyaḥ śāsradṛṣṭokhilo yadi | pratijñāsiddhadṛṣṭānta hetuvādaḥ prasajyate || 69 ||

[3.1.3.1.1,59]

pramāṇasamuccayasya vyākhyātā prāha | śāstrābhyupagamātsādhyatā sakalasya śāstradṛṣṭasyānyathā śāstrābhyupagamasya vyarthatā | nahi tadarthāsādhyatāyāṃ śāstropagamaḥ kvacidupayogī | abhyupagamamvārhati | svātantreṇa pramāṇena na kiñcit | tasmādupagamya śāstraṃ tadarthaḥ sādhanīyaḥ | tatastadvirodhe doṣa eva |

[3.1.3.1.1,60]

atrocyate | asiddhahetudṛṣṭāntayoḥ pratijñātvaṃ bhavennirddeśasya | tayorapi śāstrārthatvasya kadācidbhāvāt | bhavatu ko doṣa iti cet | pratijñaiva sakalā prāptā tato siddhatādidoṣo na vaktavyaḥ |

[3.1.3.1.1,61]

nanu yaḥ śāstrārtho na bhavati sa heturvvaktavyastatrāsiddhatādidoṣaḥ sāvakāśaḥ | na | tasyāpi svamukhenābhyupagamāt | atha svamukhenābhyupagataṃ na pratijñā paramukhenābhyupagataṃ nitarāmeva | parasyāpi vaiśeṣikādeḥ | sādhyanirddeśaḥ pratijñeti asiddhasādhananiddaśopi bhavet | tasyāpi yadi nāmānirddiṣṭaḥ śāstrārthaḥ pratijñā na bhavet nirddiṣṭastu bhavatyeva | tathā hi bhāṣya uktamāgamaḥ pratijñā | na tu pratijñā yā sa āgamaḥ | nanvā gamaḥ pratijñaiva | na | āgamārthanirddeśādāgamaḥ pratijñānasvarūpataḥ | tataḥ sādhyanirddeśaḥ pratijñeti syāt pratijñā'siddhahetvādistasyāpyāgamārthatvāt |

[3.1.3.1.1,62]

sattyametat | sakala eva śāstrārthaḥ sādhyaḥ | tathāpi | na sādhanatvenoktasya pratijñātvaṃ sādhyatvenānīpsitatvāt nyāyamukhaprakaraṇe | tatra tu svayaṃ sādhyatvenepsitaḥ pakṣo "viruddhārthonirākṛta" iti pāṭhāt | na ca sādhanatvena nirddiṣṭasye psitatamatvaṃ sādhyatā ca karmaṇaḥ | na ca sādhanatveneṣṭaṃ karmma | tadyathā odanaṃ payasā bhuṅkta iti payaḥ | pramāṇasamuccaye na svarūpeṇaiveti avadhāraṇāt | naiyāyikasya ca sādhyanirddeśaḥ pratijñeti sādhyatvenaiveti bhāvapradhānatva syāvadhāraṇāt na sādhananirddeśaḥ pratijñā | atrocyate |

[3.1.3.1.1,63]

uktayoḥ sādhanatvena no cedīpsitavādataḥ | nyāyaprāptaṃ na sādhyatvaṃ vacanād vinivarttate || 70 ||

[3.1.3.1.1,64]

śāstrābhyupagamāditi nyāya eṣa yadi tatkathaṃ nyāyaprāptasya vacanena nivarttanaṃ | nyāyasūcakaṃ hi vacanaṃ na nyāyameva viruṇaddhi | atha vacanasaṃsūcitopi nyāyaḥ sādhaka eva | sādhanatvena nirddiṣṭasyāsādhyatvasya |

[3.1.3.1.1,66]

naitadasti |

[3.1.3.1.1,67]

viruddhāvyabhicāri syād dvayametattathā sati | śāstrābhyupagamādetadīpsitādi vacastathā || 118 ||

[3.1.3.1.1,68]

yadi īpsitavacanādi nyāyenāsādhyatvaṃ sādhanasya sādhyate | tathā śāstrābhyupagamādityanena sādhyatvaṃ | tathā satyekatra parasparaviruddhārthasādhanāde tau saṃśasaṃ janayetāṃ | tathā ca | śāstrābhyupagamāditi na sādhaka iti kutaḥ śāstradṛṣṭasyāsādhanatveneṣṭasyāpi sādhyatā |

[3.1.3.1.1,69]

atha śāstrābhyupagamāditi na nyāyaḥ | tathā satīpsitamvādinā sādhyaṃ na sādhanatveneṣṭaṃ | atrāha —

[3.1.3.1.1,70]

anīpsitamasādhyañcedvādinā nyopyanīpsitaḥ | dharmo'sādhyastadā'sādhyaṃ bādhamānaṃ virodhi kim || 71 ||

{3.1.3.1.2}

<(2) śabdasyākāṃśaguṇatvanirāsaḥ>

[3.1.3.1.2,1]

nahyākāśaguṇatvamapi vādinepsitamato na sādhyaṃ | prakṛtaparityāgena hi kaḥ prekṣāvān aprakṛtamīpsitatamaṃ kuryāt |

[3.1.3.1.2,2]

nanu śāstramabhyupagamya tadarthavirodhe svayamuktena hetunā'vaśyameva doṣaduṣṭaḥ | na | prativādīṣṭasya svayañca sādhanāt | na duṣṭa iti pratipāditametat | atha pramāṇavirodhopi yadyākāśaguṇatā śabdasya na syādutpattisthāna eva śrūyeta | ākāśaguṇatve tu tadyogādanyatrāpi śrutiḥ | naitadasti | tatraiva tasya grahaṇāt rūpavat | dūrasthitena kasmād gṛhyate | rūpasyāpi tarhi tadākāśaguṇatvaprāptiḥ | api ca | tadākāśamekamanekamiti vā syāt iti | yadyekaṃ yojanasahastrādapi tadguṇasya śrutiḥ syāt | anekatve vadanadeśa eva | tasmānnākāśaguṇatvasya śabde kutaścit pratītiḥ |

[3.1.3.1.2,3]

nanvākāśaguṇatvamantareṇāvasthānameva na syāt | avaśyaṃ hi padārthena sthitimata ābhāvyaṃ | tatra rūpasparśarasagandhānāṃ pṛthivyādimahābhūtacatuṣṭayamāśrayaḥ | śabdasya tvākāśamanāśritatvāyogāt | pṛthivyādīnāmapi tarhi ākāśāśritatvameva tata eva hetoḥ | na | guṇatvābhāvāt | tadevāguṇatvamāśritatvena sidhyati | guṇatvañca śabdasyāśritatve pṛthivyādīnāṃ guṇāśritatvādaguṇatvañcet | tadeva na sidhyatyāśrayasyākāśasya sambhave | ākāśāśritaṃ hi rūpādi pṛthivyādi ca bhavet | pṛthivyāde rūpādeścākāśāsamavāyitvāt | pṛthivīsamavetaṃ hi rūpādikaṃ | koyaṃ samavāyo nāma | ekalolībhāvenāvasthānamiti cet | na tarhi śabdasyākāśaguṇatvaṃ tena sahaikalolībhāvenāpratipatteḥ | gandhasya ca pṛthivyā athākāśa upalabhyamānatvāttadāśritaḥ śabdastadeva ca tasya sthānaṃ | tūlakāderapi tarhi tatropalabhyamānatvādākāśāśritatvaṃ tena dhāraṇāt | svayameva laghutvādavasthānamiti cet | śabdasyāpi tathā syādityanākāśaguṇatvaṃ | atha tūlakādeḥ pṛthivyapi sthānamākāśe tu sthānannākāśakṛtaṃ vāyunā sandhāritvāt | śabdasyāpyevamiti nākāśaguṇatā | tathāhi |

[3.1.3.1.2,5]

vāyunā preryamāṇasya śabdasyānyatra na śrutiḥ | vāyurevāśrayastasya keyamanyasya kalpanā || 119 ||

[3.1.3.1.2,6]

yathā hi | vāyunā dhāryamāṇasya tūlakādernna vāyuguṇatā tathā śabdasyāpi |

[3.1.3.1.2,7]

yathā ca preryate tūlamākāśe mātariśvanā | tathā śabdopi kiṃ vāyoḥ pratīpaṃ śabdavitkvacit || 120 ||

[3.1.3.1.2,8]

atha śabdaḥ prerayitumaśakya eva mātariśvanā guṇena saṃyogābhāvāt | tūlakasya tu pṛthivītvānna virodhaḥ | anyathācchāyātapādirapi preryeta | kathantasya preraṇaṃ dravyasyaiva tadāśritasya preraṇāt |

[3.1.3.1.2,9]

saṃyuktasamavāyena vāyunā preryate yadi | naiṣāpi kalpanā śabde preraṇaṃ viyadaḥ kutaḥ || 121 ||

[3.1.3.1.2,10]

athāpi preryate vyoma tathā sati na niṣkriyaṃ | vyāpinaḥ preraṇā cāsya sambhavatyatidurghaṭam || 122 ||

[3.1.3.1.2,11]

api ca |

[3.1.3.1.2,12]

saṃyuktasamavāyena yadi preraṇamiṣyate | samavāyena kinnāsti samavetasya vāyunā || 123 ||

[3.1.3.1.2,13]

vāyuguṇataiva śabdasyāstu taddvāreṇa tasya deśāntaragamanāt | vāyoḥ sparśa eva guṇa iti cet | naikaguṇatvameva dravyasyeti niyamaḥ | rūparasagandhasparśavatī pṛthivītyādi parasiddhāntāt | dṛṣṭaśca guṇasyāpi gandhasya vāyunā preraṇaṃ | tatrāpi saṃyuktapṛthivī samavāyādeva preraṇamiti cet | na | tadupalambhe pṛthivyupalambhābhāvāt | tata utpannasya kevalasya vāyunā preraṇe ko virodhaḥ | guṇasya niṣkriyatvāditi cet | tadeva niṣkriyayatvaṃ kevalapreraṇāyāṃ na sidhyati | sakriyatvamapi sahitapreraṇāyāmasiddhamiti cet | na | sahitapreraṇāyā asiddheḥ | guṇasya sakriyatvaṃ kathamiti cet | ayamaparosyaya doṣastu |

[3.1.3.1.2,14]

yadyayuktaṃ kvacicchāstre guṇatvādi niṣidhyate | yuktamapyatra neṣyeta tadetadrājaśāsanaṃ || 124 ||

[3.1.3.1.2,15]

kiñca na preraṇaṃ nāma nijasthānavināśinām | sakriyatvaṃ na nāmāsti padārthasya vināśinaḥ || 125 ||

[3.1.3.1.2,16]

deśāntare tatsadṛśakṣaṇotpattiguṇena kiṃ | jalakallolagamanaḥ paraiḥ śabdo na kiṃ mataḥ || 126 ||

[3.1.3.1.2,17]

api ca |

[3.1.3.1.2,18]

na guṇavyatirekeṇa guṇavān mānasaṅgataḥ | sparśādivyatirekeṇa kimanyadupalabhyate || 127 ||

[3.1.3.1.2,19]

yadi ca gandhaḥ saṃyuktasamavāyena vāyunā bhuvā sahākṛṣyate | śabdopi pṛthivyādiguṇa eva | tataḥ pṛthivyādinā sahaivākṛṣyatāṃ kimākāśakalpanayā |

{3.1.3.1.3}

<(3) ākāśasya bhūtatvanirāsaḥ>

[3.1.3.1.3,1]

api ca pṛthibyādayo dhāraṇādikarmmaṇā parikalpyatāṃ nāma ākāśantu kathaṃ | avakāśadānādākāśamapīti cet | kimidamavakāśadādannāma | avasthiteravyāghātaḥ | pṛthivyādayaḥ parasparadeśāvasthitivighātakṛtaḥ | tato'vasthānasya dātrāpareṇa kenacinmahābhūtāntareṇa bhavitavyaṃ | tadākāśaṃ |

[3.1.3.1.3,2]

tadapi yatkiñcit | taṃthāhi |

[3.1.3.1.3,3]

nāvasthitervvighātosti yadi bhūtāntarasthitiḥ | parasparasyābhāvepi na vighātostyavasthiteḥ || 128 ||

[3.1.3.1.3,4]

mahābhūtāntarābhāve mahābhūtāntarasthitiḥ | mahābhūtāntarābhāvamātramākaśamucyatām || 129 ||

[3.1.3.1.3,5]

nanu mahābhūtāntarasya vāyvādeḥ kvāvasthānaṃ yadi nākāśaṃ | nanvākāśasyāpi kvāvasthānaṃ yadi mahābhūtāntaraṃ ma bhavedityanavasthā | athākāśamanādhārasvabhāvamādhāraścānyasyeti cet | vāyuravi tarhyanādhārasvabhāvonyasya cādhāra iti arthāntaraparikalpanā na sādhvī | api ca |

[3.1.3.1.3,6]

loṣṭhasya kathamādhāro nākāśaṃ patataḥ kvacit | vāyau gatimati vyomnaḥ kathamādhāratāgatiḥ || 130 ||

[3.1.3.1.3,7]

vāyorgatyavibandhaścedākāśānnedamuttaraṃ | gatervvibandhābhāvohi vibandhakavinākṛtaḥ || 131 ||

[3.1.3.1.3,8]

atha |

[3.1.3.1.3,9]

ākāśaṃ vyāpi nityañca dhāryatenyena tatkathaṃ | tenānādhāratā tasya paraṃ prati tu dhārakaṃ || 132 ||

[3.1.3.1.3,10]

vyāpitvamātmanopyetattadavasthamarūpi ca | tasyaivādhārabhāvaḥ kiṃ paraṃ prati na kalpyate || 133 ||

[3.1.3.1.3,11]

yasyātmā nāsti tādṛkṣastasyākāśena kā kriyā |

[3.1.3.1.3,12]

diśopi vyāpitākāśakṛtyaṃ tābhiḥ prakaltyatām || 134 ||

[3.1.3.1.3,13]

parasparavyāpitāyāmekatvaṃ vyāpināṃ na kim |

[3.1.3.1.3,14]

nanvākāśa āloka iti vyavahāro nātmādiṣu kathamekatā | nanu yadi vthavahāronurudhyate yathāvyavahārastathā padārthakalpanā tadanurūpaiva yuktā | chidramevākāśam | acchidrakārakābhāve ca tadvyavahāraḥ | yadā cācchidrakāriṇo bhāvastadākāśaṃ kva gatavat | nahi pārśvāpadasaraṇamucyate vyomnastadabhāve ca tatra cānyatra vā kva gatamākāśaṃ | vinaṣṭañcet | sādhvī nityatā | tatraivāstu iti cet | acchidramākāśamiti ca vyāhataṃ | tatrā pyastyavānyathā tasya padārthasya sthitireva na syāt | atha keyaṃ sthitiḥ | kiṃ dhāryamāṇatā | athāvihanyamānatā | yadi dhāryatā | tadasat | nākāśena ghaṭādayo dhāryante'pi tu bhuvā | atha anupaghātaḥ | tadapyasattyaṃ | yataḥ —

[3.1.3.1.3,15]

upaghāto yatastasya tasyābhāvena tasya saḥ | ākāśānnopaghātastu vyaktamākāśacarvvaṇam || 135 ||

[3.1.3.1.3,16]

tasmādabhāvo bhūtānāṃ caturṇṇāṃ vyoma kathyate | tadanyatra mahābhūte vyavahārosti na pramā || 136 ||

{3.1.3.1.4}

<(4) diṅnirāsaḥ>

[3.1.3.1.4,1]

anena digapi vyākhyātā | tasyā api vyāpitāyāṃ nāvakāśadānādikaṃ | tathāhi |

[3.1.3.1.4,2]

vyāpitvena pratīcyādipratyayo netaratvataḥ | gatirnnāstyaparā tasyāstadabhāvaprasaṅgataḥ || 137 ||

[3.1.3.1.4,3]

yadi vyāpitvaṃ diśaḥ | saiva pūrvvā tatonyatra vyavasthitasya kathaṃ parā | atha tatrobhayarūpatā tathā satyubhayapratyayaprasaṅga |

[3.1.3.1.4,4]

atha pratiniyatavyañjakābhāvāt kāpyavasthā diśobhivyajyateneṃkāvasthāyāḥ | thāya pitṛputrādirūpasya svarūpasyāpi pitrāditvābhivyaktiḥ putrāditvāpekṣayā |

[3.1.3.1.4,5]

tadapyasadyataḥ |

[3.1.3.1.4,6]

avasthāyā diśo vyaktirnniyatāyā yatonyataḥ | tata eva hi bhāvānāmavasthā pūrvvatādivat || 138 ||

[3.1.3.1.4,7]

yata eva pūrvvāparadeśavyavasthitapuruṣāpekṣayā itarasya parāditā digbhāgasya tata eva bhāvānāmeva seti kinnābhyupeyate | pūrvvadeśāvasthitatvāt puruṣādīnāṃ pūrvvatā deśasya deśāntarāpekṣayā tasyāpi punarādityādyapekṣayeti kimanyadikparikalpanena | ādityādinā digabhivyajyate | tena cādityasya pūrvvatāditā | tadidamitaretarāśrayadoṣaḥ | tāvanmātreṇa ca vyavahāraḥ prasiddhaḥ kimanyāpekṣāparikalpanāprayāsena |

[3.1.3.1.4,8]

nanvapekṣāmantareṇāpi ṛjvetaditi bhavati vyavahārāt padārthāntarameva dik |

[3.1.3.1.4,9]

tadapyasattyaṃ | yataḥ |

[3.1.3.1.4,10]

apekṣābhedatastatrāpyasti darśanamṛjviti | atyantābhyāsatonyena vinā paścāttathā gatiḥ || 139 ||

[3.1.3.1.4,11]

tathā hi tava praguṇametaditi loka upalabhyate vyavahāraḥ | tatotyantābhyāsāt paścāttadanusaraṇenāpekṣāṃ vināpi | kuta etat | tadanvayavyatirekānuvidhānādanyatrāpi nimitta naimittikabhāvagatiḥ | tathāhi |

[3.1.3.1.4,12]

samudramadhyamadhyāsya jāyate vibhramo nṛṇāṃ | grahanakṣatradṛṣṭyā tu digvibhāgaviniścayaḥ || 140 ||

[3.1.3.1.4,13]

na nakṣatrādisambandhamātrāddigaparekṣyate | svarūpāpratibhāse hi kathantadgatirucyate || 141 ||

[3.1.3.1.4,14]

tathāhi | pūrvvādigiti bhāskarodayasaṅgama eva manasi nilīyate |

[3.1.3.1.4,15]

nanvādityasyānyathā darśanepi digvyāmohavāhimānasānāṃ saiva purvvopalakṣitā dik pratibhāti nādittyodayavaśena | tathā hyādittyodayopi paścimadigavalambyavabhāsate |

[3.1.3.1.4,16]

atrāpyucyate |

[3.1.3.1.4,17]

abhrāntamānasāsaṅgī yatrāstamaya īkṣitaḥ | svabhyastā saiva dik tatra grāmārāmādilakṣitā || 142 ||

[3.1.3.1.4,18]

ya evārāmagrāmādiruttarādidigupalakṣaṇamādityodayādyapekṣayā prāktanāvasthāyāṃ sātatyenopalabdhaḥ tadabhyāsāparānnā dityodayonurudhyate'pi tu tadupalakṣitā saiva digiti dṛḍhavāsanāsaṅgamād vyavahāraḥ | tasmāt |

[3.1.3.1.4,19]

anādivāsanāsaṅgasammukhībhūtacetasāṃ | prameyavirahādete pratyayā eva kevalāḥ || 143 ||

[3.1.3.1.4,20]

na khalvatyantamavadhānadānatātparyaparyāsitaparyākulamānasopi digādīnāṃ nijaṃ rūpamavadhārayati | anavadhāritatadrūpa eva tu lokaḥ parāmarśavirahād gatānugatikanyāyāpakṛtamānasatayā tathā vyavaharatīti kimatra kurmmaḥ |

[3.1.3.1.4,21]

anāditvāttu sattyatve nāsti hyasyāpi sattyatā |

[3.1.3.1.4,22]

īśvarādivikalpānāmapyanādintato na kim || 144 ||

[3.1.3.1.4,23]

tasmādasadvyavastheyaṃ digādīnāṃ vyavasthitiḥ | vyavahāramātramevedaṃ śāstrābhyāsādupāgatam || 145 ||

[3.1.3.1.4,24]

na śāstrāṇāmanāditve sarvvesāmeva sattyatā | parasparavirodhena bādhyabādakabhāvataḥ || 146 ||

[3.1.3.1.4,25]

tasmātpadārthānāmeva parasparāpekṣayā pūrvvaḥ para ityādi nāmavyavahārārthamuparacayanti sma vṛddhāḥ | anāditvādvā saṃskārasya pūrvvavyavahāra eva prabodhamupagatastathā vyavahārayataḥ |

{3.1.3.1.5}

<(5) kālanirāsaḥ>

[3.1.3.1.5,1]

sa eva ca svabhāvo bhedena nirddiśmānaḥ kālādyākhyāṃ bhajati | tathāhi | āsīdasti bhaviṣyatīti pratyayebhyaḥ devadattāderatītānānāgatakālavyavasthānaṃ | āsītsakāla ityāditaśca kālasyāpi kālāntarevasthānaṃ prasaktamityanavasthā | atha svarūpeṇaiva kālaḥ pūrvvo na kālāntarāpekṣayā | tathā digapīti | svabhāvabhūtadharmabhedena tathā vyapadeśa aindrī dik pūrvveti | evantarhi | padārthānāmapi vṛkṣādīnāṃ svayameva pūrvvatā nāparakālādipūrvvatvāpekṣayā | atha kālādeḥ svato na pūrvvāditā'pi tu tatsaṃsarggipadārthāpekṣayā | tathāhi |

[3.1.3.1.5,2]

rājāno ye cirātītās tatsaṃsargavyapekṣayā |

[3.1.3.1.5,3]

kālopyasau cirātīta iti tatra vyavasthitiḥ || 147 ||

[3.1.3.1.5,4]

atrocyate |

[3.1.3.1.5,5]

atīta bhāvasaṃsargātkālasyātītatā yadi | bhāvasya tadatītatvaṃ tatkālāpekṣayā'patet || 148 ||

[3.1.3.1.5,6]

anyonyasaṃśrayatvena na syādanyatarasthiteḥ | yaugapadyādatītatvaṃ yadi syādanavasthitiḥ || 149 ||

[3.1.3.1.5,7]

na parasparahetutvaṃ yugapadbhāvinordvayoḥ | tayoratha parasmāccettasyāpītyanavasthitiḥ || 150 ||

[3.1.3.1.5,8]

anyacca | yadyākāśaguṇaḥ śabdaḥ | vāyuguṇaḥ sparśaḥ | tejoguṇo rūpaṃ | abguṇo rasaḥ | pṛthivīguṇo gandhaḥ | kalaguṇaḥ ka iti vaktavyameva | tathātmādeḥ | atha kālasya mahatvādikaṃ tadātmādīnāmapi | tataḥ prātisvikaḥ kaścid vaktavyaḥ | atha padārthānāṃ pratibandhābhyanujñe | te ca kāraṇavaśādevānvayavyatirekataḥ | tasyāpi svakāraṇādityanādiḥ kāla paraṃparā | api ca |

[3.1.3.1.5,9]

nityasya vyāpinaḥ śaktiḥ pratibandhābhyanujñayoḥ |

[3.1.3.1.5,10]

yadyātmanopi sā prāptā neṣṭādanyasya bhinnatā || 151 ||

[3.1.3.1.5,11]

tathāhi | kālo digātmākāśamiti samānametannityāditayā | tataḥ |

[3.1.3.1.5,12]

samānadeśakālatve nirvyāpāratvayogataḥ | anena kṛtamanyena neti vaidharmyavit katham || 152 ||

[3.1.3.1.5,13]

tasmādasannevākāśādivādaḥ | tasmādākāśaguṇatvaṃ śabdasya na pramāṇasaṅgataṃ | api ca —

[3.1.3.1.5,14]

ākāśavāyuprabhavo hi śabdaḥ kathaṃ na vāyorguṇa ukta eṣaḥ |

[3.1.3.1.5,15]

ākāśa eva śrutirasya tena vyomno guṇatvaṃ pratipanna eṣaḥ || 153 ||

[3.1.3.1.5,16]

jvālādirākāśagato na dṛṣṭaḥ kintadguṇatvaṃ kathitanna tasya |

[3.1.3.1.5,17]

anyopi tasyāśraya ityayuktaṃ dhvanerapi syāt paṭahādiranyaḥ || 154 ||

[3.1.3.1.5,18]

yadi yo yatrasthatayā pratīyate sa tadguṇaḥ jvālādikamapi kinnākāśaguṇaḥ | tasyānyopi kuḍyakāṣṭhādika āśraya iti tatrasthatayā pratīyamāno nākāśaguṇaḥ |

[3.1.3.1.5,19]

tadasat | ubhayasthatve bhavatūbhayaguṇaḥ | dhvanerapi paṭahaśaṅkhādayaḥ kiṃ nāśrayaḥ | deśāntare śrūyamāṇatvāditi cet | ālokāderapi samānametat | āśrayepi maṇyādau tasyopalaṃbhāditi cet | kvathyamānadravyaśabdepi samānametat | tasmānnākāśaguṇatvaṃ śavdasya | tatrasthatopalabdherapi tatrasthālokavat | na cākāśasya sthāpakatvamapratighatvāt | ākāśamarūpyanidarśanamapratighaṃ | āloke satyākāśaṃ prajñāyate yatrāloka eva tatrākāśaprajñapteḥ prajñaptimadākāśaṃ | tasmādākāśaguṇaḥ śabda iti na subhāṣitaṃ | tasmānnākāśaguṇatvabādhane kaściddoṣaḥ |

<3.1.3.2>

<2. anyathā "svayaṃ" śabdo'narthakaḥ>

{3.1.3.2.0}

[3.1.3.2.0,1]

api ca |

[3.1.3.2.0,2]

pakṣalakṣaṇabāhyārthaḥ svayaṃ śabdopyanarthakaḥ |

[3.1.3.2.0,3]

svayaṃ śabdo hi śāstrakāreṣṭasya śāstrābhyupagamāt sādhyatāprāptiriti tannivṛtyartha eva | nānyadasya prayojanaṃ | yadi punastasyāpi sādhyatā | vyarthataiva tasya syāt | tathā sati pakṣalakṣaṇāsaṅgatatvāt |

[3.1.3.2.0,4]

śāstreṣvicchāpravṛttyartho yadi śaṅkā kuto nviyaṃ || 72 ||

[3.1.3.2.0,5]

so'niṣiddhaḥ pramāṇena gṛhṇan kena nivāryate | niṣiddhaścet pramāṇena vāvā kena pravarttyate || 73 ||

[3.1.3.2.0,6]

pūrvvamapyeṣa siddhāntaṃ svecchayaiva gṛhītavān | kathañcidanyaṃ na punargrahītuṃ labhate na kiṃ || 74 ||

[3.1.3.2.0,7]

yadi prekṣāpūrvvakārī prapattā parīkṣaiva tasya nimittaṃ śāstrābhyupagamasya | tataḥ kathaṃ śāstreṣvicchāpravṛttyarthaṃ svayaṃ—grahaṇaṃ | na ca sarvvameva śāstraṃ parīkṣākṣamaṃ tataḥ pramāṇabādhitā pariśuddhena pravṛttereveti kuta icchāpravarttanasya sambhavaḥ | yataḥ |

[3.1.3.2.0,8]

necchāmātrāt pravarttante prekṣāpūrvvakriyākṛtaḥ | vimṛśyakāritā puṃsāṃ sudhiyāṃ prathamaṃ padam || 155 ||

[3.1.3.2.0,9]

aprekṣāpūrvvakārī cettasyecchaiva nibandhanaṃ | prathamopagamastasya tāvanmātrapravarttitaḥ || 156 ||

[3.1.3.2.0,10]

tatastadvaddvitīyopi tṛtīyopi bhaviṣyati |

[3.1.3.2.0,11]

tadarthameṣā śikṣā cet necchetyeva sa śikṣyatām || 157 ||

[3.1.3.2.0,12]

yadi śāstramicchayā grahītavyamityayameva nyāyaḥ | svavacanena kathyate pūrvvavadidamapi tvayecchayaiva grāhyaṃ tadā "parīkṣya yuktaṃ grahaṇaṃ necchāmātramatra trāṇa" miti nyāyadarśanaṃ yuktamicchāpravarttanavirodhi | tasmāt svayaṃ grahaṇamayuktameva yadi śāstradṛṣṭaṃ sādhyaṃ | evantarhi svayamiṣṭārthasādhanepi śāstrārthaṃ parityajya yadi pramāṇabādhā na tatra pravartteta kaścit | abādhanaṃ cedicchayā svayameva pravarttate | kiṃ svayaṃgrahaṇena |

[3.1.3.2.0,13]

parihāraḥ |

[3.1.3.2.0,14]

dṛṣṭervvipratipattīnāmatrākārṣīt svayaṃ śrutim | iṣṭākṣatimasādhyatvamanavasthāñca darśayan || 75 ||

[3.1.3.2.0,15]

vipratipattinirākaraṇārthaṃ sakalameva śāstraṃ tatotrāpi śāstradṛṣṭaṃ sādhyamiti vipratipattinirākaraṇam | kena nyāyeneti cet | iṣṭākṣatyasādhyatānavasthādarśanena | nahi śāstradṛṣṭabādhanepoṣṭasya kṣatiḥ | anāntarīyakatayāpi na sādhyaṃ | anāntarīyakatvepi tatsādhane'navasthāprasaṅga iti nyāyaḥ svayaṃgrahaṇena darśyate |

[3.1.3.2.0,16]

tasmādasadetat |

[3.1.3.2.0,17]

samayāhitabhedasya parihāreṇa dharmiṇaḥ | prasiddhasya gṛhītyarthaṃ jagādānyaḥ svayaṃ śrutiṃ || 76 ||

[3.1.3.2.0,18]

śāstreṇa racito bheda ākāśaguṇatvalakṣaṇo yasya dharmiṇastatparihāreṇa svayameva prasiddho na śāstrakāreṇa sādhito yo dharmī tasya parigraho yathā syāditi svayaṃgrahaṇaṃ | tathāhi | svayameva yo dharmī vyavasthito nānyena vyavasthāpitaḥ sa dharmī bhavati nānya ityarthādupapannametat |

[3.1.3.2.0,19]

tadasat | yataḥ |

[3.1.3.2.0,20]

vicāraprastutereva prasiddhaḥ siddha āśrayaḥ | svecchākalpitabhedeṣu padārtheṣvavivādataḥ || 77 ||

[3.1.3.2.0,21]

vicāro hi nityānityādirūpatayā kvacid dharmiṇi kriyamāṇaḥ siddharūpe kriyate | yasya tu yadeva rūpaṃ sādhayitavyaṃ | tatra tadeva tāvad vicāryatāṃ, asiddhe dharmiṇi sādhanāsambhavāt |

[3.1.3.2.0,22]

atha śabdarūpaṃ siddhameva | tadeva tarhi dharmitvenopādātavyaṃ | kimasiddhaviśeṣaṇopādānena | atha tathā bhūta evecchāvādino'nityatāṃ sādhayituṃ |

[3.1.3.2.0,23]

asadetat | yataḥ |

[3.1.3.2.0,24]

śrotustatrānabhiprāyāttasmāttasyāprasiddhitaḥ | ākāśaguṇayuktasya sādhyasya vacanaṃ vṛthā || 158 ||

[3.1.3.2.0,25]

nahi prekṣāpūrvvakāriṇāmanarthikā vacanānāṃ vṛttiḥ | na tāvat prativādināmākāśagaṇatvaviśeṣaṇamanityatvamabhipretaṃ | nāpyanabhipretameva pratijñāmātrāt sidhyati | evaṃ hi anākāśaguṇaḥ śabdo 'nityaḥ kṛtakatvādityapi sidhyedanyo vā yathepsitorthaḥ | athaivameva vādinobhirucitaṃ | tathā sati tathābhūto vivekarahitobhirucimātrapreritaḥ kena nivāryatām |

[3.1.3.2.0,26]

tasmādasadetat |

[3.1.3.2.0,27]

asādhyatāmatha prāha siddhādeśena dharmiṇaḥ | svarūpeṇaiva nirddeśya ityanenaiva tadgatam || 78 ||

[3.1.3.2.0,28]

yataḥ |

[3.1.3.2.0,29]

siddhasādhanarūpeṇa nirddeśasya hi sambhave | sādhyatvenaiva nirddeśya itīdaṃ phalavad bhavet || 79 ||

[3.1.3.2.0,30]

athaivaṃ vyākhyāyeta | na svarūpeṇa dharmī sādhyaḥ | svayameva siddho bhavatīti vacanāt | anyathā svayamvacanena tasya viśeṣaṇaṃ kimarthajātaṃ janayatīti | tathā hi | na tāvaddharmiṇaḥ siddhatā mātrapratipādanārtha vacanaṃ vicāraprastāvata eva prasiddhatvāt | tasmāt prasiddha eva bhavati na sādhya iti | asya sādhyatvaniṣedhārthaṃ svayamvacanaṃ | tataḥ sādhyatā na dharmiṇa ityuktaṃ |

[3.1.3.2.0,31]

tadapyayuktaṃ | yataḥ |

[3.1.3.2.0,32]

prekṣāvānnāstyasau kaścidyaḥsiddhamapi sādhayet | taṃ tadā pratipanneva sādhyatāṃ gamayet kathama || 159 ||

[3.1.3.2.0,33]

evantarhi svarūpeṇaiveti vacanamanarthakaṃ | vicāraprastuterevāsiddhasya sādhyatvāt | na khalvasiddhaṃ vivādāspadībhavati | tathā |

[3.1.3.2.0,34]

sandigdhe hetuvacanād vyasto hetoranāśrayaḥ |

[3.1.3.2.0,35]

tathā vicārasyāpa | tathā siddhopi |

[3.1.3.2.0,36]

atrocyate | svarūpagrahaṇaṃ hi na siddhanivṛttyarthaṃ sādhanatvena nirddiṣṭasyāsiddhasya nirākaraṇārthatvāt | ata eva svarūpeṇaiveti |

[3.1.3.2.0,37]

avadhāraṇamevaikaṃ phalavat pratipāditaṃ |

[3.1.3.2.0,38]

anyathā dvayamapi pratipādanīyaṃ bhedena | kimarthantarhi siddhasādhanarūpeṇetyuktaṃ | siddharūpeṇa dharmiṇo'siddhasya | tathā dharmasya sādhanarūpeṇeti vyākhyātavyaṃ | sa ca siddharūpeṇa nirddeśo dharmiṇaḥ kevalasya yathā samavāyikāraṇamātmā | tathā ākāśaguṇaḥ śabdo 'nitya iti dharmiviśeṣaṇatvena | atha yatra dharmiviśeṣaṇaṃ tatrākāśaguṇaḥ śabdo'nitya iti vacanāt | kathamavagatamanityatvaṃ nākāśaguṇatvamiti | kimanityo yaḥ śabdaḥ sa ākāśaguṇo'thākāśaguṇo yaḥ yo'nitya iti | tadetadapi prakaraṇādavagantavyaṃ | śabdasya sādhāraṇatvepi ca tathā ca pratipāditaṃ | kathantarhi śrāvaṇaḥ śabda iti svarūpagrahaṇasya vyavacchedyaṃ darśitaṃ | avadhāraṇārthatve hi tadayuktaṃ |

[3.1.3.2.0,39]

sattyametat | tathāpi tadanyārthaṃ kṛtamanyārthamapi bhavatītyabhyupagamya taduktam | athāpi kuryāt sādhyaṃ tathāpi svarūpagrahaṇasya vyāvarttakatvādadoṣaḥ | nirākṛtasya kathaṃ prāptistatra vivādadarśanāt | tacca paścāt pratipādayiṣyāmaḥ |

[3.1.3.2.0,40]

anumānasya sāmānyaviṣayatvaṃ ca varṇṇitaṃ | ihaivaṃ na hyanuktepi kiñcitpakṣe virudhyate || 80 ||

[3.1.3.2.0,41]

sāmānyaviṣayamanumānamiti pratipāditamā cā rye ṇa | na ca dharmī siddhaḥ tadanyo vā sādhyamānaḥ sāmānyaṃ | tataḥ svayaṃgrahaṇena yadi nāma na dharmī sādhyatve na parihṛtastathāpi na doṣaḥ | svalakṣaṇatvenaiva parihārāt |

[3.1.3.2.0,42]

api ca |

[3.1.3.2.0,43]

kuryācceddharmiṇaṃ sādhyaṃ tataḥ kiṃ tanna śakyate | kasmāddhetvanvayābhāvānnanu doṣastayorayam || 81 ||

[3.1.3.2.0,44]

uttarāvayavāpekṣo na doṣaḥ pakṣa iṣyate | tathā hetvādidoṣopi pakṣadoṣaḥ prasajyate || 82 ||

[3.1.3.2.0,45]

sarvaiḥ pakṣasya bādhātastasmāttanmātraliṅginaḥ | pakṣadoṣā matā nānye pratyakṣādivirodhavat || 83 ||

[3.1.3.2.0,46]

nanu |

[3.1.3.2.0,47]

"sādhyatvenepsitaḥ pakṣo viruddhārthānirākṛta" iti pakṣalakṣaṇaṃ | tatra yadi dharmiṇameva sādhyaṃ kuryāt ko doṣaḥ | atha dharmī sādhayitumaśakyaḥ svalakṣaṇasyāsādhyatvāt | dharmisattāyāṃ hi sādhyāyāṃ svalakṣaṇasya sādhanaṃ bhavet | hetorviśeṣeṇānvayābhāvāt | hetoreva tarhi tatra āśaktiradṛṣṭāntatvāt | tatonyasya doṣonyasya doṣa iti na yuktaṃ |

[3.1.3.2.0,48]

atha pakṣasyāpyasau doṣa evāsiddhyarhatvāt | evantarhi sarvvo hetudoṣaḥ pakṣadoṣo bhavet | taddoṣeṇa pakṣasyaivāsiddhyarhattvāt | atha yatra pakṣe heturanyaḥ sādhakaḥ saṃbhavati yathā'nityaḥ śabda iti tatra hetudoṣaścākṣuṣatvādityādau tathāhi | na pakṣasyāsādhanārhatādoṣo'nyena hetunā sādhanāt | yatra tu kaścidapi na hetuḥ sa pakṣasya doṣaḥ | sambhavī hi svābhiprāyaḥ | sa pakṣavacanena nidarśanīyaḥ | sa yathā pramāṇavādhāyānna sambhavati tathā svalakṣaṇatvepi | tataḥ pakṣadoṣa evāyamiti nyāyaḥ |

[3.1.3.2.0,49]

atrocyate |

[3.1.3.2.0,50]

asambhavitvaṃ pakṣasya kimidaṃ hetvapekṣayā | atha svagatamevāsya tadetad dvayamapyasat || 160 ||

[3.1.3.2.0,51]

hetusaṅgāt sa doṣaśceddhetoreva sadoṣatā | svagatastu na doṣoyaṃ darśanenāsya sādhanāt || 161 ||

[3.1.3.2.0,52]

yadi svabhāvata evāsiddhyarhatā pratyakṣatopi na sidhyet | anumānānna sidhyatīti cet | anumānasyaiva tarhi sa doṣaḥ | ata eva siddhopi dharmī yadi sādhyaḥ kriyet | tatrāpi hetudoṣa eva | hetostatrāpyananvayāt | siddhasādhyatādoṣastvanumānena siddhe sa ca pakṣadoṣa eva | pratyakṣasiddhe tu svalakṣaṇe hetudoṣonvayābhāvāt | tatrāpyātmana eva pratyakṣasiddhe tūbhayostu siddhasādhyatālakṣaṇaḥ pakṣadoṣa eva |

[3.1.3.2.0,53]

tasmāt svayamanumānena siddhaḥ paraṃprati pakṣaḥ | āgamasiddhastvapakṣa eva pratyakṣasiddhavat |

[3.1.3.2.0,54]

nanu pratyakṣāsiddhe svalakṣaṇe hetudoṣādapakṣatā | āgama siddhe tu kathaṃ sāmānyamāgamasya viṣayaḥ | sāmānyena cānvayostyeva tatkathaṃ pakṣadoṣaḥ | nanvetadevoktaṃ hetudoṣāt pakṣadoṣaḥ | kinna tarhi tanmātrabhāvitvāt | atra ca tanmātrabhāvitvamasti | tathāhi |

[3.1.3.2.0,55]

yadyāgamena siddhoyaṃ hetunā kiṃ prayojanaṃ | āgamena prasiddhe tu kathamāgamasiddhatā || 162 ||

[3.1.3.2.0,56]

atha paraṃ pratyasiddhopi svayamāgamāt siddhaḥ |

[3.1.3.2.0,57]

tadapyasat | yataḥ |

[3.1.3.2.0,58]

yadyāgamasya prāmāṇyaṃ paraṃpratyapi siddhatā | athāgamasyāprāmāṇyaṃ dvayaṃ pratyapyasiddhatā || 163 ||

[3.1.3.2.0,59]

tasmāt svayamanumānasiddha eva pakṣaḥ |

[3.1.3.2.0,60]

nanu pratyakṣasiddhopyagniḥ svayaṃ paraṃprati kiṃ na pakṣaḥ | na | tena rūpeṇāpakṣatvāt | sāmānyarūpeṇa hyasau pakṣo na viśeṣarūpeṇa | anyena tu svarūpeṇa tasya na pratyakṣasiddhatā | tasmāt pratyakṣasiddhe'numānameva nāstīti sthitametat | yadyevamayaṃ sa gaḍupraveśe 'kṣinirgamaḥ | yadi pratyakṣasiddhe nānumānaṃ tadā tadasiddhe sutarāmeva | pratyakṣapūrvvakatvādanumānasya | tathānumānaviṣayepi na pratyakṣamiti kathaṃ pratyakṣabādhitaḥ pakṣaḥ | bādhanañca nāma nārthasya dhvaṃsanaṃ api tu nāstīti jñāpanaṃ | tatra yāvān kaścit pratiṣedhaḥ sa sarvvonupalabdherityanupalabdhibādhanādanumānabādhanameva | tathā coktaṃ | tasyābhāvaviṣayatvavirodhāt |

[3.1.3.2.0,61]

tatrocyate | yaduktaṃ pratyakṣapūrvvakamanumānamiti | tatra na sāmānyaviṣaye pratyakṣapūrvvakaṃ api tu yatra sāmānyegnitvādau sādhye tad vyaktiviṣayaṃ na pratyakṣaṃ tatrānumānaṃ na pravarttate | tadvyaktipravṛttapratyakṣapūrvvakatvādanumānasya | sāmānye tu yadi pratyakṣavṛttiḥ kiṃ tatrānumānena | tadeva svalakṣaṇamanumānena sādhyamānaṃ sāmānyarūpatāṃ bhajeta | svalakṣaṇameva sāmānyaṃ viśeṣeṇāpratīyamānaṃ | tadayamevārthaḥ pratyakṣaviṣayenumānamanumānena pratīyamānaṃ pratyakṣameva na bhavatīti | tataḥ | tat pratyakṣeṇa pratipannamagnirhi mahānasādau pratyakṣapratipanna eva | pratyakṣabādhitaḥ pakṣa ityatrāyamevārthaḥ | tadviparyayavyaktau pratyakṣasya pravṛttatvāt | yatra ca na vyaktistatra tatsāmānyamasambhavyeva vyaktivyaṅgyatvāt sāmānyasya | api cāśrāvaṇaḥ śabda iti svalakṣaṇapratiṣedha eva pakṣa iti pratipādayiṣyate | pratiṣedhanirākaraṇe ca yadviṣayasya pratiṣedhastenaiva nirākaraṇaṃ gamyeta tadaviruddhatvādanyasya |

[3.1.3.2.0,62]

nanu pratyakṣaṃ kathamanumānena nirākarttumāśakyate | anumānaśabdā viṣayatvāttasya | ata eva nirākārako sambandhābhidhāyīti nirākriyate | athavā dṛśyavikalpyārthayorekādhyavasāyādadoṣaḥ | tasmānna siddhasya dharmiṇaḥ sādhyatayā pakṣadoṣaḥ | tatra hetoreva duṣṭatvāt | na ca hetudoṣeṇa doṣo yaḥ sa pakṣadoṣo hetudoṣatayā tasya hetulakṣaṇenaiva nirākaraṇāt | na ca hetulakṣaṇena nirākṛtaṃ pakṣalakṣaṇenāpi nirākarttavyaṃ | vyarthatvādaviṣayatvācca |

[3.1.3.2.0,63]

hetvādilakṣaṇairbbādhyaṃ muktvā pakṣasya lakṣaṇaṃ | ucyate parihārārthamavyāptivyatirekayoḥ || 84 ||

[3.1.3.2.0,64]

hetudṛṣṭāntalakṣaṇena nirākṛtaṃ doṣaṃ muktvā'nyadoṣaparihārāya pakṣalakṣaṇamucyate | yataḥ sakalameva lakṣaṇamavyāptivyatirekayoḥ parihārāya | na cānyena lakṣaṇena yaḥ parihṛto doṣastadaparihārepi lakṣaṇasyāvyāptyativyāptitā bhavet | etāvadeva lakṣaṇamastu kimanyena | yadarthaṃ tatkṛtaṃ tasyānyena parihārādanarthakaṃ svayaṃgrahaṇaṃ | kena tarhi tadavyāptivyatirekayornnirākaraṇaṃ |

[3.1.3.2.0,65]

atra brūmaḥ |

[3.1.3.2.0,66]

svayaṃ nipātarupākhyā vyatirekasya bādhikāḥ | sahānirākṛteneṣṭaśrutiravyāptibādhanī || 85 ||

[3.1.3.2.0,67]

etāvataiva paripūrṇṇa lakṣaṇaṃ kimanyena | svayamiti yadi na kriyeta śāstrakāreṣṭasyāpi sādhyatāprasaṅgaḥ | nipātasyākaraṇe sādhanatvena nirddiṣṭasyāsiddhasya | svarūpeṇetyakaraṇe siddhasya dharmiṇaḥ | aparastu doṣo nāstyeva tadarthaṃ svayaṃgrahaṇaṃ | anarthakamadoṣaparihārārthatvāt | kimarthantarhyanirākṛtagrahaṇaṃ | nirākṛtamapi yadi kaścit sādhyaṃ kuryāttatrāpi hetudoṣa eva bhaviṣyati | tenaiva nirākaraṇāditi cet | na | sahānirākṛtena vyatirekasya bādhanāditi bhāvaḥ | na hyanirākṛtapadamantareṇa vyatireko bādhituṃ śakyaḥ | hetulakṣaṇenaiva tasya doṣasya bādhanāditi cet | na | pakṣamātrabhāvitvāttasyetyadoṣaḥ | sa hetoḥ | yadīṣṭopi nirākṛto na pakṣaḥ kimarthantarhīṣṭagrahaṇamityāha | "iṣṭaśrutiravyāptibādhinī" | nahi nirākṛtameva vyāptamiṣyate | anirākṛtasyāpi vyāptiviṣayasya saṃbhavāt | athavā | "iṣṭaśrutiravyāptibādhanīti" vacanād vyāptyarthā tato nirākṛtamapi vyāpyeta | tadāha | "sahānirākṛtena" yadi nirākṛtapadaṃ na kriyeta bhavettasyāpi vyāptiriṣṭagrahaṇāt sahatvanirākṛtapade na kutaḥ sambhavaḥ | tasmād yadi śāstradṛṣṭopyarthaḥ sādhyastadetāvataiva lakṣaṇena svayaṃ śabdarahitena gataṃ kimapareṇa | tatra |

[3.1.3.2.0,68]

sādhyābhyupagamaḥ pakṣalakṣaṇaṃ teṣvapakṣatā | nirākṛte bādhanataḥ śeṣe'lakṣaṇavṛttitaḥ || 86 ||

[3.1.3.2.0,69]

idamatrārthasya tattvaṃ | sādhyasyābhyupagamaḥ pakṣa ityarthaḥ | nirākṛtādīnāmapyabhyupagama iti teṣāmapi pakṣatā bhavet | tannirākṛte bādhanāt | śeṣe cāsiddhādau lakṣaṇasyaivāpravarttanāditi lakṣaṇamiṣṭa eva pravarttate nānyatreti |

[3.1.3.2.0,70]

tadetadasat | kimanena pratipāditena vidheyaṃ kimatreti vidheyapratipādanañcet | tanna | vidheyasya prāgeva pratipādanāt |

[3.1.3.2.0,71]

"asiddhāsādhanārthoktavādyabhyupagamagraha" iti tasyaivopasaṃhāra ityapi na puṣṭam | yasya hyayamarthotreti pratipādanaṃ tatra kimupasaṃhāreṇa |

{3.1.3.2.1}

<vārttikalakṣaṇam>

[3.1.3.2.1,1]

apare punarāhuḥ | vārttikakārasyaiveyaṃ svayaṃ pakṣalakṣaṇasya kṛtiḥ | tathāhi | "sutrāṇāmanupapatticodanā tatparihāro viśeṣābhidhānaṃ ceti vārttikalakṣaṇaṃ" | tadetadviśeṣābhidhānaṃ |

[3.1.3.2.1,2]

tadapyasat | sādhyābhyupagama iti sādhanatveneṣṭasya śāstrakāreṣṭasya ca prāptiranivāritaiva |

[3.1.3.2.1,3]

atha sādhyatveneti khyāyate | na ca sādhyatveneṣṭiḥ sādhanatveneṣṭasya |

[3.1.3.2.1,4]

tadapyasat | sādhyatvenāpi tadiṣṭameva | atha sādhyatvenaivābhyupagama ityavadhāryate | tadā sādhanatvenābhyupagatasya nivṛttyarthametaditi | nānuktopīcchayāvyāptaḥ sādhyaḥ syāt | atha sādhyatvenābhyupagamaḥ pakṣa eva | tathā sati sādhanatvenopagatasyāpi sādhyatvenābhyupagame bhavetpakṣatā | nahi tadānīmubhayāsaṃbhavo na hyayamekāsaṃjñādhikāraḥ śāstrakāreṣṭasyāpi prāpnoti | tatrāpyabhyupagamāt | atha pratyāsattervvādina evābhyupagamaḥ |

[3.1.3.2.1,5]

tadapyasat | śāstrakāreṣṭasyāpi vādinābhyupagatatvāt | kiñca vyāpternyāyāditi kinnābhyupagamyate | buddhikṛtapratyāsattiśca śāstrakāreṣṭepi bhavatīti | anaikāntikatāpratyāsatternniratkṛtepi ca sādhyābhyupagame prāptiḥ |

[3.1.3.2.1,6]

nanu nirākṛte bādhanataḥ sādhyābhyupagamābhāvāt sādhanamarhati sādhya iti |

[3.1.3.2.1,7]

tadapyasat | evaṃ hi "sādhyanirddeśaḥ pratijñe" tyapi niravadyaṃ bhavet | lakṣaṇānusārī ca kathamarhānarhavivekavit | tasmādasadetat | evantarhi nyāyamukhapakṣalakṣaṇametat |

[3.1.3.2.1,8]

"sādhyatvenepsitaḥ pakṣo viruddhārthānirākṛta" iti |

[3.1.3.2.1,9]

atra hyevamucyate | yadi "svayannipātarūpākhyāvyatirekasya bādhikā" | nyāyamukhenedamastīti kathaṃ vyatirekabādhetyāha | "sādhyābhyupagama" ityādi | tatrāpi nirākṛte bādhanataḥ śeṣe'lakṣaṇavṛttito na doṣaḥ | īpsita iti bhūtakālābhidhāyī niṣṭhāpratyaya eva sādhyatayaiveṣyamāṇe na pravarttate | tata eva tasya nirākaraṇamiti na doṣaḥ | yadyevamatrāpīṣṭagrahaṇāt sādhanatvenopanyasya nirākaraṇamiti nipātavacanamanarthakaṃ |

[3.1.3.2.1,10]

sattyametat |

[3.1.3.2.1,11]

svayamiṣṭābhidhānena gatārthepyavadhāraṇe | kṛtyāntenābhisambandhāduktaṃ kālāntaracchide || 87 ||

[3.1.3.2.1,12]

svayamiṣṭa iti kālāntareṣṭavyavacchedaḥ syād yadi kṛtyāntena pradhānena sambandho na syāt | sa cāsti tataḥ |

[3.1.3.2.1,13]

kālāntarecchāviṣayīkṛtasyāpi syāt pakṣatā |

[3.1.3.2.1,14]

yadevaṃ nyāyamukhepi tannipātavacanaṃ tannivṛttaye karttavyaṃ | atrocyate |

[3.1.3.2.1,15]

ihānaṅgamiṣernniṣṭā tenepsitapade punaḥ | aṅgameva tayā'siddhahetvādi pratiṣidhyate || 88 ||

[3.1.3.2.1,16]

iha pramāṇasamucyaye pradhānatā kṛtyāntasya nirddeśyaḥ pakṣaḥ | kiṃ bhūtaḥ | iṣṭaḥ | tataḥ kālāntarānurodhaḥ | tadyathā āgato devadatto draṣṭavya iti | tenāvadhāraṇaṃ kālāntareṣṭavyavacchedārthaṃ |

[3.1.3.2.1,17]

"ihānaṅgamiṣernniṣṭā tenepsitapade punaḥ aṅgameveti" |

[3.1.3.2.1,18]

vyastasambandhaḥ | īpsitapade'naṅgaṃ pradhānam | iha punaraṅgameveti vyākhyātavyaṃ |

[3.1.3.2.1,19]

athavā iha pramāṇasamuccaye'naṅganna bhavati bhūtakālapratipādane | īpsitapade punarnyāyamukhe'naṅgameva | tayā niṣṭayā''siddhahetvādi pratiṣidhyate | tatastatra nipātāvacanaṃ | tasmānna dharmiṇaḥ sādhyatā | pratikṣepārthaṃ svayaṃgrahaṇam | nāpi śāstreṣvicchāpravṛrttthaṃ pūrvoktanyāyāt |

[3.1.3.2.1,20]

avācakatvāccāyuktaṃ teneṣṭaṃ svayamātmanā | anapekṣyākhilaṃ śāstraṃ tadabhīṣṭasya sādhyatā || 89 ||

[3.1.3.2.1,21]

svayaṃ śāstre yatra kvacit stotavyaṃ | svayaṃ prasiddha eva dharmīti ca svayaṃ grahaṇasyāvācakatvādayuktaṃ teneṣṭaṃ nānyena vyākhyātrā svayamātmanā | tasmāda"napekṣya śāstramakhilaṃ tadabhīṣṭasya sādhyatā" |

[3.1.3.2.1,22]

tenānabhīṣṭasaṃsṛṣṭasyeṣṭasyāpi hi bādhane | yathā sādhyamabādhātaḥ pakṣahetū na duṣyataḥ || 90 ||

[3.1.3.2.1,23]

tena śāstrakāreṣṭasaṃsṛṣṭasya bādhanepi kevalasādhane sādhyamatikramya bādhanāt pakṣahetvoradoṣaḥ | anyathāpi doṣe'dūṣaṇodbhāvanameva |

[3.1.3.2.1,24]

nanu śāstrakāreṣṭabādhane kiṃ tena sādhitena prauḍhatāhāneḥ | uktamatra | "yadi kiñcidityā" di | api ca |

[3.1.3.2.1,25]

sarvvanāśe samutpanne kiñcidāsāditaṃ varaṃ | ghaṭasya kūpe patane na rajjū kṣepamarhati || 164 ||

[3.1.3.2.1,26]

tasmāt |

[3.1.3.2.1,27]

"svayaṃ nipātarūpākhyāvyatirekasya bādhikāḥ | sahānirākṛteneti" vyākhyātaṃ |

{3.1.3.3}

<3. "sahānirākṛta"grahaṇaphalam>

[3.1.3.3,1]

tatrānirākṛtapadamavaśiṣṭantad vyācaṣṭe |

[3.1.3.3,2]

aniṣiddhaḥ pramāṇābhyāṃ sa copagama iṣyate |

[3.1.3.3,3]

kotra nyāyaḥ |

[3.1.3.3,4]

saṃdigdhe hetuvacanāt;

[3.1.3.3,5]

ekena pramāṇena sādhite viparyaye tadabhāve pramāṇasya hetoranāśrayaḥ | tadāha |

[3.1.3.3,6]

vyasto hetoranāśrayaḥ || 91 ||

[3.1.3.3,7]

nanu yadi heturasti sādhakaḥ kasmānna pakṣaḥ | atha na tadā hetoreva sa doṣo bhaviṣyati kimanirākṛtavacanaṃ |

[3.1.3.3,8]

sattyametat | tathāpi pakṣadoṣeṇa prathamameva nirākaraṇe hetudoṣānapekṣameva yathā syāditi pakṣadoṣa evāyaṃ tanmātrabhāvāt | nahi pratyakṣānumānābhyāṃ nirākṛte kaścit sādhanamapekṣyate | tathā sati anāśvāsa eveti tatrāpi sādhake kaḥ samāśvāsaḥ | tasmāt sandigdho hetorvviṣayaḥ | sādhakabādhakapramāṇābhāvamātraṃ cātra saṃdehena lakṣyate | na sandehasammukhībhāva eva | asaṃmukhībhūtasandehopyanumānādekasmādagnimavagacchatyeva | athavā yatra sandeha utpādayituṃ śakyaḥ tatra hetuviṣayatvaṃ | na svarūpatadviparyayābhyāṃ sādhakabādhakābhyāṃ niścite |

<3.1.3.4>

<4. caturvidhā bādhā>

{3.1.3.4.0}

[3.1.3.4.0,1]

yadi pramāṇābhyāmaniṣiddhe hetuvacanaviṣayatā | dvividhaiva tarhi bādhā | kathamācāryaścāturvidhyandarśayati sma |

[3.1.3.4.0,2]

atrocyate |

[3.1.3.4.0,3]

anumānasya bhedena sā bādhoktā caturvvidhā |

[3.1.3.4.0,4]

anumānabādhaiva trividhā darśitā | pratyakṣabādhā caturthīti | caturvvidhabādhopadarśanaṃ na dvividhabādhāyā bādhakaṃ | evantarhyāgamaprasiddhibādhanamapi liṅgata evānyathānumānabhedatvābhāvaḥ |

<3.1.3.4.1>

<(1) śāstrabādhā'kiṃcitkarī>

{3.1.3.4.1.0}

[3.1.3.4.1.0,1]

evametat | yataḥ |

[3.1.3.4.1.0,2]

tatrābhyupāyaḥ kāryāṅgaṃ svabhāvāṅgaṃ jagatsthitiḥ || 92 ||

[3.1.3.4.1.0,3]

āptavacanaṃ kāryapratirūpakaṃ svabhāvapratirūpakaṃ prasiddhiḥ | kathaṃ na mukhyametalliṅgamityāha |

[3.1.3.4.1.0,4]

ātmāparodhābhimate bhūtaniścayayuktavāk | āptaḥ svavacanaṃ śāstraṃ caivamuktaṃ samantataḥ || 93 ||

[3.1.3.4.1.0,5]

na khalu kaścitpramāṇaprasiddha āptaḥ parasya sakalamanodoṣarahitasya jñātumaśakyatvādasarvvadarśinā | vyavahārasaṅkareṇa ca niścetumaśakyatvādanumānataḥ | tasmādagatyābhbhupagata āptatayā'ptaḥ paramārthatastu neti | svavacanena sahoktiḥ sāmyadṛṣṭaye kṛtā | yataḥ |

[3.1.3.4.1.0,6]

yathātmano'pramāṇatve vacanaṃ na pravarttate | śāstradṛṣṭe tathā nārthe vicārastadanāśraye || 94 ||

[3.1.3.4.1.0,7]

yadyātmanaḥ pramāṇatvaṃ nopeyād vacanāpravarttanameva prasaktaṃ | yathā sarvvaṃ mithyā vravīmīti | yadi sarvameva mithyā vaktavyaṃ mayeti bhavatobhyupagamaḥ | tadayaṃ bhāṣitasyārtho na madvacanātpratyeyaṃ | na madvacamātkiñcit karttavyamevaṃ tarhi kimātmā parikleśito vayaṃ cāvacanepyasyārthasya siddhatvāt | yadapi durvaidagdhyāvadhūtadhiyo'dhītaṃ tadapyavadhūtameva |

[3.1.3.4.1.0,8]

yathā sarvvaṃ mithyā pabravīmīti naitadeva niṣidhyate | tasya mithyābhidhāne hi prakrāntortho na sidhyatī || 65 || ti |

[3.1.3.4.1.0,9]

yataḥ |

[3.1.3.4.1.0,10]

kālatrayaniṣedhepi na caitat saṅgataṃ vacaḥ | aprāmāṇye hi vacasaḥ prakhyātyāpanayo bhavet || 165 ||

[3.1.3.4.1.0,11]

yadyevaṃ pratipadyeta sarvamuktaṃ mṛṣā svavacanavirodhādayuktireva | pravarttayatā vacanamātmā pramāṇatāṃ gatobhyupagataḥ | tataḥ kathaṃ tasyāprāmāṇyapratipādanaṃ | paścāttāpāditi cet tathāpi virodha eva | avacanameva varaṃ kimāyāsena | aparyālocya kṛtamiti cet | nanvayameva doṣaḥ | paryālocanameva nyāyaḥ | atha varttamānānāgataniṣedha idaṃ bravīmi mithyā tadāpi kimanenoktena | bhāvini tu śrotaiva nāsti kimarthaṃ vacanaṃ | cāraṇacarcarīvacanavadadoṣa iti cet | na | vādaprastāvāt | vastunirṇayo hi vādasyārthaḥ |

[3.1.3.4.1.0,13]

tasmādasadetat | tathā śāstraprasiddherthe tadanabhyupagame vicārasyeti sāmyameva śāstrasvavacanayoḥ |

[3.1.3.4.1.0,14]

tatprastāvāśrayatve hi śāstraṃ bādhakamityamum | vaktumarthaṃ svavācāsya sahoktiḥ sāmyadṛṣṭaye || 95 ||

[3.1.3.4.1.0,15]

yadi śāstrānabhyupagamaḥ kathantadarthavicāraḥ | yadi śāstramantareṇa vicāro na pravarttate dharmiṇa evābhāvāt | tadā śāstraṃ bādhakamanyathā neti pratipādayituṃ sahoktimantareṇa tu śāstraṃ svavacanādatiriktasāmarthyaṃ pareṣāmabhimatamiti | tathaiva syāt |

[3.1.3.4.1.0,16]

udāharaṇamapyatra sadṛśaṃ tena darśitaṃ | pramāṇānāmabhāve hi śāstravācorayogataḥ || 96 ||

[3.1.3.4.1.0,17]

ata eva sāmyapradarśanārthaṃ sadṛśamudāharaṇamāha | pramāṇapratikṣepe śāstravacanayorabhāvāt | pramāṇapratiṣedhe śāstramapi naiva bhavataḥ pramāṇamiti kimabhyupagama iti parasparavirodhamātrameva syāt |

[3.1.3.4.1.0,18]

svavāgvirodhe vispaṣṭamudāharaṇamāgame | digmātradarśanantatra pretyadharmosukhapradaḥ || 97 ||

[3.1.3.4.1.0,19]

nanu santi pramāṇānīti kathamayaṃ śāstravirodhaḥ | nahi pramāṇandharmmi śāstrādeva bhavati | yadi tu pramāṇaṃ kiñcinna syāt kuto dharmyādisiddhiriti svavacanavirodhaḥ |

[3.1.3.4.1.0,20]

atha siddhaṃ kiñcidabhyupagamyate | yata eva tasya siddhistadeva tasya pramāṇambhavet | pramāṇata eva prameyasiddheḥ | pramāṇamantareṇa tu na kiñcijjñāyata iti vaktavyaṃ | tasmānnāyaṃ śāstravirodhaḥ | śāstramabhyupagamya yadi brūyāt syādeveti na doṣaḥ | śāstramabhyupagatamiti kathaṃ jñātavyaṃ |

[3.1.3.4.1.0,21]

sattyametat | ata eva na śāstravirodhe spaṣṭamidaṃ udāharaṇaṃ | api tu diṅmātradarśanaṃ |
vārttikakāraḥ spapṭamāha | "pretyāsukhapradodharma" iti | avaśyamevamvidhe viṣaye śāstramabhyupagantavyamiti | śāstravirodhe spaṣṭametadevodāharaṇam | tasmādatra svavacanavat parasparavirodhaḥ |

[3.1.3.4.1.0,22]

evantarhi yatra pramāṇasiddho dharmī tatra śāstramabhyupagamyamānaṃ bādhakameva pramāṇatvāt | śāstraprasiddhe tu dharmiṇi tadabhyupagataṃ taduparodhādeva tadvādhakaṃ bhavet |

[3.1.3.4.1.0,23]

atrāha |

[3.1.3.4.1.0,24]

śāstriṇopyatadālambe viruddhoktau tu vastuni | na bādhā pratibandhaḥ syāt tulyakakṣyatayā dvayo ḥ || 98 ||

[3.1.3.4.1.0,25]

nahi śāstrasvavacanayorabhyupagamopanītaprāmāṇyādaparo viśeṣa ekasyāpi | tatastulyaśaktitvād dvayorapi pratibandha eva na bādhyabādhakabhāvaḥ |

[3.1.3.4.1.0,26]

yathā svavāci taccāsya tadā svavacanātmakaṃ | tayoḥ pramāṇaṃ yasyāsti tat syādanyasya bādhakaṃ || 99 ||

[3.1.3.4.1.0,27]

pratijñāmanumānamvā pratijñāpetayaktikā | tulyakakṣyāṃ yathārthamvā bādheta kathamanyathā || 100 ||

[3.1.3.4.1.0,28]

prāmāṇyamāgamānāñca prāgeva vinivāritaṃ | abhyupetavicāreṣu tasmāddoṣoyamiṣyate || 101 ||

[3.1.3.4.1.0,29]

ityantaraślokāḥ |

[3.1.3.4.1.0,30]

tasmād viṣayabhedasya darśanāya pṛthakkṛtaḥ | anumānābahirbhūtopyabhyupāyaḥ prabādhanāt || 102 | ;

[3.1.3.4.1.0,31]

ata eva bādhanābhyupagamāt āgamo'numānābahirbhūtopi pṛthakkṛtonumānāt | viṣayabhedapradarśanārthamanumānambādhakameva | śāstrantu pratibandhakaṃ | abhyupagataṃ ca tatpratibandhakaṃ nānyathā |

[3.1.3.4.1.0,32]

anyathātiprasaṅgaḥ syād vyarthatā vā pṛthakkṛteḥ | bhedo vāṅmātravacane pratibandhaḥ svavācyapi || 103 ||

[3.1.3.4.1.0,33]

yadi tu prayojanamantareṇāpi svavacanaśāstravacanayoranumānāt pṛthakkaraṇaṃ | vyarthatvād vakturakauśalameva bhavet | svavacanopagamavirodhayostarhi kathaṃ pṛthakkaraṇaṃ parasparaṃ nyā ya mu khe | yadi viruddhārthavādināṃ svavacanena bādhyate | yathā sarvvamuktaṃ mṛṣeti | pūrvvābhyupagamena vā |
yathau lū kya syānityaḥ śabda iti sādhayataḥ viṣayabhedābhāvepi hi pṛthagudāharaṇamanarthakaṃ |

[3.1.3.4.1.0,34]

sattyamabheda eva, tathāpi pūrvveṇa pratiṣṭhāpitamuttaraṃ pratihantītyabhyupagamavirodhaḥ | tadeva tu vākyaṃ svārthaṃ pratihantīti svavacanavirodhaḥ |

{3.1.3.4.1.1}

<(ka) abhyupagamācchāstraṃ pramāṇam>

[3.1.3.4.1.1,1]

tenābhyupagamācchāstraṃ pramāṇaṃ sarvvavastuṣu |

[3.1.3.4.1.1,2]

bādhakaṃ;

[3.1.3.4.1.1,3]

eveti cet |

[3.1.3.4.1.1,4]

yadi necchetsa bādhakaṃ kiṃ punarbhavet || 104 ||

[3.1.3.4.1.1,5]

svavāgvirodho'bhedaḥ syāt svavākchāstravirodhayoḥ |

[3.1.3.4.1.1,6]

yadi hyasau necchet kintadbādhakaṃ bhavet | yadi vā tadicchāyāmapi bādhakaṃ | na hīcchā'pramāṇasya prāmāṇyaṃ janayati | abhyupagataṃ pūrvaṃ paścādanyathā na vaktavyaṃ | karaṇe ko virodhaḥ | svavacanavirodha eva | evantarhi svavāgvirodhe'bhyupagamyamāne svāvākchāstravirodhayorabheda eva prāpto na śāstrabādhavailakṣaṇyaṃ |

[3.1.3.4.1.1,8]

puruṣecchā kṛtā cāsya paripūrṇṇā pramāṇatā |

[3.1.3.4.1.1,9]

puruṣecchā kṛtā cet pramāṇatā śāstrasya | vacanasyāpi svasya sā paripūrṇṇā | tato na viśeṣaḥ svavacanācchāstrasya | atha śāstraṃ svārthasādhanāyābhyupagatamiti pramāṇaṃ svavacanantu parārthantato na nitarāṃ | parārthe hi na mahān prayatna iti |

[3.1.3.4.1.1,10]

tadasat | yataḥ |

[3.1.3.4.1.1,11]

parīkṣitaṃ yadi bhavetpramāṇaṃ tatra bādhakaṃ | parīkṣā na pravṛttā cet svavāco na viśiṣyate || 166 ||

[3.1.3.4.1.1,12]

yadi parīkṣitamabhyupagataṃ tadā tadarthapramāṇata eva siddha iti pramāṇabādhaiva | atha na parīkṣitaṃ vacanamātrameva taditi na viśeṣaḥ svavacanādāgamasya |

{3.1.3.4.1.2}

<(kha) parokṣaprasiddhayorarthayoḥ niṣprayojanaṃ śāstram>

[3.1.3.4.1.2,1]

tasmāt prasiddheṣvartheṣu śāstratyāgepi na kṣatiḥ | parokṣeṣvāgamāniṣṭau na cintaiva pravartate || 106 ||

[3.1.3.4.1.2,2]

pramāṇena prasiddhe dharmiṇi vicārasyāpratibandhācchāstraṃ parityajatopi na kācit kṣatiḥ | kevalamabhyupagamavirodhaḥ | abhyupagamya virodhāt nāsau śāstravirodhasya parisphuṭo viṣayaḥ | śāstraprasiddhe tu dharmiṇi śāstraparityāgāsambhavāt | sa eva śāstravirodhasya spaṣṭo viṣayaḥ | āgamāniṣṭau hi tatra cintānavatāra eva | evaṃ tarhi tacchāstraṃ pratiṣṭhāpayan dharmiṇaṃ pratiṣṭhāpayati tatastadbādhakaṃ | tattarhi śāstramapramāṇakaṃ kathaṃ dharmiṇaṃ pratiṣṭhāpayati prāmāṇyenābhyupagamāt | svopagama eva tarhi prāmāṇyamādadhat dharmiṇaṃ pratiṣṭhāpayati | dharmāntarañca sa eva prativahatīti na bhidyate svavacanavirodhācchāstravirodhaḥ |

[3.1.3.4.1.2,3]

virodhodbhāvanaprāyā parīkṣāpyatra tadyathā | adharmamūlaṃ rāgādi snānañcādharmaśodhanaṃ || 107 ||

[3.1.3.4.1.2,4]

tathā cāha |

[3.1.3.4.1.2,5]

cittamantargataṃ duṣṭaṃ tīrthasnānairna śudhyati | śataśopi hi taddhautaṃ surābhāṇḍamivāśuci || 167 ||

[3.1.3.4.1.2,6]

tathā punarāha |

[3.1.3.4.1.2,7]

gaṅgādvāre kuśāvartte vilvakī nīlaparvate | snātvā kaṇakhale tīrthe sambhavenna punarbhavaḥ || 168 ||

{3.1.3.4.1.3}

<(ga) prasiddhibādhā'yuktā>

[3.1.3.4.1.3,1]

yadi tarhi na kiñcid bādhyate virodhamātrakameva kimarthantarhi tadabhyupagamavirodha ityāha |

[3.1.3.4.1.3,2]

śāstraṃ yatsiddhayā yuktyā svavācā ca na bādhyate | dṛṣṭe'dṛṣṭepi tad grāhyamiti cintā pravarttate || 108 ||

[3.1.3.4.1.3,3]

pramāṇasvavacanāviruddhaṃ śāstraṃ dṛṣṭādṛṣṭayorabhyupagantavyamanyathābhyupagame'prekṣāpūrvvakārī bhavet | prasiddhinirākṛtopi na pakṣaḥ | tatra prasiddhiḥ svabhāvaliṅgam na tvāptavacanaṃ | nātha tathā bhāvamantareṇa pravarttate kutastathābhyupagataḥ | abhyupagamakṛto hi tatra pratibandho na tu pramāṇaprasiddha iti na mukhyaḥ kāryahetuḥ | tatra prasiddherapi yadi vāstavaḥ pratibandhastadā mukhya eva svabhāvahetuḥ | tathā abhyupagamakṛtastadāptavacanavadabhyupagamavirodha eva tatkathaṃ bādhāntarametat | athāptavādhaiveyaṃ yato vakṣyati | "āptotrākṣatavāg jana" iti | pratyakṣārthānumānāptaprasiddheneti ca prasiddhaśabdaḥ pratyekamabhisambadhyate | tatastrividhaiva bādhā |

[3.1.3.4.1.3,4]

tadasat |

[3.1.3.4.1.3,5]

"anumānasya bhedena sā bādhoktā caturvvidho" iti vacanāt | ā cā rye ṇāpi yatrāpītyādivacanena pṛthagudāharaṇapradarśanena cāturvvidhyamupadarśitaṃ na samarthitaṃ syāt |

[3.1.3.4.1.3,6]

atrocyate |

[3.1.3.4.1.3,7]

sarvvalokavirodhoyaṃ pūrvvakaḥ punarātmanā | svabhāvakāryarūpeṇa prasaṅgoyaṃ kṛtothavā || 169 ||

[3.1.3.4.1.3,8]

sarvvalokaprasiddhena prabādhanaṃ prasiddhibādhā | kevalātmaprasiddhena bādhetarā |

[3.1.3.4.1.3,9]

athavā svabhāvaheturūpeṇa kāryarūpeṇa ca prasaṅgasādhanadvayopadarśanaparametat | tathāhi | dvayameva vādinā karttavyaṃ mukhyasādhanaṃ prasaṅgasādhanañca | nāparaḥ prakāro vādivacanānāmiti darśanārthaṃ |

[3.1.3.4.1.3,10]

athavā |

[3.1.3.4.1.3,11]

vyavahāriṇānugantavyāḥ śabdārthāḥ sarvvadaiva yat |

[3.1.3.4.1.3,12]

na tu śāstramatastasmādasyābhedāt pṛthakkṛtiḥ || 170 ||

[3.1.3.4.1.3,13]

amukhyatvepi prasiddhivirodhasya śāstrādavaśyābhyupagantavyatvāt pṛthakkaraṇam |

[3.1.3.4.1.3,14]

nanu śāstrasvavacanayorna kaścidbheda iti svavacanabādhaiva śāstrabādhā | tatonyaṃ pratipādayatā śāstraprasiddhe dharmiṇi vivādamāracayatāvaśyameva svavacanaśāstravacanayoḥ pramāṇatābhyupagantavyā | tatkathaṃ nāvaśyamabhyupagamaḥ |

[3.1.3.4.1.3,15]

tadapyasat | parābhyupagamenoktatvāt | pareṣāṃ hi vādināmabhyupagamo'vaśyaṃ vādavidhāne śāstramabhyupagantavyaṃ | dharmyantaradharmavivādepi tata idaṃ pratipādayitumucyate | tenāvaśyaṃ śāstramabhyupagantavyamiti |

[3.1.3.4.1.3,16]

athavā vivakṣitaviṣayāprasiddhiḥ paramārthaviṣaye śāstramiti pṛthagupādānaṃ | tatra hi mātā ca bandhyā ceti na vivakṣitārthabādhā | tataḥ |

[3.1.3.4.1.3,17]

bāhyetaratayā bhedo viṣayasya vivakṣitaḥ | śāstraprasiddhe rbbādhasya vibhāga iti bhinnatā || 171 ||

[3.1.3.4.1.3,18]

gataṃ prāsaṅgikaṃ | prakṛtaṃ prārabhyate | keyaṃ prasiddhirnnāma | yadi tāvallokaprasiddhirvyāptyaikadeśena vā sarvvā parigṛhyate | tadā nittyatvādayopi sakalalokaprasiddhāstatastadbādhane pramāṇena lokaprasiddhibādhā bhavedanyeṣāñca pramāṇaviruddhānāṃ | na cānyorthaḥ prasiddhiśabdavācyaḥ | tathā'śucinaraśiraḥ kapālamityādayaḥ | atha śāstraparipaṭhitasya bādhanamayuktaṃ | tathā sati nittyātmādīnāmapi bādhane doṣaḥ syāt |

[3.1.3.4.1.3,20]

atrocyate |

[3.1.3.4.1.3,21]

prasiddhiriṣṭaśabdābhidheyatvaṃ yadakampitaṃ | prasiddhirvyavahāro hi tajjātatvāttathocyate || 172 ||

[3.1.3.4.1.3,22]

prakṛṣṭā siddhiḥ prasiddhiḥ | tajjātamiṣṭaśabdābhidheyatvamacalitatvāt prakṛṣṭasiddhirūpaṃ nityatvādikantu calatyeva | śāstreṇa tu tasya niścalīkaraṇamaśakyaṃ |

[3.1.3.4.1.3,23]

pramāṇasiddhaṃ śāstreṇa nāpanetuṃ hi śakyate | bādhitatvāt pramāṇena prāmāṇyavinivṛttitaḥ || 173 ||

[3.1.3.4.1.3,24]

iṣṭaśabdābhidheyatvasya tu na tathā calanamanumānasya bādhakasyābhāvāt | tathā ca pratipādayiṣyate | iṣṭaśabdābhidheyatvasya hi puruṣecchānurodhino'rtheṣu nānumānasya bādhakasyāvatāraḥ |

{3.1.3.4.1.4}

<(gha) āptalakṣaṇam>

[3.1.3.4.1.4,1]

ata evāha |

[3.1.3.4.1.4,2]

artheṣvapratiṣiddhatvāt puruṣecchānurodhinaḥ | iṣṭaśabdābhidheyatvasyāptotrākṣatavāg janaḥ || 109 ||

[3.1.3.4.1.4,3]

iṣṭaśabdābhidheyatvaṃ hi sāmānyarūpaṃ gotvādikalpitaṃ | na śakyaṃ pratiṣeddhuṃ | icchāmātraparikalpito hi na śakyo vikalpitārthaparitoṣaḥ | na khalu susamviditaṃ śakyaṃ niṣeddhum | tathā cademapi |

<3.1.3.4.2>

<(2) śabdārthasaṃbadhaḥ sāṃketikaḥ>

{3.1.3.4.2.0}

[3.1.3.4.2.0,1]

nanu pramāṇasiddhameva vastu vādhakaṃ | athātrocyate | svasamvedanameva pramāṇaṃ tena vācyatvasya śabdaṃ pratyupādānopādeyabhāvalakṣaṇasya siddhatvāt | yadyevaṃ pratyakṣasiddhamevāvācyatvaṃ tataḥ pratyakṣabādhita eva pakṣaḥ | kāryakāraṇabhāva eva pratyakṣaprasiddho nāparo vācyavācakabhāva iti cet | na | tāvanmātrameva vācyavācakabhāvaḥ | tatkathamanyathābhyupagamaḥ |

[3.1.3.4.2.0,2]

atrocyate |

[3.1.3.4.2.0,3]

bācyatvamatra sāmānyaṃ bhāvibhūtatayā sthitaṃ | vyāpivyaktestatastasya kutaḥ pratyakṣato gatiḥ || 172 ||

{3.1.3.4.2.1}

<sāmānyanirāsa>

[3.1.3.4.2.1,1]

kevalaṃ vyavahārasya tathābhūtasya bhāvataḥ | anādivāsanābhāvāt tadastīti pratīyate || 173 ||

[3.1.3.4.2.1,2]

tathā ca vakṣyate "sopīṣṭo vyavahārabhāk" | anyāpohalakṣaṇaṃ hi sāmānyaṃ vārcyamiṣṭasya dhvaneḥ | tacca na pratiṣeddhaṃ śakyaṃ vāsanāpratiniyamena tathābhūtapratyayodayāt | sā ca vāsanecchāmātrakṛtasaṅketaniyamena prabodhitā niyataṃ sāmānyamavasthāpayati | tathāhi |

[3.1.3.4.2.1,3]

brāhmaṇāditvamavyaktaṃ vyaktyā niyatamicchayā | saṃketavṛttiśabdena tadanyavinivṛttitaḥ || 174 ||

[3.1.3.4.2.1,4]

na khalu dvijatvādījātayo'niyatavarṇṇasaṃsthānātmatayā vyaktyā vyaktuṃ śakyāḥ | tatastā vyaktiniyatācāropalakṣitavyaktiniyatasaṃketavalādevābhivyaktibhājaḥ |

[3.1.3.4.2.1,5]

nanu na kenacidatredānīṃ kṛtaḥ saṃketonādisvabhāvasiddhavācyavācakabhāvasambhavāt | na | upadeśasyaiva saṃketatvāt | api ca | brāhmaṇo na brāhmaṇa iti kāraṇametat | yattu tasyādṛṣṭahetutvaṃ tadatra sādhyamanyathā caṇḍālādijātīnāmāsāñca kaḥ parasparato vibhāgaḥ | etena gotvādijātirapi pratyuktā | tāsāmapi na gardabhādijātibhyo viśeṣaḥ | upalakṣya pravartanañcet |

[3.1.3.4.2.1,6]

vāhadohādisāmarthyamātreṇātra prayojanaṃ | tenopalakṣyamāṇatvaṃ na nāmātra na saṃgataṃ || 175 ||

[3.1.3.4.2.1,7]

tathā'jādijātīnāmapi tadekaśabdagocaratvameva lakṣaṇam | tasmād vikalpya viṣayatvameva jātirataḥ prasiddhimātraprāpitātmabhāvatvāt sa dharmo vyavahārajaḥ | prasiddhiśabdenoktaḥ |

[3.1.3.4.2.1,8]

uktaḥ prasiddhiśabdena dharmastadvyavahārajaḥ |

[3.1.3.4.2.1,9]

na kevalamayameva dharmaḥ prasādhakaprasiddhilakṣaṇapramāṇaśabdenoktaḥ | api tu |

[3.1.3.4.2.1,10]

pratyakṣādimitā mānaśrutyāropeṇa sūcitāḥ || 110 ||

[3.1.3.4.2.1,11]

pratyakṣādipramāṇamitā apyarthāntarasya pakṣābhāsākhyasya bādhakāḥ | tasmādiṣṭaśabdābhidheyatvasya gotvāderaśakyaniṣedhatvāttenaiva pratiṣedhabādhanaṃ | nahi vyavahārārtha śabdamupanibadhya viracito vaidyādivyapadeśaviṣayaḥ sarvvavirodhyanunmattena pratiṣedhyaḥ prasiddhaḥ | etadevāha |

[3.1.3.4.2.1,12]

tadāśrayabhuvāmicchāvarttitvādaniṣedhināṃ | kṛtānāmakṛtānāñca yogyamviśvaṃ svabhāvataḥ || 111 ||

[3.1.3.4.2.1,13]

svabhāvata eva yogyaṃ tadāśrayabhuvāṃ vyavahārajātānāṃ yogyaṃ gotvādīnāṃ viśvaṃ | kṛtānāmakṛtānāñca svayaṃ vyutpādayiṣyamāṇānāṃ yogyameva viśvasya sarvvatrāpratikūlatvāt | aprātikūlyameva yogyatā | tataḥ |

[3.1.3.4.2.1,14]

arthamātrānurodhinyā bhavinyā bhūtayāpi vā | bādhyate pratirundhānaḥ śabdayogyatayā tayā || 112 ||

[3.1.3.4.2.1,15]

na khalu bhāvinī bhūtā vā yogyatā pratiṣedhena nivarttayituṃ śakyā śabdasya "agnihotraṃ juhuyātsvargakāma" ityādeḥ śvamāṃsabhakṣaṇādau | arthamātrānurodhitvāt | tatrāpyarthe'pratikūlatā yogyatā | na hi kaścidarthaḥ pratikūlaḥ saṃ ketakaraṇe dṛṣṭa upadeśapratipanno vā | mātraśabdo'viśeṣaparigrahārthaḥ | tadyathā brāhmaṇamātraṃ bhojayeti | bhojanamātramicchati | na viśeṣaparigrahaṃ karoti | yā ca yogyatā'rthamātrānurodhinī na tatra kaścit pratiṣedhe nyāyaḥ |

[3.1.3.4.2.1,16]

ataḥ pratiṣeddhā tayaiva yogyatayā bādhyate | nahi yogyatāyā niṣedhyatvaṃ pratyakṣasiddhaṃ | yadi paramanumānamavataret | tacca dṛṣṭāntābhāvādasambhavīti pratipādayiṣyate |

[3.1.3.4.2.1,17]

nanvācāryaḥ śābdaprasiddhenetyāha | na yogyatayā bādhanaṃ | na hīṣṭaśabdābhidheyatvaṃ yogyatā | na ca tathā prasiddhatā | yogyatā hi prasiddheḥ kāraṇanna tu prasiddhireva |

[3.1.3.4.2.1,18]

atrocyate |

[3.1.3.4.2.1,19]

tadyogyatābalādeva vastuto ghaṭato dhvaniḥ | sarvvosyāmapratītepi tasmiṃstatsiddhatā tataḥ || 113 ||

[3.1.3.4.2.1,20]

ācāryasyāpyayamevābhiprāyo yogyataiva śābdaprasiddhavacanena pratipādyate na nirvṛttā vācyatā | yogyatā cecchāmātrānurodhinī | sā cāpratikūlatā saṃkete |

[3.1.3.4.2.1,21]

icchāmātreṇa vṛttirhi dhvaneḥ sarvvatra vastuni | tanmātravṛttiryaḥ śabdaḥ sa kathaṃ kvāpi varttatāṃ || 176 ||

[3.1.3.4.2.1,22]

nahi vastu svarūpeṇa pravarttayati vācakaṃ | aprātikūlyaṃ saṃkete yogyatetyabhidhīyate || 177 ||

[3.1.3.4.2.1,23]

icchayā nirmitiryaiva sārthamātrānurodhitā | arthamātrepyanākāṃkṣā saṃketecchā kathambhavet || 178 ||

[3.1.3.4.2.1,24]

cakraśabdābhidheyatvapratiṣedho yadā ghaṭe | prasiddhisādhanantatretyabhipretaṃ diśānayā || 179 ||

[3.1.3.4.2.1,25]

ityantaraślokāḥ |

[3.1.3.4.2.1,26]

nanvaprātikūlyaṃ yogyatā sā kathaṃ bhāvinī bhūtā vā | atrocyate |

[3.1.3.4.2.1,27]

arthasya bhāvibhūtatvād yogyatāpi tathā vidhā | svarūpavyatiriktā hi yogyatā nāma nekṣyate || 180 ||

[3.1.3.4.2.1,28]

tatra yortho yena śabdenābhidhātumiṣṭaḥ sa tena śabdenābhidhātuṃ yogyastadyathā vṛkṣaśabdena nahi kasyacit kvāpi pratikūlatā |

[3.1.3.4.2.1,29]

nanu dṛṣṭānta eva na siddhastatrāpi pratikṣepasaṃbhavāt |

[3.1.3.4.2.1,30]

naitadasti | pravṛtte vācyavācakabhāvavyavahāre kasya pratikṣepaḥ | yataḥ pravarttamānā dṛśyante tadarthapratipattyā | ayameva khalu vācyavācakabhāvaḥ | tathā coktaṃ |

[3.1.3.4.2.1,31]

yasminnuccarite śabde yadā yorthaḥ pratīyate | tamāhurarthaṃ śabdasya nānyadarśasya lakṣaṇami || 181 || ti |

[3.1.3.4.2.1,32]

evaṃ tarhi pratyakṣabādhita eva pratijñārthaḥ kiṃ prasiddhibādhayā |

[3.1.3.4.2.1,33]

atrocyate | naitāvanmātramatra pratipādyaṃ api tu |

[3.1.3.4.2.1,34]

sarvve śabdāḥ kvaciddeśe kāle vā vācakā matāḥ | nyāyenānena na hyatra pratyakṣasya pravarttanam || 182 ||

[3.1.3.4.2.1,35]

uktametat | yadapi candraśabdābhidheyatvaṃ yadā ghaṭe pratiṣidhyate tadāpi prasiddhibādhanamiti | yadidānīṃ mamāyantacchabdābhidheyatvena na pratibhātītyucyate siddhasādhanaṃ | athānyasya na pratibhāsate na cedānīṃ vā | na ca yogyaḥ | tadā nāstyetadicchāmātreṇa vṛtteḥ | kimiti na sambhāvyate deśakālanarāntareṇa śabdārthānāmanyathā vācyavācakabhāvadṛṣṭeḥ kuto niyamaḥ | anena nyāyena sarvvaṃ sarvvavācyamiṣṭamiti na doṣaḥ |

[3.1.3.4.2.1,36]

khādecchvamāṃsamityeṣa yenārthaḥ pratiṣidhyate | pratītibādhitatvena sa yogyatvena bādhyate || 183 ||

[3.1.3.4.2.1,37]

yadīdānīṃ tathārthoyaṃ māṃsādiḥ pratibhāsate |

[3.1.3.4.2.1,38]

ityucyate tadādhyakṣabādhā syāt anyathā kutaḥ || 184 ||

[3.1.3.4.2.1,39]

na hyatra pratyakṣabādhā | pratītibādhātra kevalaṃ | sāpi saṃketavaśādeva yogyatayā | yogyatā vā śvamāṃsādāvapi |

{3.1.3.4.3}

<(3) vedabādhā>

[3.1.3.4.3,1]

nanu ya eva saṃketaparataṃtrā laukikāḥ śabdāsteṣvevāyamaniyamaḥ | ye tu vaidikāḥ svābhāvikārthasambandhāsteṣu kathamaniyamaḥ | vyavahārārthañca saṃketo dṛṣṭaviṣaya evamukto'tīndriye tu pratipattyabhāvāt kathaṃ saṃketayituṃ samarthaḥ | āgamaikaśaraṇatvāt pratipatteritaretarāśrayadoṣaprasaṅgaḥ | na cānyathā saṃketastadāgamānusāriṇo yuktaḥ |

[3.1.3.4.3,2]

atrocyate |

[3.1.3.4.3,3]

nanu vedopi kenāyaṃ siddhaḥ svābhāvikārthabhāk | tatra saṃketayedajño jñānī dveṣadayāditaḥ || 185 ||

[3.1.3.4.3,4]

yathaivecchayā ekena kṛtaḥ saṃketo'gnyādīnāndahanādiṣu tathā śvādiṣvapi | na svābhāvikoyamartha iti prasidhyati lokānusāreṇa tadarthavyavasthānāt | loke ca |

[3.1.3.4.3,5]

deśakālādibhedena nānābhūtārthadarśanaṃ | na cāpi deśakālādivyāpyartha ihi niścayaḥ || 186 ||

[3.1.3.4.3,6]

tatra kadacidajña eva deśakālādiṣu saṃketayedupadiśedvā | upadeśapāraṃparyamātre cāndhaparaṃparā | tatonyathā saṃketastadadhimuktāpakṣepaṇāya | athavātīndriyadarśyeva pūrvvārthāvagrahavisaṃvādakṛtaparihārāyeti na virodhaḥ | athavā |

[3.1.3.4.3,7]

naiva pratyakṣamatrāpi nirūpaṇasamāgame | candraśabdātpratītirnno rāśinonumitimvinā || 1|87 ||

[3.1.3.4.3,8]

nahi śabdādarthapratītiḥ pratyakṣā bhavituṃ yuktā | yathā vedavādyāha | pratyakṣo hi vedavacanādarthe pratyayaḥ | yadi tāvadevamucyate | pratyakṣaḥ pratyayaḥ svasamvedanarūpatvāditi, samayosya bādhyate | jñānāntarālambanatayā vā | apratyakṣā buddhiriti sthiteḥ | abhyupagame vānyatrāpyucyatāṃ pratyakṣo dhūmādagnau pratyaya iti | athānumānarūpābhāvāt sa bhavedekasmād dhūmādagniṃ pratiyatopi | atha tatra pūrvvānusandhānamāsīdatrāpa saṃketakāle | anyathā vyākhyānanusāriṇopi vyākhyaiva ca saṃketa iti | atha vyākhyā na bhavati svecchākṛtasaṃketarūpā tatoyamadoṣaḥ |

[3.1.3.4.3,9]

naitadasti | pratipāditamanyathāpi dveṣādito vyākhyākaraṇam | chāndasatvādvarṇṇalopaniruktādinā samarthanā śiṣṭaprayogato vyākhyeti cet | tathā |

[3.1.3.4.3,10]

vyākhyāparaṃparāyāte bhavedandhaparaṃparā | nādhyakṣatā tatastasya nānumetyaniduṣṭatā || 188 ||

[3.1.3.4.3,11]

tasmāccandraḥ śaśīti nātrāpi pratyakṣatā | tathā ca pratyapādi | tadbhāvābhāvayordarśanādarśanasmṛtyapekṣa hi śabdaliṅge svaviṣayaṃ pratipādayata iti | tatra yo candraḥ śaśī sattvādityāha | sa naivamāha | pratītireva nāstīti | evaṃ hi sati pratītibādhā syāt | pratītiśca pratyakṣā yadi nāma pratītistathāpyasattyeyamindudvayapratītivat | tasya pratītibādhā darśyate |

[3.1.3.4.3,13]

pūrvvapūrvvānusendhānātpratīteranumānatā | anumābādhanañcāta iṣṭaṃ śāstrakṛtāmidaṃ || 189 ||

[3.1.3.4.3,14]

saṃketakāle sambandhapratīteranumā tataḥ |

[3.1.3.4.3,15]

svabhāvāṅgaṃ jagatsthitiriti siddhaṃ |

[3.1.3.4.3,16]

nanvanumānametaditi yuktaṃ svabhāvahetustu kathaṃ | śabdācca pūrvvadarśanasahāyādutpannā pratīti ranumānarūpā bādhikā | na ca śabdorthasya svabhāvaḥ |

[3.1.3.4.3,17]

kāryakāraṇabhāvo hi vācyavācakayoryadi | tadā śabdāt pratītiḥ syāt anumānaṃ tathā sati || 190 ||

[3.1.3.4.3,18]

anumānātpratītiriti sambandhasahāyatā | sa ca sambandha upādānopādeyabhāvorthaśabdayoḥ | śabdaśca paramārthataḥ tālvādivyāpāramātrajanyo na vācyārthajanyaḥ | tata icchayā hastamudrādivadatra kāryakāraṇabhāvo nānyathā | na hīcchāparikalpitaḥ kāryakāraṇabhāvo vāstavo rajjūkīlasambandhavat | na ca tathā pratītiravaśyambhāvinī | tena nānumānametanmukhyaṃ | kathantarhi svabhāvahetuḥ | yortha upādānabhūtaḥ saṃketena prakāśyate | kriyate cecchayā tathābhūtaḥ sa paramārthataḥ kāraṇabhataḥ | tadarthavivakṣāmantareṇāpi bhāvāt | anyavivakṣāyāmavivakṣāyāñca | na ca yamantareṇa yasya bhāvastattasya kāraṇaṃ | tasmāt |

[3.1.3.4.3,19]

upādānatayeṣṭatvamātrādevāsya vācyatā |

[3.1.3.4.3,20]

tanmātrabhāvitāṃ prāptaḥ svabhāvo vācyatā bhavet || 191 ||

[3.1.3.4.3,21]

upādānatayā vyavasthānamātrameva vācyatā | tata upādānatayā vyavaharaṇameva prasiddhiḥ | vyavahāraprasiddhatvādupādānatvasyāpi prasiddhitā | tato'vācyatvamupādānatvena pratibhāsane na bādhyate | yo hi yasyopādānakāryatvenāpratibhāsī sa yadi paramavācyastataḥ śabdāttasyāpratibhāsanāt | yadyasāvartha icchāyāmapi nopādānakāryapratyayapratibhāsī bhavedavācyaḥ |

[3.1.3.4.3,22]

nanu naiva pratibhāsate nahi bāhyārthasyopādānatā | tamantareṇāpi bhāvādityuktametat | na | icchāyāṃ satyāṃ pratibhāsanāt | yadā hyarthadarśane sati tadvivakṣayā prayogo vināśya tyantābhyāsāttadā kinna pratibhāti tasyopādānabhāvaḥ | atha tato bāhyārthāpratibhāsanāt pratipatturevamucyate | tathā satyanumānamapi na bāhyārthaviṣayantatrāpratibhāsanādeva atha tatopi vikalpāttadadhyavasāyena vastunyevamucyate | tathā sati vācyatvepyevameva | bāhyārthaprāptistu sarvvadā bhavatyapramāṇatvāt paramārthataḥ pratīteḥ | na vā pramāṇatve vācyavācakabhāvābhāvaḥ | evambhūtatayaiva vācyavācakabhāvaprasiddheḥ | tasmāt |

[3.1.3.4.3,23]

upādānatayā yorthaḥ sthitibhāg vācya eva sa | sa copādānatecchājā pratiroddhu na śakyate || 192 ||

[3.1.3.4.3,24]

tādṛk prasiddhiviṣayaḥ sarvvortho vācya ucyate | tata icchāparādhīnavṛtternna niyamo dhvaneḥ || 193 ||

[3.1.3.4.3,25]

iti saṃgrahaḥ |

[3.1.3.4.3,26]

tato yogyataivācāryasya prasiddhaśabdenābhimatā |

[3.1.3.4.3,27]

etadeva kuta iti cet | atrocyate |

[3.1.3.4.3,28]

asādhāraṇatā tena śabde na pratipāditā | sā na syādyadi yogyatvād vācyannākhilamiṣyate || 194 ||

[3.1.3.4.3,29]

eta evāha |

[3.1.3.4.3,30]

āsādhāraṇatā na syāt bādhāhetorihānyathā |

[3.1.3.4.3,31]

yadi nācāryasya yogyatāyāmabhiprāyaḥ kathambādhakamanumānamasādhāraṇahetuḥ satvasyācandraśabdavācye ghaṭādike prasiddhatvāt | yadā tu yogyatāyāṃ sakalameva tadbācyatayā bhavet | kvacidacandre'siddheḥ | āha cācāryaḥ | yatrāpyasādhāraṇatvādanumānābhāve śabdaprasiddhena viruddhenārthenāpodyate na sa pkṣa iti | yatra viṣaye pratipakṣabhūtasyānumānasyāsādhāraṇatā tata eva tadabhāvaḥ | abhāve śābdaprasiddhamanumānaṃ bādhakaṃ na sa pakṣaḥ | aśakyaniṣedhatāmasya darśayannevamāha pratipramāṇatayā niścayaṃ vā | nahi pramāṇamantareṇa niṣedhaḥ | nāpi niścāyake satyaniścayaḥ | atra ca |

[3.1.3.4.3,32]

uttaraṃ pūrvvasahitaṃ pūrvvamuttarasaṃhitaṃ | parapūrvvārthasadbhāve tadetad vyāpṛtaṃ dvyam || 195 ||

[3.1.3.4.3,33]

yadā tāvat pradhānatā śābdaprasiddhasya pūrvvasyāvayavasya viśeṣaṇatā tadā pratipramāṇābhāve niścayaḥ | yadā tu parāvayavasya viśeṣaṇatvaṃ pūrvvasya pradhānatā tadā'śakyaniṣedhatā |

[3.1.3.4.3,34]

nanu yadi nāmānumānasyāsādhāraṇatā tathāpi kathamaśakyaniṣedhatā | nānumānameva pramāṇaṃ pratyakṣasyāpi bhāvāt |

[3.1.3.4.3,35]

atra parihāraḥ |

[3.1.3.4.3,36]

tanniṣedhonumānāt syācchabdārthe'nakṣavṛttitaḥ || 114 ||

[3.1.3.4.3,37]

nanu |

[3.1.3.4.3,38]

śābdaprasiddhaṃ yadrūpaṃ tatpratyakṣamatonumā | nāstyasādhāraṇatvasya vyarthakaṃ vacanaṃ na kim || 196 ||

[3.1.3.4.3,39]

na | śabdārthe'kṣāpravṛtteḥ | nahi śabdārthaḥ sākṣāt karttuṃ śakyaḥ | yogyatā hi śabdārthatayā niścitā śābdaprasiddhasyārthasya vyavahārakāritve yadi nāma pratibhāsate tathāpi tato na vyavaharttavyamiti yogyatāniṣedhaḥ | śabdasambandhitā vā pratibhāsamānasya | sambandhaśca na pratyakṣagocaraḥ | śabdasya śrotravijñāne pratibhāsaḥ | tadarthasya tu vikalpe cakṣurvvijñāne vā | na cānayoḥ parasparaviṣayasāṃkaryam |

[3.1.3.4.3,40]

nanvagnidhūmayorapi svaviṣayavijñānapratibhāsanāt kathametat | tathā gandhagandhavadādīnāṃ | bhavatu tatrāpyeṣa doṣaḥ | tathāpi naitat samarthitaṃ bhavati | indriyavijñānena tu teṣāṃ grahaṇaṃ tato na doṣaḥ | atra tu svasamvedanameva jñānasvalakṣaṇasya grahaṇaṃ na vācakatvasya | vyāpī ca sambandho na pratyakṣapratibhāsī | na ca samvādī śābdo vyavahāraḥ | tato na pratyakṣagocaraḥ | vastuviṣayatvāt pratyakṣasya | tatonumānagocara evāyaṃ |

[3.1.3.4.3,41]

nanvanumānāntaraṃ bādhakaṃ bhaviṣyati hetvantarotpannaṃ | yadi nāma sattvādityasādhāraṇo hetuḥ anyo hetuḥ syādityāha |

[3.1.3.4.3,42]

asādhāraṇatā tatra hetūnāṃ yatra nānvayi | sattvamityabhyudāhāro hetorevaṃ kuto mataḥ || 115 ||

[3.1.3.4.3,43]

yatra hi sattvamaśeṣavastuvyāpakamasādhāraṇīkriyate tatrānyatrāvyāpake varāke kā vārttā | na hi balavatpratipakṣanirāsasamarthastadaparatra kṣamate tadarthī | ata eva sahetukaṃ pakṣamupadiśatisma | acandraḥ śaśī sattvāditi | anyathā pakṣābhāsopanyāsaprastāve kaḥ prasaṅgo hetupanyāsasya | anyathā'śrāvaṇaḥ śabdo nityo ghaṭa ityapi hetūpanyāsaprasaṅgaḥ | atha pramāṇabādhite hetorasambhavotrāpi tathā syāditi yatkiñcidetat |

[3.1.3.4.3,44]

nanūktamaśakyaniṣedhatāmasya darśayati smeti aśrāvaṇa ityatrāpi prasaṅgāt |

[3.1.3.4.3,45]

atrocyate |

[3.1.3.4.3,46]

śābdaprasiddhametaddhi na mukhyaṃ mānamucyate | pratipakṣavinābhāvo'ta ityatrānavadyatā || 197 ||

[3.1.3.4.3,47]

atra saṃbhavati bādhakaṃ na tu pratyakṣānumānayoḥ | tenātra pariharatā niḥpratipakṣatānumānasya kathiteti vakṣyate |

[3.1.3.4.3,48]

kathantarhi pratipakṣāsambhavaḥ | nahi sarvvasya vācyatā |

[3.1.3.4.3,49]

tadāha |

[3.1.3.4.3,50]

saṃketasaṃśrayāḥ śabdāḥ sa cecchāmātrasaṃśrayaḥ | nāsiddhiḥ śabdasiddhānāmiti śābdaprasiddhavāk || 116 ||

[3.1.3.4.3,51]

prasiddhameva sarvvaṃ śābdaṃ rūpaṃ icchāmātrapravarttitasaṃketaśabdamātrabhāvāt | na hi śabdaḥ kvāpi na pravarttayituṃ śakyaḥ | etadarthameva śābdaprasiddhenetyādi vacanaṃ | anyathā'sādhāraṇatā na pratipadāyituṃ śakyetyuktametat |

[3.1.3.4.3,52]

nanvanumānābhāve śābdaprasiddhamabādhitamabādhitatvabhāve cānumānābhāva itītaretarāśrayadoṣaḥ |

[3.1.3.4.3,53]

necchāmātrapravṛttattvaṃ svata eva na sidhyati | śābdasiddhasya sattvasya svata evāpramāṇatā || 198 ||

[3.1.3.4.3,54]

na hīcchāmātrānurodhi śābdaprasiddhaṃ pratipakṣābhāvapratīkṣaṇamanyatopekṣyate | svata eva tasya balavattvāt | pratiṣedhakasya ca sattvasya svata evāpratibaddhatvenāsādhanatvāt |

[3.1.3.4.3,55]

nanu sattvamavācyameva pratīyate | tato'vācyatayā vyāptatvāt kasmānna pratiṣedhakaṃ | na | icchāmātrapravarttitasya niṣeddhumaśakyatvādityuktaṃ | yadi tvavācyaṃ sattvaṃ sattvaśabdenaiva kathamucyate | tasmādasādhāraṇatvāt anumānasyābādhitaśābdaprasiddhatā bādhikaiva | yadi tu bādhyepi bādhakatvāśaṃkā tathā sati na bādhyabādhakabhāvaḥ kvacidityapratipattikaṃ jagad bhavet | tasmācchābdaprasiddhameva bādhakaṃ na tatpratipakṣaḥ | tataśca |

[3.1.3.4.3,56]

anumānaprasādhyeṣu viruddhāvyabhicāriṇaḥ | abhāvaṃ darśayatyevaṃ pratīteranumā tvataḥ || 117 ||

[3.1.3.4.3,57]

śābdaprasiddhavacanena na pratipakṣeṇa darśayati | yathedamapratipakṣamanumānaṃ tathānyadapi | tadapi pratipakṣasambhāvanāyāmapramāṇatvāt na bādhakaṃ bhavet | śābdaprasiddhavadeva | tatastasyāpyasādhāraṇatvāt pratipakṣasya sādhanatā | yathā'gniratra dhūmāt | nāgniratra sattvāt | agnirahitapradeśavat |

[3.1.3.4.3,58]

nanvicchāmātrapravarttitavācakatvād ghaṭepi candratvamiti na dṛṣṭāntosti | atra tvanagniḥ pradeśo vidyata eva | naitadasti |

[3.1.3.4.3,59]

śābdaprasiddhabādhāyāmasādhāraṇatā bhavet | satvasyātrāpi kāryeṇa hetunā bādhanaṃ na kim || 199 ||

[3.1.3.4.3,60]

sadhme hi pradeśegniranumānena sādhitaḥ | pratiṣedhasya kimvanhernna hi sādhaka iṣyate || 200 ||

[3.1.3.4.3,61]

vipakṣādbādhanāśaṅkā prāgeva vinivāritā | tasmāt pramāṇe sarvvatra pratiyogī na vidyate || 201 ||

[3.1.3.4.3,62]

tatonumāne viruddhāvyabhicāriṇāmasambhavaḥ | anyathā pramāṇasya bādhanasambhave sarvvatrānāśvāsaḥ | yatra na dṛśyate tatrāśvāsa iti cet | na | anupalambhamātrasya pramāṇābhāvāt | sambhavepi bādhakasyotprekṣayitumaśakyatvādanupalabdhilakṣaṇaprāptatvād | anenaikatvasaṃkhyāvivakṣā pratyuktā | sopi hyanupalambhameva sūcayati pratibandhaṃ vā | yadyanupalambhaṃ sūcayet tadapramāṇamiti na kiñcit | atha pratibandhaṃ tato na viruddhāvyabhicārisambhavaḥ | na hi pratibandhavānaparastatra sambhavati ekasya bhāvābhāvatvābhāvāt | tasmād vastubalapravṛttānumāne viruddhāvyabhicāriṇo'bhāvaḥ |

[3.1.3.4.3,63]

nanu yadyasādhāraṇatvādanumānābhāva ityanena viruddhāvyabhicāriṇo 'bhāvasūcanānumāne tadānumāna eva kimidaṃ nocyate | yatrāpyasādhāraṇatvādanumānābhāve kāryahetusvabhāvahetuprasiddhena viruddhenārthenāpodyate tena sa pakṣa iti | evaṃ pratyakṣepi vācyaṃ |

[3.1.3.4.3,64]

na kiñcidetat | yataḥ | etenaiva pratyakṣānumāne vyākhyāte |

[3.1.3.4.3,65]

ya āha | na vastu pratyakṣesti | pratyayatvāt keśamaśakākārataimirikapratyayavat | tasyedamuttaraṃ |

[3.1.3.4.3,66]

pratibandhaprasiddhena vastunā'bhāvabādhanaṃ | pratibandhasya bhāve hi vastu sarvvatra vidyate || 202 ||

[3.1.3.4.3,67]

yadi pratibandharahite pratyaye vastu saṃdigdhamanyathā vetyucyate | siddhameva sādhitaṃ bhavet | atha viparyaye tadā sarvvatra vastvastītyasādhāraṇatā pratipakṣasya |

[3.1.3.4.3,68]

nanu pratyakṣe nānumānambādhakaṃ anyadbā saṃbhavati | tasya sākṣāddarśitatvāt | sākṣād dṛṣṭañca kathannāstitvena śakyaṃ pratipattuṃ | na hi tadaiva tasyaiva darśanādarśanayoḥ sambhavaḥ | nanu hetvantareṇābhāvasādhanaṃ nānupalambhena |

[3.1.3.4.3,69]

na sadetat | yataḥ |

[3.1.3.4.3,70]

sākṣātkṛtena bādhāsti pratyaye kvāpi kasyacit |

[3.1.3.4.3,71]

tathā sati pramāṇaṃ syāt sarvvamevāviśeṣataḥ || 203 ||

[3.1.3.4.3,72]

nahi bhrāntapratyayepi sākṣātkṛtakeśādirūpe bādhakamasti | tato na sākṣātkṛtimātreṇa pramāṇam |

[3.1.3.4.3,73]

anenābādhitatvamapi pratyuktuṃ | nahi sākṣātkaraṇamivābādhitatvamapi svarūpeṇātivyāpi | avisamvādinyabādhitatve sati pramāṇamiti cet | soyaṃ harītakīṃ prāpya devatā virecayatīti nyāyaḥ | yadyavisamvādanamasti kimabādhayā'visamvādenaiva na doṣaḥ | sa cāvisamvādo na pratibhāsamāne | apratibhāsamānañca gamyaṃ pratibandhāt pratibhāsamānarūpasya | sa ca pratibandharūpo'numānepi samāna iti | tatra pratipakṣasambhave dvayorapi | na vā kvāpīti samānaṃ | tasmānna sākṣātkaraṇena pratyakṣamapi pramāṇam |

[3.1.3.4.3,74]

ata evāha |

[3.1.3.4.3,75]

arthasyāsambhave'bhāvāt pratyakṣepi pramāṇatā | pratibaddhasvabhāvasya taddhetutve samaṃ dvayaṃ || 204 ||

[3.1.3.4.3,76]

pratibandha eva hi pramāṇatve nibandhanaṃ |

[3.1.3.4.3,77]

nanu ca tatraiva pratyakṣe'pratipakṣatvapratipādanāyānumānābhāva iti kasmānnoktaṃ yadyetāvat prayojanaṃ | kramaprāptasya vyatikrame prayojanābhāvāt |

[3.1.3.4.3,78]

naitadasti sādhu | yataḥ |

[3.1.3.4.3,79]

śabdāsiddhasya mānatvaṃ pratighātavinākṛtaṃ | nivedayitumatroktā pratimānanirākriyā | || 205 ||

[3.1.3.4.3,80]

yadi tatra pratyakṣe'numāne vā pratibandhakamānanirākaraṇamucyate | śābdaprasiddhānumānasya sāmarthyamapratihatamapratipāditaṃ bhavet | tata etadarthaṃ prathamaprāptollaṃghanaṃ | api ca |

[3.1.3.4.3,81]

apragāḍhānumānepi yatrāpratyanumānatā | tatra prauḍhānumānesau dūrādeva nirākṛtā || 206 ||

[3.1.3.4.3,82]

yatra hi śābdaprasiddhamaprauḍhamapyanumānamapratipakṣamasādhāraṇīkaraṇakāraṇaṃ | tatra prauḍhataramapratiyatnasiddhamevāpratipakṣatayā |

[3.1.3.4.3,83]

nanu sakalameva yogyamiṣṭaśabdābhidhānatāyai | aprātikūlyameva yogyateti nyāyāditi | atra vastubalapravṛttamevānumānaṃ | tathā pratyakṣeṇopalambhāt | na | ānukūlyasyāpyabhāvāt | yathaiva tasya pratikūlatā na pratīyate tathānukūlatāpi pratyakṣato'nyato vā | tataḥ kathametat vastubalapravṛttaṃ | śābdaprasiddhamanumānaṃ tatra yadīcchāmātrāyāto dharmo na bādhyate vāstavaḥ | tatra kiṃ pratibandhabalāyāto bhaviṣyatītyetadevātra pratipādyaṃ prayojanaṃ |

[3.1.3.4.3,84]

nanu |

[3.1.3.4.3,85]

icchāmātraparādhīno'vaśyameva na bādhyate | tasya sannihitatvena sadaiva pratipattitaḥ || 207 ||

[3.1.3.4.3,86]

yastu vastubalāyātaḥ sa na syādapi kutra cit | kāraṇānāṃ hi kāryeṣu niyatatvanna vidyate || 208 ||

[3.1.3.4.3,87]

tato bādhakaśaṅkā syāt pramāṇe vastubhāvini | tatastatraiva yukteyaṃ bādhakasya nirākriyā || 209 ||

[3.1.3.4.3,88]

daṇḍāyūpasya yo nyāyaḥ parihāra udīritaḥ | sa nāsti prathamollaṃghena tasyātikramakramaḥ || 210 ||

[3.1.3.4.3,89]

atrocyate |

[3.1.3.4.3,90]

avastuvṛttivyavahāramātrāt prasiddhasambandhatayānumānaṃ |

[3.1.3.4.3,91]

na bādhitaṃ yatra parasya bādhā bhaviṣyatītyatra kathaṃ vimarśaḥ || 211 ||

[3.1.3.4.3,92]

arthoyamevaṃ pratipadyamāno na nyāyadharmā nugatatvahīnaḥ |

[3.1.3.4.3,93]

icchāparādhīnavidheśca dṛṣṭastyāgopi tattyāgakṛtāvatāraḥ || 212 ||

[3.1.3.4.3,94]

sukhopanītasya samīhitasya tyāgopi tattasya vidhāna eva |

[3.1.3.4.3,95]

na vastuvṛttaṃ punarevamasti dharādharaḥ kampayitunna śakyaḥ || 213 ||

[3.1.3.4.3,96]

iti sakalamaśaṃkaṃ kāpathāvṛttijātaṃ yadi paramamunīnāṃ vṛttametanna vājñā |

[3.1.3.4.3,97]

kathamiha duritānāṃ darśanaṃ nāstikānāmu pahatanayanānāṃ spaṣṭabhāvānadṛṣṭeḥ || 214 ||

[3.1.3.4.3,98]

tasmādatraiva bādhakābhāvapratipādanamiti yuktametat |

{3.1.3.4.4}

<(4) saṃjñāsaṃjñisaṃbaṃdhacintā>

[3.1.3.4.4,1]

athavā bruvato lakosyānumā'bhāva ucyate | kintena bhinnaviṣayā pratītiranumānataḥ || 118 ||

[3.1.3.4.4,2]

yatrāpītyādinā | yatrāpyasādhāraṇatvādanumā nāsti sādhiketi sambandhaḥ | na hi candraśabdavācyatvenumānaṃ vastubalabhāvibhāvakam | yadi tarhi sādhakamanumānaṃ nāstikena viparyayasyābhāvasya sādhanaṃ | abhāve śābdaprasiddhe na viruddhenāpodyata iti | anenānumānaniṣedhena naitad vastubalabhāvyanumānamiti pratipāditaṃ | yadi tvetadapyanumānamanumānapratiṣedho virodhinivarttitaḥ syāt | natvanumānatvamasya neṣṭameva | "svabhāvāṅgaṃ jagatsthitiriti" vacanāt | tathā hi śabdaprasiddhameva kevalamatra bācakaṃ na vastubalapravṛttamanumānaṃ | nahi bācyayatvamatra pratyakṣato grahītuṃ śakyaṃ tatra vastumātrasya pratibhāsanāt | athāpi syād yadyavikalpakatvāt vastumātraṃ pratibhāti na vācyavācakabhāvaḥ | kāryakāraṇabhāvopi tarhi naiva pratibhāti | tatra yathā kāryakāraṇabhāvaḥ tathā vācyavācakabhāvopi |

[3.1.3.4.4,3]

sattyametat | tathāpi kāryakāraṇabhāvaḥ sarvvaviṣayo na vācakabhāvaḥ | tathā hi |

[3.1.3.4.4,4]

vācyavācakabhāvoyaṃ deśakālanarāntare | vyabhicārī tatastasya kāryakāraṇatā na hi || 215 ||

[3.1.3.4.4,5]

kāryakāraṇabhāvo hi yadyapi paramārthato pratyakṣapramāṇasiddhastathāpi sakalajagadavijñānaprasiddhivaśāt pratyakṣavat pratibhāti | tathā hi |

[3.1.3.4.4,6]

dṛṣṭametanmayā pūrvvaṃ dhūmaḥ pāvakakāraṇaḥ | sa evāyamiti jñānamanyathādeyabhāk katham || 216 ||

[3.1.3.4.4,7]

yadi nāma pūrvvaṃ na vikalpitaṃ mayā pūrvvaṃ tathāpi mayā dṛṣṭameva | savikalpakantarhi pratyakṣamāpatitamiti cet | na | prāgavikalpanādavikalpayataiva tadā mayā dṛṣṭamiti pratīteḥ | na ca kālāntarabhāvī vikalpaḥ | prāgbhāvinaḥ pratyakṣasya savikalpatānibandhanaṃ tena saha sambandhābhāvāt | na tūttarakālabhāvino vikalpasya nirvviṣayatve kathaṃ tenāvikalpakatā vyavasthāpyate | na cātītaviṣayaṃ pratyakṣaṃ tena kathamavikalpakatāvyavasthā | na | anupalabdheratītaviṣayatvāvyāghātāt | tathā hi | atītasya varttamānasya ca pratipattṛpratyakṣanivṛttilakṣaṇānupalabdherabhāvavyavahārasādhanī | evameva sakalo lokasya vyavahāraḥ | anyathā vyavahāro na syāditi na tiṣṭhenna ca pratiṣṭhet kaściditi prāptaṃ |

[3.1.3.4.4,9]

tasmāt |

[3.1.3.4.4,10]

amūḍhasmṛtisaṃskāraḥ pratipattā yadā bhavet | atītavarttamānasya pratyakṣasya nivarttane || 217 ||

[3.1.3.4.4,11]

abhāvavyahārasya tadā tena pravarttanaṃ | sarvvasya jagataḥ siddhamidaṃ vastvavigānataḥ || 218 ||

[3.1.3.4.4,12]

vācyavācakabhāvastu mayā pratyakṣeṇa gṛhīta iti naivaṃ kasyacitpratītiḥ | tathā hi |

[3.1.3.4.4,13]

śabdārtho darśanādeva gṛhyete vācyavācakau | nopadeśamvinā sopi nopadeśastayekṣyate || 219 ||

[3.1.3.4.4,14]

na khalu śabdārthopalambhamātrakādanupadeśādidaṃ vācyavācakamityullekhaḥ kasyacit | upadeśopi yadyanyathā kaścid brūyāt parityajedevānyathā vyākhyāvikalpo na syāt | na hi kāryakāraṇabhāvo'nyathā netuṃ śakyaḥ |

[3.1.3.4.4,15]

nanu "pratyakṣaṃ saṃjñākarmeti"vaiṣeśikā ācakṣate | tathā hi | yajñadattoyamiti vastuśrutīkṣaṇe saṃketakāle pratyakṣādevamevāvagacchati | saṃketakaraṇakāle hi yadā purovarttidevadattādināmacikīrṣāviṣayīkṛtaṃ vastu puraḥ paśyanti jantavaḥ | śrutigocaracāri ca śabdarūpaṃ yajñadatta ityādikantadā bhavatyasya saṃjñeyamiti vyavahārakārī niścayaḥ | na ca bhinnajātīyapratyakṣapratyayagrāhyo na bhavati pratibandhe niścitaḥ | tathā hi |

[3.1.3.4.4,16]

smaraṇānubhavau syātāṃ nānyathā pariniścitau | paraspareṇa sambaddhau vijātīyatayā sthitau || 220 ||

[3.1.3.4.4,17]

sajñāsaṃjñisambandhona pratyakṣaḥ |

[3.1.3.4.4,18]

tadetadasat | yataḥ |

[3.1.3.4.4,19]

saṃjñāsaṃjñāvatoryogo yadi pratyakṣaniścitaḥ | na syādevānyathā bhāvaḥ kālāntaraparigrahe || 219 ||

[3.1.3.4.4,20]

yadi pratyakṣapramāṇasiddhaḥ saṃjñāsaṃjñisambandhaḥ | kathaṃ deśakālanarāntarenyathā bhavati | nahi pratyakṣagṛhītamanyathā bhavati nīlādikamanyo vā vastusambandhaḥ | tathopadeśānvayī dṛśyata evāyaṃ saṃjñāsaṃjñisambandhapratyayaḥ | tathā hi |

[3.1.3.4.4,21]

evantāvadayamvakti nāmāsyedamiti sphuṭam | nāmaivāsyedamiti tu na jānetiparisphuṭaṃ || 220 ||

[3.1.3.4.4,22]

kadācidanyakāleyamanyadeva kariṣyati | aparāparavāñchāsya kena nāma niṣidhyatāṃ || 221 ||

[3.1.3.4.4,23]

vṛttammamāpyetadeva na vāñchāvāraṇaṃ kvacit | kasyacitkenacicchakyaṃ kadācid brahmaṇāpi tat || 222 ||

[3.1.3.4.4,24]

nanvā"bhyantarantasthamavivṛddhaṃ tripūruṣānugaṃ nāma kuryādanare pratiṣṭhitami"ti nyāyāt kathannecchāvāraṇaṃ | na | tallakṣaṇayogināmanekatve kathaṃ vāraṇaṃ | ayamapi copadeśa eva | na cāyamullaṃdhyamāna upadeśo na dṛṣṭaḥ | tasmānna pratyakṣaṃ saṃjñākarma | tato na kāryakāraṇabhāvavad vācyavācakabhāva iti na vastubalapravṛttaṃ śābdaprasiddhamanumānaṃ |

[3.1.3.4.4,25]

tenānumānādvastūnāṃ sadasattānurodhinaḥ | bhinnasyātadvavaśād vṛttistadicchājeti sūcitaṃ || 119 ||

[3.1.3.4.4,26]

icchāmātrapravarttitamevaitacchābdaprasiddhamanumānaṃ, na vastubalabhāvi tato vastu na gamayati |

[3.1.3.4.4,27]

agnihotrādiśabdasya yathārthoyaṃ prakalpitaḥ |

[3.1.3.4.4,28]

tathānyopi śvamāṃsādiricchayā parikalpyatāṃ || 226 ||

[3.1.3.4.4,29]

kohīcchāparikalpanābhāk svabhāveṣu bhāveṣu niyamaḥ | athādṛṣṭavirodhādakalpanā na hyanyārthaparikalpanāyāmadṛṣṭanirūḍhiḥ |

[3.1.3.4.4,30]

samīhitaphalāvāptirnna hi kalpanayā kvacit | anyathā nāmataḥ sarvvaḥ sarvvameva prasādhayet || 224 ||

[3.1.3.4.4,31]

sattyametad vayamapyevaṃ pratijñāsiṣmahi bhavāneva tvasyānartha pathaprasthānasya mahāsāmarthyaḥ pravarttayitā | tathā hi |

[3.1.3.4.4,32]

yadyarthasya parīkṣyeta niścayāya paraṃparā | upadeśasya saiva syādanarthāndhaparaṃparā || 225 ||

[3.1.3.4.4,33]

atīndriyadṛśaḥ santi yadyarthasyāsya vedakāḥ | tathā satyavatārassyāt parasparavirodhinām || 226 ||

[3.1.3.4.4,34]

nahyanyotīndriyadarśī labdhāvakāśaḥ karkkaśo bhavataḥ | tasmādayamapi kenacidarthaḥ kalpita eva | na ca tata eva saṃpratyaya ityanyopi parikalpanīyaḥ | svayaṃ jānānena tadaparijñānaṃ kathaṃ kalpanīyamiti cet | sa eva jñāsyate kintava cintayā | na māmavicārya visamvādayedapi tataścinteti cet | parityajyatāntarhryupadeśamātrapratyāśā |

[3.1.3.4.4,36]

prakṛtipratyayānugamena kalpaneti cet | nanu sopi prakṛtipratyayārtha upadeśādeva siddhastataḥ sopi prayogadarśanāt eva samarthanīyaḥ | prayogopi prakṛtipratyayārthādisambandhaparamparetaretarāśrayaṇe dharmastathā na syāditi cet | uktamatra | kiñca | dharma evambhavatītyayamapi upadeśa eveti yatkiñcidetat |

[3.1.3.4.4,37]

nanu candraḥ śaśī sattvāt prasiddhavācyavat | tataḥ kathamavastubalapravṛttametadanumānaṃ | uktamatra | api ca |

[3.1.3.4.4,38]

candratāṃ śaśino'nicchan kāṃ pratītiṃ sa vāñchati | iti taṃ pratyadṛṣṭāntaṃ tadasādhāraṇaṃ mataṃ || 120 ||

[3.1.3.4.4,39]

sakalapratītipratikṣepakāriṇaṃpratyadṛṣṭāntatvāt | uktamasādhāraṇatvādanumānābhāva iti | sa hi śaśinaḥ sakalajagataḥ prasiddhimāgatasya candraśabdābhidheyatayā tattvamanicchannanyāmapi pratītiṃ necchatīti prasiddhamevaitat | tataḥ taṃ pratyadṛṣṭāntamanumānaṃ sattvādityādikaṃ | tatra ca sarvvahetūnāmasādhāraṇatetyuktameva | tataścācandraḥ śaśī sattvāditi korthaḥ | candraḥ śaśī na sattvāditi hetoḥ | nānena candratvaṃ sādhayituṃ śakyaṃ | kena tarhi sādhyate asāviti tañca kathambādhakaṃ śābdaprasiddhenāvastu balabhāvinetyabhiprāyaḥ |

[3.1.3.4.4,40]

nanu candrasyaikatvādasādhāraṇatā tatkathametallabhyaṃ sakalapratītipratikṣepavādinaṃpratyetadanumānamasādhāramabhipretaṃ |

[3.1.3.4.4,41]

na kiñcidetat | yataḥ |

[3.1.3.4.4,42]

nodāhāraṇamevākamadhi kṛtyedamucyate | lakṣaṇatvāttathā'vṛkṣo dhātrītyuktau ca bādhanāt || 121 ||

[3.1.3.4.4,43]

avṛkṣaḥ śiṃśapā sattvādityatra na parihāra ekatvād vṛkṣasya iti | na caikamudāharaṇamabhisandhāya lakṣaṇaṃ pravarttate |

[3.1.3.4.4,44]

nanu koyaṃ nyāyaḥ | ekamudāharaṇamabhisandhāya lakṣaṇaṃ na pravarttate | na khalu tadudāharaṇanna sādhanīyaṃ | athānyadapyudāharaṇamantarbhāvyalakṣaṇaṃ karttavyamevaṃ hi lakṣaṇakṛtaḥ śāstraprayāsasādhyamiti na pratipattṛparikleśaḥ | yatra tarhi nodāharaṇamanyadasti tatra kimapravarttanaṃ lakṣaṇasya dṛśyate ca | akuṭilikāyā ityādi | tathā |

[3.1.3.4.4,45]

merumandaramainākakailāśośīrakādayaḥ | ekaikarūpāḥ santyeva tato naikāpyudāhṛtiḥ || 231 ||

[3.1.3.4.4,46]

atrocyate |

[3.1.3.4.4,47]

vidheyaṃ lakṣaṇaṃ taddhi yadavyāptyā vinā kṛtaṃ | ativyāptyā ca tenedamavyāpi syāt paroktitaḥ || 232 ||

[3.1.3.4.4,48]

tathāhi | na vakṣaḥ śiṃśapā sattvādityatrāpi pratītibādhā vaktavyā sā kathaṃ paroditanyāyādavataret | nahi vṛkṣa ekaḥ plakṣāderapi bhāvāt | atha sādharāṇatayā'numānamastyeva tena bādhā bhaviṣyatīti cet | atrāha |

[3.1.3.4.4,49]

atrāpi loke dṛṣṭatvātkarpūrarajatādiṣu | samayād varttamānasya kā'sādhāraṇatābhidhā || 122 ||

[3.1.3.4.4,50]

candraśabdābhidhānamapi karpūrādiṣu dṛṣṭameva | tataḥ kathamekatā candramasaḥ | na ca samayamātravṛttayaḥ śabdāḥ kvāpi na pravarttante | tatastatrāpyanumānabādhaiva | tadiyaṃ pratītibādhā nāma nāstyevetyāpatitaṃ |

[3.1.3.4.4,51]

atha rajatādiṣu candraśabdavācyatvaṃ naiva prasiddhibhāk kevalaṃ yathākathañcid gandhayuktyādivādibhiḥ kalpitaṃ na vastuvṛttaṃ tat |

[3.1.3.4.4,52]

tadasat |

[3.1.3.4.4,53]

yadi tasya kvacitsidhyet siddhaṃ vastubalena tat | pratītisiddhopagame'śaśinyapyanivāraṇāt || 123 ||

[3.1.3.4.4,54]

asāyayamarthaḥ | yadi karpūrādau na paramārthataḥ prasiddhaṃ taireva kalpitaṃ gandhayuktyādivādibhiḥ | candre tarhi vastusiddhaṃ tattatkathaṃ prasiddhibādhodāharaṇaṃ |

[3.1.3.4.4,55]

atha pratītisiddhameva tattena pratītibādheti cet |

[3.1.3.4.4,56]

pratītisiddhopagame śaśinyapyanivāraṇameva karppūrādau | nahi tatrāpi va pratītistatonumānabādhanameva na pratītibādhanaṃ | atha karppūrādau hlādādinā nimittena pravarttate tena na tadudāharaṇaṃ tato sādhāraṇaṃ |

[3.1.3.4.4,57]

atrocyate |

[3.1.3.4.4,58]

tasya vastuni siddhasya śaśinyapyanivāraṇaṃ | tadvastvabhāve śaśini vāraṇepi na duṣyati || 124 ||

[3.1.3.4.4,59]

yadi karppūrādau nimittaprayuktaṃ candraśabdābhidhānaṃ śaśinyapi tasya nimittasya bhāvādavāryameva | atha tadvatsvabhāvānnivāraṇaṃ tadā śaśini vāraṇepi na doṣaḥ | vastupratibaddhaṃ vastvabhāvena bhavatīti nāprasiddhametat |

[3.1.3.4.4,60]

tasmādavastuniyatasaṃketadhvanibhāvināma | yogyāḥ padārthā dharmāṇāmicchāyā anirodhanāt || 125 ||

[3.1.3.4.4,61]

avastuniyatasaṃketamātrabhāvināṃ dharmāṇāṃ yogyāḥ sarvvapadārthā iti tadyogyatābādhane doṣaḥ pratīti bādhālakṣaṇaḥ |

[3.1.3.4.4,62]

nanu nimittaprayuktaḥ śabdaḥ sakala eva | ḍavitthādiśabdānāmapi kiñcinnimittaṃ sāmānyaviśeṣarūpameva na prasiddhimātrakameva |

[3.1.3.4.4,63]

tadetadasat | na pravṛttinimittamupādāya śabdastannimittavati pravarttata iti pramāṇaṃ | nimittepi nimittāntarāpekṣāyāmanavasthā | tathā hi |

[3.1.3.4.4,64]

"yadi tasya kvacit sidhyet siddhaṃ vastubalena tat" | nimittavatīti vākyaśeṣaḥ |
apratītisiddhopagame śaśinyapyanivāraṇāt | pratītimātrasiddhaśabdārthopagame'śaśinyapyanivāraṇaṃ | na hi yatra kvacitpravarttamāno vācyavācakabhāvaḥ pratiniyama marhati | pratiniyame pramāṇābhāvāt | tatra yathā nimitte nimittamantareṇaiva pravarttate tathā nimittavatyapi | nahi nimittepīcchātonyathāvṛttiḥ |

[3.1.3.4.4,65]

atha svabhāvādeva tatra varttate'nyatrāpi svabhāvaḥ kena nivāraṇīyaḥ | atha tena saha paramārthataḥ sambandhostīti tatraiva pravarttate jātyādau | etatkathaṃ jñātavyamicchāmātreṇa varttamānaḥ śabdo dṛṣṭaḥ | sa kathamanyamātrānyathā vartteta | varttamāno dṛṣṭastena varttata iti vyapadiśyatena | na | icchāmātravṛtterapi sambhavāt | na hīcchāmātravṛtteranyasya ca viśeṣaṃ paśyāmaḥ | icchayā anupalabdhiriti cet | seyamupalabdhiratītecchāyāmapi saṃbhavati | nahyanupalabdhiḥ sarvvasya bādhikecchāyāḥ | varttamānasannihitaviśeṣasyaiva bādhikā na sarvvasya | tasmād yadi kasyacidāpyatrāsīdicchā buddhasya cirātītasya tadupadeśādidānīntanānāṃ vyavahāraḥ kimatra viruddhaṃ | tasmānnimittavannimittavatyapi pravarttanāṃ kimanarthakanimittaparikalpanayā |

[3.1.3.4.4,66]

anyaḥ punarāha | na nimitte prathamaṃ pravarttate paścānnimittavati krameṇavṛtteradarśanāt | atha nimitte kvāpi dṛṣṭaḥ padārthatvaṃ gotvamiti | na tasya śabdāntaratvāt | tasya hi vācakatvaṃ yasya yatra prayogaḥ | prayogabalāyātā sakalasya bādhyabādhakabhāvasiddhiranvayavyatirekakalpanāyāṃ hi dravyavṛttireva bhāvapratyayāntaḥ śabdaḥ | bhāvapratyayāpagame dravyavṛttitvāt | atha dravyavṛtterbhāvapratyaye sati kathannimittamātravācakabhāvaḥ | yadā tu nimittamātre varttate tadā bhāvapratyayaḥ tamevārtha vyanaktīti yuktaṃ | nahi bhāvapratyayamantareṇa dravyabhāvavācyatā dvayorgośabdayorvvivekena pratīyate | tato bhāvapratyayād vivekaḥ |

[3.1.3.4.4,68]

naitadasti | nahi svārthika eva sakalaḥ pratyayaḥ | tatra dravyavṛttereva pratyaye kṛte nimittasya tadviśeṣaṇasya pratītiriti na kiñci d virudhyate | na ca prakṛtipratyayārthavibhāgaḥ pāramārthikaḥ samudāyā eva vācakāḥ prayogataḥ pratīyante | prakṛtipratyayādi vibhāgastu bālavyutpattaye yathākathañcideva prakalpito'nyathā bālasya mukhena vyutpādayitapamaśakyatvāt | tasmānna nimittamupādāya nimittavati varttata iti pramāṇamatra kiñcit |

[3.1.3.4.4,69]

aparaḥ prāha | nimittavatyeva śabdaḥ pravarttate nimittaṃ tvanabhidhīyamānameva vyavacchedakamasambhavi tannimittatvāt |

[3.1.3.4.4,70]

tadetadasat | yataḥ |

[3.1.3.4.4,71]

"yadi tasya kvacitsidhyet siddhaṃ vastubalena tat" |

[3.1.3.4.4,72]

"pratītisiddhopagame śaśinyapyanivāraṇāt" || 233 ||

[3.1.3.4.4,73]

yadi tasya kvacinnimitte sidhyet siddhaṃ vastubalena tat | nimittamapratipādayatā śabdena kathantadvyavacchinne pravarttanaṃ | tadvyavacchede cedavabodhastadapi buddhāvārūḍhaṃ kathamāvacyaṃ nimittavatopi śabdāt pratipatti riti vācyatvaṃ sā nimittepi samānā |

[3.1.3.4.4,74]

atha prādhānyena dravyameva pratipādyate guṇastu mādhuryādirnna pratīyamānopi vācyo nāntarīyakatayā pratīteḥ |

[3.1.3.4.4,75]

na vivakṣā vinābhāvī pradhānaguṇatānayaḥ | yaduddiśya pravṛttiḥ syāttasya prādhānyasaṅgatiḥ || 234 ||

[3.1.3.4.4,76]

tatra kadācinmādhuryyameva pradhānaṃ kadācid dravyamiti lokavyavasthā | lokavyavasthayā ca vācyavācakābhāvaḥ | tathā hi |

[3.1.3.4.4,77]

madhureṇārthibhāvaścet guḍaṃ bhakṣaya sarvvadā | yadyartho vyādhyabhāvena tatkṛtyai madhu bhakṣaya || 235 ||

[3.1.3.4.4,78]

yadā lolupajātīyaḥ kaścid bhakṣakastadartha guḍopadeśo mādhurya pratipādayati | yadā tu prabhāvaviśeṣāt śleṣmanivṛttaye pratipādayati madhvādikantadā dravyamātrapratipādakaṃ pradhānaṃ tasmād dvayameva pratīyate | pradhānaguṇabhāvastu kadācit kathañcit kasyaciditi vibhāgaḥ | tatra dvayamapratītau nāparannimittamiti prasiddhamātrakamavaśiṣyate |

[3.1.3.4.4,79]

athāpi syādupalakṣaṇaṃ nimittaṃ na tasya vācyatā | yathā katarad devadattasya dhāma | yatra kāka iti na kākasyāpi gṛhavacanavācyatā | yathā na vācyatā tathā tadabhāvepi devadattagṛhameva tena tasya nopādeyatā | tathā brāhmaṇādiśabdānāmapi manuṣyatvādiparicodanāyāṃ na ca kākenāsādhūpalakṣyate tasyānityatvāt | prekṣāpūrvvākārī hi kākenopalakṣitamanyad eva devakulādikaṃ nimittīkaroti | anyathā vyavahārābhāvaḥ |

[3.1.3.4.4,80]

kathantarhi avācyabhūtaḥ kāka upalakṣaṇaṃ | pratyakṣasiddhatvādata eva kākaśabdenaivāsya pratipādanaṃ | na tvevaṃ jātyādinimittanāmapi paravācakatvapratipādanaṃ | tasmādavācyamapi vyavacchedakambhavati yat pṛthak pratipādyate | yattu tata eva śabdāt pratīyate tad vācyameva | śabdena buddhāvāhitasya vācyatvavyapadeśāt | tatra pratītireva śabdānna vācyateti cet |
"pratītisiddhopagame śaśinyanivāraṇād" vācyatāyāḥ | nimittavannimittavatyapi tā'bhāvaḥ syādityataḥ | pratītita eva vācyatve nimittepi samānaṃ |

[3.1.3.4.4,82]

nanu tailaṃ dīyatāmiti pātraṃ pratīyamānamapi na vācyaṃ tailaśabdasya | na tasya sarvvadā pratītyabhāvāt | svayamānīte pi pātre tailadānasyārthitāsaṃbhavāt | tasmādanabhidhīyamānasya śabdāntarāpratipāditasya nopalakṣaṇatvasambhavaḥ | lakṣitena hi kiñcillakṣayituṃ śakyate | alakṣitena lakṣaṇe'tiprasaṅga | atha prathamamupalakṣaṇāt | tataḥ punaratyantābhyāsāt sa śabdastadvyavacchinna eva pravarttate vināpi tadā nimittapratītiṃ | evantarhi śvamāṃsepi pravarttatāmagnihotrādiśabdastannimittasya kākavat tatra vṛttatvāt | anyathā kathaṃ na vastvartheṣu gośabdaḥ pravarttate | tatra tasya prasiddhatvāditi cet | śvamāṃsenāpi kāladeśāntare pratītirnnāstīti kuta etat | tasmād vācyavācakabhāvo nāmāniyata evecchāracitaṃ saṃketabalāvalambanatvāditi na kācitkṣatirvvedasyāpauruṣeyatvepi duṣṭatāyāḥ | sarvvatra yogyatāyā anivāraṇāt |

[3.1.3.4.4,83]

tāṃ yogyatāṃ nirundhānaṃ, saṃketapratiṣedhajā | pratihanti pratītākhyā yogyatā viṣayā'numā || 126 ||

[3.1.3.4.4,84]

śabdānāmarthaniyamaḥ saṃketānuvidhāyināṃ | netyanenoktamatraiṣāṃ pratiṣedho virudhyate || 127 ||

[3.1.3.4.4,85]

yo hi śvamāṃsādikaṃ nāgnihotrādiśabdārtha ityāha | tasya yogyatāviṣayānumā pratirodhinī | yataḥ | śabdānāmābhidheyaniyamaḥ saṃketamātrapravṛttīnāṃ nāstīti koyanniyama ekenaivābhidheyena bhavitavyamiti | tatra ya āha | pratītibādhitaṃ śvamāṃsābhakṣaṇakalpanamiti sa paryanuyujyate | pauruṣeye veda iti pratītibādhitamidamapi | yataḥ | ṛggirāvṛcaścakruḥ sāmāni sāmagirāviti pratīteḥ | atha karotiḥ smaraṇe varttate na nirvarttana eva | tathā hi saṃskārepi dṛśyate | pṛṣṭhaṃ kuru pādau kurvviti | na | atrānyathā'sambhavādeva pratītiḥ | atha prāmāṇyamanyathā na bhavediti kalpanā | sarvvāgamānāmapyapauruṣeyatāprasaṅgaḥ | tatkalpanānimittasadbhāvāt | ata eva saugataḥ |

[3.1.3.4.4,86]

naimittikyāḥ śruterarthamarthamvā pāramārthikaṃ | śabdānāṃ pratirundhāno na vācyastena vārṇiṇataḥ || 128 ||

[3.1.3.4.4,87]

naimittikī śrutirnna kācidastīti yadi vadenna tasya doṣaḥ paramārthataḥ sambandhabalena netyapi yadi pratibrūyāt na vācya evāsau | yastu sāṃketikamapi mīmāṃsakādirnnetyāha | sa evocyate | tataḥ prasiddhibādhanamayuktaṃ |

[3.1.3.4.4,88]

tasmād viṣayabhedasya darśanāya pṛthakkṛtā | anumānābahirbhūtā pratītirapi pūrvvavat || 129 ||

[3.1.3.4.4,89]

yathā śāstraṃ svavacanañca prastāvāśrayatvenābhyupagatambādhakaṃ bhavati | nānyathā | pratijñānasyārthasya bādhanāt | na sarvvathā viparyayasya bādhanameva | dvayostulyakakṣatvāt | tathā pratītirapi na pāramārthikārthasya bādhikā'pi tu pratītimātrakaprasiddhasya pratikṣepasya bādhiketi paramārthaḥ |

[3.1.3.4.4,90]

siddhayoḥ pṛthagākhyāne darśayaṃśca prayojanam | ete sahetuke prāha nānumādhyakṣabādhane || 130 ||

[3.1.3.4.4,91]

tatrācāryeṇedamuktaṃ | svarūpeṇaiva nirddeśyaḥ svayamiṣṭo 'nirākṛtaḥ pakṣaḥ | yadi pratyakṣānumānāgamaprasiddhena | tadyathā | aśrāvaṇaḥ śabdo nityo ghaṭa iti | na santi pramāṇāni prameyārthānīti pratijñāmātreṇa | yatrāpyasādhāraṇatvādanumānābhāve śābdaprasiddhena viruddhenārthenāpodyate na sa pakṣa iti | anumādhyakṣabādhane | mukvāgamaprasiddhibādhane sahetuke prāha | pratijñāmātreṇa śābdaprasiddheneti | anyathā yadi viṣayabhedopadarśanannābhimatamabhaviṣyadācāryasya sahetukatvamanayoreva na brūyāt | tasmādayamevābhiprāyaḥ pradhānabhūtasya sakalanyāyavādināṃ nyāyaparameśvarasya |

[3.1.3.4.4,92]

na khalu prayojanavivekaparamanasaḥ paripuṣṭetaraprayojanavacasaḥ sambhavanti vacasvinaḥ | tathā hi |

[3.1.3.4.4,93]

antarvvindhyanivāsisāndravitatadhvāntoddhata dhvaṃsidhīr |

[3.1.3.4.4,94]

atyuccairudayādrisantatasatapreṅkha nmayūkhotkaraḥ || 236 ||

[3.1.3.4.4,95]

ācāryo na vibhārgagaḥ pratihato nānyairapūrvvoravir |

[3.1.3.4.4,96]

nnāstavyastagabhastihastaviphalaprārambhasambhāvitaḥ || 237 ||

[3.1.3.4.4,97]

tasmād viṣayabheda evātra yuktaḥ | pariśiṣṭantu prāgevoktaṃ |

{3.1.3.4.5}

<5. pratyakṣabādhā>

[3.1.3.4.5,1]

tatrāpyadhyakṣabādhāyaṃ nānārūpatayā dhvaneḥ | prasiddhasya śrutau rūpaṃ yadeva pratibhāsate || 131 ||

[3.1.3.4.5,2]

advayaṃ śabalābhāsasyādṛṣṭerbuddhijanmanaḥ |

[3.1.3.4.5,3]

adhyakṣabādhāyāmapi vaktavyamastyeva | yadi nāma gamyamānatvādācāryeṇa noktaṃ | tatrāpi na vaktavyaṃ | aśrāvaṇaḥ śabda iti na sambandhasya pratiṣedhaḥ | kintarhi | yadrūpaṃ śrutauṃ pratibhāsate | advayaṃ śabalāyāṃ buddherananubhāvāt | nahi jātisambandhādīnāṃ śabdapratibhāsasahacaritaḥ pratibhāsaḥ | apratibhāsamānañca kathaṃ pratyakṣamapratyakṣapratikṣepe ca kathaṃ pratyakṣabādhā | tadetatpratipādayiṣyate | tasmāt pratibhāsina eva rūpasya pratikṣepe doṣaḥ pratyakṣabādhālakṣaṇaḥ |

[3.1.3.4.5,4]

tadarthārthoktirasyaiva kṣepedhyakṣeṇa bādhanaṃ || 132 ||

[3.1.3.4.5,5]

tadarthamevācāryeṇa |

[3.1.3.4.5,6]

"pratyakṣārthānumānāptaprasiddhena nirākṛtaḥ |" ityarthasya grahaṇaṃ tasyaiva rūpasyārthatvāt | tajjā tyādikamarthaḥ | pratyakṣe pratibhāsasāmarthyābhāvāt |

<3.1.4>

<4. sāmānyacintā>

{3.1.4.0}

[3.1.4.0,1]

yatra tvapratibhāsanaṃ na tatpratyaśakṣamiti na pratyakṣabādhitastatpratikṣepaḥ |

[3.1.4.0,2]

etadevāha |

<3.1.4.1>

<1. sāmānyaṃ vyāvṛttilakṣaṇam>

{3.1.4.1.0}

[3.1.4.1.0,1]

tadeva rūpaṃ tatrārthaḥ śeṣaṃ vyāvṛttilakṣaṇaṃ | avasturūpaṃ sāmānyamatastannākṣagocaraḥ || 133 ||

[3.1.4.1.0,2]

tena sāmānyadharmāṇāmapratyakṣatvasiddhitaḥ | pratikṣepepyabādheti śrāvaṇektyā prakāśitam || 134 ||

[3.1.4.1.0,3]

parisphuratpurovarttirūpeṇa pratibhāsamānamevārthaḥ | sāmānyasambandhādayastu tathābhūtarūpavyāvṛttitaḥ parikalpitā nārtharūpāḥ | vijātīyarūpavilakṣaṇatvasyaiva darśanāt | sāmānyasya cāparasya dvitīyarūpavadapratibhāsanāt | nanu |

[3.1.4.1.0,4]

vilakṣaṇatvaṃ nāmedaṃ sajātīnāṃ parasparaṃ | vijātīyasajātīnāṃ vyavahārastataḥ katham || 238 ||

[3.1.4.1.0,5]

gavāmeva yathānyasmādagovyāvṛttidarśanaṃ |

[3.1.4.1.0,6]

gavāśvānāntathānyasmād goraśvācca vilakṣaṇāt || 239 ||

[3.1.4.1.0,7]

tato vyāvṛttimātreṇa nāsāṃ kārya prasidhyati | vasturūpantu sāmānyaṃ vibhāgena vyavasthiteḥ || 240 ||

[3.1.4.1.0,8]

pravarttayatyasāṃkaryaṃ vyavahārantadarthināṃ | svarūpeṇa pratītasya na sāṃkaryasya sambhavaḥ || 241 ||

{3.1.4.1.1}

<(1) sāmānyanirāsaḥ>

[3.1.4.1.1,1]

tadetadasat | yataḥ |

[3.1.4.1.1,2]

sāmānyādisvarūpeṇa yadi jātu pratīyate | svarūpeṇa pratītasya na sāṃkaryaṃ prasaktimat || 242 ||

[3.1.4.1.1,3]

svarūpāpratibhāsepi yadyasāṃkāryasambhavaḥ | samarthakāradṛṣṭānāmasāṃkarya pratīyatāṃ || 243 ||

[3.1.4.1.1,4]

vyaktivyaṅgyaṃ hi sāmānyaṃ vyaktirūpamalakṣitaṃ |

[3.1.4.1.1,5]

vyañjakaṃ na vibhāgena vyavahārastataḥ katham || 244 ||

[3.1.4.1.1,6]

na yāvad vyaktīnāṃ sajātīyavijātīyānāmasāṃkaryantāvanna sāmānyamasāṃkaryeṇa pratīyate | yāvacca sāmānyannāsaṃkarapratītikaṃ na tāvat vyaktyasaṃkarapratītiritītaretarāśrayatvādapratītireva sāmānyasya |

[3.1.4.1.1,7]

atha sāmānyameva prathamaṃ pratīyate nāgṛhītaviśeṣaṇāviśeṣyabuddhiriti |

[3.1.4.1.1,8]

tadasat | sāmānyamapi kadācid viśeṣyameva parasparaṃ viśeṣaṇaviśeṣyabhāvāt | sāmānyasya ca sarvvadā viśeṣaṇatve vyaktisandehepi kasmānna pratītiḥ | tadviśeṣaṇaṃ yadvyavacchedakaṃ tacca vyavacchedakaṃ yatsandehavyāvarttanasamarthaṃ | tathā hi |

[3.1.4.1.1,9]

naiva vyāvarttaterthātmā vidyamānaḥ svarūpataḥ | avidyamānarūpastu daivenaiva nivarttitaḥ || 245 ||

[3.1.4.1.1,10]

viśeṣaṇasahasrepi na pūrvvasya nivarttanaṃ |

[3.1.4.1.1,11]

vyaktinirddhāraṇat tasmāt sāmānyasya viniścayaḥ || 246 ||

[3.1.4.1.1,12]

ayaṃ sa gauriti niścayo rūpanirddhāraṇamātrakādeva pravarttate |

[3.1.4.1.1,13]

samānatā hi sāmānyavyaktīnāñca samānatā | saṃsthānaśaktibhedena tasmājjātiranarthikā || 247 ||

[3.1.4.1.1,14]

kakudādisaṃsthānaṃ vāhādiśaktiśca yadi sāmānyaniścayahetustadeva sāmānyaṃ taccāvyatiriktameva tābhyaḥ | avāntarabhede kathantatsāmānyaṃ | sāmānyavādinopi kathaṃ vyaktiḥ | vilakṣaṇaireveti cet kinna karkkādibhiḥ | teṣāmasāmarthyāccet | eṣāmvilakṣaṇatve kathaṃ sāmarthyaṃ parasparataḥ | vastu svabhāvairuttaramvācyamiti cet | na | pādaprasāraṇamātrametat trāṇaṃ | anyathā sāmānyamantareṇaiva varṇṇasaṃsthānamātreṇāsāṃkaryavyavahāramātrasiddhernna vaktavyametat | sāmānyamantareṇa kathamiti | atra vastusvabhāvairuttaramvācyamiti parihārasya kākairabhakṣaṇāt | na ta kakudādisaṃsthānasya sāṃkaryamanyatrā darśanāt | yatra tu brāhmaṇādau saṃsthānādisākaryaṃ | tatra viṭasamayamātraṃ śaraṇaṃ sadācāramātramadyapādīnāṃ | tasmāt sudūramapi gatvā tadanyavyāvṛttireva hetuḥ sāmānyavibhāgenāparamiti vyarthakamaparaṃ | api ca |

[3.1.4.1.1,15]

brahmahatyādidānādipāpapuṇyavyavasthitiḥ | śāstrādeva tato mānanirūpaṇamanarthakaṃ || 248 ||

[3.1.4.1.1,16]

ityuktametat | neha sāmānyadharmāṇāṃ pāpapuṇyajanakatvādīnāṃ pratikṣepepyabādhā tatprakṣepakṛtaḥ | etacchrāvaṇaśabdena prakāśitaṃ | indriyavijñāne teṣāmapratibhāsanānna cānumānabādheti | yadi tatra tadrūpabādhane doṣa ityetat pratipādyaṃ śabdasvalakṣaṇaṃ nāstītyeva kasmānnoktaṃ | kintaddhitāntena sambandhinimittena śabdenokteḥ | evantu vacanena sambandhanirākaṇamevātrābhipretaṃ | sa cānvayavyatirekasamādhigamya eva tatkathamiyaṃ pratyakṣabādhodāhṛtiḥ | anenāpi śabdena vivakṣābaśādabhipretortha ucyata eveti na doṣaḥ | vācakena kasmānnocyata iti cet | na | yataḥ |

[3.1.4.1.1,17]

sarvvathā'vācyarūpatvāt siddhyā tasya samāśrayāt | bādhanāt tadbalenoktaḥ śrāvaṇenākṣagocara; || 135 ||

[3.1.4.1.1,18]

nahi śabdasvalakṣaṇaśabdopi vācakaḥ svalakṣaṇasya | sarvvaśabdānāṃ sāmānyaviṣayatvāt | atha svalakṣaṇaśabdaḥ sāmānyavṛttirapi svalakṣaṇamovopalakṣayati tadadhyavasāyataḥ | evantarhi śrāvaṇaśabdopi śravaṇendriyagrāhyatopalakṣitaṃ rūpaṃ svalakṣaṇamevāha | tallakṣaṇatvāt svalakṣaṇasya | na hīndriyagrāhyatvādaparamapi sāmānyaṃ prasiddhaṃ prayojanamapyastyeva pramāṇaprasiddhatvapratipādanaṃ | siddhyā pramāṇena tasya bādhakatvasya samāśrayādāśrayaṇāt | tadbalenaiva bādhanāt | pramāṇaprasiddho hyarthaḥ parasyāpramāṇaprasiddhasya bādhakaḥ | sa hi viruddhatayā pratīyamānaḥ parasyābhāvaṃ prabodhayati | tadabhāvapratipādanameva bādhakatvaṃ na bādhyabādhakabhāvaḥ | tataḥ pramāṇamidamanena pramāṇena prasiddhaṃ śabdasvalakṣaṇamiti | saparikarapratipādanaṃ hi parisphuṭapratipattikamiti prayojanaṃ | anumānavirodhepi nityo ghaṭa iti | padārthānāṃ satāmevābhivyaktiṃ paśyatonupalakṣitatattvasya sāṃkhyasya nityatābhyupagamaḥ | sonumānabādhitaḥ |

[3.1.4.1.1,20]

kāraṇānāṃ na sāmarthyamevaṃ sati tadā bhavet | tataḥ kāraṇabhāvena vinā paryeṣaṇaṃ bṛthā || 249 ||

[3.1.4.1.1,21]

kāraṇābhimataparyeṣaṇaṃ hi kāraṇatvamantareṇa vṛthā bhavet | karttavyasya tena kasyacidabhāvāt | vyaktiḥ kriyata iti cet | nanu vyaktirapi padārthasvabhāvā padārthasya nityatve vyakterapi nityatvāt sadā sthitaiveti na kiñcit karttavyam | atha vyaktiḥ kriyate na padārthabhinnā tarhi sā padārthato viruddhadharmādhyāsāt | abhede padārthasyāpi kāryatāprasaṅgaḥ |

[3.1.4.1.1,22]

na ca pramāṇaṃ mṛtpiṇḍe ghaṭāderasti sādhakam |

[3.1.4.1.1,23]

kāryatvādasti tatreti sattve kāryasya kā kriyā || 250 ||

[3.1.4.1.1,24]

vyaktiḥ sattvaṃ vinā nāsti vyaktibhāve ca sambhavet |

[3.1.4.1.1,25]

pradīpāderiva vyaktiḥ sarvvasmāditi cenmatiḥ || 251 ||

[3.1.4.1.1,26]

kulālāderivotpattiḥ sarvvasmānna kimiṣyate | paramāṇuśopi mṛtpaṇḍanayane'nyatra dṛśyate || 252 ||

[3.1.4.1.1,27]

tadasti tatrādṛṣṭañcet kharaśrṛṅgepi tadbhavet |

[3.1.4.1.1,28]

paścāttasya na dṛṣṭiścet paścād dṛṣṭastadā bhavet || 253 ||

[3.1.4.1.1,29]

yadi paścādupalabhyate ghaṭaḥ paścādeva bhavatu vyaktivat | pūrvvantu kathaṃ sadbhāvaḥ | vyaktiranyathā na yukteti cet | ayamaparostu doṣo na tvanupalabhyastīti śakyamvaktuṃ |

[3.1.4.1.1,30]

nanvanupalabdhirupalabdherabhāvaḥ tata upalabdhireva nāsti kathamabhāvo bhāvasya | yadyevaṃ śaśaviṣāṇādīnāmabhāvo na sidhyet | tato'sadakaraṇāditi heturnna syāt | tataḥ śaśaviṣāṇārthinopyupādānopādānambhavet | yataḥ |

[3.1.4.1.1,31]

tadasti tatra tenāsya tatkāraṇatayā grahaḥ | tadutpattyā vinā bhūtaṃ taccedasanmatam || 254 ||

[3.1.4.1.1,32]

tadutpādanaśaktamastitvādeva gamyate | anyathā ca gatau tasya tasyāstitvaṃ na gamyate || 255 ||

[3.1.4.1.1,33]

atha yasmād yadutpannantattatrāstīti gamyate |

[3.1.4.1.1,34]

utpatteḥ prāgavijñātaṃ tasyāstad gamyatāṃ katham || 256 ||

[3.1.4.1.1,35]

sattvena nahi sambandhastathotpattiḥ prasidhyati |

[3.1.4.1.1,36]

yathā ca kāraṇāt kāryantatsattvādapi tadbhavet || 257 ||

[3.1.4.1.1,37]

yatpūrvvakaṃ hi yatkāryantattasyeti vyavasthiteḥ | tatsattvapūrvvakaṃ kāryantattasyaiva kathambhavet || 258 ||

[3.1.4.1.1,38]

itarasyeva cecchakteḥ sarvvakāryasamudbhavāt | śaktereva hi śaktiḥ syādabhede ca kathambhavet || 259 ||

[3.1.4.1.1,39]

vyakteścekchaktito jātirvyaktiḥ kiṃ śaktitaḥ parā |

[3.1.4.1.1,40]

parā cennāstyajanyā syāt saṃtī cejjanyate katham || 260 ||

[3.1.4.1.1,41]

vyakiśca buddhiḥ sāpyasti tatastasyā na janyatā |

[3.1.4.1.1,42]

atha samvedanaṃ vyaktistasyājanyasya kā janiḥ || 261 ||

[3.1.4.1.1,43]

tasmānna vyaktikāryatvaṃ kārakāṇāṃ pramānvitam | ghaṭe santamasasthe tu pramāṇamanumānavit || 262 ||

[3.1.4.1.1,44]

mṛtpiṇḍādau tu naivāsti ghaṭādīnāṃ pramāṇavit |

[3.1.4.1.1,45]

sarvvameva tato'nityaṃ vyaktivat kṛtakatvataḥ || 263 ||

[3.1.4.1.1,46]

tatoyaṃ nityatāpakṣaḥ kutonumitibādhitaḥ | pratyakṣārthānumānāptaprasiddhena svadharmiṇī || 264 || ti |

[3.1.4.1.1,47]

svadharmivacanantarhi kimartham | tathā hi |

[3.1.4.1.1,48]

pramāṇabādhitaḥ pakṣo neti yuktamidaṃ matam | paratra tatra vā dharmiṇyetat kvātropayogavat || 265 ||

[3.1.4.1.1,49]

nahi paragharmiṇi bādhitamabādhitambhavati | sarvvathā bādhitaṃ sādhayitumaśakyamiti hetuviṣayatvābhāvādapakṣa iti nyāyaḥ |

[3.1.4.1.1,50]

atrocyate |

[3.1.4.1.1,51]

sarvvatra vādino dharmo yaḥ svasādhyatayepsitaḥ | taddharmavati bādhā syānnānyadharmeṇa dharmiṇi || 136 ||

[3.1.4.1.1,52]

sarvvatraiva dharmiṇi tasya dharmasya sambhavepi svaparamatena | tathāpi yaḥ svayamvādinā dharmaḥ sādhayitumiṣṭastaddharmavati dharmiṇi bādhyamāne yadi bādhā bhavettadā doṣo na tvanyadharmaviśiṣṭe dharmiṇi bādhyamāna iti svadharmivacanam |

[3.1.4.1.1,53]

anyathāsyoparodhaḥ ko bādhitenyatra dharmiṇi |

[3.1.4.1.1,54]

ayamatra nyāyaḥ | taddharmavatyeva dharmiṇi bādhyamāne bādhā nānyadharmavati kṣatiriti |

[3.1.4.1.1,55]

gatārthe lakṣaṇe nāsmin svadharmivacanaṃ punaḥ || 137 ||

[3.1.4.1.1,56]

bādhāyāṃ dharmiṇopi syāt bādhetyasya prasiddhaye | āśrayasya virodhena tadāśritavirodhanāt || 138 ||

[3.1.4.1.1,57]

svarūpeṇaiva nirddeśyaḥ svayamiti lakṣaṇādeva siddheḥ | svadharmayukta eva ca dharmī vādinā svayamiṣṭaḥ | tathā sati tasyaiva tadanurūpabādhane naiva doṣaprasaṅgo nānyasya sambhavaḥ |

[3.1.4.1.1,58]

naitadasti | dharmiṇopi bādhāyāṃ yathā syādāśrayavirodhadvāreṇa taddharmasyāpyabhāvāprasaṅgataḥ |

[3.1.4.1.1,59]

anyathaivamvidho dharmaḥ sādhya ityabhidhānataḥ | tabdādhāmeva manyeta svadharmi vacanantataḥ || 139 ||

[3.1.4.1.1,60]

evamvidho dharma iti prakṛtadharmiviśiṣṭaḥ | tasyaiva bādhane doṣaḥ syānna dharmiṇopi bādhanaṃ doṣavanmanyate |

[3.1.4.1.1,61]

nanvetadapyarthasiddhaṃ sattyaṃ kecittu dharmiṇaḥ | kevalasyoparodhepi doṣavattāmupāgatāḥ || 140 ||

[3.1.4.1.1,62]

taddharmabādhanañced doṣavaddharmidvāreṇa vā bhavatu sākṣādvā | sarvvathā sādhyadharmabādhanaṃ doṣavat |

{3.1.4.1.2}

<(2) vyomādirasad>

[3.1.4.1.2,1]

sattyametat | tathāpi vipratipattiniṣedhārthametat | tathā hi | kecit kevaladharmibādhanepi doṣa aivati kathayanti |

[3.1.4.1.2,2]

yathā parairanutpādyā pūrvvarūpanna khādikaṃ | sakṛcchabdādyahetutvādityukte prāha dūṣakaḥ || 141 ||

[3.1.4.1.2,3]

tadvada vastusvabhāvo'san dharmī vyomādirityapi | naivamiṣṭasya sādhyasya bādhā kācana vidyate || 142 ||

[3.1.4.1.2,4]

vādī prāha | paraiḥ sahakāribhiḥ khādikamanutpādyāpūrvvarūpanna bhavati śabdādeḥ kāryasya sakṛdajananāt | yadyanutpādya rūpaṃ bhavet sakṛdeva svakārya śabdādikaṃ kuryāt |

[3.1.4.1.2,5]

atra prativādyāha | athaivāyamanutpādyā pūrvvarūpatā'bhāvaṃ sādhayati vyomādīnāṃ tathā vyomādidharmiṇopi vastutvābhāvaṃ sādhayati | na dharmibādhanaṃ kevalaṃ doṣavat | na hyevaṃ vādino doṣaḥ | tena hi vastubhūtamākāśādikaṃ na bhavatītyetadeva sādhayitumiṣṭaṃ | tato'vastubhūtākāśadharmiṇyanutpādyāpūrvverūpapamākāśādikaṃ na bhavati sakṛdahetutvāditi na doṣaḥ | vikalpapariniṣṭhite dharmiṇi sādhyasādhanād vastubhūtastu dharmī na tasya | tena tasya kevalasya bādhāyāmapi na doṣa ithi svadharmivacanaṃ | nahi paradharmiṇi bādhyamāne sa dharmo na sidhyati | tataḥ sādhyadharmi siddheravyāghātādadoṣaḥ |

[3.1.4.1.2,6]

athavānutpādyāpūrvvarūpanna bhavati sakṛdahetutvāt | asyāyamarthaḥ | anityamākāśaṃ | tatra paraḥ | nityamākāśaṃ dharmibādhitambhavati | bādhyatāntathāpyanityamākāśandharmi bhaviṣyati | avaśyaṃ hi hetunā sādhyaviparyayo bādhitavyaḥ | nityo hi dharmī na prakṛtasādhyadharmākārastatastadbādhane ka iva doṣaḥ | yadyasau dharmastadbādhanena sidhyet syādeva doṣaḥ |

[3.1.4.1.2,7]

tathā hyanityamākāśaṃ svarabhedasya sambhavāt | ślaṣmādinopaghāto hi galabandhasya saṃbhavo || 266 ||

[3.1.4.1.2,8]

galavile hyākāśa upahate svarabhedasya sambhavaḥ | tathā hi saṃkaṭavipulatadikaṃ vivarāṇāṃ dṛṣṭamatādavasthyaṃ tānityatā | atha yadārthāntarabhāva eva tatrākāśantu tadeva vipulatādi kasmāt pūrvvavannopalakṣyate | avaṣṭabdhatvāditi cet | avaṣṭambhaḥ kathannityasyeti yatkiñcidetat | api ca | paṭādyavayavī notpanna eva kevalaṃ tantau tantvantarasañcāramātraṃ | kasmādākarṣaṇe na pṛthagbhāva iti cet | galavilasyāpyākarṣaṇe śarīrasya kasmānna pṛthagbhāva iti yatkiñcidetat | tasmādanityamākāśamavastu vā paramatabauddhamatamityekānta eṣaḥ | athavā sapratighapadārthasaṃsṛṣṭamālokādikamevākāśamanyāsaṃsṛṣṭapadārthāntaramanityamākāśamiti sthitaḥ pakṣaḥ | tathābhūtasya dharmiṇaḥ sādhyadharmaviśiṣṭatā sādhyate | tatastadanyadharmibādhane na doṣa eva | yataḥ |

[3.1.4.1.2,9]

dvayasyāpi hi sādhyatve sādhyadharmoparodhi yat | bādhanaṃ dharmiṇastatra bādhetyetena varṇitamā || 143 ||

[3.1.4.1.2,10]

yadyapi nāma sādhyadharmi dharmi samudāyasādhanantathāpi yatra dharmiṇi bādhyamāne sa prakṛto dharma uparudhyata eva tatra doṣa ityanena svadharmivacanena kathitaṃ | na tu tadasambaddhaparaparikalpitadharmibādhane | yataḥ |

[3.1.4.1.2,11]

tathaiva dharmiṇopyatra sādhyatvāt kevalasya na |

[3.1.4.1.2,12]

dharmī hi svarūpeṇa siddha evāprasiddhasya dharmiṇaḥ sādhyadharmasādhane upayogābhāvāt | tena viśiṣṭatayā tasya sādhanamabhimataṃ na svarūpataḥ | tataḥ kevalabādhane na doṣa eva |

[3.1.4.1.2,13]

nanu yena rūpeṇa dharmī tadādhāratayā samīhitastadrūpabādhane niyame na doṣaḥ | na vasturūpasya nityarūpasya vā'kāśasyāsamīhitatvāt | api ca |

[3.1.4.1.2,14]

dharmiṇaḥ sādhyasādharmyādanyadrūpaṃ bhavet yadi | hetorvvā tanniṣeddhāraḥ ke vayaṃ vastucintakāḥ || 267 ||

[3.1.4.1.2,15]

na khalu vastubalāyātaṃ kiñcit kvicit pravarttamānaṃ kenacidvastucintābhiyoginā niṣeddhuṃ śakyam | pramāṇapratipannavastvanuyāyitvāt pramāṇikasya |

[3.1.4.1.2,16]

yadyevamatra bādhā syāt nyānyānutpādyaśaktikaḥ || 144 ||

[3.1.4.1.2,17]

sakṛcchabdādyahetutvāt sukhādiriti pūrvvavat |

[3.1.4.1.2,18]

sukhaduḥkhamohātmakaṃ hi pradhānaṃ śabdādivyaktapadārthaheturiṣyate | tataḥ sakṛdahetutvādavastu sat sukhādikaṃ bhavet | pradhānarūpasya nityatvasya bādhane syādevāvastutā |

[3.1.4.1.2,19]

tadasat | yataḥ |

[3.1.4.1.2,20]

virodhitā bhavedatra heturaikāntiko yadi || 145 ||

[3.1.4.1.2,21]

kramakriyā'nityatayoravirodhād vipakṣataḥ | vyāvṛtteḥ saṃśayādeva śeṣavadbheda iṣyate || 146 ||

[3.1.4.1.2,22]

atra kramakriyāheturakramapratiṣedhena | kramakriyāyāścānityatayā virodhābhāvāt | tato 'nityatā'bhāvanna gamayatīti kathaṃ dharmibādhā | tadvādhayā ca dharmasya bādhā bhavet | tasmāt svadharmivacanaṃ |

{3.1.4.1.3}

<2. dharmisvarūpanirāsaḥ>

[3.1.4.1.3,1]

svayamiṣṭo yato dharmaḥ sādhyastasmāttadāśrayaḥ | bādhyo na kevalo nānyasaṃśrayo veti sūcitam || 147 ||

[3.1.4.1.3,2]

nahi kevaladharmibādhane vādīṣṭasādhyabādhanam | tadanyādhāradharmibādhane vā | tasmāt sādhyadharmopayogidharmibādhane doṣaḥ | tasmāt |

[3.1.4.1.3,3]

svayaṃśrutyānyadharmāṇāṃ bādhā'bādheti kathyate | tathā svadharmiṇānyasya dharmiṇopīti kathyate || 148 ||

[3.1.4.1.3,4]

ata evāha | yo hi dharmī dharmaviśiṣṭastatra yadi sādhyadharmaviruddhena pratyakṣānumānāgamaprasiddhena na bādhyate sa pakṣo'nyathā tadābhāsa iti pūrvvokta evārtha iti |

<3.1.4.2>

<5. pakṣadoṣāḥ>

{3.1.4.2.1}

<1. hetunirapekṣaḥ pakṣadoṣaḥ>

[3.1.4.2.1,1]

nanvaparopi sa pakṣābhāsaḥ aprisiddhaviśeṣyaḥ aprasiddhobhayaḥ aprasiddhaviśeṣaṇa iti | aprasiddhaviśeṣyaḥ tadyathā vibhurātmā | aprasiddhaviśeṣaṇaḥ sāṃkhyaṃ prati vināśī śabda iti | aprasiddhobhayaḥ | samavāyikāraṇamātmā | tatkathameṣāmanupanyāsaḥ |

[3.1.4.2.1,2]

na sadetat | yataḥ |

[3.1.4.2.1,3]

pakṣadoṣo na yuktoyamuttarāvayavasthiteḥ | pakṣopanyāsamātreṇa taddoṣatvavyavasthiteḥ || 268 ||

[3.1.4.2.1,4]

yatra vibhurātmeti | yadi kaścid vibhutvayuktamātmānaṃ sādhyaṃ kuryāt kaḥ pakṣadoṣaḥ | dharmyabhāvena hetorāśrayāsiddhatvāditi cet | hetostarhi doṣo na sādhyasya tadanvayavyatirekānuvidhānāt | tathā vināśī śabda iti kva viśeṣaṇamasiddhaṃ | yadi śabde tadayamadoṣaḥ | yayo'ta eva sādhyate'nyathā kaḥ sādhyatārthaḥ | atha viparyayasidhyā'siddha ucyate | yadi nāma mūḍhasya viparyayasiddhistathāpi na tāvatā pakṣadoṣaḥ | yadi ca pramāṇena viparyayasiddhistadā tatpramāṇabādhita eva pakṣa iti sa doṣo mānaviruddhatālakṣaṇo na tu doṣāntaraṃ | atha dṛṣṭāntena siddhastadā sādhyavikalo dṛṣṭānta iti tasyaiva doṣo na pakṣasya | aprisiddhobhayasya tu bhayathā doṣa iti sarvvemī hetudoṣo eva | atha hetudoṣādeva pakṣadoṣo yaṃ yataḥ sarvvathā pakṣa eva na sidhyati | tathā ca sarvve hetvādidoṣāḥ pakṣadoṣā bhaveyuḥ | na sa kaściddhetudoṣo yo na pakṣoparodhī | yataḥ |

[3.1.4.2.1,5]

sarvvasādhanadoṣeṇa pakṣa evoparudhyate | tathāpi pakṣadoṣatvaṃ pratijñāmātrasaṃjñinaḥ || 149 ||

[3.1.4.2.1,6]

nahi taduparodhamātrakādeva tasya pakṣasya doṣaḥ | sādhanadoṣasyāpi pakṣadoṣatāprasaṅgāt | atha sādhanadoṣastaduparodhyapi na pakṣadoṣastadamadatra nyāyābhāvāt | atha pakṣasvarūpaṃ tatkālañcātikramya pakṣavyatiriktasādhanakālasvarūpopanipātitvāt pakṣasya na doṣo'pi tu hetorevānanvayādiko doṣaḥ |

[3.1.4.2.1,7]

tadapyasat | samānatvādananvasya | ananvayo hyasambandhaḥ sa ca dviṣṭatvādubhayasyāpi | athāpi syādāśrayāsiddhatā hi sādhyāpekṣā pakṣadoṣo na sādhanāpekṣā | sādhanāpekṣā tu sādhanadoṣa eva | uktamatra | yadi dvyamapi parasparāpekṣaṃ sādhayet kathaṃ sa pakṣadoṣaḥ | na cāyaṃ niyamaḥ | siddhe dharmiṇi sādhyasambandhamātrasaṅgama eva sādhanīya iti | svarūpeṇaiva nirddeśya iti vacanāt | kathantarhi uktamasiddhe dharmiṇi sādhanāsambhavāt | āśrayāsiddhatvena hetoreva tatrāsambhava ityabhiprāyaḥ | tasmādasiddhadharmidharmasamudāyopi pakṣa eva | tasmāddhetunirapekṣa eva doṣaḥ pakṣa iti | tataḥ |

[3.1.4.2.1,8]

uttarāvayavāpekṣo yo doṣaḥ sonubadhyate | tenetyuktamato'pakṣadoṣo'siddhāśrayādikaḥ || 150 ||

[3.1.4.2.1,9]

uktametat |

[3.1.4.2.1,10]

uttarāvayavāpekṣo na doṣaḥ pakṣa iṣyate | tathā hetvādidoṣopi pakṣadoṣaḥ prasajyate || 269 ||

[3.1.4.2.1,11]

sarvvaiḥ pakṣasya bādhātaḥ tasmāttanmātrasaṅginaḥ |

[3.1.4.2.1,12]

pakṣadoṣā matā nānye pratyakṣādivirodhavat || 270 ||

[3.1.4.2.1,13]

tasmādasiddhāśrayādikaḥ pakṣadoṣo neti nyāyaḥ |

[3.1.4.2.1,14]

nanvaśrāvaṇaḥ śabdo nityo ghaṭa iti nānumānaṃ pramāṇaṃ | acandraḥ śaśīti dharmasvarūpaviparītavat vidhānenopadarśitā | na dharmidharmaviśeṣadharmirūpabādhā | na codāharaṇamapradarśitaṃ sujñānaṃ | tatkimatra kāraṇamiti na vidmaḥ | atrocyate |

[3.1.4.2.1,15]

dharmidharmaviśeṣāṇāṃ svarūpasya ca dharmiṇaḥ | bādhāsādhyāṅgabhūtānāmanenaivopadarśitā || 151 ||

[3.1.4.2.1,16]

anenaiva codāharaṇena dharmasvarūpanirākaraṇapradarśanapareṇa sarvveṣāmeva svarūpaviśeṣāṇāmupadarśitā bādhā | kathamanyenānyasya darśanamiti cet | sādhyatvāviśeṣāt | tatra prativyakti nodāharaṇaṃ śakyamupadarśayituṃ na ca tadupadarśane prayojanaṃ | ekodāharaṇapradarśanenaiva taddharmaṇaḥ sujñānatvāt | upalakṣaṇamātrakaṃ hyudāharaṇaṃ |

{3.1.4.2.2}

<2. avayavinirāsaḥ>

[3.1.4.2.2,1]

nanu viśeṣaḥ kathandharmadharmiṇostaddharmā | na | uktāpekṣayā tasya viśeṣatvaṃ | sādhyantadevānyathā sādhanavaiphalyaṃ |

[3.1.4.2.2,2]

tatrodāhṛti diṅmātramucyaterthasya dṛṣṭaye | dravyalakṣaṇayuktonyaḥ saṃyogerthosti dṛṣṭibhāk || 152 ||

[3.1.4.2.2,3]

adṛśyasyāviśiṣṭasyapratijñā niṣprayojanā |

[3.1.4.2.2,4]

etānyudāharaṇāni nānyo'vayavyavayavebhyastulānativiśeṣāgrahaṇāt | nānyevayavā avayavinaḥ vā apratyakṣatvaprasaṅgāt | nāsti dravyaṃ guṇadravyāṇāṃ dravyādravyatvaprasaṅgāt | dharmisvarūpanirākaraṇena pāścātyamekaṃ | dharmidharmaviśeṣanirākaraṇena na codāharaṇadvyaṃ yathākramamādyaṃ |

[3.1.4.2.2,5]

yadrūpavyatiriktaṃ yattattathaivopalabhyate | tadrūpānupalambhe ca vyatireko na sidhyati || 271 ||

[3.1.4.2.2,6]

nahi vyatirekeṇānupalabhyamānaṃ vyatirekeṇa pratyakṣaṃ bhavati | avyatirekeṇopalabhyate vyatiriktañcopagamyate 'ta eṣa virodhaḥ |

{3.1.4.2.3}

<3. dravyaguṇasāmānyanirāsaḥ>

[3.1.4.2.3,1]

yadi tvavayavā nānye pratyakṣatvamavāritaṃ | pratyakṣovayavī yatra tadrūpāstepi tādṛśāḥ || 272 ||

[3.1.4.2.3,2]

anyathāvayavānāmavayavi pratyakṣattve py apratyakṣatāyāmanyataiva na syāt | athavā nānye'vayavā avayavinastasyā pratvakṣatvaprasaṅgāt | anyattve hi teṣāmapratyakṣatāyāmavayavinopyapratyakṣatāprasaṅgāt | na hyapratyakṣāvayavo vayavī pratyakṣo bhavituṃ yuktaḥ prathamāvayavivadeva |

[3.1.4.2.3,3]

atha sthūlovayavī pratyakṣo nānya iti matiḥ | ekasya sthūlatā viruddheti pratipāditam | ato 'vayavasamāhāramātramavayavī nāparastasmātrānye'vayavā iti sthitaṃ |

[3.1.4.2.3,4]

tathā nāsti dravyamiti guṇavyatiriktamiti sambandhaḥ | guṇadravyāṇāṃ dravyādravyatvaprasaṅgāditi | guṇasya vā dravyatvaṃ dravyasya vā guṇatvamityarthaḥ | tathā hi vyatireke sati parasparavyāvṛttatvādrūpaṃ sattayādhiṣṭhitaṃ dravyasya grāhyaṃ guṇānāmapi tathaiveti nyāyaḥ | tato dvyoḥ parasparaparihāreṇa sthitatayoreko guṇo'nyad dravyamiti kuto vivekaḥ | aparasparaparihārepi kuto vivekaḥ | atha guṇasya guṇatvaṃ dravyasya dravyatvamiti viveka iti matiḥ |

[3.1.4.2.3,5]

tadapyayuktaṃ |

[3.1.4.2.3,6]

svarūpavyatirekeṇa guṇatvādirnna vidyate | guṇatvasyānyatāyāñca sattā tatrāpi vidyate || 273 ||

[3.1.4.2.3,7]

tato dravyāviśeṣaḥ sa prāk prasaṅgo'nivāritaḥ | sattve samastaṃ syād dravyaṃ vyatireketaratvayoḥ || 274 ||

[3.1.4.2.3,8]

parasparaparihāreṇa avasthitatve na dravyetaratvayo rvviveka iti siddhamevaitat | vyatireke tu dravyatvayogād dravyaṃ guṇatvayogād guṇa iti syād vivekāśaṅkā | tadapi na samyak | parasparaparihāreṇa sthitayo rūparasayoriva kuto dravyetarate | guṇatvādiyogāditi cet | na | guṇavyaktyā vyajyamāne guṇatvaṃ nānyathā | samānākāratāmātraṃ guṇatvaṃ dravyatvañca | tasya viśeṣastadvijātīyavyaktivyaktatvaṃ nāma | vijātīyavyaktitvañca vijātyā dhyāsitatvamitaretarāśrayadoṣaḥ |

[3.1.4.2.3,9]

atha jātīnāṃ svata eva vilakṣaṇatvaṃ parasparata ityucyate | tatrāpi vijātyadhyāsitatvameva vyāvṛttikāraṇaṃ | svarūpeṇa vyāvṛttatve vyaktīnāmapi tatheti vyarthikā parā jātiḥ | guṇa iti samānākārapratyayānibandhanatvāt | guṇatvāderguṇatvamiti cet | kimidānīmantargaḍunā sāmānyena | sāmānyākārapratyayanibandhanatvasya pratiniyamenaiva prasiddhatvāt svakaprayojanasya | tathā ca na dravyādravyayoḥ svarūpato viśeṣaḥ kaścit | tasmād dravyāstitve dravyādravyayoraviśeṣa eva | nāstitve tu bhavati viśeṣa iti yuktaṃ | samvṛtisad dravyaṃ tatonye guṇā iti | ubhayasvarūpaviśeṣanirākaraṇamukhenodāharaṇaṃ | tadyathā | sarvvamvākyamanṛtārtham |

[3.1.4.2.3,10]

anṛtārthamvacaḥ sarvvamiti vākyānṛtatvayoḥ | tatsvarūpaviśeṣasya kṣepe doṣo vivakṣite || 275 ||

[3.1.4.2.3,11]

vākyatvamanṛtatvañca sāmānyena yadā nirākarttumabhipretaṃ tadobhayasvarūpanirākaraṇaṃ yadā tu vākyasya dharmiṇo dharmonityatvañcānṛtābhidheyatvaṃ tadobhayaviśeṣanirākaraṇaṃ | sarvvasya vākyasya viśeṣasyānṛtābhidheyatvasya ca nirākaraṇāt | prāmāṇyaṃ hi vacanasāmarthyādatastena vākyatvānṛtābhidheyatkābhāvanirākaraṇaṃ | dharmiviśeṣaścātra kaścidanityatvādiko draṣṭavyaḥ | yadi hyānityatvaṃ na sādhyate vyarthakameva vaktṛprāmāṇyāṅgīkaraṇaṃ | yadi nityatā syānna vaktā kiñcit kriyeteti vyartha eva vaktā syādataḥ svavacanaviruddhametat |

[3.1.4.2.3,13]

yadi nityambhaved vākyaṃ vakturvyarthatvamāpatet |

[3.1.4.2.3,14]

avākyarūpopakṛtau siddhopasthāyitā patet || 276 ||

[3.1.4.2.3,15]

vakturhi vākyasvarūpamanupakurvvāṇasya na vākyopakāritā | atatkṛtopakāre na tasya kiñcidityanupakārī na vākyena vaktā pekṣyate | apekṣyate ca | tasmādanityatā tasya sādhanīyā | tatastadviśeṣanirākaraṇamukhenāyaṃ pakṣābhāsa iti kathitaṃ | tatra vārttikakāra udāharaṇadigmātrameva nidarśayati | anayā diśā śeṣodāharaṇavyākhyāpratipattyartha nāvayavyanyattvamātraṃ sādhyate | api tu dravyalakṣaṇayogena "kriyāvad guṇavat samavāyikāraṇaṃ dravyami"ti tathā dṛṣṭibhāvatvena |

[3.1.4.2.3,16]

anyattvamātrantu yadyavayavinaḥ sādhyate | tadā samvṛtisanmātraṃ tatsiddhameva | paramārthasantovayavā samvṛtisannavayavīti siddhasādhanamanyattvamātre sādhye |

{3.1.4.2.4}

<4. gurutvādhogatyorabhāvaḥ>

[3.1.4.2.4,1]

iṣṭo hyavayavī kāryaṃ dṛṣṭyā 'dṛśyeṣvasambhavi | aviśiṣṭasya cānyasya sādhane siddhasādhanaṃ || 153 ||

[3.1.4.2.4,2]

avayavaparamāṇvādivyatirekamātratayā prasiddha eva bhrāntabuddhyākāraḥ | tasyaiva sādhane niyamenaiva siddhasādhyatā | dṛṣṭa eva ca nāti dūravarttiparasparasāmīpyavyavasthitānāṃ saṃsaktakeśaviṣayaikaghanākāraḥ pratyayaḥ | tato na tāvanmātreṇa vijñānākāravyatiriktāvayavi prasiddhiḥ | ato dravyalakṣaṇayoga eva tatra sādhanīyaḥ | tatra ca gurutvaṃ guṇo'dhogatiśca kriyā | tayośca samavāyikāraṇatvamiti lakṣaṇayoge vijñānākāravyatirekasiddhiḥ | tathā ca |

[3.1.4.2.4,3]

gurutvādhogatī syātāṃ yadyasau syāttulānatiḥ || 154 ||

[3.1.4.2.4,4]

avaśyaṃ hi gurutvaprayuktādhogamane tadākṛṣyamāṇasya tulāśirasopi natiḥ | na cāsāvasti | avayavādhikā tatosau na dravyalakṣaṇayukta ityāha |

[3.1.4.2.4,5]

tannirguṇakriyastasmāt samavāyi na kāraṇam |

[3.1.4.2.4,6]

yayorguṇakriyayorasau samavāyikāraṇaṃ tadabhāvena na tathā bhavatītyupasaṃhāraḥ |

[3.1.4.2.4,7]

tata eva na dṛśyosāvadṛṣṭeḥ kāryarūpayoḥ || 155 ||

[3.1.4.2.4,8]

dṛśyatvamapi tasya nāstyeva | tasya hi dvyīgatirupacārato mukhyataśca | na tāvadupacārataḥ | tatkāryasya gauravāderadṛṣṭeḥ | nāpyupacāretarato rūpasyāvayavavyatirekeṇādṛṣṭervvijñānākāra ya sthūlatayopalambhāt | na dhikasya cādarśanāt |

[3.1.4.2.4,9]

tadbādhānyaviśeṣasya nāntarīyakabhāvinaḥ |

[3.1.4.2.4,10]

anya viśeṣasyoktānyatāmātrāpekṣayā dravyalakṣaṇayogena tasya sādhyatvaṃ nāntarīyakatvena | anyathā'nyattvamātrasyāsādhyatvāt | tathā hi |

[3.1.4.2.4,11]

gurutvādhogatityāge pratibhāsosya kevalaḥ | pratibhāsaśca vijñānāvyatirekepyadurghaṭaḥ || 277 ||

[3.1.4.2.4,12]

timiraviparītīkṛtadarśanaśaktinayanānāmapi keśadaṃśamaśakamakṣikādayo sadadhimokṣapakṣanikṣiptāḥ pratyakṣekṣitā ivāvabhāsante | na ca te tadavabhāsādevāsanto na bhavanti | atra |

[3.1.4.2.4,13]

āsūkṣmād dravyamālāyāstolyatvādaṃśupātavat || 156 ||

[3.1.4.2.4,14]

dravyāntaragurutvasya gatirnnetyaparobravīt |

[3.1.4.2.4,15]

sūkṣmadvyaṇukādipratidravyamālāyāstulāmānasaṅgamādanekadravyamadhyamadhyāsīnaṃ dravyāntaragurutvaṃ na śakyamupalakṣayitumiti tulānativiśeṣāgrahaṇaṃ | dvayorhi hemapiṇḍayoḥ saṃyoge yadyapyavayavyantaramutpannaṃ guṇakriyāvat | tathāpi dvyaṇukāvāntaradravyamālāpi tatrāsta eva | tatastadanantaragurutvamadhyapāti na lakṣyate | karpāsabhāramadhya śatitadaṅśupātagurutvamiva | na cālakṣyamāṇamapi tasya gurutvamadhogamanañca nāsti tatastannirguṇakriyastasmādityasiddhametat |

[3.1.4.2.4,16]

tadasat | yataḥ |

[3.1.4.2.4,17]

nopalakṣyaṃ gurutvaṃ cet kutastasyādhikaṃ gatiḥ | iyameva hi tadvittipratyāśā tatkṛtiḥ kathaṃ || 278 ||

[3.1.4.2.4,18]

gurutvādhogativiśeṣamantareṇa pratibhāsamātrameva sidhyati | na ca tena siddhena siddhasādhyatāvyatikramaḥ | api ca |

[3.1.4.2.4,19]

tasya krameṇa saṃyukte pāṃśurāśau sakṛd yute || 157 ||

[3.1.4.2.4,20]

bhedaḥ syād gaurave tasmāt pṛthak saha ca tolite |

[3.1.4.2.4,21]

krameṇa saṃyukte hi pāṃśurāśau gurutvayuktānekāvavayavibhārasadbhāvānmahadgauravaṃ | sakṛd yute tveka evāvayavīti na mahad gauravamato bhedaprasaktiḥ | na copalambho bhedasya | anekāṃśunicayanipāte tūpalakṣyate | tato'sau na dṛṣṭāntaḥ |

[3.1.4.2.4,22]

atha pūrvvasakalāvayavivināśe paryantavartyeka evāvayavī | tatonekāvayavināmabhāve samānameva gaurevamakrameṇānyathā ca saṃyukte pāṃśurāśāviti na doṣaḥ | tathā sati dravyamālātolyata iti na yuktaṃ syāt | antyasya tu gauravānumāpalakṣaṇaṃ na yuktam |

[3.1.4.2.4,23]

athavā yāvadārambhakayorgurutvaṃ pṛthagbhūtayoravayavayoravayavinopi tadārabdhasya tāvadeva | tato na bhavati tulānativiśeṣaḥ | evantarhi sarvvāvayavināśe satyavayavina utpattiriti | paramāṇūnāmapi vināśa iti nityāḥ paramāṇava iti virodhaḥ siddhāntasya |

[3.1.4.2.4,24]

atha vibhāgena vināśaḥ paramāṇūnāṃ tu na vibhāgo'navayatvāditi cet | na | anavayavatvasyāyogāt | avaśyaṃ hi pūrvvāparadigbhāgena bhāvyaṃ mūrttimatāṃ | tasmānnāvayavināśa iti yuktaṃ |

[3.1.4.2.4,25]

athāpi syād bhavatu paramāṇūnāṃ vināśa iti na kācit naḥ kṣatiḥ | evantarhi |

[3.1.4.2.4,26]

krameṇa māṣakādīnāṃ saṃkhyāsāmyanna yujyate || 158 ||

[3.1.4.2.4,27]

pañcamāṣakaḥ piṇḍo na syādekatvādavayavino māṣakāvayavināṃ vinaṣṭatvāt | ekameva suvarṇṇāmityādi bhavet | anekagauravasambhave hi pañcetyādisaṃkhyāsambhavaḥ | ekatvetvekasaṃkhyaivekatvādavayavinaḥ |

[3.1.4.2.4,28]

athaikatvepi gauravasya tathā vyapadeśastathā sati na paramārthaḥ saṃkhyā | tasmādavayavānāmavināśe tadgatāṃ saṃkhyopapadyate māṣakādisāmyanibandhanaṃ | tatonekadravyasambhave krameṇāvayavināmutpattergauravasya niyamena viśeṣataḥ |

[3.1.4.2.4,29]

atha sarṣapāduttarottaraṃ sakalameva nopalakṣyata ekānupalakṣaṇavat sarvveṣāmaviśeṣāt |

[3.1.4.2.4,30]

naitadasti |

[3.1.4.2.4,31]

ekasyānupalakṣatvepyaṃśornnānupalakṣyatā | tadaṃśunicayasyāpi tato nedaṃ samañjasaṃ || 279 ||

[3.1.4.2.4,32]

na hyenāmupalakṣaṇetatsaṃhātasyāpi | ekāṃśugauravānupalakṣaṇepi bhāragauravopalakṣaṇāt | aṃśanicayaśca karpāsabhāravyapadeśabhāgī | kiñca |

[3.1.4.2.4,33]

sarṣapādāmahārāśeruttarovṛttimat | gurutvaṃ kāryamālāyā yadi naivopalakṣyate || 159 ||

[3.1.4.2.4,34]

āsarṣapād gurutvantadvaṇarṇakṣatamanalpakaṃ | tolyantatkāraṇaṅkāryagauravānupalakṣaṇāt || 160 ||

[3.1.4.2.4,35]

raktikā caturbhāgaḥ sarṣapaḥ | tasmāt sarṣapāt prabhṛtyā mahārāśe uttarottarakāryamālā nibandhanaṃ bṛddhimad gauravaṃ nopalabhyate | āsarṣapāttu gurutvamapacayavat pūrvvapūrvvaṃ sutarāmeva nopalabhyata iti prāptaṃ | ataḥ kāryagauravānupalakṣaṇāt kāraṇameva tolyaṃ pāriśeṣyāttasyeti nyāyaḥ parisphuṭa eva | gauravaviśeṣopayogitayopalabhyameva tolyannānyat | uttarottarasya hi kāryasya gauravānupakṣaṇe tadgauravaṃ kāraṇasyāpi | taulatve tatkāraṇasya | tasyāpi tatkāraṇasyeti | eṃva yāvatkāraṇaṃ paramāṇavastolyāsteṣām parasya kāraṇabhūtasyāvayavasyābhāvāt | tathā hi |

[3.1.4.2.4,36]

paryantāvayavidhvaṃse gurutvantu tayorapi | punastadeva paśyāmo bhūyo dhvaṃse tayorapi || 280 ||

[3.1.4.2.4,37]

tatonumānato vidmo gurutvaṃ paramāṇuṣu | tato nāvayati dravyaṃ dravyalakṣaṇayuktimat || 281 ||

[3.1.4.2.4,38]

api ca | aṃśorgauravānupalakṣaṇepi bhāra eva tasya dṛṣṭatvāt | natvayavī dṛśyaḥ | kevalaṃ kāryadarśanādeva tasya sattā vyavasthāpyate |

[3.1.4.2.4,39]

tacca sakalamasat | yataḥ |

[3.1.4.2.4,40]

na ca dṛṣṭoṅśuvat sortho na ca tatkāryamīkṣyate | gurutvāgativat sarvvatattulānu palakṣaṇāt || 161 ||

[3.1.4.2.4,41]

māṣakāderanādhikyamanatiḥ sopalakṣaṇaṃ | yathā svamakṣeṇādṛṣṭe rūpādāvadhikādhike || 162 ||

[3.1.4.2.4,42]

pratyakṣānumānābhyāmapratītaṃ kathamastīti gamyatām |

[3.1.4.2.4,43]

nanu gurutvāgatāvapi prakārāntareṇāpi gateḥ sambhavāt kathamasat | na | anyasyāpi rūpāderanupalakṣaṇatvāt | māṣakāderavayivino nādhikamaparamavayavebhyaḥ | kathanna tarhi tulānativiśiṣāgrahaṇādityācāryeṇa pratiniyama uktaḥ | na | upalakṣaṇatvāt sā natiḥ | kevalocyamānāpyarasyāpi nidarśikā | kathaṃ sarvvameva nopalakṣyata iti jñānavyaṃ kimatra jñātavyaṃ | yathāyathaṃ cakṣurādinā rūpāderadhikādhikasyānavagamāt | nahi rūparasādīnāmavayavebhyo viśeṣagatiravayavisambhavepi | tasmād guṇakriyāvad dṛśyāvayavyabhāva eveti dharmaviśeṣabādhadvāreṇa pakṣadoṣaḥ | ayañca pakṣaḥ | abhyupagamasvavacanaanu mānapratītivādhitaḥ |

[3.1.4.2.4,44]

abhyupāyaḥ svavāgādibādhāyāḥ sambhavena tu | udāharaṇamapyanyaddiśā gamyaṃ yathoktayā || 163 ||

[3.1.4.2.4,45]

rūpabādhādivat | avayavibādhakanyāyopadarśanamatonyadapyācāryanidarśitamudāharaṇamavagantavyaṃ | tacca prāgupadarśitameva |

<3.1.4.2.5>

<5. naiyāyikapakṣalakṣaṇe doṣaḥ>

{3.1.4.2.5.1}

<(1) "sādhya" grahaṇaṃ nirarthakam>

[3.1.4.2.5.1,1]

nanu sādhyanirddeśaḥ pakṣa pratijñetyetatpakṣalakṣaṇaṃ naiyāyikānāṃ asya ko doṣaḥ | asiddhahetudṛṣṭāntasyāpi tattvaprasaṅgaḥ |

[3.1.4.2.5.1,2]

nanu sādhyata iti sādhyaṃ | asiddhahetudṛṣṭāntau tu sādhayiṣyete | tatkathantayoḥ pratijñātvaprasaṅgaḥ |

[3.1.4.2.5.1,3]

sattyametat | yadi varttamānasādhyanirddeśa iti labhyeta |

[3.1.4.2.5.1,4]

trikālaviṣayatvāttu kṛtyānāmatathātmakaṃ | tathā paraṃ pratinyastaṃ sādhyanneṣṭaṃ tadāpi tat || 164 ||

[3.1.4.2.5.1,5]

trikālaviṣayo hi sarvva eva kṛtyapratyayāḥ | tato bhāvisādhyatvamapi pratijñā syāt | kathaṃ sādhyasya bhāvitvaṃ tadā'tathātmakatvena nirddeśāt | sādhyamapi tat tadā sādhanatvena niddiṣṭaṃ | tena tadā'sādhyaṃ | na cāsiddhaṃ sādhanaṃ sādhyaṃ prati | tatastasya paścāt sādhanatvaṃ tataḥ paścāttanasādhyatayaiva tasya nirddeśaḥ pratijñā |

[3.1.4.2.5.1,6]

nanu yathā sādhyaśabda kārakāpekṣayā sādhyanna pratipādayati kriyate ghaṭa iti tathā sādhanatvena nirddiṣṭamapi na pratyāyayiṣyatīti | kutosiddhasādhanasya pratijñātvaprasaṅgaḥ |

[3.1.4.2.5.1,7]

sattyametad yadi nibandhanamatra pratyāyanādhikāro na syāt |

[3.1.4.2.5.1,8]

pratyāyanādhikāre tu sarvvāsiddhāvarodhinī | tasmāt sādhyaśrutirnneṣṭamviśeṣamavalambate || 165 ||

[3.1.4.2.5.1,9]

pratyāyanādhikāreṇa nivarttyakārakāpekṣayā sādhyamaparasarvvasādhyasaṃgrahārikaiva sādhyaśrutiḥ | ato na sādhyāntaravyavacchedasamarthā | kārakasādhyavyavacchedastu jñāpakahetvadhikārāt | na ca sahetukaṃ kiñcid bhavatītyahetukenāpi bhavitavyaṃ | sarvvasya sarvvatra bhāvaprasaṅgāt | na cāsādhanatvena nirddiṣṭaṃ sādhyampakṣa iti nibandhanamasti | tataḥ sādhyaśrutirnneṣṭamviśeṣamavalamvitumalaṃ | kārakasādhyavyāvṛttistu pratyāyanādhikārāditi na tayā sāmyaṃ |

[3.1.4.2.5.1,10]

tenāprasiddhasandigdha hetudāharaṇa kṛtaṃ | anyathā śaśaśrṛṅgādau sarvvāsiddhepi sādhyatā || 166 ||

[3.1.4.2.5.1,11]

tathā cāsiddhadṛṣṭāntahetuvādaḥ prasajyata iti |

[3.1.4.2.5.1,12]

anityaḥ śabdaḥ kṛtakatvāta ghaṭavaditi sāṃkhyaṃ prati | cākṣuṣatvādākāśavaditi vā | yadi tu prakaraṇānapekṣā bhavet pratilakṣaṇakṛtastathā śaśaśrṛṅgādāvapi sādhyatāprasaṅgaḥ |

[3.1.4.2.5.1,13]

athāpi syād | atrāpi "sādhyanirddeśaḥ pratijñe"ti na sarvvasya pratyāyanādhikārepi sādhyasya pratijñātvamapi tu sādhyamiti karmaṇi kṛtyapratyayavidhānāt | karma ca "kartturīpsitatamaṃ" karme ? ti viśiṣṭameva yatra prakarṣaḥ | na ca sādhanatvena nirddiṣṭaṃ karaṇatvādīptitatamaṃ | anyathā payasaudanaṃ bhuṃkte iti na payasaḥ karaṇatvena vivakṣitasya karmatvaṃ bhojanakriyayā'pyamānasyāpi | tathepsitaṃ | nepsiṣyamāṇaṅkarma | api ca | pañcasvavayaveṣu lakṣyatayā prakṛteṣvavayavāntaralakṣaṇaviṣayaparihāreṇa pratijñālakṣaṇaṃ vyavatiṣṭhata ityasādhanabhūtasādhyanirddeśaḥ pratijñeti pratīyate | tathā caturvvidhaṃ "sarvvatantrapratitantrādhikaraṇābhyupagamasiddhānta" prakrame lakṣaṇavidhānādabhyupagamasiddhāntalakṣaṇaḥ sādhyanirddeśaḥ pratijñeti pratīternnātiprasaṅga iti na doṣaḥ |

[3.1.4.2.5.1,14]

tadetatsakalamasat | yataḥ |

[3.1.4.2.5.1,15]

sarvvasya cāprasiddhatvaṃ kathañcit tena na kṣamāḥ | karmādibhedopakṣepaparihārāvivecane || 167 ||

[3.1.4.2.5.1,16]

prāgasiddhasvarūpatvāt sādhyovayava ityasat | tulyasiddhāntatā te hi yenopagamalakṣaṇaḥ || 168 ||

[3.1.4.2.5.1,17]

na khalu siddhānto siddhahetudṛṣṭāntavyavacchedakṛt | sarvvasyāsiddhasya abhyupagamāt | śāstradṛṣṭasya hyabhyupagatasyābhyupagamasiddhāntatvāt | tasya ca hetutvenābhyupagamepi sādhyatābhyupagamo'vaśyaṃbhāvī nāsiddhasya hetuteti | trikālaviṣayatvantu kṛtyapratyayānāṃ pratipāditamabhyupagamaśabdopi trikālaviṣayapratyaya eva kṛtyagrahaṇasyopalakṣaṇārthatvāt | tataḥ sakalasya siddhāntatā tulyā | tato na siddhāntopakramaḥ parihāraḥ |

[3.1.4.2.5.1,18]

atha sādhanasya sādhyasya ca lakṣaṇe prakṛte sādhanalakṣaṇaparihāreṇa sādhyanirddeśaḥ pratijñeti sādhya eva pratijñā na sādhananirddeśaḥ |

[3.1.4.2.5.1,19]

tadapyasat | sarvveṣāmasiddhatvādavayavalakṣaṇānāmarthasyāsiddhatvāt prāglakṣaṇābhidhānāt | tataḥ sādhyarnirddeśaḥ pratijñeti sarvvasya sādhyasya nirddeśa iti syāt | tadvinirmuktasya ca sādhanatvaṃ | athavā sādhanatvena nirmuktasya sādhyanirddeśya pratijñātvamiti ka imaṃ vivekaṃ vidhātumalaṃ | sandeha eva tarhīti cet | na | atrottarasya vakṣyamāṇatvāt |

[3.1.4.2.5.1,20]

nanu sādhyamiti karmaṇi kṛtyapratyayaḥ | karma ca kartturīpsitatamaṃ na ca sādhanatvenopāyatayābhīṣṭasyepsitamatvaṃ | tatkathantasya sādhyatā |

[3.1.4.2.5.1,21]

natadasti | sādhanasyaivopāyatayā sādhyatvenepsitatamatvāt | na cātiśayapratyayaḥ tatrāṅgīkṛtaḥ | yogavibhāgasya kaiścidabhyupagamāddaparairātiśāyikasya pratyākhyātatvāt | na ca bhūtapratyayastatra tantramekabacanamvākariṣyati kaṭau kaṭāniti ceṣṭatvāt | abhyupagamasiddhāntatā cāstyeva | tasmāt sādhyanirddeśaḥ pratijñetyasadetat | atra ca dharmī dharmaḥ samudāyo vā sādhyo bhavet |

[3.1.4.2.5.1,22]

tatra dharme sādhyena sādharmyaṃ heturdharmiṇyanarthakaḥ |

[3.1.4.2.5.1,23]

yadi dharmaḥ sādhyaḥ tasya nirddeśaḥ pratijñetyanikyatvamiti bhaveṃt pratijñā | tathā sādhyasādharmyāt taddharmabhāvī dṛṣṭānta udāharaṇamiti dṛṣṭāntalakṣaṇaṃ virudhyate | nahi sādhyadharmasyānityatvasyautpattimatvādidharmau vidyate yena taddharmabhāvitvaṃ syāt ghaṭādeḥ | dharmiṇastu siddhatvāt "tādhyasādhanaṃ" heturiti na saṅgataṃ | athobhayaṃ sādhyamubhayapakṣabhāvī doṣaḥ |

[3.1.4.2.5.1,24]

nanu samudāyaḥ sādhyaḥ | na samudāyaḥ siddho nāpi taddharma utpattimatvaṃ na bhavati |

[3.1.4.2.5.1,25]

atrocyate |

[3.1.4.2.5.1,26]

samudāyasya sādhyatvepyanyonyasya viśeṣaṇaṃ | sādhyaṃ dvyaṃ tadā'siddhaṃ hetudṛṣṭāntalakṣaṇam || 169 ||

[3.1.4.2.5.1,27]

"udāharaṇasādharmyāt sādhyasādhanaṃ hetu"riti hetulakṣaṇaṃ | "sādhyasādharmyāt taddharmabhāvī dṛṣṭānta udāhaṃ" mityudāharaṇalakṣaṇaṃ | tadetat samudāyasādhyatve vidhaṭeta | tathā hi samudāyasya samudāyivyatirekeṇābhāvāt tadeva dvayaṃ sādhyaṃ bhavet | na ca sādhyadharmaviśiṣṭadharmidharmeṇotpattimatvādinodāharaṇasya sadharmyamasti | tathāvidhe dharmiṇyasiddho hetuḥ parasyeti na hetulakṣaṇaṃ nāpya nityatāviśiṣṭena dharmiṇodāharaṇasya ghaṭādeḥ sādharmyamastīti na dṛṣṭāntalakṣaṇamiti na sidhyati hetudṛṣṭāntalakṣaṇaṃ | asambhavāt samudāyasya sādhyaśabdo dharmivṛttirbhaviṣyati | samudāyeṣu hi pravṛttāḥ śabdāavayaveṣvapi vartanta iti nyāyāt |

[3.1.4.2.5.1,28]

tadapyasat |

[3.1.4.2.5.1,29]

asaṃbhavāt sādhyaśabdo dharmivṛttiryadīṣyate | śāstreṇālaṃ yathāyogaṃ loka eva pravarttatām || 170 ||

[3.1.4.2.5.1,30]

kiṃ hi tadā lakṣaṇavacanena | yathā durvvihitalakṣaṇamasambhavād arthasyānyathā vyācaṣṭe tathāhetvādisvarūpamapyanyathā parikalpayiṣyati | yathā sa gamakastathā dṛṣṭāntalakṣaṇamapi vyarthakaṃ śāstraṃ |

[3.1.4.2.5.1,31]

nanu "pakṣadharmastadaṅśena vyāpto heturi"ti bhavadbhirapyupacārāt pakṣaśabdo dharmivṛttiriṣṭa eva | tathā ca pakṣo dharmī, avayave samudāyopacārāt | atrāpi hi sa eva doṣaḥ |

[3.1.4.2.5.1,33]

nedamasti | yataḥ |

[3.1.4.2.5.1,34]

jijñāsitaviśeṣasya dharmiṇaḥ pakṣarūpatā | tasya dharmo yadā hetuḥ kathamatropacāratā || 282 ||

[3.1.4.2.5.1,35]

ya eva hi jijñāsitasādhyadharmalakṣaṇaviśeṣo dharmī pakṣastasya mukhyasyaiva pakṣasya grahaṇaṃ | tasya dharmo hetustato na doṣaḥ |

[3.1.4.2.5.1,36]

nanu samudāyasyāsiddhatve kathantasya dharma iti sidhyati | nedamapi yuktaṃ, yasmāt |

[3.1.4.2.5.1,37]

samudāyaprasiddhiścet kathampakṣo bhavedasau | sandigdhe sādhyadharme hi dharmimātrasya pakṣatā || 283 ||

[3.1.4.2.5.1,38]

yadāhi | samudāyaḥ prasiddhastadāsyā jijñāsitaviśeṣatvādapakṣataiva | tathā cāha | tatra tu svayaṃ sādhyatvenepsitaḥ pakṣa iti | siddhaścet kathaṃ sādhyatvenepsitaḥ | tasmāt pakṣadharma iti korthaḥ | sandigdhasādhyadharmadharmidharma iti | tadātra kathaṃ samudāyāsiddhau taddharmatā na sidhyati | kathantarhi avayave samudāyopacārādityuktaṃ |

[3.1.4.2.5.1,39]

atrocyate |

[3.1.4.2.5.1,40]

codyasya parihārārthamupacārapravarttanaṃ | dharmidharma iti prokte lakṣaṇātiprasaṅgitā || 284 ||

[3.1.4.2.5.1,41]

tatra hi codayanti pakṣadharma iti na sadetat | nahi hetusvarūpanirūpaṇakāle pakṣasya sambhavaḥ | pradeśādidharmimātreṇa hetumupalabhya vyāptismaraṇe paścānnityatattvādisādhyadharmabuddhiḥ | prāktu tadbuddherabhāvād dharmimātrameva samviditamavaśiṣyate sandigdhaḥ sādhyadharma iti cet | na |

[3.1.4.2.5.1,42]

niyamābhāvāt |

[3.1.4.2.5.1,43]

nanu sandigdhe hetuḥ pravarttate kathanna niyamaḥ | na | siddhapratikṣiptamātrasya nirācikīrṣitatvāt | niścite nirākṛte ca hetuḥ pravarttate prayojanābhāvādaśakteśca | tasmād dharmidharma ityeva vācyam |

[3.1.4.2.5.1,44]

atrocyate | dharmidharma iti vacane dṛṣṭāntadharmidharmasyāpi hetutve cākṣuṣatvamapi hetuḥ syāt | ataḥ pakṣabhūto dharmī gṛhyeteti pakṣagrahaṇaṃ | kathandharmyeva pakṣo bhavedityāha | avayave samudāyopacārāt | yadyapi hetugrahaṇakāle samudāyo na bhavati baddhisthastathāpi paścād bhaviṣyati |

[3.1.4.2.5.1,45]

nanu yaḥ paścād bhaviṣyati sa kathaṃ prathame sannihitaḥ | ata evopacāro nyathā mukhyatā | buddhyā vyāro pa upacāraḥ | kathamasannihite buddhiriti cet | kimmanorathepi dāridryaṃ | na hyasya sūtrasya śāṭakaṃ vayeti na dṛśyate | tatra hi yadi śāṭako na vātavyaḥ | yadi vātavyo na śāṭakaḥ | śāṭakaśca vātavyaśceti vyāhataṃ | tatrāyamabhiprāyo vaktuḥ | yaḥ śāṭako bhaviṣyati sa vātavyaḥ | atrāpi kiṃ prayojanamiti cet | asti prayojanaṃ sūtramityukte śāṭakapaṭakāderapi prasaṅgaḥ | tasmādanyanirāsārthamevaṃ vacanaṃ | evamatrāpi yaḥ pakṣo bhaviṣyati yatra sādhyasiddhirbhāvinī tasya dharma iti na dṛṣṭāntadharmidharmaprasaṅgaḥ | tatoyamarthaḥ | sandigdhasādhyadharmadharmidharma iti | kathantarhi tadaṅśastaddharmo vaktrabhiprāyavaśāt | na tadekadeśaḥ pakṣaśabdena samudāyāvacanāditi vacanaṃ |

[3.1.4.2.5.1,46]

tadasat |

[3.1.4.2.5.1,47]

anyadoṣaḥ kathannāma paratropanipātyate |

[3.1.4.2.5.1,48]

vyākhyātureva doṣo durātmanaḥ | na khalvanyena karkaṭikā bhakṣyate'nyasya nāsācchedakriyā | sādhyadharmadharmisamudāyaḥ pakṣaḥ | tatra yadi tadaṅśena vyāpta iti sāmānyenākhyāyate | tadā dharmyapi tadaṅśa eva tena vyāpta iti na sādhyadharmavyāptatālakṣaṇambhavet | ata āha | tadaṅśastaddharmaḥ | aṃśaśabdasya sāmānyavacanatvepi dharma evāṃśo gṛhyate | vaktrabhiprāyāt | pakṣadharmasyānyena dharmiṇā vyāptyasiddheḥ | na tadekadeśa ityasyārtho naikadeśamātraṃ | pakṣaśabdena samudāyāvacanāt | pakṣaśabdena hi dharmī sandigdhasādhyadharmaviśiṣṭa ucyate | tena samudāyavācako na pakṣaśabdaḥ | samudāyārthapratītistu sāmarthyāt | tasya dharmiṇoṃśaḥ sāmarthyād dharma eva | nahi sa eva tasya dharmaḥ |

[3.1.4.2.5.1,49]

yadi tu pakṣaśabdena samudāya ucyate | samānapradhānabhāvāvayavaḥ | tadā tadaṅśena vyāpta iti dharmilakṣaṇenāṅśena vyāpta ityapi syāt | aniṣṭañcedamiti | tenaivaṃ vyākhyāyate | tasmānna kvacidasmābhirasambhavād anyaśabdonyatra parikalpitaḥ | api ca | matānujñā nāmedaṃ nigrahasthānaṃ | svapakṣe doṣamanuddhṛtya parapakṣe doṣatodanaṃ matānujñā | athavāsmākaṃ prayojanamasti upacārayogyadharmiparigrahaḥ | bhavatu nedamiti nopacāro yuktaḥ | na ca mukhyasambhave, upacārakalpanāyogaḥ | api ca "sādhyanirddeśaḥ pratijñe"tyatra pūrvvāvadhāraṇaṃ vā syāt parāvadhāraṇamvā | sādhyanirddeśa eva pratijñā na sādhananirddeśaḥ | athavā sādhyanirddeśaḥ pratijñaiva nānyathā | tatra |

[3.1.4.2.5.1,50]

pūrvvāvadhāraṇaṃ vyarthamaniṣṭamitaratra tu | yadi pūrvvāvadhāraṇaṃ vyarthatā bhavet | tannivarttyasya sādhananirddeśasya hetulakṣaṇena dṛṣṭāntalakṣaṇena ca pratijñātvasya viśeṣavihitena bādhanāt | prakalpyāpavādaviṣayamutsargasya pravṛtteḥ | uttarāvadhāraṇe tu sādhyahetūdāharaṇanirddeśasyāpi pratijñātvamityaniṣṭaṃ |

[3.1.4.2.5.1,51]

nanu sādhyasyaiva nirddeśaḥ pratijñā na siddhasyetyavadhāraṇe ko doṣaḥ | nahi tasya sādhanādibhirākṣepaḥ |

[3.1.4.2.5.1,52]

atredamucyate |

[3.1.4.2.5.1,53]

sādhanākhyānasāmarthyāt tadarthe sādhyatā matā |

[3.1.4.2.5.1,54]

sādhanaṃ hi sarvvamasiddhasādhanāyopādīyate | siddhe kiṃ sādhaneneti | sādhanasya lakṣaṇākhyānasāmarthyādevāsiddhārthe sādhyabhāvagataiva | na prasaṅgaḥ siddhasyeti na tannivṛttyarthamavadhāraṇaṃ |

[3.1.4.2.5.1,55]

hetvādilakṣaṇai rvyāpteranāśaṅkyañca sādhanaṃ || 171 ||

[3.1.4.2.5.1,56]

syādetat | sādhyatvenaiva nirddeśaḥ pratijñeti śabdavyāpārāpekṣayā'siddhasya sādhanatvena nirddiṣṭasya nirākaraṇārthaṃ pūrvvāvadhāraṇam | nahi tatra na sādhanasāmarthyaṃ | atrāha |
"hetvādilakṣaṇairvyāpteranāśaṅkyaṃ" sādhanatvena nirddiṣṭaṃ | yathaiva hi śabdavyārāpekṣayā'siddhasya sādhanatvena nirddiṣṭasya pratikṣepaḥ sādhyatvenaiva nirddeśa iti | tathā "udāharaṇasādharmyāt sādhyasādhanaṃ hetu"
rityādinā hetvādilakṣaṇena sādhyasādhanaṃ heturiti sādhyasādhanatvabhaṅgyā hetureva | tathā dṛṣṭānta eveti śakyamvyākhyātumiti hetvādilakṣaṇairvyāptiḥ |

{3.1.4.2.6}

<6. pratijñālakṣaṇe doṣaḥ>

[3.1.4.2.6,1]

pūrvvāvadhāraṇe tena pratijñālakṣaṇābhidhā | vyarthā vyāptiphalā soktiḥ sāmarthyād gamyate tataḥ || 172 ||

[3.1.4.2.6,2]

pūrvdhāvadhāraṇe vyarthatāyāṃ pariśeṣyāduttarāvadhāraṇaṃ tasya ca vyāpteḥ phalaṃ | tathāhi | sādhyanirddeśaḥ pratijñaiveti | anyalakṣaṇenāpi yadi vyāptistathāpi pratijñaiva nāpratijñetyayogavyavacchedaphalaṃ vākyamiti sādhanatvenāpi nirddiṣṭasya sādhyasya nirddeśaḥ pratijñaiveti vākyārthaḥ | anyathā vyarthatā |

[3.1.4.2.6,3]

nanu svayamevocyate |

[3.1.4.2.6,4]

"tathā cāsiddhadṛṣṭāntahetuvādaḥ prasajyate iti hetvādilakṣaṇavyāptyā pareṇa parihārābhidhāne prāgasiddhasvarūpatvādiparihāraḥ | tathā sarvvasya cāprasiddhatvādityādikaḥ | naiṣopi doṣaḥ | "

[3.1.4.2.6,5]

parasparavirodhena prasaṅgasyopapādanaṃ | kṛtamevamanenaiva na tu sveṣṭaprasādhanaṃ || 285 ||

[3.1.4.2.6,6]

parasparavirodhapradarśanamātramevaitanna tvanena hetunā sādhyārthaprasiddhiḥ | parapakṣanirākaraṇamātrasyaiveṣṭatvāt | tasmāduttarāvadhāraṇamevaitat | tathā cāyogavyavacchedād yāvatī kācidaprāptiḥ pratijñātvasya sarvvāsau nirākriyate | pratijñaiva nāpratijñeti | sādhanatvena yadapratijñātvaṃ tadapi nivarttyate |

[3.1.4.2.6,7]

nirākṛtantāvatpratijñālakṣaṇaṃ | pratijñābhāsalakṣaṇamidānīṃ nirākarttumāha |

[3.1.4.2.6,8]

hetupratijñāvyāghāte pratijñādoṣa ityasat | sa hi dṛṣṭānta evokto vaidhamyaṇāsuśikṣitaiḥ || 286 ||

[3.1.4.2.6,9]

yadāha paraḥ | pratijñāhetvorvvirodho nāma pratijñādoṣaḥ | yathā nityaḥ śabdaḥ sarvvasyānityatvāditi | nityaḥ śabda iti pratijñā sarvvasyānityatvāditi hetuḥ | yadi sarvvamanityaṃ kathaṃ śabdo nityaḥ | śabdena vinā sarvvatvābhāvāt | atha śabdasyāpyanityatvaṃ kathaṃ nityaḥ śabda iti |

[3.1.4.2.6,11]

atrāha | nāyaṃ pratijñādoṣaḥ | yataḥ |

[3.1.4.2.6,12]

viruddhateṣṭāsambandho'nupakārasahāsthitī | evaṃ sarvvāṅgadoṣāṇāṃ pratijñādoṣatā bhavet || 173 ||

[3.1.4.2.6,13]

virodhe sati pratijñāhetvorvvirodho nāma pratijñādoṣaḥ | sa ca virodha iṣṭāsambandhaḥ | sa ceṣṭāsambandhonupakārakaḥ | sahāsthitiśca | yadi tāvaddhetustamarthaṃ nopakaroti duṣṭatvāt sādhyavirodhī tadā sarvvāṅgadoṣāṇāmeva pratijñādoṣatvasya prasaṅgaḥ |

[3.1.4.2.6,14]

nahi kaścidapi hetvādyaṅgadoṣaḥ sādhyānupakāralakṣaṇena virodhena virodhī | tataḥ sarvvasya liṅgadoṣasya pratijñādboṣatvaprasaṅgaḥ | na ca bhavati | yataḥ |

[3.1.4.2.6,15]

pakṣadoṣaḥ parāpekṣo neti ca pratipāditaṃ |

[3.1.4.2.6,16]

paramapekṣyāpi yadi pakṣadoṣaḥ tadā sādhanadoṣa eva kaścinna syāt | pratijñārthoparodhena pratijñādoṣatventarbhāvādapṛthagvacanameva sādhanadoṣāṇāṃ bhavet | ko hi amūḍhacetana ekatrāntarbhūtaṃ pṛthag brūyāt | tasmādasannevaṃbhūtaḥ pakṣadoṣaḥ | atha sahāsthitisvabhāvo virodhaḥ | tadā |

[3.1.4.2.6,17]

iṣṭāsambhavyasiddhaśca, iṣṭe pakṣe yadyasambhavī hetustadāsāvasiddha ityasiddhatayaiva nirākṛtaḥ syānna pratijñāvirodhaḥ | atha tena pratijñātasya nirākaraṇaṃ tathā sati yena pramāṇena sa sādhyate tatpramāṇanirākṛtaḥ pratijñādoṣa iti na virodho nāma | kiñca |

[3.1.4.2.6,19]

sa eva syāt nirākṛtaḥ || 174 || anityatvasahetutve śabda evaṃ prakīrttayet |

[3.1.4.2.6,20]

yadyanityatvena sahetutve evaṃ śabde prakīrtayet |

[3.1.4.2.6,21]

yāvatā |

[3.1.4.2.6,22]

dṛṣṭāntākhyānatonyat kimatrāstyarthānudarśanam || 175 ||

[3.1.4.2.6,23]

naitadākhyānaṃ hetoḥ | api tu vaidharmyadṛṣṭāntasya | nityaḥ śabdaḥ | sarvvasyānityatvāt | atrāpyevaṃ vaktavyaṃ | anityasya sarvvatvāt | aśikṣitatvāttvevamabhidhānaṃ | tathā coktaṃ |

[3.1.4.2.6,24]

sa hi dṛṣṭānta evokto vaidharmyeṇāsuśikṣitaiḥ |

[3.1.4.2.6,25]

nahi dṛṣṭāntākhyānādaparamarthamatra paśyāmaḥ |

[3.1.4.2.6,26]

etadeva kuta iti cet | yataḥ | evaṃ hi heturayambhavet | yadi śabda evānityatvaṃ pratipādayet na cedaṃ yuktaṃ | yataḥ |

<3.1.4.2.7>

<7. sāmānyacintā>

{3.1.4.2.7.0}

[3.1.4.2.7.0,1]

viśeṣe bhinnamākhyāya sāmānyasyānuvarttane | na tadvyāptiḥ phalaṃ vā kiṃ sāmānyasyānuvarttane || 176 ||

[3.1.4.2.7.0,2]

sarvva eva hi prayogāḥ śābdanyāyānugatyā pratīyante | śābdaśca nyāyaḥ | vidhirnniṣedho niyamaḥ ca | vidhirapi bādhako bādhyaśca | tathā niyamopi | tatra bādhyabādhakabhāvaḥ sāmānyaviśeṣavidhānayoḥ | tatra kadācitprathamaṃ bādhyaṃ kadācid bādhakaṃ | sarvvathā viśeṣo bādhako bādhyaṃ sāmānyavidhānamiti vyavasthā | evameva vyavahārasya dṛṣṭatvāt | atra ca nityaḥ śabda iti viśeṣe śabde bhinnasya viśeṣasya vidhānaṃ nityatvasya | anityatvasya ca sāmānye dharmiṇi vidhānamiti bādhyabādhakabhāvo yuktaḥ | yathā takraṃ kauṇḍinyāya brāhmaṇebhyo dadhi dīyatāmiti dadhidānaṃ sāmānyena vṛttaṃ takradānena viśeṣavihitena bādhyate | prakalpyāpavādaviṣayamutsargobhinivaśata iti | tasmāt sāmānyānuvarttanena tasya viśeṣasya vyāptiḥ | na ca sāmānyānuvarttanasya phalametad vacanasāmarthyāt | vacanasya sāvakāśatvāt |

[3.1.4.2.7.0,3]

yadi tvayamarthobhipretastadā nityaḥ śabdo'nityatvāditi brūyāt | bhaved viśeṣayoranyatrākṛtārthayorekaviṣayopanipātastathā ca sati virodhaśca mūḍhatvādevamapi syāditi cet | na kaścidevaṃ sambhavī | nahi tatraiva nityatvamvidhāya punaranityatvavidhāyī tadaiva mūḍhaḥ sambhavati | yasya ca vākyārthavyutpattirapi nāsti na tasya vādedhikāraḥ |

[3.1.4.2.7.0,4]

atha pratijñāhetuvirodhodāharaṇaṃ yathākathañcit kalpanīyaṃ | yadi kaścidevaṃ brūyāt tadā "pratijñāhetvorvvirodhāt pratijñāvirodho doṣa"
iti | tadeṣyata eva | prayogastu nityaḥ śabdo'nittyatvāditi | evaṃ hi niyamācchabda evānittyatvaṃ bhavet | tato nittyatvanirākaraṇe virodhaḥ | ata evāha |

[3.1.4.2.7.0,5]

syānnirākaraṇaṃ śabdaḥ sthitenaivetyato bravīt |

[3.1.4.2.7.0,6]

ācārya āha | syādatra pratijñārthasya nirākaraṇaṃ hetunā | yadi śabdaḥ sthitaḥ syāt | śabdasthitenaiva nirākaraṇambhavet | sahānavasthānāt virodhinoranyatra ca pratipādanametaditi na nirākaraṇametaditi | tasya vaidharmyadṛṣṭāntopadarśanamevaitat | heturidānīṃ nāstīti cedāha |

[3.1.4.2.7.0,7]

yatra sādhyavipakṣasya varṇyate vyabhicāritā | pañcamyā tatra dṛṣṭānto hetustūpanayānmataḥ || 287 ||

[3.1.4.2.7.0,8]

yadanityantatsarvvamasarvvaśca śabda iti kathametad gamyata iti cedāha |

[3.1.4.2.7.0,9]

viruddhaviṣayenyasmin badannāhānyatāṃ śruteḥ || 177 || sā ca bhedāpratikṣepāt sāmānyānāṃ na yujyate |

[3.1.4.2.7.0,10]

nittyatvaviruddhamanittyatvaṃ śabdādanyasminviṣaye pratipādayannevānyatāṃ śabdasyāha | sarvvamanityatvena vyāptaṃ śabdaścānityatvāttatonya ityasarvvatvaṃ tadāsya hetoranyattvapratipādanāt | sā cānyatā'siddho hetuḥ śabdasyāpi sarvvatvādityāha |

[3.1.4.2.7.0,11]

sā ca bhedāpratikṣepāt sāmānyānāṃ na yujyate |

[3.1.4.2.7.0,12]

nahi bhedaṃ pratyākhyāya sāmānyasyātmalābho bhedānāmevāvāntarabhedapratyākhyānaviṣaye niyatatvāt |

[3.1.4.2.7.0,13]

athāpi syāt | sarvvaśabdena samudāya ucyate | na ca śabda ekadeśaḥ samudāyaḥ |

[3.1.4.2.7.0,14]

tadasat | evaṃ hi pratyekamapoddhāre na kaścit sarvvaḥ syāt | vṛkṣo na śiṃśapaiveti dṛśyate bhedapratikṣepaḥ | tadasat |

[3.1.4.2.7.0,15]

vṛkṣo na śiṃśapaiveti yathā prakaraṇe kvacit || 178 ||

[3.1.4.2.7.0,16]

sarvvaśruterekavṛttirnniṣedhaḥ syānna tāvatā | so sarvvaḥ sarvvabhedānāmatattve tadasambhavāt || 179 ||

[3.1.4.2.7.0,17]

atha vivakṣātaḥ śabda evaiko sarvvaḥ | tathā sati śabdaparyāyo'sarvvaśabda iti pratijñārthekadeśāsiddhatā bhavet | anittyaḥ śabdodhvanitvādityādivat |

[3.1.4.2.7.0,18]

nanu śabdasya dhvanitvaṃ kathamasiddhaṃ | nahi svarūpābhāve kaścit sambhavati | na svarūpeṇa dharmitvenāsiddho hetutvenāsiddhatvāda siddha ucyate | hetutvaṃ hi bhede sati bhavati nānyathā | kutaḥ | jñāpyajñāpakayorbhedasyāvaśyambhāvitvāt | nahi śabdaḥ śabdena jñāpyate'siddhatvājjñāpyasya | na cāsiddhamasiddhena sādhyate | atha siddhaḥ śabdastathāpi na sādhyate | na hi siddhaṃ siddhena sādhyate |

[3.1.4.2.7.0,19]

nanu sādhyasādhanayorekatvaṃ neṣyate | dharmisādhanayoḥ punarabhede ko virodhaḥ | asti virodhaḥ | śabdatvādanittya ityukte na samudāyaḥ sādhyaḥ syāt |

[3.1.4.2.7.0,20]

nanu sāmarthyācchabda evānitya iti na samudāyatvavyāghātaḥ | nahi śabdatvādanittya iti vacane'nyatrānittyatā pratīyate | kevalā vā | na hi dhūmatvādagnimān dhūmo na bhavati | bhavati tatra sāmānyaviśeṣabhāvena bhedabhāvāt | ihāpi yadyevaṃ kriyate nityaḥ śabdatvādayaṃ gośabdavaditi tadā bhavatyeva hetuḥ | iha punaḥ sarvvaḥ śabdo'nityaḥ śabdatvāditi na sāmānyaviśeṣabhāvaḥ |

[3.1.4.2.7.0,21]

nanu kiṃ śabdatvasya dharmitve sādhanatvaṃ virudhyate | yadi pratibandhaḥ | kathaṃ na sādhanatvaṃ | athāpi nāsti tathāsatyanaikāntikatvameva | ataśca nāsiddhatā nāma doṣaḥ | asādhāraṇatvenānaikāntikatvāt | tasmād dharmiṇo hetubhāvino naikāntikataiva doṣaḥ | nāsiddhatā |

[3.1.4.2.7.0,22]

atha punarnnirddiśyamānatāyogo na siddha ityāsiddha ucyate | nahi kiñcid bhinnamasti yatpunaḥ pratipādyaṃ | tatra śabdo nittyaḥ śabdatvādanittya iti vā vaktavyaṃ |

[3.1.4.2.7.0,23]

nanūbhayaṃ | naitadasti |

[3.1.4.2.7.0,24]

anityaḥ śabda ityukte hetvantaramapekṣyate | tannirāsāya śabdatvādityetat punarucyate || 288 ||

[3.1.4.2.7.0,25]

śabdatvānnāśitetyatra dharmyantaranirākṛtau | śabdaśabdaprayogasya punaḥ sāmarthyasaṅgatiḥ || 289 ||

[3.1.4.2.7.0,26]

yadi śabdatvādanittya ityucyeta dharmmantarāpekṣā syāt | anittyaḥ śabda iti ca hetvantarāpekṣā | tannirākaraṇāyobhayatropādānamiti na doṣaḥ |

[3.1.4.2.7.0,27]

atrocyate |

[3.1.4.2.7.0,28]

yadi śabdatvasāmarthyaṃ hetvantaramanarthakaṃ | athāsāmarthyamasyāsti punaruktena tena kiṃ || 290 ||

[3.1.4.2.7.0,29]

tasmāt punarnnirddeśe yad vivakṣitaṃ tadatra nāstīti asiddhataiva doṣaḥ |

[3.1.4.2.7.0,30]

ananvayadoṣa eva kasmādatra nocyate | bhavatu samuccayenāsāvapi doṣo'niyatakathāyāṃ | niyatakathāyāntu parājitaparājayābhāvāt paryanuyojyāpekṣaṇācca na yuktaḥ | tasmādayukta eva dharmī svadharmasādhane | na | śaktaścedavivādaprasaṅagaḥ tathā ca hetuvaiyarthyaṃ syāt | tena |

[3.1.4.2.7.0,31]

jñāpyajñāpakayorbhedād dharmiṇo hetubhāvinaḥ | asiddherjñāpakatvasya dharmyasiddhiḥ svasādhane || 180 ||

[3.1.4.2.7.0,32]

jñāpyajñāpakayorhi bhedo dṛṣṭastadabhāve hetutvamasiddhaṃ | na hi prakāśatayā pradīpaḥ prakāśayan tadrūpāpratipattau svārthakriyānirvarttanasamarthaḥ | bhede ca jñāpako jñāpyajñāpanaṃ vidhatte | na cātra bhedo dharmirūpāt | tato jñāpakatvāsiddherasiddhaḥ | anvayāsiddherapi jñāpakatvāsiddhiriti cet | na | bhede satyanvayacintā syādatra tu bheda eva nāstīti tāvatā doṣavattve konvayacintāyāṃ vyāpāraḥ | tasmād dharmī svasādhane'siddhaḥ |

[3.1.4.2.7.0,33]

nanu dīpādayaḥ svasādhane siddhā eva | sattyaṃ | siddhā na tu parokṣamaparokṣāḥ sādhayantīti viṣamaupanyāsaḥ | nahi pradīpadarśane svarūpe vivādaḥ | atra tu śabdadarśanepyanittyatāyāṃ vivāda eva | yaditvavivādaḥ | pratyakṣasiddhataiva śabdatvavadeva bhavet |

[3.1.4.2.7.0,34]

dharmadharmivivekasya sarvvabhāveṣvasiddhitaḥ | sarvvatra doṣastulyaścenna samvṛtyā viśeṣataḥ || 181 ||

[3.1.4.2.7.0,35]

nanu kṛtakatvaśabdatvayorapi pradīpavadeva pratyakṣasiddhatvaṃ | atha dharmabhedakalpanena bhedāt sādhyasādhanābhāvaḥ | pradīpepi samānametat | tatrāpi pradīpasya svarūpamiti kalpanābhedostyeva | na | samvṛtyā bhedāt | pradīpasya svarūpamityatrāpi yathā bhedakalpanā tathā na sādhanaṃ | sa vyapāranirvyāpārāvasthāyāṃ pradīpavyapadeśaḥ | svarūpamiti tu svarūpamātrameva | tatrārthakriyākāritvāt svarūpaṃ | svarūpādarthakriyeti | pradīpastu dharmī | nirvyāpārasya tu svarūpameva nāsti | vivakṣitārthakriyāyābhāvādavyāpārateti na yuktaṃ | atiprasaṅgāt | na caivamvacanena kaścidarśassidhyati | bhedakalpanā cet | na sāmānyaviśeṣa | bhāvenāpi tatsiddheḥ | tasmānna dharmī svarūpasya sādhanaṃ | bhedābhāvāt | kṛtakatvānittyatvaśabdānāṃ tu vyāvṛttikṛtosyeva bhedaḥ | tathā hi |

[3.1.4.2.7.0,36]

ekasyārthasvabhāvasya pratyakṣasya sataḥ svayaṃ |

[3.1.4.2.7.0,37]

konyo na dṛṣṭo bhāgaḥ syād yaḥ pramāṇaiḥ parīkṣyate || 291 ||

[3.1.4.2.7.0,38]

eko hyarthātmā sa pratyakṣeṇa sākṣātkṛtastataḥ kimaparamasya parīkṣyaṃ |

[3.1.4.2.7.0,39]

nanu dharmimātraṃ pratyakṣasiddhaṃ nānittyatvādi ko dharma iti cet | na | anittyatvena sahaikatvāt | na hyanittyatvaṃ nāma tasmādaparaṃ |

[3.1.4.2.7.0,40]

anittyatvaparatve hi śabdadharmigrahaḥ kathaṃ | kālāntaravyāpitayetarathā cedasad dvayaṃ || 292 ||

[3.1.4.2.7.0,41]

kālāntaravyāpi yadi nittyatvena parigrahaḥ |

[3.1.4.2.7.0,42]

pramāntarasahasrepi nānityattva grahastathā | pratyakṣapratipanne hi pramāṇāntarataḥ kathaṃ || 293 ||

[3.1.4.2.7.0,43]

nirākriyā syāt | pratyakṣamūlaṃ sarvvaṃ pramāṇāntaraṃ | karkaṭakasadharmāṇo hi janakabhakṣā rājaputrā eva | na pramāṇabhūtāḥ pratyayāḥ | pratyakṣañca pramāṇaṃ pradhānaṃ sarvvapramāṇānāṃ | tatkiṃ mahākāla eva ḍākinībhirbhakṣyate |

[3.1.4.2.7.0,44]

atha pratyakṣeṇa na nittyatvaṃ nānittyatvaṃ pratīyate | svarūpamātrakantena mīyate sarvvavastunaḥ | nittyatvamanittyatvaṃ vā pāścātyapramāṇāvalambanaṃ |

[3.1.4.2.7.0,45]

nanvanittyatvaṃ svabhāvabhūtaṃ kathamagṛhītaṃ nāma | nittyatvaṃ hi vitatakālakalāvyāpitvaṃ viparyayeṇānittyatvaṃ |

[3.1.4.2.7.0,46]

nittyatvagrahaṇaṃ tatra bhāvasya vyāpitāgrahe | sā cenna gṛhyate prāptamanittyatvasya vedanaṃ || 294 ||

[3.1.4.2.7.0,47]

yadaiva bhāvānāṃ kālāntaravyāpitā na pratīyate | tadaivānittyatāpratītiḥ parisphuṭā | sā vyāpitaiva na pratīyate | natvanittyatvamiti cet | kimidamanittyatvaṃ nāma | tasyaivo pādhibhūtaṃ nāmāntaraṃ | tadaiva tadastyatha vā paścāt | tadaiva tadastīti cet | kasmādadhyakṣeṇa na pratīyate | apratīyamānaṃ kathantadātmabhūtantat | tādātmyena pratīyamānaṃ hi tadātmabhūtaṃ sambandhitayā hi pratīyamānaṃ tadavaśyameva bhavet | apratīyamānaṃ tu tatsamānamayuktaṃ tathāpi paścāttatsambandhitayā pratīyata iti cet |

[3.1.4.2.7.0,48]

upalabdhilakṣaṇāptaṃ yanna pratyakṣeṇa mīyate | tadā tadastīti kathamabhāvo nānyathā gatiḥ || 295 ||

[3.1.4.2.7.0,49]

yatropalabdhilakṣaṇaprāptenopalambhastadevāsaditi vyavasthāpyate | nāparaḥ prakāro'bhāvasādhane | tathā coktaṃ |

[3.1.4.2.7.0,50]

"siddhaṃ pramāṇairvvadatāmarthādeva viparyayādi"ti | atha bhrāntirasau tenānupalambhepyadoṣaḥ |

[3.1.4.2.7.0,51]

sarvvatra dharmigrahaṇe yadi bhrāntiḥ pravarttate | dharmipramāṇābhāve hi pramāṇamanumā kathaṃ || 296 ||

[3.1.4.2.7.0,52]

asiddhadharmisambandhaḥ kathaṃ hetuḥ prasiddhibhāk | pratyakṣamanumānañca pramāṇaṃ na bhaved yadā || 297 ||

[3.1.4.2.7.0,53]

tadā prameyasidghiḥ syāditi vijñaptimātrakaṃ | yadā pratyakṣato bhāvibhūtarūpāparigrahasḥ || 298 ||

[3.1.4.2.7.0,54]

tadā pratyakṣataḥ siddhadharmisambandhasambhave | hetoranumiteḥ siddhirbhāvibhūtasya vastunaḥ || 299 ||

[3.1.4.2.7.0,55]

tadādhyakṣetarārthasya prasiddhiḥ sanibandhanā |

[3.1.4.2.7.0,56]

yadi tu bhāvibhūtarūpayorekateṣyate | tadā pratyakṣapramāṇasiddheranumānavaiyarthya | bhrāntisadbhāve sarvvāpahārilopa eveti na kiñcadbhavet | tasmādanittyatvannittyatvaṃ vā pratyakṣasiddhameva | atha na pratyakṣasiddhatā dharmatvāt | dharmimātrameva hi pratyakṣasiddhamanyathānumānābhāvāt | sarvvadharmaprasiddheḥ pratyakṣata eva |

[3.1.4.2.7.0,57]

tadasat yataḥ |

[3.1.4.2.7.0,58]

pratyakṣato hi dharmasya prasiddhau dharmisiddhatā | na śuddhadharmimātrasya pratyakṣamapi sādhanaṃ || 300 ||

[3.1.4.2.7.0,59]

na khalu dharmavinākṛtaḥ kvaciddharmī prasiddhibhāk | śabdatvena padārthatvena cāvaśyaṃ parigrahāt | tato yathā śabdatvādi grahaṇantathā nittyatvāderapi na tatra kaścidviśeṣaḥ |

[3.1.4.2.7.0,60]

nanu kasyacid vyabhicāriṇo dharmasya yadi na pratyakṣeṇa ka ivātra doṣaḥ | tadyathā sthāṇupuruṣatvayoḥ |

[3.1.4.2.7.0,61]

sthāṇutvaṃ puruṣatvañca vinā draṣṭuṃ hi śakyate | ūrdhvatāmātrakaṃ vyāpītaratvānna vinārthadhīḥ || 301 ||

[3.1.4.2.7.0,62]

nahi vyāpītarattvaṃ parityajya grahītuṃ śakyaṃ | tadeva tasya rūpaṃ taccenna gṛhītamagṛhītameva tat |

[3.1.4.2.7.0,63]

nanu dīrghaṃ dīrghatvenā parigṛhyamāṇamapi dṛśyata eva | na tatrāvayayasyaiva dṛṣṭeḥ | tasya ca na sā dīrghatā | avayavino hi sā dīrghatā | sa cānumānagamya stathāhi |

[3.1.4.2.7.0,64]

calatyekatra calati samastamiti gamyate | tadekamiti tenedamekatvamanumānataḥ || 302 ||

[3.1.4.2.7.0,65]

ekasminnākṛṣyamāṇe 'vayave sarvvāvayavasamāhāra evākṛṣyamāṇa upalabhyate tadanyena sahaikamiti | na ca tadanumānaṃ | parasparasambandha eva tathānumīyate naikatvaṃ | na cāsāvanumānaviṣayaḥ | pratyakṣāpravarttane hi na parapramāṇaviṣayo bhavet | na khalu tadeva dṛṣṭamadṛṣṭañca ghaṭate | tasmāt kālavyāpyavyāpi vā tat pratyakṣeṇaiva gṛhyate | nāsāvanumānaviṣayaḥ | tatra yadyasya tena rūpeṇa na pratyakṣaviṣayatā na tasya tada rūpaṃ | na khalu nīlatvena viṣayīkṛtamadhyakṣataḥ pītādikaṃ | kālāntarāvyāpitayā gṛhītaṃ tathaiva taditi mantavyaṃ | anyathā sakalakālakalākalāpasaṃkalane tadaiva sakalaṃ parisamāptamiti tadaiva sakalakālakarttavyārthakriyāprasaṅgaḥ | kālakalānāṃ bhāvibhūtānāmagrahaṇena tatheti cet | tadgrahaṇe tadvyāpitāpi na gṛhyata eveti tatkālamātrasambandhitaiva gṛhyata iti prāptaṃ | tathā ca vidyudādivadanittya eva |

[3.1.4.2.7.0,66]

nanu vidudādīnāṃ vināśe satyanittyatā na tatkālasambandhitā mātreṇa | nanu vināśakasya kasyacidabhāvāt kathamvināśaḥ | meghāvaṣṭambhādeva vināśa iti cet | ihāpi samānāsamānajātīyāvaṣṭambha iti kinneṣyate | tasmād vidyudopyuttarakālānupalambha eva vināśaḥ | sa ca sarvvapadārthānāmiti na nittyatā grahītuṃ śakyā |

{3.1.4.2.7.1}

<(1) smṛtirna pramāṇam>

[3.1.4.2.7.1,1]

nanūttarakālamapi ghaṭādīnāṃ grahaṇe kathamagrahaṇamucyate | na | tasyaivāgrahaṇāt | na khalu pūrvvakālopi gṛhyate | kiṃ punastatkālabhāvābhāvaḥ | na khalu kaścinmuhūrttadivasamāsādikaḥ kālaḥ pratyakṣapramāṇaprasiddhau rūpādipadārthavyatirekī | na prathamadivase māsapratītirnna prathamayāme divasādipratītiḥ | na dvitīye tadā pūrvvasyottarasya cāpratīteḥ |

[3.1.4.2.7.1,2]

smaraṇena pratyeṣyate eva kālo divasādiriti cet | na | smaraṇasyāpramāṇatvāt | na hi smaraṇamapūrvvārthavidhāyi |

[3.1.4.2.7.1,3]

pratyakṣapūrvvakaṃ smārttannāpratyakṣārthagocaraṃ | pratyakṣeṇa ca māsāderna kālasya parigrahaḥ || 303 ||

[3.1.4.2.7.1,4]

tatsamahārarūpatvaṃ kālasya yadi bhaṇyate | samāhāragrahenāsti pramāṇamiti sādhitaṃ || 304 ||

[3.1.4.2.7.1,5]

anekādhyakṣasiddhatvānnāsiddhiriti cenmataṃ | anekādhyakṣasiddhiḥ kiṃ kenacicchakyasādhanā || 305 ||

[3.1.4.2.7.1,6]

smaraṇasyāpramāṇatvaṃ prāgeva pratipāditaṃ | sāṃvṛtaṃ smaraṇāyātaṃ na tu tatpāramārthikaṃ || 306 ||

[3.1.4.2.7.1,7]

kālasya sāṃvṛtatve ca tadbyāptiḥ sāṃvṛtī sphuṭaṃ | tasmādanityatābhāvasvabhāva iti gamyatāṃ || 307 ||

[3.1.4.2.7.1,8]

yadi svabhāva evāsau bhedaḥ syāt sāṃvṛtaḥ kathaṃ | saṃvṛtirnirupādānā na sādhyaṃ na ca sādhanam || 308 ||

[3.1.4.2.7.1,9]

sambandhasambhavādeva sādhyasādhanayoḥ sthitiḥ | nahi sambandhasadbhāvavirahe sādhyasādhane || 309 ||

[3.1.4.2.7.1,10]

atrocyate |

[3.1.4.2.7.1,11]

vyāvṛttamekatonekamekarūpeṇa kalpanā | viṣayīkurute tena dharmidharmavyavasthitiḥ || 310 ||

[3.1.4.2.7.1,12]

vyāvṛttiḥ sarvvabhāvānāṃ sajātīyetarārthataḥ | pratyakṣapratyayagrāhyā kalpanāmātratonvayaḥ || 311 ||

[3.1.4.2.7.1,13]

savikalpamadhyakṣamakṣavyāparato yadi | pūrvvāparatvenādhyakṣaṃ sahabhāvepi nānvayaḥ || 312 ||

[3.1.4.2.7.1,14]

yena prathamato dṛṣṭamekameva tadanvaye | na tasya bhāsate'śeṣavyaktibhāsaprasaṅgataḥ || 313 ||

[3.1.4.2.7.1,15]

dūratāditayā vyakterabhāsanamiti sthitau | vyaktyagrahe na tadvyāpi sāmānyagrahaṇaṃ bhavet || 314 ||

[3.1.4.2.7.1,16]

pūrvvavyaktigrahaṇasaṃskārād vyaktyātare tathā grahaṇamiti cet | naitadasti yataḥ |

[3.1.4.2.7.1,17]

saṃskārasmaraṇe hetuḥ tadvastugrahaṇāhitaḥ | vyaktigrahaṇasaṃskārāt kathamarthāntare vidaḥ || 315 ||

[3.1.4.2.7.1,18]

vyaktigrahaṇakṛto hi saṃskārastatraiva smaraṇavijñānaheturnnāpūrvvārthadarśanasya | na ca pūrvvārthadarśanasya nāpyadṛṣṭasmaraṇasya | arthāntarañca sāmānyaṃ vyaktibhyastatkathamadṛṣṭasya tasya smaraṇamapi | na ca pūrvvāparārthasmaraṇadarśanāt spaṣṭetarākāravyaktirūpamantareṇāparaṃ vibhāvayāmaḥ | darśane hi dvayoḥ parisphuṭākāravyatirekeṇa nāparākārapratītiḥ | vyaktidvayameva hi tatra pratibhāsate | samānākārapratyayasambhavāt pratibhāsata iti cet | tadasattyaṃ |

[3.1.4.2.7.1,19]

pratibhāsonumānena sādhya ityabhibhāṣitaṃ | kuḍyādipratibhāsaḥ kimanumānena sādhyate || 316 ||

[3.1.4.2.7.1,20]

yadi pratibhāsaḥ prāgbhāvī vismṛtastadā tatsmaraṇāyānumānamucyeta anyo vā yatnaḥ kriyeta na tu pratibhāsanakāla eva | na hi kuḍyādipratibhāsonumānena sādhyaḥ kuḍyādayo vā | na hi yataḥ kuḍyākāraḥ pratibhāsastataḥ kuḍyamasti pratibhāsate veti lokapratītiḥ | api tu pararūpaviviktena svena rūpeṇa | yataḥ paśyāmīti tatosti pratibhāsate vā | na ca vyaktirūpavivekinā rūpeṇa sāmānyavabhāsanaṃ | na khalu sāmānyasya varṇṇasaṃsthānāntaratvamupalakṣayāmaḥ | varṇṇasaṃsthānabāhyameva sāmānyasya rūpamiti cet | na tarhi sāmānyamasti varṇṇasaṃsthānabāhyasya bāhyasyābhāvāt | vyāpitaiva tasya rūpamiti cet | yattarhi varṇṇasaṃsthāne nāsamānamasamānameva tat | nahi vyāpitā varṇṇasaṃsthānavatī | varṇṇasaṃsthānasyaiva vyāpiteti cet | yadi vyāpitā vyāpitayaiva pratīyeta | kālāntare pratīyata eveti cet | na | vyaktisattvāsattvayorvviśeṣābhāvāt | vinaṣṭepi pūrvvaviśeṣe tathaiva pratīteḥ | na cāvināśaḥ pūrvvasya | tatropalabdheḥ kathamvināśa iti cet | yadi naṣṭaṃ kathaṃ pūrvvatra nopalabhyate pareṇa tena vā | vyāpitāyā abhāvāditi cet | upalabhyata eva tad rūpaṃ deśavyāptimātrakamevāpratītaṃ tirodhānāt | kimidaṃ tirodhānam | adṛśyātmatā | kathandṛśyasyādṛśyātmatā | deśāntare dṛśyātmataivātītau na padārtha iti cet | dṛśyātmatāvyatirekeṇa na padārtha iti nirṇṇītametat | kiñca deśāntare dṛśyamānatāvināśe vyāpitaiva vinaṣṭā bhavet | tathā ca | na nittyaṃ sāmānyaṃ | tathā ca vyaktirūpameva na sāmānyamityāyātaṃ | vyaktivyatiriktasya samānākārasya pratyayamātratvenāvastutvāt | pratyayastarhi samānā eta iti katham | varṇṇasaṃsthānakriyākṛtena samānatvena samānatvādevamityadoṣaḥ | rāṣṭrakūṭādisamānatāvat |

[3.1.4.2.7.1,22]

api ca | ya evamāha | samānakārapratyayanibandhanaṃ sāmānyamiti | ekārthakriyākṛtaḥ samāna pratyayo bhaviṣyati, tadekakāraṇakṛto vā | na samānarūpakṛto brāhmaṇādisamānatāvat |

{3.1.4.2.7.2}

<(2) brāhmaṇādijātisāmānyaṃ vinā'pi puṇyapāpavyavasthā>

[3.1.4.2.7.2,1]

nanu brāhmaṇādijātīmantareṇa kathaṃ puṇyapāpavyavasthā | jātisadbhāvepi kathaṃ | nahi jātirhanyate | nāpi pivati madyaṃ | na ca puṇyapāpavyavasthā āgamādanyataḥ pramāṇadasti | sa evāgamaḥ kathaṃ pratipādayediti | na hi brāhmaṇo na hantavya iti jātimantareṇa śakyaṃ pratipādayituṃ prativyaktipratipādanāsambhavāt | upadeśāt samānakāraparāmarśādveti na doṣaḥ | samānaparāmarṣaścānādivāsanopadeśādeva | na tadvyatirekeṇāparamatra pramāṇaprasiddhaṃ | api ca |

[3.1.4.2.7.2,2]

samānapratyayo vyaktivyatiriktaśarīravat | athānyatheti jñātavyamanyathāndhaviceṣṭitaṃ || 317 ||

[3.1.4.2.7.2,3]

viśeṣavyatiriktātmavedananna prasiddhibhāk | tadanyathā tu samvittau na prameyāstitā satī || 318 ||

[3.1.4.2.7.2,4]

yadi vyaktivyatiriktākārasaṅgataḥ samānapratyayaḥ | sa tathā na siddha iti kathaṃ tataḥ prasiddhiḥ sāmānyasya | atha pratyayamātraṃ tadā na sidhyati sāmānyaṃ | nahi pratyayamātrādarthaviśeṣasiddhiḥ | yadākāraḥ pratyayaḥ sa eva tataḥ sidhyati anyathātiprasaṅga | bhinnābhinnaṃ sāmānyamiti cet | na | parasparavirodhāt | tathā hi |

[3.1.4.2.7.2,5]

bhinnādanyadabhinnañcet bhinnatāsya punaḥ kathaṃ | bhedāvabhāsane bhinnamabhedosya kathaṃ punaḥ || 319 ||

[3.1.4.2.7.2,6]

kenacid bheda iṣṭaścet sāmānyaṃ syāttadeva hi | ananyatā punastasya na syādatyanta bhedataḥ | || 320 ||

[3.1.4.2.7.2,7]

anyenābheda iṣṭaśced bhinnābhinnanna tattadā | tenaivābheditāyāntu tatpunaḥ syāt sahasradhā || 321 ||

[3.1.4.2.7.2,8]

tatopakṛṣyamāṇantanna syādeva kṣayaṃ gataṃ | bhinnābhinnaṃ yadi bhaved dṛśyādṛśyaṃ prasajyate || 322 ||

[3.1.4.2.7.2,9]

dṛṣṭādṛṣṭaṃ bhavedekamiti jātaṃ mahādbhūtaṃ | dṛśyādṛśyatayā vastu sadasattvaprasiddhitaḥ || 323 ||

[3.1.4.2.7.2,10]

tathāhi |

[3.1.4.2.7.2,11]

ekatvaṃ prāptamevaṃ hi mṛtasyāpyamṛtātmatā | tasmāt kalpitarūpatvaṃ sāmānyasyeti gṛhyatāṃ || 324 ||

[3.1.4.2.7.2,12]

tato vyāvṛttibhedena bhinnatvaṃ dharmadharmiṇoḥ | sa yatra nāsti tatraiva pratijñārthaikadeśatā || 325 ||

{3.1.4.2.7.3}

<(3) saṃvṛtisat sāmānyam>

[3.1.4.2.7.3,1]

paramārthavicāreṣu tathābhūtā'prasiddhitaḥ | tattvānyattvaṃ padārtheṣu sāmvṛteṣu niṣedhyate || 182 ||

[3.1.4.2.7.3,2]

samvṛti sat sāmānyaṃ vyaktito bhinnamevānvayavyatirekābhyāṃ vibhāvanāt | tacca varṇṇādirūpameva | tathāhi |

[3.1.4.2.7.3,3]

yadi vyaktyatirekeṇa na varṇṇādivyavasthitaṃ | vyaktyantaragatanna syāditi bhedavyavasthitiḥ || 326 ||

[3.1.4.2.7.3,4]

vyāvṛttamanuvṛttañca nābhinnamiti yuktimat | tataḥ kalpanāyāsiddhabhedatā dharmadharmiṇoḥ || 327 ||

[3.1.4.2.7.3,5]

akṣatastu na bhedasya grahaṇantena tattvataḥ | pratyakṣataśca siddhasya pāramārthikatā yataḥ || 328 ||

[3.1.4.2.7.3,6]

pratyakṣapūrvvakaṃ yatrānumānañca pravarttate | tataḥ sādhanarūpasya saṃvṛtisthitabhāvanā || 329 ||

[3.1.4.2.7.3,7]

tattvena tu na tasya stastattvānyattve pramānvite | kalpanāmātrato bhede tattvato vyaktirūpatā || 330 ||

[3.1.4.2.7.3,8]

tena pratyakṣataḥ siddhā vyaktireva pratīyatām | pratyakṣapūrvvakatvāccānumānato vyaktisādhanaṃ || 331 ||

[3.1.4.2.7.3,9]

tasmāt parantu sāmānyaṃ yadi siddhyenna bhedavit | tato na bhede vṛttiḥ syāt bhedānāmasamāptitaḥ || 332 ||

[3.1.4.2.7.3,10]

tathāhi | yadi sāmānyaṃ pratīyate tadā bhedānullekhe bhedena syādeva vṛttiḥ | nānirūpite kaścit pravarttate | atha vyaktidarśanapuraḥsarasāmānyagrahaṇe tatsambandhagrahaṇamiti | yatra sāmānyaṃ tatra vyaktyā bhavitavyamiti bhede vṛttiḥ | tadeva bhedaṃ pratiyataḥ kathaṃ bhavati | tataḥ sāmānyādanumānapratītirvyaktipratipattiriti prāptaṃ | tathā cānumitānumānato vyaktipratītiriti punastatrāpi sāmānyapratītiḥ | tatopi sāmānyādaparāvyaktisāmānyapratītirityanavasthā | athāpyante vyaktiṃ pratyeti tathā sati viśeṣābhāvādādāveva pratyetu kiṃ paramparāpariśrameṇa | vyaktipratipattau ca sarvvārthakriyāprasiddhiriti na pravarattetaiva | tasmād buddhiviracitameva sāmānyaṃ na bāhyamiti yuktaṃ |

[3.1.4.2.7.3,11]

nanu buddhirūpapratipattāvapi kathaṃ bāhyo vṛttiḥ | evameva kāryakāraṇabhāvadṛṣṭeḥ | asmākamapi tarhi sāmānyapratītervyaktau vṛttirbhaviṣyati kāryakāraṇabhāvasyātrāpi tulyatvāt | tadetata prāpya harītakīṃ devatā virecayatīti prāptaṃ | yadi kāryakāraṇabhāva eva kimantargarḍunā sāmānyena |

[3.1.4.2.7.3,12]

tasmāt |

[3.1.4.2.7.3,13]

saṃvṛtisat sarvva sāmānyamiti gṛhyatāṃ | vastusāmānyabhāve hi na vṛttirnna nivarttanam || 333 ||

[3.1.4.2.7.3,14]

sāmānyamabhyupagacchatā vyaktipratītirabhyupagantavyā'nyathā pravṛttyabhāvāt | vyaktipratītau tata eva liṅgād dhūmādikādastu kiṃ sāmānyena | sāmānyatopi liṅgabhūtādeva tasya pratītiḥ |

[3.1.4.2.7.3,15]

atha vyaktyantareṇa saha na sambandho liṅgavyakteḥ | sāmānyasya tu vyāpitvādastīti sāmānyābhyupagamaḥ |

[3.1.4.2.7.3,16]

tadetadasat |

[3.1.4.2.7.3,17]

vyāpitvepi hi sāmānyaṃ tathaiva grahaṇe sati | vyaktyantarasya gamakaṃ kathamiṣyeta tattvataḥ || 334 ||

[3.1.4.2.7.3,18]

yadyapi vyāpisāmānyaṃ tathāpi tasyānumānakālabhāvino vyāpyasyāgrahaṇe kathantasya vyāpakamiti gṛhyeta | agṛhītasambandhācca pratītāvatiprasaṅgaḥ | sāmānyāntaravyakterapi pratītiprasaṅgāt | atha tayā na sambandhaddhamiti pratyucyeta | agrahītasambandhasyāpi tarhi pratītiḥ syāt | api ca | kathamidaṃ jñātavyamiti prāk pratipāditaṃ | api ca | yadi sāmānyād vyaktipratītiḥ śabdādapi sāmānyaṃ pratīyate | tataḥ kiṃ vyaktyavāptirnna bhavet | asattyāsau pratītiriti cet | sarvvā tarhi sāmānyapratītirasattyeti kiṃ sāmānyena |

[3.1.4.2.7.3,19]

nanu sarvvatra sāmānyamastyeva vyaktyapratītestu na samvādaḥ | vyaktīnāmevārthakriyāsāmarthyāt | sāmānyena tu vinā na śakyā pratyetumiti sāmānyābhyupagamaḥ | vyaktyapratītistu tatsambandhaddhaliṅgābhāvāt |

[3.1.4.2.7.3,20]

nanu liṅgatopi sāmānyameva pratyeyaṃ | tatra ced vyaktipratītiḥ kinna sarvvatra | sāmānyamātrameva śabdena pratyāyyate | liṅgāttarhi vyaktirapi pratīyata iti prāptaṃ | tathā ca prāktano doṣaḥ |

[3.1.4.2.7.3,21]

athāpi syād vyatiriktaṃ sāmānyaṃ doṣavat | ubhayarūpatve hyadoṣaḥ | tadapyasat |

[3.1.4.2.7.3,22]

vyaktaiḥ pratītidoṣaḥ kiṃ pakṣetrāpi na sambhavī |

[3.1.4.2.7.3,23]

tatopi hi na sāmānyād vyakterasparśato gatiḥ || 335 ||

[3.1.4.2.7.3,24]

sāmānyaṃ hi yadi vyaktivyatiriktāvyatiriktamiṣyata tadāpi vyakteḥ pratītiranyathā veti dvayīṃ gatiṃ nātivarttante pratipattāraḥ | pratītiścet | sakalānubhavasambhavāt kimiti pravarttate | na cetpratītiḥ kathaṃ pravarttanaṃ | pratītamapyapratītimiti pravarttanamiti cet | tadeva tenaiva rūpeṇa pratipannāpratipannamiti vyāhataṃ | vidhiniṣedhayorekaniṣparyāye dvayorātmalābhābhāvāt | ata eva paryāyāṇāṃ bheda iti cet | kenacit paryāyeṇa bhinnaṃ pratītamapareṇa neti samayaḥ | yena na pratītaṃ tadarthaṃ kathaṃ pravarttanaṃ | tasyaiva paryāya iti cet | apratītatve kathaṃ tasyaiveti pratītiḥ | pratīte pi na pravarttata iti sa eva doṣaḥ | tataḥ samvṛtisadeva dharmidharmalakṣaṇaṃ | evantarhi | anittyaḥ śabdaḥ śabdatvādityatrāpi syāt | yasya vyatiriktaṃ sāmānyaṃ tasya kasmānna bhavatyapratijñārthaikadeśatvaṃ | tatsāmānyayogasya dharmiśabdenaiva pratipādanāt | ihāpi tarhi vyāvṛtteḥ pratipādanānna bhaviṣyati |

[3.1.4.2.7.3,25]

sāmānyayogo vyāvṛttiranyasmāttasya vā gatiḥ | sāmānyayogastadbittiṃ vinā naiva pravarttate || 336 ||

[3.1.4.2.7.3,26]

tadrūpasya pratītistu prāgeva vinivāritā | tasmād vyāvṛttirevātra śabdataḥ saṃpratīyate || 337 ||

[3.1.4.2.7.3,27]

yadi sāmānyayogaḥ śabdato viśeṣāṇāṃ pratīyata ityabhyupagamaḥ | sa tarhi kathaṃ vyaktyapratītau pratīyate | yasyaiva bhojanaṃ tasyaiva bhagnabhāṇaḍabāgitā | svarūpantu viśeṣāṇāṃ na pratipādanārhamiti prāgeva nirṇṇīta | tasmād vyāvṛttireva śabdārtha iti sthitiḥ |

[3.1.4.2.7.3,28]

nanu vyāvṛttirapi vyāvṛttavastupratītimantareṇa kathaṃ pratīyate | yadi pratīyate kiṃ vyāvṛttyā | anyathānupapattyā tarhi vyāvṛttikalpaneti kinna sāmānyābhyupagamaḥ | pratītyanusāreṇābhyupagama iti na sāmānyasya |

[3.1.4.2.7.3,29]

nanu kimahaṃ vyāvṛttiṃ pratipadye iti lokasya pratītiḥ | vilakṣaṇatvapratīteḥ | pratītireveti na doṣaḥ | tathā hi |

[3.1.4.2.7.3,30]

yadyanīpsitabhedena na pratīyeta śabdataḥ | tadvastu na vibhāgena pravarttanasamāgamaḥ || 338 ||

[3.1.4.2.7.3,31]

avaśyaṃ hi vijātīyavilakṣaṇena rūpeṇa pratipattyā bhāvyamanyathānabhipretaparihāreṇa na pravartteta | sāmānyalakṣaṇādeva tasyānabhipretavilakṣaṇateti cet | svayamatathābhūte kathaṃ dharmāntarayogepi tathābhāvaḥ | tadyogādasya tathā pratītiriti cet | atadbhūtasyānyayoge svarūpeṇāpratīyamānasya pratītireva na yuktā | svarūpeṇa ced vilakṣaṇatvagatiḥ | vyarthakastarhi sāmānyayogaḥ | sa eva bhedo na lakṣyeta yadi sāmānyanna bhavet | sāmānyānāṃ tarhi kuto bhedopalakṣaṇaṃ | sāmānyāntarayoge'vasthā | svarūpata evopalakṣaṇe vyaktīnāmapi sa eva prasaṅga iti vyarthakaṃ sāmānyaṃ | dvayośca yadā bhedapratītistadā kataṃ na hyakatra sāmānyamvarttate | tasmādavaśyamanena vyaktīnāṃ bhedaḥ pratyetavyaḥ | sa ca vijātīyād bhedaḥ sarveṣāmeveti tadeva sāmānyaṃ |

[3.1.4.2.7.3,32]

nanu jātimantareṇa sa eva sajātīyavijātīyabhedaḥ kathaṃ | tathā hi |

[3.1.4.2.7.3,33]

vyakteḥ parasparaṃ bhede sāmānyaṃ na parasparaṃ | vyaktibhedo bhavedeva tasya nāsti pratītatā || 339 ||

[3.1.4.2.7.3,34]

vyaktyapekṣayā bhede yathā śāvaleyavāhuleyayoḥ karkād bhedastathā karkaśāvaleyayorapi vāhuleyāditi tayorapi samānajātitāprasaṅgaḥ | na sarvvadarśanaṃ yena sapvvadarśī karaṇena saṃketavyaktīkaraṇe vibhāgo bhavet |

[3.1.4.2.7.3,35]

tadetadapi na yuktaṃ nāyuktaṃ yataḥ sāmānyasyāpi sadbhāve na doṣoyannivāritaḥ |

[3.1.4.2.7.3,37]

vyaktivyaṅgyaṃ hi sāmānyamiṣyate na svarūpataḥ | 340 ||

[3.1.4.2.7.3,38]

vyaktiśūnyapradeśādau tasya vyakteradarśanāt | vyaktireva tatopekṣyā sā ca sarvvā na dṛśyate || 341 ||

[3.1.4.2.7.3,39]

tatastatrāpi saṃketakriyāvyāptirnna sidhyati |

[3.1.4.2.7.3,40]

sāmānyamapyupalakṣyaiva saṃketo vidhātavyo vyavaharttavyamvā | na ca sāmānyamupalakṣyate vyaktimantareṇa | sakalavyaktidarśane hi niyatasāmānyadarśanādanākulaḥ saṃketo bhavet | tadāpi vyaktīnāmeva darśanād vyarthakameva sāmānyaṃ | tathā hyekavyaktidarśanena saṃketoyaṃ gauriti kathaṃ pratiniyatasāmānyapratītiḥ | nahi paśutvādisāmānyeṣu kasyacit sāmānyavivekenopalakṣaṇaṃ | gotvamatra saṃketabiṣaya iti cet | kintadgotvamiti na vivekaḥ kathaṃ kriyatāṃ | yadevaṃbhūtavyaktyabhivyaṅgyamiti tena vyaktīnāmevaṃ bhūtatvamitītaretarāśrayadoṣaḥ | tatsāmānyopalakṣaṇe vyaktīnāmekatvaṃ | vyaktyekatve ca pratīniyatasāmānyopalakṣaṇam | gaurgauriti svayameva viveka iti cet | na | gauriti sāmānyasya karkādiṣvavṛttyaivopalakṣaṇāt | yatra gauriti buddhistadeva gotvamiti pratītiriti cet | nanvavibhāvitaprameyarūpā buddhiḥ kathaṃ prameyamupalakṣayet | nahi varṇṇasaṃsthānavyatiriktamasyāṃ prameyamupalakṣayāmaḥ | tadeva sāmānyamanugatatvāditi cet | na | anugamasyāsambhavāt | nahi varṇṇasyānyavyaktyanugataṃ rūpaṃ | ekavyaktidarśanepi tadanugamapratītiprasaṅgaḥ | tathā ca sarvvavyaktipratipattiḥ syāt | vyaktivyaṅgyatvānna sāmānyaṃ tathā pratīyata iti cet | sarvvathā tarhi na pratītiḥ | yāvad vyaktidarśanaṃ pratīyata iti cet | na | sāmānyasya tāvanmātratvābhāvāt | tathā cet sāmānyaṃ vyaktaya eveti na sāmānyamaparaṃ | tathābhūtājñāna jananameva sāmānyamiti prativacane | tadanyavyāvṛttireva sāmānyamiti syāt | bahūnāntadanyavyāvṛttireva sāmānyaṃ | nahi tadvijātīyavyāvṛttimātrādaparaṃ sāmānyamupadarśayituṃ śakyaṃ vijātīyatāpi taditaravyāvṛttireva | yathaiva tasmādeko bhinnastathā parāparopīti nidarśanannānyathā | sāmānyantuṃ na śakyaṃ nidarśayitumidantaditi | abhinnatvānnaiva nidarśanamiti na pratyuttaraṃ tadabhāvaprasaṅgāt | nahi vyaktīrnnirasya sāmānyaṃ vyavasthāpayituṃ śakyaṃ vyavahārābhāvaprasaṅgāt | sāmānyanirāsepyevameveti | na yuktaṃ | vyavahārasyānyavyāvṛttinibandhanasyāpi sambhavāt | akarmādravyavat | sāmānyānāmapi vyāvṛttireva parasparaṃ vyavahārahetuḥ |

[3.1.4.2.7.3,42]

atha vyaktiyogo bhedavyavahārahetuḥ parasparaṃ sāmānyānāṃ tathāpi doṣa eva | yataḥ |

[3.1.4.2.7.3,43]

svarūpeṇa na bhinnañcedanyasmād bhidyatāṃ kathaṃ |

[3.1.4.2.7.3,44]

śuklayogāt paraḥ śukla iti bhedaḥ pratīyate || 342 ||

[3.1.4.2.7.3,45]

na khalvanyasya bhedo'nyatra samavaiti | samavaityeva vyaktisāmānyayoḥ samavāyasambandhāditi cet | sāmānyasyābhedo vyaktau samaveta iti vyaktīnāmevābhinnatā | tataḥ sarvvasāmānyayogād gaurapi syādaśvādikaḥ | api ca | goḥsāmānyaṃ gotvaṃ vyaktīnāñca svarūpaṃ sajātīyavijātīyānāṃ na bhidyate parasparaṃ | tataḥ kathaṃ vyaktayaḥ sāmānyasya bhedikāḥ |

[3.1.4.2.7.3,46]

atha svarūpādeva bhinnā vyaktayo vijātīyābhyaḥ | sa eva tarhi bhedaḥ sāmānyamastu kimapareṇa | sāmānyasyābhyupagamepi sa eva vyaktibhedaḥ sāmānyasya bhedakaḥ sāmānyāntarebhyaḥ | sa tarhi siddhopasthāyī sāmānyaviśeṣaḥ | atha svarūpeṇaiva sāmānyambhinnaṃ sāmānyāntarāt | tadyogād bhedaḥ sāmānyavatāṃ | yathā śuklaṃ rūpaṃ svayameva paṭastu tadyogāditi | tadapi na saṅgataṃ | yataḥ |

[3.1.4.2.7.3,47]

varṇṇarūpaṃ sitaṃ naiva kvacit kevalamīyate | tatastasya svayaṃ śuklarūpatā kathamīyate || 343 ||

[3.1.4.2.7.3,48]

dravyasthameva sarvvadā sitādikaṃ tataḥ pṛthagaparidṛśyamānaṃ svayameva tadrūpamiti kathaṃ pratīyate kena cit | dravyādeva sā tasya śuddhateti na kiṃ mataṃ |

{3.1.4.2.7.4}

<(4) dravyanirāsaḥ>

[3.1.4.2.7.4,1]

nanu tasya yadi dravyāccuklatā svarūpaṃ tarhi kintasya dravyasyāpi tarhi kiṃ rūpamiti sa eva doṣaḥ | dravyamityeva pratīyamānamiti cet dravyamityapi varṇṇasaṃsthānasaṃsparśinī na pratītiḥ | varṇṇasaṃsthānañca guṇa eveti | tadaparaṃ dravyaṃ kathaṃ bhūtaṃ pratītiviṣayaḥ | na ca saṃsthānamapi varṇṇādyatiriktatāṃ svīkaroti | varṇṇa eva tathā varttulatvādirūpeṇa pratibhāsate |

[3.1.4.2.7.4,3]

nanu dravyamapi pratibhāsata eva | tathā hi | sparśanajñānenāpi sa evāyaṃ ghaṭa iti ekatayāvabhāsanaṃ | na ca guṇamātre pratyabhijñānaṃ anyathā rūpaṃ sparśa iti syāt | na ca sparśanagrāhyaṃ rūpaṃ yuktaṃ tasmād dravya eva pratyabhijñānaṃ yuktimat | tasmād yadyato bhinnaviṣayajñānagrāhyaṃ tataḥ tadbhinnaṃ tadyathā ghaṭātpaṭaḥ | bhinnaviṣayajñānagrāhyañca dravyamiti svabhāvahetuḥ |

[3.1.4.2.7.4,4]

atrocyate |

[3.1.4.2.7.4,5]

na rūpādivivikterthe pratyabhijñānadarśanaṃ | na hyasmarata evāsti pūrvvapratyayagocaraṃ || 344 ||

[3.1.4.2.7.4,6]

na tāvaddarśane ghaṭādikasya pratibhāsaḥ | nāpi sparśavijñāne prathamaṃ | prathamaṃ hyavayavamātrakameva pratibhāti tacca parāvayavābhāvepi tathaivāvabhāsate | na cāsau ghaṭaḥ | nikhiladigvibhāgāvayavavyāpino ghaṭāvayavitvāt | nāpi rūpamātraṃ ghaṭaḥ | rūpasamavāyikāraṇasya tathā vyapadeśāt | pratyabhijñānasya ca tadā'bhāvāt |

[3.1.4.2.7.4,7]

athāparāparāvayavaguṇāntarādi pratibhāsane'vayavigrahaṇamiti matiḥ |

[3.1.4.2.7.4,8]

tadapi nāsti | yataḥ |

[3.1.4.2.7.4,9]

ekadeśāntarasyaiva tadā grahaṇasambhave | na saṃsthānāvayavino grahaṇasyāsti sambhavaḥ || 345 ||

[3.1.4.2.7.4,10]

tathā guṇāntarasyāpi naṣṭepi smaraṇodayaḥ | anumānād gatiryātu nāpratyakṣapuraḥsarā || 346 ||

[3.1.4.2.7.4,11]

yadā ghaṭādāvavayaguṇāntarāṇāmupalabdhistadā guṇāvayavāntarāṇā manupalambhe kathamavayavināṃ | na tāvanmātraṃ ghaṭaḥ |

{3.1.4.2.7.5}

<(5) pratyabhijñānirāsaḥ>

[3.1.4.2.7.5,1]

atha smaraṇasahāyapratyabhijñānato ghaṭādyavayaviparijñānaṃ tadāvayaviguṇāntarāpoddhāre kastatra ghaṭa ityapi syāt | aviyogastu parasparamekasāmagryaghīnatvāt | na cāviyogagrāhakaṃ pramāṇamasti parasparaparihāreṇopalambhāt | aviyogastu smaraṇapratyabhijñānapratyayagrāhyaḥ | na ca smaraṇapratyabhijñānayoḥ pṛthagaprāmāṇye samudāyaḥ prāmāṇyaṃ prāpnuyāt |

[3.1.4.2.7.5,2]

nanu śivikodvahane pṛthagaśaktānāmanyathā śaktirupalabhyate | na | tatra teṣāṃ kāryajananāt tathābhūtapūrvvakāraṇajanyasvarūpameva śaktirna vyatiriktā | iha tu smaraṇapratyabhijñayoḥ kiṃ kārya | avayavipratītiriti cet | na | tadvyatirekeṇāparapratītyabhāvāt | atha pratītyantaramudeti niścayarūpaṃ | tadasad | apramāṇanniścayo'niścaya eva | na khalvapramāṇanniścayaḥ pramāṇasya vyarthakatāprāpteḥ |

[3.1.4.2.7.5,3]

atha tadānumānenāvayavāntaraniścaye pratyabhijñānadekatāpratīteravayavipratītiḥ | na hyavayavasyāvayavāntareṇaikatā guṇāntarasya vā tadantareṇeti |

[3.1.4.2.7.5,4]

tadapyayuktamanumānasya pratyakṣapuraḥsaratvāt | yathābhūtaṃ tatpratyakṣeṇa pratipannaṃ kevalantathābhūtamevānumānena pratyeyaṃ | tataḥ kevalasyāpṛthagbhūtaṃsya pratyakṣeṇa pratītestathā bhūtasyaivānumānādapi pratītiḥ | tataśca |

[3.1.4.2.7.5,5]

ekatvaṃ pratyabhijñānādanyathā dṛṣṭavastuni | pratyakṣeṇa kathaṃ yāyāt yatītipathamāñjasaṃ || 347 ||

[3.1.4.2.7.5,6]

na hi pratyakṣeṇānyathā pratipannaṃ pratyabhijñānasahasreṇāpi pratyetumanyathā śakyaṃ | pratyabhijñānamapi pratyakṣameveti cet | na | anumānaviṣaye pravṛtteḥ | taccānumānamanekaviṣayaṃ | pratyabhijñānaṃ kathaṃ vyavahāraheturiti cet | pramaṇatvenaiveti vadāmahe | pramāṇatā cānumānatvena | anumānenaiva tarhi tadekatvaṃ tatovayavī sattyatābhāk prasidhyatīti naḥ pakṣasiddhiḥ | na | pāramārthikasyaikatvasyāprasādhanāt | tadarthakriyākāritayaikatvaṃ tatreti na paramārthaḥ | na ca tenaiva sārthakriyā karttavyeti niyamo'gnyantareṇāpi dāhakasya kriyādṛṣṭeḥ | mukhyābhāvāt kathamupācaritamekatvamiti cet | anādivāsanāta upacāraparaparaṃparaivaiṣeti na doṣaḥ |

[3.1.4.2.7.5,7]

athavā prathamaṃ dṛṣṭau mukhyamekatvamucyate | tadadhyāropataḥ paścād bhaktitorthakriyākṛtaḥ || 348 ||

[3.1.4.2.7.5,8]

tasmād dharmadharmiṇorapoddhāraparikalpanātastattvānyattve bhavato na tu vāstave | tattvato na bhedo bhedastu buddhiparikalpitāpoddhārataḥ | na cā sāvapoddhāraḥ pratyakṣato nāpi tatpūrvvakānumānato'pi ttvanādivāsanākṛtānumānaparaṃparāgata iti na paramārthaḥ | asti tarhi tattvānyattvaṃ kasmāt pratiṣidhyata iti cet | na |

[3.1.4.2.7.5,9]

paramārthavicāreṣu tathābhūtāprasiddhitaḥ | tattvānyattvaṃ padārtheṣu sāṃvṛtteṣu niṣidhyate || 349 ||

[3.1.4.2.7.5,10]

ityuktaṃ | na hi paramārthatvenābhedaḥ | samvṛtyaiva bheda iti digamvaradararśanaṃ | api tūbhayaṃ paramārtha iti |

[3.1.4.2.7.5,11]

ata evāha |

[3.1.4.2.7.5,12]

anumānānumeyārthavyavahārasthitistviyaṃ | bhedaṃ pratyayasaṃsiddhamavalambya prakalpyate || 183 ||

[3.1.4.2.7.5,13]

syādetat | yadi na bhedaḥ kathamanumānānumeyavyavahāraḥ | āpoddhārikabhedabhāvāt | sāṃvṛtabhedāśrayatā | nahi sāṃvṛto bhedo nāśrīyate | paramārthikaścābheda iti | kevalaṃ samvṛtibhedenāvisamvādaḥ | paramārthe ca na vyavahāra ityubhābhyāṃ prayojanaṃ | tasmāt yadā yathāsvaṃ bhedaniṣṭheṣu pratyayeṣu vivekinaḥ | dharmo dharmāśca bhāsante vyavahārastadāśrayaḥ || 184 ||

[3.1.4.2.7.5,15]

nānyathānumānādivyavahāraḥ | tathā cāha | sarvva evāyamanumānānumeyavyavahāro buddhyārūḍhena dharmadharminyāyeneti vyāvṛttibhedato bheda eva śaraṇaṃ |

[3.1.4.2.7.5,16]

vyavahāropanītotra sa evāśliṣṭabhedadhīḥ | sādhyaḥ sādhanatāṃ nītastenāsiddhaḥ prakāśita || 185 ||

[3.1.4.2.7.5,17]

nahi vyāvarttamānabhedena vyāvṛttīnāṃ bheda ekatvāttasya | yatastu vyāvarttate tadbhedāt | tatrāśabdavyāvṛttyā śabdo dharmī | akṛtakavyāvṛttyā tu kṛtakatvaṃ dharmaḥ | sādhāraṇāsādhāraṇatvena bhedāt | na śabdāśabdātvayostathā | tatkathaṃ bhāvapratyayo bhedābhāve bhavet | bhavatu vā paryāya eva syāt | bhāvapratyayavācyatvādeva bheda iti cet | na | itaretarāśrayatvena doṣād | ṣaṣṭhīsamarthād bhāvapratyayaḥ | bhāvapratyayādbhede ṣaṣṭhīsambandhateti | api ca | arthanimittakena nāma śabdena bhavitavyaṃ na śabdanimittakenārtheneti | evambhūta evāsāvarthaḥ | yataḥ | śabdapramāṇakā vayaṃ | yacchabdāḥ prāhustadasmākaṃ pramāṇaṃ | śabdāntareṇa ca pratipādyamānosāvarthonya eva | evantarhi paryāyatābhāvaprasaṅgaḥ | tasmādanittyaḥ śabdaḥ śabdatvāditi | sa eva śabdo'vidyamānabhedadhīḥ | sādhyadharmī san sādhanatāṃ nīta ityasiddhaḥ | api ca | śabdatvādanittyatā yadi tattarhi śabdatvaṃ śabda ityeva pratītaṃ | kiṃ punaruccaryate | punaruccāraṇaṃ dharmaprādhānyarthamiti cet | na | phalābhāvāt | dharmiprādhānyepi bhavatyeva hetuḥ | anityaḥ śabdo yataḥ kṛtaka iti | pradīpanyāyena tu nānumānavyavahāraḥ | tataḥ punaruktaṃ nāma nigrahasthānaṃ | bhedavivakṣāyāmasiddhameveti sthitametat |

[3.1.4.2.7.5,18]

bhedasāmānyayorddharmabhedādaṅgaṅgitā tataḥ | yathā'nityaḥ prayatnotthaḥ prayatnotthatayā dhvaniḥ || 186 ||

[3.1.4.2.7.5,19]

yatoyamabhede sādhyasādhanayorabhinnavyāvṛttikatayā doṣastato bhedasāmānyayorvyāvṛttibhedādaṅgāṅgitā sādhyasādhanabhāvena na virudhyate | na hyabhedabhāvī doṣaḥ saṃbhavati bhedabhāve | nahi badhiradoṣaḥ sakarṇṇakasya | tasmādanityaḥ prayatnānantarīyaka śabdaḥ prayatnāna tarīyakatvāditi nāsiddhatādoṣaḥ | śabdagataṃ hi prayatnānantarīyakatvaṃ dharmiśabdāśabdagataṃ heturiti pratipannaḥ sādhyasādhanabhedaḥ | śabdagataṃ hi prayatnānantarīyakatvaṃ prayatnānantarīyakatvāntarādapi bhidyate | sāmānyarūpeṇa tu vivakṣyamāṇaṃ na tadantarād bhidyate'pi tvaprayatnānantarīkatvādeva | tato vyāpitvāvyāpitayā bheda eva | yathā vṛkṣatvaśiṃśapātvayoḥ | na hyavyāpyeva vyāpi bhavati | tena śabdaviśeṣaṇamavyāpi dharmi tadatadgataṃ hetuḥ vyāpitvena bhedāt | vyāpitvābhāvena tarhi nāsti śabdatvasya bheda iti | soyamananvayadoṣa eva prāpto'taḥ śabdatvādityatra hetāvananvayadoṣa eva parisphuṭo na tvasiddhatādidoṣaḥ | asiddhatāyāmapyananvayitvameva kāraṇamiti sa eva doṣaḥ parisphuṭo yuktaḥ |

[3.1.4.2.7.5,20]

naitadasti yataḥ |

[3.1.4.2.7.5,21]

naiṣānanvayitā doṣo nāstītyetena bhaṇyate | asiddhatāpi doṣotra bhavatyeva parisphuṭaḥ || 350 ||

[3.1.4.2.7.5,22]

na khalu bhedābhāvādasiddhatā'bhāvaḥ | tatosiddhatāyāṃ satyāṃ tāmavakalpya paradoṣodbhāvanaṃ na nyāyamanudhāvati | hetusambhave hi sati tadanvayāditāparicodanāgocara ityuktam | tasmādasiddhatādoṣo bhedābhāve bhedatvadoṣa eveti sāṃprataṃ manyāmahe | tataḥ |

[3.1.4.2.7.5,23]

pakṣāṅgatvepyabādhatvānnāsiddhirbhinnadharmiṇi || yathāśvo na viṣāṇitvādeṣa piṇḍo viṣāṇavān || 187 ||

[3.1.4.2.7.5,24]

yadi nāma pakṣaviśeṣaṇaṃ viṣāṇitvaṃ piṇḍāntaravyavacchedāya tathāpi hetutvaṃ na virudhyate | sādhyapratibaddho hi hetustathā pratīyamānaḥ sādhyasādhakaḥ | sa ca pratibandhaḥ sādhyāṅgatvepi na virudhyate | tato hetureva bhinnadharmiṇi dharmiviśeṣaṇaṃ sādhyakālāṅgatāyāmapi |

[3.1.4.2.7.5,25]

sādhyakālāṅgatā vā na nivṛtterupalakṣya tat |

[3.1.4.2.7.5,26]

na khalu viśeṣaṇaṃ viśeṣakālabhāvyevāṅgam | tadupalakṣya prāgeva nivṛtteḥ yathā kataraddevadattasya gṛhaṃ yatra kākaḥ parirāraṭīti | sa idānīṃ devadattādigṛhamupalakṣya nivṛttopi tadupalakṣayatyeva kālāntaropi |

[3.1.4.2.7.5,27]

nanvavidyamānaḥ kathamupalakṣaṇaṃ | tatphalāyā viśeṣaniṣṭāyā buddheḥ sambhavāt | tasmādupalakṣaṇanna pratijñārthaikadeśatayā'siddhatādoṣabhāgī | yadi tarhi bhinnadharmiṇi sāmānyaviśeṣabhāvena bhedānna pratijñārthaikadeśāsiddhatādoṣo'bhinnadharmiṇyeva doṣa iti prāptā śrāvaṇatvāderapi pratijñārthaikadeśatā | kṛtakatvānittyatvayośca samānavyāptikayoḥ |

[3.1.4.2.7.5,28]

na sadetat | yatateḥ |

[3.1.4.2.7.5,29]

viśeṣopa pratijñārtho dharmabhedānna yujyate || 188 ||

[3.1.4.2.7.5,30]

na kevalaṃ viṣāṇitvādityevamādikaḥ | viśeṣopyasādhāraṇopi śrāvaṇatvādiko na bhavati dharmabhedādeva |

[3.1.4.2.7.5,31]

nanu yata evāśabdād vyāvṛttyā śabdatvaṃ tāvatmātrakādeva śrāvaṇatvaṃ | tathā cāha |
"śrotragrahaṇalakṣaṇaḥ śabda" iti | tatkathamasati vyāvṛttibhede dharmabheda iti |

[3.1.4.2.7.5,32]

tadasata | yasmāt |

[3.1.4.2.7.5,33]

parasparāntarbhāve hi dharmabhedo na yuktibhāk | arthāntarābhisaṃvaṃdhāsambandhe hi vivekitā || 351 ||

[3.1.4.2.7.5,34]

śravaṇajñānasambandhādasambandhādeva vyāvarttanaṃ śrāvaṇatvaṃ | śabdatvantu aśabdasāmānyādeva vyāvṛttiḥ | yadyapi śābdo nāstyaśrāvaṇastathāpi sāmagryabhāvādaśrāvaṇopi puruṣāntarāpekṣayā bhavet | aśabdastu na puruṣāntarāpekṣayāpīti | nāśrāvaṇatvavyāvṛttiḥ | śabdatvaṃ śrāvaṇatvameva tathā bhavet | na śabdatvaṃ | tasya śrāvaṇāśrāvaṇāsādhāraṇatvāt |

[3.1.4.2.7.5,35]

etena yadācāryavacanaṃ | nanu dṛṣṭaḥ saṃghātānāṃ pārārthyaṃ saṃghātatvāt | saṃskṛtamanittyaṃ saṃskṛtatvāditi pratijñārthekadeśo hetuḥ | nātra sarvve saṃghātāḥ saṃskṛtamvā pratijñārthopi tu cakṣurādayastadekadeśaśca dṛṣṭāntābhāvaprasaṅgāt | atha punaḥ śabdatvamasādhāraṇaṃ syāt | śakyamevaṃ bhavituṃ | pratijñārthasya hyasādhāraṇo dharmaḥ śrāvaṇatvamasādhāraṇaṃ yuktaṃ | na tu śabdasyānyacchabdatvamastītyasiddhatvameva hetudoṣaṃ | taduktaṃ | uktaṃ pakṣalakṣaṇam |

<3.1.5>

<6 hetucintā>

<3.1.5.1>

<1. hetulakṣaṇam>

{3.1.5.1.0}

[3.1.5.1.0,1]

hetulakṣaṇamucyate | tatra ca |

[3.1.5.1.0,2]

pakṣadharmo yato heteustadābhāsāsāśca bhūyasā | tasmāttadvistaraḥ pūrvva hetvādyarthāta pradarśyate || 352 ||

[3.1.5.1.0,3]

sapakṣe sannasad dvedhā pakṣadharmaḥ punastridhā | pratyekamasapakṣepi sadasaddvividhatvataḥ || 353 ||

[3.1.5.1.0,4]

nanu hetulakṣaṇameva vaktavyaṃ yaḥ san sajātīya ityādikaṃ hetvābhāsalakṣaṇañca | kimarthaṃ pakṣadharmavistaranirddeśaḥ | heturhetvābhāso vā prāyaśaḥ pakṣadharma eva tato vivekena hetuhetvābhāsalakṣaṇasya spaṣṭanirdeśārthamādau prabhedanirddeśaḥ | tathā satyayaṃ pakṣadharmo heturayaṃ viruddho'yamanaikāntika iti sukhenākhyāyate gṛhyate ca | ata evāha |

[3.1.5.1.0,5]

pakṣadharmaprabhedena sukhagrahaṇasiddhaye | hetuprakāraṇārthasya sūtrasaṃkṣepaucyate || 189 ||

[3.1.5.1.0,6]

pakṣadharmaprabhedena yaḥ saṃkṣepa ucyate | sa sukhagrahaṇārthaṃ hetuprakaraṇārthasyaiva | hetuprakaraṇārtho hetuhetvābhāsalakṣaṇanirddeśastadartho hetuhetvābhāsatvaṃ | ata eva hetvābhāsātpūrvvamityuktaṃ hetuścābhāsaśca hetvābhāsaṃ | ābhāsaśca pratyāsatterhetvābhāsa eva nābhāsamātraṃ |

[3.1.5.1.0,7]

nanu ca dharmidharmamātratayopasaṃhriyamāṇo dharmaḥ sādhanaṃ | na pakṣadharmatayā | asti cātra pradeśe vanagahanādau dhūma iti dharmimātre pradarśanāt | na ca dharmimātraṃ pakṣo nahi dharmī sādhyastasya siddhatvāt | dharmaviśiṣṭo dharmyanumeya iti vacanāt |

[3.1.5.1.0,8]

sa yametat |

[3.1.5.1.0,9]

samudāyārthasādhyatvād dharmamātretha dharmiṇi | amukhyepyekadeśatvāt sādhyatvamupacaryate || 354 ||

[3.1.5.1.0,10]

hetuvyāpāraviṣayaḥ samudāyaḥ sādhyaḥ | sa ca na pakṣaḥ siddhatvāt | tasmādasiddhasādhyadharmā dharmī tadviśeṣaṇaḥ pakṣaḥ | kathamasiddhaṃ viśeṣaṇamupacārāt | prayojanābhāvādanupacāra iti na saṃgataṃ | sarvvadharmidharmapratiṣedhārthatvādikaṃ prāgeva pratyayāditi nocyate punaḥ | tathā ca cākṣuṣatvādiparihāraḥ |

[3.1.5.1.0,11]

nanu cākṣuṣatvaṃ sajātīya eva sat | na dharmidharmaḥ | tatra dharmidharmagrahaṇādeva tasya nirāsaḥ | nopacārarahitena dharmidharmagrahaṇena sādhyadharmidharmatā labhyate | vaidharmyadṛṣṭā tadharmiṇopi dharma iti syāt | na | asaṃstadatyaya iti vacanāt | kathaṃ hi tatraivāsantatraiva ca sanniti | tataḥ sādhyadharmiparigrahārthamupacāraḥ | sādhyadharmidharmagrahaṇameva tarhi karttavyaṃ | na | tatrāpyupacāra eva śaraṇaṃ | na hyasiddhamanadhyāropitaṃ viśeṣaṇaṃ sambhavati | pakṣa ityanenāpi tadevocyata iti ko viśeṣaḥ | saṃjñāsaṃjñisambandhapratipādane prayāsād gauravadoṣa iti cet | na | pakṣaśabdasyāpi sādhyaparyāyatvāt | tathā ca janavyavahāraḥ | ayaṃ mamapakṣa idaṃ mamābhipretamiti | tathā cācāryaḥ |

[3.1.5.1.0,12]

samudāyārthasādhyatvād dharmamātretha dharmiṇi | amukhyepyekadeśatvāt sādhyatvamupacaryate || 355 ||

[3.1.5.1.0,13]

na hyanupacaritaḥ kevalo dharmī pakṣaḥ |

[3.1.5.1.0,14]

nanu dharmaviśiṣṭo dharmyanumeyo na ca tatropacārasambhavaḥ | na jijñāsitadharmaviśiṣṭa iti tatrābhiprāyāt | tathānumānamarhatyanumeya ityartharthabhāvāt | yaścānumānamarhati yaśca jijñāsitaviśeṣastatra sādhyamasiddhatvādupacaritameva | tasmādupacaritārtha eva pakṣaḥ | upacaritasādhyāṅgaviśiṣṭa eva dharmīti yāvat |

[3.1.5.1.0,16]

nanūpacaritadharmiviśiṣṭo dharma ityapi syāt pakṣagrahaṇaṃ sādhyadharmiparigrahārthaṃ sādhyadharmiṇo yo dharmaḥ sa eva heturna viruddhonaikāntiko vā | tasya pakṣasya dharmaḥ pakṣadharmaḥ |

[3.1.5.1.0,17]

nanvetasmin viśeṣaṇaviśeṣyabhāve viśeṣaṇasya vyavacchedakatvāt | anyadharmitāniṣedhāt asādhāraṇatā sarvvasya syāt | nahi viśeṣaṇamavyavacchedakaṃ | śabdaviśiṣṭañca kṛtakatvaṃ śabdātmakaṃ kathaṃ paṭādyātmakaṃ tatra vā yāyāt | vyatireke kadācid bhavedapi | na ca vyatireko dharmiṇo dharmāṇāmiṣyate | na ca vyatiriktasya kāraṇādanyad viśeṣaṇaṃ | tathā ca sati sarvvaḥ kāryahetureva bhavet | tasmād viśeṣaṇe'sādhāraṇatā | aviśeṣaṇe tvapakṣadharmatvādasiddhatādoṣaprasaṅgaḥ |

[3.1.5.1.0,18]

naitadasti | yataḥ |

[3.1.5.1.0,19]

ayogaṃ yogamaparairatyantāyogameva ca | vyavacchinatti dharmasya nipāto vyatirecakaḥ || 190 ||

[3.1.5.1.0,20]

yadyekaprakāra eva vyavacchedyavyavacchedakabhāvaḥ syādayaṃ doṣaḥ | aneka prakārastu sa dṛśyate | kvacidayogaṃ vyavacchinatti | kvacidaparairyogaṃ | kvacidatyantāyogamiti prabhedāḥ | vyatirecakena hi nipātena vyavacchedo vidhātavyo nānyayogavyavacchedāniyamena avadhāraṇamātrameva hi tasyārtho na cānyathāvadhāraṇe doṣaḥ | kathamayamvibhāga ekākāratve'bhidhānasyārthabhedābhāvāt | na kevalasyārthabhedopi tu saṃsargibhedāt | saṃsargibhedastu |

[3.1.5.1.0,21]

viśeṣaṇaviśeṣyābhyāṃ kriyayā ca sahoditaḥ |

[3.1.5.1.0,22]

saṃsargiṇa eva ca pradhānaṃ | yataḥ |

[3.1.5.1.0,23]

vivakṣātoprayogepi tasyārthoyaṃ pratīyate || 191 ||

[3.1.5.1.0,24]

yathākramamabhisambandhaḥ | viśeṣaṇena saha udito'yogaṃ vyavacchinatti | viśeṣyeṇānyayogaṃ kriyayā tvatyantāyogamiti viśeṣaṇādipadānyeva cāvadhāraṇaṃ pratipādayanti | nipātāstu dyotakāstaistasyaiva spaṣṭīkaraṇāt | tathā hi | ghaṭenodakamānayeti | yadi kāraṇaviśeṣāpekṣā na syāt karaṇaviśeṣaprayogo vyarthako bhavet | tathā karmāderapītyavadhāraṇaṃ ghaṭādipadapratipādyameva | tāni ca bhinnānītyarthabhedaḥ |

[3.1.5.1.0,25]

nanu teṣāṃ bhedādarthabheda eva prāptaḥ sādhāraṇañcāvādhāraṇaṃ pratīmastatonvayavyatirekābhyāmapoddhāraparikalpanayā'vadhāraṇanipātavācyameva | na | tadaprayoge'pratītiprasaṅgāt | yohi yena vināpi pratīyate | sa kathantasyārthaḥ | kathantarhi bhedābhidhāyināmabhinnamabhidheyaṃ | na ca śabdānāṃ vyavaccheda evābhidheyaḥ |

[3.1.5.1.0,26]

tasya vastvabhidhāyitvāt vyavacchedasya cābhāvarūpatvāt |

[3.1.5.1.0,27]

naitadasti |

[3.1.5.1.0,28]

vyavacchedaphalaṃ vākyaṃ yataścaitro dhanurdharaḥ | pārtho dhanurdharo nīlaṃ sarojamiti vā yathā || 192 ||

[3.1.5.1.0,29]

parasparasambaddhārthaḥ padasamudāyo vākyaṃ | atra tu vākyapūrakaṃ padameva vākyaśabdenoktaṃ | teṣāmeva vyavacchedaphalatvāt | tadanyasya vākyasyābhāvācca | yasya ca vākyasya yatphalantadeva tasya pratipādyaṃ | sa eva rthaḥ | na ca vyavacchidyamānavyatirekeṇānyo vyavacchedaḥ | tato vyavacchidyamānārthapratītervyavacchedyopi tadanyavyatirekāt pratīyata eveti vyavaccheda eva pratipādyaḥ |

[3.1.5.1.0,30]

atha vastu pratipādyate vyavacchedastu pramāṇāntarapratipādyo'bhāvarūpa ākṣipyate | sa cākṣipta evakārādinā dyotyate |

[3.1.5.1.0,31]

tadapyasat | yataḥ |

[3.1.5.1.0,32]

kathamanyābhidhāne'nya ākṣipyetānvayamvinā |

[3.1.5.1.0,33]

asambandhepi cākṣepe'tiprasaṅgo 'nivāritaḥ || 356 ||

[3.1.5.1.0,34]

yadi hi vyatirekovyatirekavadavyatirekī tādātmyādākṣipyeta | vyatirekepi sambandhādākṣipyata iti cet | na | vyatireke padārthasya pratyakṣeṇāparasmādavyatirekeṇa pratītiprasaṅgāt | tato'bhāvapramāṇantarād vyatirekapratītāvapi tadasambaddhatayaiva pratītiḥ syāt | na hyavyatirekiṇā vyatirekasambandhaḥ pratyetuṃ śakyaḥ | athaikasāmagryadhīnatvād vyatirekeṇaiva saha padārtha utpadyate | avyatirekepi |

{3.1.5.1.1}

<(1) abhāvavicāraḥ>

[3.1.5.1.1,1]

tadayuktaṃ | yataḥ |

[3.1.5.1.1,2]

vyatirekeṇa tasyāsau padārthasyānvayāt svayaṃ |

[3.1.5.1.1,3]

nahi bhinnasya sadbhāve'bhinno 'sau bhedamarhati || 357 ||

[3.1.5.1.1,4]

nahi viṣāṇasyeṃdaṃ viṣāṇamiti viśeṣaṇaviśeṣyabhāvaḥ | dvayorapi parasparavyavacchedena samānakālabhāvitvena pratīteḥ samuccaya eva bhavenna viśeṣaṇaviśeṣyabhāvaḥ | parasparopakāritvena samānakālatā | ādhārādheyābhāvo viśeṣaṇaviśeṣyabhāvasya nibandhanamiti cet | na | auttarādharyeṇāpratīteḥ | vyatirekamadhye padārthaḥ pratīyata ityādhārādheyabhāva iti cet yadyevanna sambandhapratītiḥ | nahi yasya madhye yo vyavasthitaḥ sa tasyeti vyapadiśyate | na hi ghaṭasyāloko'ndhakāra iti vācyapadiśyate | ghaṭamadhye vā vyavasthito ghaṭasya ghaṭa iti | abhāvamadhyāvasthitiravaśyambhāvinī | nābhāvamantareṇa paṭādi vyavasthitiḥ tadvyāpitāprasaṅgāt | abhāvamadhyepi tarhi na sthitiraparābhāvamantareṇa vyāpitvaprasaṅgādeva | na svarūpeṇaiva hyasau padārtho'bhāvamadhyepi tiṣṭhet | yā yā madhyasthitiḥ sā'dhāravyatiriktā'bhāvamantareṇa na bhavati | yathā paṭamadhyasthitiḥ | abhāvamadhyasthitirapi sthitiriti svabhāvahetuḥ | abhāvamadhyasthitiḥ svayameva tatsvabhāvatvādabhāvasya | nahi jatunaḥ kāṣṭasaṃyoga iti tasyāpi kāṣṭena saṃyoge'pareṇa saṃyojakena bhāvyaṃ svayameva tathābhāvāt |

[3.1.5.1.1,6]

tadetadasat | yataḥ |

[3.1.5.1.1,7]

jatu svabhāvato vahneḥkāṣṭayogamavāpnuyāt |

[3.1.5.1.1,8]

abhāvo na svarūpeṇa vyāpimadhyakriyākṣamaḥ || 358 ||

[3.1.5.1.1,9]

avyāpī sa padārśaścet abhāvaḥ syādanarthakaḥ |

[3.1.5.1.1,10]

abhāvasyāpi vyāpitve tanmadhye'nyasthitiḥ katham || 359 ||

[3.1.5.1.1,11]

svabhāvamātreṇa na vyāpino madhyasthayatyabhāvo'vyāpitvaprasaṅgāt | avyāpina eveṣyanta iti cet | kimidānīmabhāvena | abhāvo hi sāṃkaryaṃ mā bhūditīṣyate | tacca svayamavyāpitvenaiva padārthānāṃ prasiddham iti vyarthatā'nivāryā | abhāvena vyāpī kuto'bhāvasahitena vā svākāraṇeneti ko virodhaḥ |

[3.1.5.1.1,12]

tadapyasat |

[3.1.5.1.1,13]

abhāvo'vyāpinaṃ kuryāt padārthaṃ vyāpinaṃ yadi |

[3.1.5.1.1,14]

sāṃkaryaṃ pūrvvamasya syādanyathātvaṃ kathaṃ punaḥ || 3|60 |

[3.1.5.1.1,15]

na khalu vyāpyavyāpī vidhātuṃ śakyaḥ | pūrvvaṃ hi vyāpitve padārthasaṃkaraḥ | atha pūrvvannāstyeva | svarūpamevāsya tarhi tathā'nyathā'dṛṣṭeḥ | atha svarūpeṇa na vyāpī nāpyavyāpī | vyāptiprayogād vyāpī | tadabhāvayogādavyāpī | tathā cāha |

[3.1.5.1.1,16]

bhinnā iti paropādhirabhinnā iti vā punaḥ | bhāvātmasu prapañcoyaṃ saṃsṛṣṭeṣveva lakṣyate || 361 ||

[3.1.5.1.1,17]

tadapyasad yataḥ |

[3.1.5.1.1,18]

anyathā yadi tasyāsti pratītirdvayavarjanī | tadānyayogād tadvastudvayabhāgiti gamyate || 362 ||

[3.1.5.1.1,19]

anyathā tvetat syāt |

[3.1.5.1.1,20]

sa ca bhāvastadanyau ca tayośca tathā paraḥ | svarūpeṇa pratīyante upādhīnāmaniśritāḥ || 363 ||

[3.1.5.1.1,21]

tanmiśraṇapratītiśced bhrāntireva bhavettathā | tathāpadārthābhāvaḥ syādavidyāsādhakaṃ bhavet || 364 ||

[3.1.5.1.1,22]

sa cāpyupādhimān bhinnaḥ svayamevopādhibhya iti vyarthakamaparopādhikalpanaṃ | upādheḥ svayameva bhidyate | upādhimadantarādupādhita iti na pramāṇamatra kiñcit | yadi ca svarūpeṇaiva bhinnaḥ, tadeva bhinnatvamupādhimadantarāpekṣāyāmapi | pratyapekṣyamanyadevabhinnatvamiti cet | na tāvatā bhinnatvānāmupayogābhāvāt |

[3.1.5.1.1,23]

svarūpabhedād bhedena sarvvebhyo vinivṛttitaḥ | apareṇāpi bhedena kalpitenātra ko guṇaḥ || 365 ||

[3.1.5.1.1,24]

athāsmādapi bhedosmādapīti materbhedakalpanā | nahi pramāṇaprasiddhamanarthakamapi śakyaṃ parikalpayituṃ parityāgaviṣayaṃ | yadyevamupādherapi bhinna iti pratīteraparo bhedo'bhyupagantavyastasmādapi bheda ityanavasthā bhedānām | svarūpeṇa bhedābhāva eva prasaktaḥ |

[3.1.5.1.1,25]

svāgataṃ bhavatu doṣaḥ | nanvayamevābhyupagamaḥ | naitadasti |

[3.1.5.1.1,26]

svarūpeṇa hi bhedasyābhāvepi pararūpataḥ | na bhedaḥ paratā tasya bhedābhāve bhavetkathaṃ || 366 ||

[3.1.5.1.1,27]

nahi svarūpeṇābhidyamānaṃ pararūpeṇa bhidyate | tasyāparatvamevāgataṃ bhedābhāve | tasya hi svarūpeṇābhede para eva nāsti | tadabhāvāt kathantato bhedaḥ |

[3.1.5.1.1,28]

atha bhedakaṃ svarūpeṇa bhinnaṃ tato'bhinnamapi dharmirūpaṃ bhetsyate |

[3.1.5.1.1,29]

tadapyayuktaṃ | yataḥ |

[3.1.5.1.1,30]

yadi tasya svarūpeṇa bhedonyasyāpyasau bhavet | apasarppato hi dūreṇa na śakyamupasarppaṇaṃ || 367 ||

[3.1.5.1.1,31]

yadaiva tasmādaparo bhedakaḥ svarūpeṇa bhidyate | tadā tadanyasya daivaraktāḥ kiṃśukāstavakāvataṃsakāḥ | na bhinnābhinnena bhavituṃ śakyaṃ | na khalu bhedaḥ paramabhindan bhedo bhavati | tasmādekasya svarūpabhede bhedasya bhedavatopi tathā sa iti na parasmād bhedaḥ | tasmāt svarūpamevāparāsaṃsargisvabhāvato bheda iti tādātmyameva bhedārthasvabhāvayoriti bheda eva vākyārthaḥ | sa eva tātparyeṇābhighātavyo'nyathā padārthābhidhānamapi na bhavet | ākulasya padārthatvāyogāt | arthakriyākāri hi vastu | na ca sakalasaṃsarge'rthakriyā sambhavinī | sa ca padārthāntarād bhedaḥ svarūpataḥ pratyakṣagamyastatra saṃketakaraṇe sa eva śabdagamya iti vyavaccheda eva śabdasyābhidheyaḥ | nahi vyāvṛttamavyāvṛttayābhidhātuṃ śakyaṃ |

{3.1.5.1.2}

<(2) sāmānyanirāsaḥ>

[3.1.5.1.2,1]

nanu svarūpagatā sā vyāvṛttistatra svarūpānabhidhāne kathantadavyatiriktavyāvṛttyabhidhānaṃ | atha vyatiriktā vyāvṛttistadāsau svavyaktyanugatatvājjātireva bhaṅgyantareṇa pratipāditā bhavet | tathā cānugatameva rūpaṃ pratipādyaṃ na vyāvṛttiriti kathaṃ vyavacchedaphalaṃ vākyam |

[3.1.5.1.2,2]

nāstyetadyataḥ |

[3.1.5.1.2,3]

sa eva hi tadanyasmād vyāvṛtto ghaṭa ucyate | na tu sāmānyayogenāvyāvṛttasyaiva bhinnatā || 368 ||

[3.1.5.1.2,4]

pratipāditametat | nāvyāvṛttaṃ svayantadaparayogād vyāvṛttaṃ | sāmānyayoge hi sāmānameva syāt | tadvā na bhavedasamānasya samānatā parayogepi na yuktā |

[3.1.5.1.2,5]

svayameva samānañced vṛthā sāmānyakalpanā |

[3.1.5.1.2,6]

asamānasya sāmānyamabhāvepi na tadātmatā || 369 ||

[3.1.5.1.2,7]

yadi nāma sāmānyavat syāt | na tu samānameva | tasya svena rūpeṇa pratibhāsanāt | bhedāvabhāsane hi sāmānyavaditi yuktaṃ | abhedāvabhāsane sāmānyamityeva | yadi na bhedagrahaṇaṃ sāmānyamityeva syādviśeṣa iti vā | atha bhedenāpi pratibhāsanamabhedenāpi |

[3.1.5.1.2,8]

tadasat | yasmāt |

[3.1.5.1.2,9]

bhedena pratibhāsaścet tena sāmānyavad bhavet | abhedenāvabhāsaścet sāmānyaṃ tena tad bhavet || 370 ||

[3.1.5.1.2,10]

na hyekasya rūpadvayaṃ yuktaṃ bhinnamabhinnañca | na tat sāmānyantenaiva rūpeṇa vyakterbhinnaṃ tenaiva rūpeṇābhinnaṃ kintu kenacid rūpeṇa bhinnaṃ kenacid rūpeṇābhinnamiti vyavasthā |

[3.1.5.1.2,11]

tatsattyetarat | yataḥ |

[3.1.5.1.2,12]

na ca dvirūpaṃ sāmānyaṃ parasparavibhedataḥ | syātāṃ dve vastunī tatra sāmānyamaparaṃ bhavet || 371 ||

[3.1.5.1.2,13]

sāmānyarūpayorbhedād vyaktitaiva prasajyate | vyaktisāmānyatāpyasya rūpabhedānna yujyate || 372 ||

[3.1.5.1.2,14]

yadi sāmānyasya dve rūpe kenacidbhinnamabhinnamapareṇeti | tathā parasparavibhinnatvāttayorvyaktirūpatā bhavet | nahi bhinnasvarūpādaparā vyaktiḥ | vyaktitvayogād vyaktiriti cet |

[3.1.5.1.2,15]

vyaktitvaṃ nanu sāmānyaṃ tadyogāt syāt samānatā |

[3.1.5.1.2,16]

tasya vyakterabhinnatve vyāpitā na prasajyate || 373 ||

[3.1.5.1.2,17]

rūpadvayasya kalpe ca prasaṅgaḥ pūrvvavad bhavet |

[3.1.5.1.2,18]

tasmād bhinnataiva vyaktīnāṃ rūpaṃ | tato vyaktitvena tat sāmānyaṃ |

[3.1.5.1.2,19]

atha sāmānyayogāt sāmānyaṃ tatrāparaṃ sāmānyaṃ | tatastad dvayaṃ sāmānyavanna sāmānyaṃ | nahi sāmānyavadeva sāmānyaṃ | tataḥ sāmānyarūpadvaye samānamiti buddhiḥ | sā na vyaktau nahi sāmānyayuktā sāmānyarūpeṇa bhinnena vyavasthānāt |

[3.1.5.1.2,20]

atha bhedasāmānyayorbhinnayorapi kenacidrūpeṇa vibhinnatā'pareṇābhinnateti | tayorapi bhede paraṃ sāmānyamupaplavate | tathā sati sāmānyasāmānyarūpayorvyaktitā | tataḥ pūrvvasāmānyasamānatā na syāt sāmānyāyogādanya sāmānyena vyavadhānāt |

[3.1.5.1.2,21]

naikasyāpi tataḥ sāmānyayoga ityasamānatā | tataḥ samānākāreyaṃ pratipattiravastukā || 374 ||

[3.1.5.1.2,22]

nahi sāmānyānāṃ syād vādināṃ parisamāptiriti | sarvvāvyakta eva pratipattigocaraḥ | parisamāptāvapi vyakta eva | nahi tatra sāmānyamanicchatāṃ sāmānyasambhavaḥ pūrvvatrāpi | antyasamānatve hi pūrvvakaṃ sāmānyaṃ tadabhedāt pūrvvakamapīti tataḥ sāmānyabuddhiḥ sālambanā syānna caivamiti yatkiñcidetat | evambhedānāmapi yadi bhedo bhinnaḥ sarvvabhedavyāpī | tato'bhinnānāṃ parasparaṃ bhedayogepi tadyuktatā nābhedabādhanīti sakalamabhinnameva bhavet | sāmānyatadvatāṃ bheda iti cet | na |

[3.1.5.1.2,23]

vyaktyabhede na sāmānyaṃ vyaktireva tu tad bhavet |

[3.1.5.1.2,24]

sā ca svato na bhinneti tato'dvaitaṃ prasajyate || 375 ||

[3.1.5.1.2,25]

tasmād vyāvṛttireva sāmānyaṃ |

[3.1.5.1.2,26]

nanvavyatiriktā vyāvṛttiryathā vijātīyāttathā sajātīyābhimatādapi | tatkathaṃ sā vijātīyādeva nirbhakṣya śakyā pratyetuṃ | sattyametat |

[3.1.5.1.2,27]

yadi svarūpasaṃgrāhī sakalaḥ pratyayo bhavet | abhinno na vibhedena śakyo bhettuṃ kathañcana || 376 ||

[3.1.5.1.2,28]

yadā tu punaḥ |

[3.1.5.1.2,29]

bhrāntimātrādapi prāptirvya vahārajagadgatiḥ |

[3.1.5.1.2,30]

tadā nirbhakṣyate'bhinnaṃ bhinnasaṃsṛṣṭisambhavi || 377 ||

[3.1.5.1.2,31]

sthāṇau hi davīyodeśavyavasthitena na bhedaḥ sannapi pratyetuṃ śakyaḥ | saṃsthānamātrakasya tatra pratipatteḥ | na saṃsthānamātraṃ viśeṣarahitaṃ sambhavati | dūradeśatayā tu tasyāpratibhāsane pratibhāsamātrakaṃ samānaṃ sarvvatrotpadyata iti vyaktivyatiriktaṃ tadeva sāmānyaṃ | dṛśyavikalpyārthaikīkaraṇena tadevābhinnamiti samvṛ yā bhavati bhinna | bhinnatā na paramārthataḥ | paramārthata evābhedaḥ kasmānna bhavati | ekīkaraṇakalpanāyāṃ dvayorapratibhāsanāt | astu tarhi bhedaḥ pāramārthikaḥ | sāmānyasyaiva pratibhāsanāt | yacca vyatiriktaṃ pratibhāsate tadvyatiriktameva |

[3.1.5.1.2,32]

tadapyasat | yataḥ |

[3.1.5.1.2,33]

vyaktyasaṃsargirūpasya pratibhāsena tadbhavet | sāmānyaṃ nahi sāmānyaṃ kevalaṃ vyaktirūpavat || 378 ||

[3.1.5.1.2,34]

atha kevalamapi samānatāyogāt sāmānyaṃ | tadapyasat |

[3.1.5.1.2,35]

bhinnasāmānyayoge hi sāmānyānāṃ samānatā | tataḥ parantu sāmānyaṃ vyaktireva parisphuṭā || 379 ||

[3.1.5.1.2,36]

bhrāntāpratipattireva tarhi sāmānyaṃ | tadvyaktīnāṃ samānatvāt vyaktau tarhi pratipattiḥ pravṛttiśca na syāt | nahi bhrāntabuddhisvarūpapratipattau vyaktipratipatipravarttane yukte'tiprasaṅgāt | bhrāntyā pravṛttiriti cet | na | aparasyābhrānterabhāvāt | tadāpi vā svarūpapratipattireveti | na vyaktipratipattiḥ | tataḥ parāparabhrāntyabhyupagame'navasthānādapratipattireveti | yatkiñcidetat | yadi tarhi na sāmānyayogo vyatiriktetaratayā nāpyubhayarūpatayā na bhrāntirūpatāya | nāpi vyaktipratipattiḥ | kastarhi śabdaliṅgābhyāmarthapratipattāvupāyaḥ |

[3.1.5.1.2,37]

vyavacchedaphalatvena pāriśeṣyādupāyatā | śabdādarthagatau nyāyaḥ ka ivānyo bhaviṣyati || 380 ||

[3.1.5.1.2,38]

nanu pāriśeṣyād vastuvyavasthāpi tu pramāṇena | na ca vyavacchedapratītigrāhipramāṇamupalabhyate |

[3.1.5.1.2,39]

atrocyate |

[3.1.5.1.2,40]

tadanyavyatirekeṇa pravṛtterupalabdhitaḥ | vyavacchedaphalaṃ vākyamiti kinnāvadhāryate || 381 ||

[3.1.5.1.2,41]

tadanyavyavacchedena hi vyavahāriṇāṃ pravarttanamupalabdhaṃ | na cāpratītipravarttanaṃ | tato vyavacchedapratītirākṛṣyate | taddhi parāsaṃsargeṇa pratīyate | pratyakṣeṇa vikalpena ca | tatra pratyakṣeṇa vastusvabhāvalīna eva vyatirekaḥ pratyayaviṣayaḥ | kalpanānāṃ tu na vastuviṣayatā | tato vyatirekamātrameva śabdakalpanāviṣayaḥ |

[3.1.5.1.2,42]

nanu vastupratipattau vyatirekasya khaṇḍaśaḥ kathaṃ pratipattiḥ |

[3.1.5.1.2,43]

atredamucyate |

[3.1.5.1.2,44]

vastvasti vyatirekayogaviṣayo yaḥ kalpanāgocaraḥ |

[3.1.5.1.2,45]

sattyāsattyatayā tu bhedamaparaṃ kaḥ kalpyed dhīdhanaḥ || 382 ||

[3.1.5.1.2,46]

yanmātrādvyatirekasaṅgamagatistanmātramevāstu vaḥ |

[3.1.5.1.2,47]

sāmānyena yadi prayojanavidhiḥ kastadviśeṣe guṇaḥ || 383 ||

[3.1.5.1.2,48]

yāvatā vinā vastunā vyavacchedaḥ pratyetumaśakyaḥ tāvanmātraṃ vyavahāriṇāṃ prayojanaprasiddhaye prabhavati | na ca sattyavastusaṃgatameva vyavacchedanaṃ pratyetuṃ śakyamasattyasaṅgamenāpi tasya pratītidarśanāt | tasmād vyavacchedaviṣayameva vākyaṃ vastunastatrāsattyatvāt |

[3.1.5.1.2,49]

nanu vastusattve vyatirekasyāpi tadavyatireke tallīnasya kathaṃ sattyatā |

[3.1.5.1.2,50]

atrocyate |

[3.1.5.1.2,51]

pratīyamānamapyetadasattyamiti kaḥ kramaḥ | visamvādādasattyañced bhedaḥ sattyo na kimmataḥ || 384 ||

[3.1.5.1.2,52]

ayantāvadavyavacchedavādyanuyoktavyaḥ | kimidaṃ pratītiviṣayasyāsattyatvaṃ nāma | yadi tena pratīyamānena rūpeṇa tadastyeva kathamasattyatā | athāpratīyamānena tadā tarhi sarvvamasattyamityasattyameva | sattyameva kiñcinnāstīti garddhabhīkṣīrāyitaṃ parapakṣeṇa | atha prāpyarūpatā nāsti tena visamvādādasattyaṃ na svarūpataḥ | svarūpasattyatvepi prāpyarūpatārthinaḥ | tadabhāve dasattyameva viparyayapratītirasattyatvaṃ | aprāpyarūpasya yata prāpyarūpatayā grahaṇaṃ | viparyayapratyayādaparaṃ | evantarhiprāptamidaṃ vyavacchedaḥ sattya iti yataḥ |

[3.1.5.1.2,53]

prāpyatenyavyavacchinnaṃ pravṛttairvyavahāribhiḥ | vastvavastuvyavacchedabhedastatrāparo vṛthā || 385 ||

[3.1.5.1.2,54]

yadi yatprāptaṃ tatsattyamāyātaṃ vyavacchedasya sattyatvaṃ tasya prāpteḥ |

[3.1.5.1.2,55]

nanvasattyavastuvyavacchedastena pratipanno na cāsau prāptaḥ sattyavastuvyavacchedaprāpteḥ | na cānyapratītāvanyaprāptāvavisamvādastataḥ kuto vyavacchedasya sattyatā | koyamasthānābhiniveśino'sthānagataḥ paryanuyogaḥ | bhedastāvatprāptastāvanmātreṇa vyavahāriparitoṣaḥ | na ca prāptaparitoṣā vyavahāriṇaḥ parāparabhedaṃ niścetuṃ kṣamā yena vyavacchedabhedāvadhāraṇayā visamvādasamvedanasaṅgamaḥ | tasmād vyavahārijanaprītyā'visamvādoyamucyate | na tattvamavisamvādaḥ paramārthavicāraṇe | uktametat | sāṃvyavahārikameva vyatirekaviṣayaṃ pramāṇaṃ | prāmāṇyaṃ vyavahāreṇe(pra. vā. 1|7)ti vacanāt | yadi pramāṇena pramāṇaṃ pratīyate'navasthā | pramāṇamantareṇa pratipattau prameyasyāpīti na pramāṇādhīnaḥ prameyādhigamaḥ syāt | tata uktaṃ |

[3.1.5.1.2,56]

prāmāṇyaṃ vyavahāreṇa gamyate na tu tattvataḥ | pramāṇena matistattvamanavasthā tathoditā || 386 ||

[3.1.5.1.2,57]

yataḥ tatrāpi vicāraṇā vyavahāraḥ pramāṇañcedanavasthā niveditā | apramāṇād gatau saiva prameyepi bhaviṣyati || 387 ||

[3.1.5.1.2,59]

pramāṇalakṣaṇaṃ prāptaṃ vyarthakaṃ sarvvasiddhitaḥ | pramāṇena vinaiveti tadidaṃ na samañcasaṃ || 388 ||

[3.1.5.1.2,60]

tasmādavicāritasūkṣmatattvaṃ vyavahāramātramāśritya sarvvatrāvisaṃvādo na paramārthataḥ |

[3.1.5.1.2,61]

tathā hi |

[3.1.5.1.2,62]

itastaṭamito vyāghraḥ kenāstu prāṇino gatiḥ | bhedābhede'visamvādo dvayepi hi na yujyate || 389 ||

[3.1.5.1.2,63]

yadi pratīyamānāt prāpyaṃ vastu bhinnaṃ kathamanyaprāptau visamvādābhāvo'visaṃvādaśca | athābhinnaṃ sarvvātmanā | tathā sati tadapi tadaiva pratipannaṃ kimarthaṃ pravarttate | kimvā prāpsyati tato nāvisamvādaḥ | soyamitastaṭamito vyāghra iti nyāyaḥ | tasmād |

[3.1.5.1.2,64]

vyavacchedaphalaṃ vākyanna vastuviṣayaṃ kvacit | evakārāprayogepi yadebhyostipratīyate || 390 ||

[3.1.5.1.2,65]

āstāṃ tāvadetat | kimevaṃ kvacid dṛśyate | dṛśyata eva | pārthodhanurdharaḥ | caitro dhanurdharo nīlaṃ sarojamiti |

[3.1.5.1.2,66]

viśeṣaṇaviśeṣyakriyāṇāṃ prayoge | viśeṣaṇāvadhāraṇe'yogasya vyavacchedaḥ | viśeṣyāvadhāraṇe'nyayogasya | kriyāvadhāraṇe'tyantāyogyasyeti vibhāgaḥ | kathamaprayoge niyamaviśeṣāvadhāraṇaṃ | prakaraṇavivakṣāviśeṣādibhyaḥ |

[3.1.5.1.2,67]

nanu yathā pārtha eva dhanurdhara iti viśeṣyasannidhāne nā'vadhāraṇāt | viśeṣyāntaraṃ vyavacchinatti | tathā viśeṣaṇasannidhāne viśeṣaṇāntaramiti prāptaṃ | tataścaitro dhanurdhara eveti sakalaguṇāntaravyavacchedaḥ |

[3.1.5.1.2,68]

na copapattimadetat | na cāyogānyayogavyavacchedayorviśeṣaḥ |

[3.1.5.1.2,69]

satyametat |

[3.1.5.1.2,70]

pratiyogivyavacchedastatrāpyartheṣu gamyate | tathā prasiddheḥ sāmarthyād vivakṣānugamāda dhvaneḥ || 193 ||

[3.1.5.1.2,71]

tatra yadi dhanurdharoyaṃ na veti dhānurdvayaṃ sandehaprakaraṇe prasajyate caitro dhanurdhara iti | tadā tasyaiva sandehavyavacchedaṅkarotītyadhānurdvayameva vyavacchidyate | anyathā'śrotṛsaṃskārakaṃ bruvāṇaḥ pravaktā na bhavet | tataḥ pratiyogivyavaccheda eva gamyate nānyaḥ | tathā tatrāpyanyayogavyavacchedavākye yadi pratiniyataḥ pratiyogī prakṛtaḥ pārtharādheyayoḥ kaḥ kodaṇḍadharaḥ | tataḥ karṇṇa eva vyavacchidyate | pārtha eva dhanurdhara iti na rāmādivyavacchedaḥ | tathā yogavyavacchedepi yadi prakriyate kimanyopyasya guṇaḥ saṃvi dyate | tada sakalaguṇavyavaccheda evāvyabhicārivarjyaṃ | caitro dhanurdhara eva na paṇḍitādiḥ | pārthavicārepi yadi kimanyopi jagati dhanurdhara iti sandehaprakaraṇaṃ tadā sarvvaviśeṣyāntaravyavaccheda eva sarvvasya tadā pratiyogitayā prakramāt |

[3.1.5.1.2,72]

tadayogavyavacchedād dharmīdharmaviśeṣaṇaṃ | tadviśiṣṭatayā dharme na niranvayadoṣabhāk || 194 ||

[3.1.5.1.2,73]

tasya dharmasyānyena yoge prasiddhe tadayoga evāśaṃkyate | tatastasya pratipādanenānyavyavaccheda iti nānvayadoṣaḥ | yataḥ | pakṣasya dharma evāyamiti prasiddhereveyamevāsadbhūtā | ayogasya pratiyogitvādanyayogasya ca viparyāt | sāmarthyāccāyamarthaḥ pratīyate |

[3.1.5.1.2,74]

nahyanyayoge labdhe tatrāvadhāraṇaṃ tatraiva patati virodhāt | sandigdhaṃ hi nirākriyate vidhīyate vā | na siddhaṃ pratiṣiddhaṃ vā | vivakṣānurūpaśca pratiyogī | tathā śabdopītyevameva pratipattiḥ | nahi vivakṣitamanyathā'nyathā śabdapratipādanasāmarthyaṃ | nahi svabhāvataḥ pradīpavat pratipādakā dhvanayaḥ iti pratipāditaṃ |

<3.1.5.2>

<2. hetubhedāḥ>

{3.1.5.2.0}

[3.1.5.2.0,1]

nanu pārthasyaiva dhanurdharatvamiti viśeṣaṇenāpi sahāvadhāraṇamanyayogameva vyavacchinatti nāyogamiti prakṛtavirodhaḥ |

[3.1.5.2.0,2]

na virodho yataḥ |

[3.1.5.2.0,3]

viśeṣaṇatvaṃ pārthasya yadyapi pratipādyate | śabdena na tu tattasya paramārthena vidyate || 391 ||

[3.1.5.2.0,4]

viśeṣaṇamatra guṇabhāvādāśritaṃ dharmabhūtamucyate | pārthastu dhanurdharatvasyāśrayatvād viśeṣya eva | anyo hi vāstavo nyāyonyaḥ śabdanaya iti | atra ca prakaraṇād vastudharmasya grahaṇamityadoṣa eva | atrāvadhāraṇārtho vyavacchedarūpaḥ pratyakṣatonumānācca pratīyate vibhāgeneti nā pratītidoṣaḥ | anyayogavyavacchedena hi viśeṣaṇa ekasya tadbhāve 'nyasyātattvaṃ syād viśeṣaṇaviśeṣyayoginaśca nipātasyāviśeṣaḥ | yadi pakṣasyaiva dharmaḥ kṛtakatvantadā'nyat sakalamakṛtakaṃ bhavet | anyaḥ pradeśaśca na dhūmavān | tadetat pratyakṣānumānavirodhi | pratyakṣato hi dhūmo'nyatra pratipannaḥ | anumānataḥ pratyayabhedabheditvādeḥ | pratyakṣādvā pratipannaṃ kṛtakatvaṃ lokapratītyā cānumānalakṣaṇayā viśeṣaṇādisahacaritāvadhāraṇārthanipātasya tadarthasya cāyogavyavacchedādervvācyavācakabhāvasyānyasya vā pratītiriti kastatrānyathābhāvaḥ | tadetatpakṣadharma iti samāsārthavyākhyānaṃ | bhedaḥ saṃsargo bhedasaṃsargau vā samāsavākyārtha iti vibhāgena pratīteḥ | bhavatu pakṣasya dharmaḥ sa tu navadhā kimityācāryeṇa nirddiṣṭaḥ | asiddhaviruddhānai kāntikasamyagghetupratipādanārthaṃ hi tāvanta eva nirddeśyā na navabhiḥ prayojanamityāha |

[3.1.5.2.0,5]

svabhāvakāryasiddhyarthaṃ dvau dvau hetuviparyayau | vivādād bhedasāmānye śeṣo vyāvṛttisādhanaḥ || 195 ||

[3.1.5.2.0,6]

navānāmapyupayogostīti navadhānirddeśaḥ | svabhāvakāryayostādātmyatadutpattipratibandhāddhetutā nānyeṣāmiti dvayasya nirddeśaḥ | tayoreva ca viparyayasādhane viruddhatetyaparaṃ dvayaṃ | darśanādarśanamātrakādanaikāntikasyāpi parairaikāntikatvaṃ pratipāditamiti tadvyavacchedārthamaparaṃ dvayaṃ | śeṣāṇāntu trayāṇānnirdeśo vyāvṛttiprādhānyapradarśanārthaṃ vyāvṛttidvāreṇa heturgamakaḥ | tato'numānena vyavaccheda eva sādhya ityarthaḥ pradarśitaḥ |

{3.1.5.2.1}

<(1) nava pakṣadharmāḥ>

[3.1.5.2.1,1]

tatra te nava pakṣadharmāḥ |

[3.1.5.2.1,2]

prameyakṛtakānityakṛtaśrāvaṇayatnajāḥ | anityayantajāḥ sparśānittyatvādiṣu te nava || 392 ||

[3.1.5.2.1,3]

nanu kṛtakatvaprayatnānantarīyakatvayorekatvādāvṛttāvapyanekatā kathaṃ | hetutā viruddhatā ca | kathañca navatvaṃ na hi sa evāvarttamānaḥ saṃkhyābhedasyāśrayaḥ |

[3.1.5.2.1,4]

atrocyate | yasmāt |

[3.1.5.2.1,5]

nittyānittyaprayatnotthā madhyamatrikaśāśvatāḥ | ayatnānityanityāśca prameyatvādisādhanāḥ || 393 ||

[3.1.5.2.1,6]

tasmāt sarvvamupapannaṃ |

[3.1.5.2.1,7]

na khalu sādhanaṃ nāma svarūpeṇa kiñcit | sādhyāpekṣayā sādhanatvalābhāt | sādhye ca bhedasaṃsparśini sa evaikaḥ samyagdheturvviruddhaśceti na kiñcadupapannaṃ | tena dvau hetū | anittyaḥ kṛtakatvāditi svabhāvahetuḥ | prayatnānantarīyakatvāditi ca kāryaṃ | kathamidaṃ vyajñāyi svabhāvahetuḥ kṛtakatvaṃ | kāryahetuḥ prayatnānantarīyakatvaṃ | viparyayaḥ kasmānna bhavati | tallakṣaṇayogāt | anyalakṣaṇābhāvāttu na viparyayaḥ |

[3.1.5.2.1,8]

nahi svabhāvādanyena vyāptirgamyasya kāraṇe | sambhavād vyabhicārasya dvidhā vṛttiphalantataḥ || 196 ||

[3.1.5.2.1,9]

samānavyāptikatvāt kṛtakatvasya | na ca samānavyāptikaṃ kāryaṃ | kāraṇe vyabhicārāt kāryasya | nāvaśyaṃ kāraṇāni tadvanti bhavantīti | tataḥ sakalaṃ kāryaṃ dbidhāvṛtti dvidhāvṛtti ca prayatnāna tarīyakatvaṃ | tataḥ kāryahetuḥ | na hyanityā ityeva prayatnānantarabhāvi jñānakāryārambhiṇaḥ | tena tatsapakṣe dvidhā varttate | hetvantarajñānakāryārambhiṇastu sarvvatra evānityāḥ | tena vyāpitvāt kāryamapi jñānaṃ svabhāvahetureva vastutaḥ | tathā copalambha eva sattocyate | na ca prayatnānantarīyakajñānalakṣaṇa sattā | tadanyeṣāmasattvaprasaṅgāt | tatastujñānamanvayavyatirekabhāvopakalpitabhedaṃ kāryakoṭiviṭaṅkamārohati | tataḥ kāryahetustat jñānaṃ prayatnānantarīyakaśabdavyapadeśyaṃ |

[3.1.5.2.1,10]

kathaṃ punargamyate prayatnāntaraṃ jñānamanittyakāryamiti | tathā cāha | "prayatnakāryānekatvāt kāryasamaḥ" | vyaktirapi prayatnakāryābhāvopi | tadyathā pradīpasannidhāpanaprayatno na ghaṭasya kāryatāmupapādayati | cakrādibhramaṇaprayatnastu tathetyubhayathā darśanāt kathamekāntaḥ | tathā cāha bhāṣyakāraḥ | "yadi nityaṃ śabdamupapādayiṣyāmastadā vyajyate śabdo'thānyathā tadā kriyata" iti | na ca śabdaṃ karotīti karaṇavyavahārāt kriyate śabda iti pratīmaḥ | prayogārthatvāt karoteḥ | yathā pādau me kuru pṛṣṭhamveti | pratyabhijñā ca śabdanityatve hetuḥ | tato nityasya sato vyaktireva ghaṭavacchavdasyāpi pradīpataḥ |

[3.1.5.2.1,11]

tadatatkālayoryasya siddhirasti pramānvitā | upalambhaḥ punarvyaktirvyakteranyanna lakṣaṇam || 394 ||

[3.1.5.2.1,12]

tathā prāgvidyamānasya kutaścidupalambhanaṃ | na kāryatvaṃ sataḥ pūrvvamakāryantadā vidi || 395 ||

[3.1.5.2.1,13]

atrocyate |

[3.1.5.2.1,14]

prayatnānantaraṃ jñānaṃ prāk sato niyamena na | tasyāvṛttyakṣaśabdeṣu sarvvathānupayogataḥ || 197 ||

[3.1.5.2.1,15]

yathā khalu prayatnānantarabhāvī ghaṭaḥ prayatnakāryo na kulālaprayatnavyaṅgyaḥ | sakalakārakagrāmasya vyarthatāprasaṅgāt | sarvvaṃ sarvvasyāstīti na kenacit kiñcidīhitavyamityanīhitaṃ jagat syāt | niyamaḥ kārakaiḥ kriyate'nyathā'samañjasābhāva iti | koyanniyamo nāma | yataḥ |

[3.1.5.2.1,16]

nānyavyāvarttanaṃ vyasya niyamo nāma vidyate | tato vyāvarttanaṃ nāsti kāraṇānāṃ śatairapi || 396 ||

[3.1.5.2.1,17]

vyāvarttanamabhāvaśca punastasya kathaṅgatiḥ | avidyamānasya punargatāvudaya e saḥ || 397 ||

[3.1.5.2.1,18]

api cāstyeva niyamaḥ sarvvaḥ satkāryavādinaḥ |

[3.1.5.2.1,19]

tatosato na tasyāpi kṛtiryuktimatī kvacit || 398 ||

[3.1.5.2.1,20]

athāpyasya vibhāgena sato vyaktirvvidhīyate |

[3.1.5.2.1,21]

sāpi kāryā yadi bhavet tatra syāt kalpanādvayam || 399 ||

[3.1.5.2.1,22]

yadyasattvaṃ kriyā'śakyāsattvepi kāraṇaṃ kathaṃ | sattvāsattvantu naikasya vidyate mānasaṃgatam || 400 ||

[3.1.5.2.1,23]

bhāvepi tat sadāstyeva kārakaistatra kiṃ kṛtaṃ | abhāvena kriyāśaktiriti kārakatā vṛthā || 401 ||

[3.1.5.2.1,24]

tasmāt prayatnānantarabhāvī kulālādikāryo ghaṭo na vyaṅgyaḥ | yathā tarhi pradīpavyaṅgyaḥ sa eva kālāntaropalabdhaḥ tathā prayatnavyaṅgyaḥ śabdopi bhaviṣyati | na | ghaṭasya prāk pramāṇasadbhāvāt | śabdasya tu prayatnāt prāk pramāṇābhāvaḥ | sattve pratyabhijñāto'trāpi sattvaṃ prāgiti cet | na |

{3.1.5.2.2}

<(2) pratyabhijñānirāsaḥ>

[3.1.5.2.2,1]

pratyabhijñāpratyayasya śataśo nirāsāt | na hi nirastaṃ punarāyāti | na mṛtaḥ pratyujjīvati |

[3.1.5.2.2,2]

api ca | pratyabhijñā kiṃ jñātaṃ sādhayati sattvamatha jñātayormadhyabhāvi | yadi jñātaṃ sādhayati tadidānīṃ jñānenaiva prāktanena sādhita smaraṇena vyavahṛtaṃ kastatra pratyabhijñāyā upayogaḥ | pratyabhijñayedānīmapi tadastīti sādhyate | smaraṇantu tatkālameva sādhayati | yathā dṛṣṭasya smaraṇāta |

[3.1.5.2.2,4]

tadasadyataḥ |

[3.1.5.2.2,5]

yadi smaraṇasadbhāvāt pratyabhijñā pravarttate | smṛterthe pratyabhijñānamanindriyajameva tat || 402 ||

[3.1.5.2.2,6]

na cākṣajasmṛtīmuktvā pratyayaḥ para iṣyate | tenākṣajatvābhāvena smaraṇasyāpramāṇatā || 403 ||

[3.1.5.2.2,7]

nahi smaryamāṇerthe pravarttanamakṣāṇāmanyathā kānyakubjādīnāmapi pratyakṣatā bhavet | tato mṛtānāmapi pratyakṣatāprasaṅgaḥ |

[3.1.5.2.2,8]

atha dṛśyamānatāyāmakṣavṛttirdṛśyamānepi kiṃ pratyabhijñayā | smaryamāṇena sahaikatvapratītiḥ prayojanamiti cet |

[3.1.5.2.2,9]

tadasat |

[3.1.5.2.2,10]

smaraṇasyāpramāṇatvāt tatprameyaikatā kathaṃ | asattyatve hi dharmasyāsattyatvaṃ dharmiṇaḥ sphuṭam || 404 ||

[3.1.5.2.2,11]

na pūrvvakālasambandhaḥ smaraṇena vineyate | rūpamātrāvabhāsastu vināpi pratyabhijñayā || 405 ||

[3.1.5.2.2,12]

sitapītāvabhāsamātrakaṃ hi na nittyarūpāvabhāsanaṃ | prathamāvabhāsanepi tasya bhāvāt | atha tatrāpi nittyatā kālāntarasthāyitā lakṣaṇa pratibhāsata eva | na hi tasyā niṣedhakaṃ pratyakṣama |

[3.1.5.2.2,13]

āhurvvidhātṛpratyakṣaṃ na niṣedhārtha vastunaḥ |

[3.1.5.2.2,14]

yadi kālakalāvyāpivastugrahaṇamakṣataḥ | sarvvakālakalālambe grahaḥ syānmaraṇāvadheḥ || 406 ||

[3.1.5.2.2,15]

tasmāt smaraṇena pūrvvakālāvalambanaṃ nādhyakṣataḥ | tataḥ smaraṇasyāpramāṇatvāt tatpratītavastvekatā'sattyā | dharmiṇo'sattyatve'sattyatvād dharmasya | atha |

[3.1.5.2.2,16]

varttamānasya sattyatve pūrvvasyāsattyatāsthitau | sattyāsattyatayālīḍhā tayoḥ syādekatā dhruvaṃ || 407 ||

[3.1.5.2.2,17]

dvayoḥ sattyāsattyatāyāṃ tadekatāpi sattyāsattyaiva yuktā nāsattyaiva | tadapi yatkiñcit | yataḥ |

[3.1.5.2.2,18]

yadi dharmivaśenāsyāḥ sattyāsattyatayāsthitiḥ | varttamānatayā sattyā'varttamānatayā mṛṣā || 408 ||

[3.1.5.2.2,19]

varttamānarūpasya sattyatvāt tadgataikatvamapi sattyaṃ dharmirūpānuvṛtteḥ smaryamāṇaikatā tu tata evāsattyeti prāptamato vastuna ekatā na sidhyati |

[3.1.5.2.2,20]

ekaikatā kathannāma sattyā cet pratyayo na kim |

[3.1.5.2.2,21]

ātmanyevātmanaḥ kasmāda vyāhatiḥ svavacasyapi || 409 ||

[3.1.5.2.2,22]

athedaṃ pratyabhijñānaṃ bhinne dṛṣṭena dṛśyate | dṛśyamānaṃ tato'bhinne bhavatītyavasīyate || 410 ||

[3.1.5.2.2,23]

tadayaṃ pratyabhijñāpratyayo bhinnānnivarttamāno'bhinne vyavatiṣṭhate | etāvadeva vastu yaduta bhinnamabhinnañca | tato bhinnād vyāvarttamānamabhedaṃ sādhayati | anyathā na syādeva |

[3.1.5.2.2,24]

na khalu sarvvato vyāvarttituṃ śakyaṃ | tadetasat | yataḥ |

[3.1.5.2.2,25]

bhedepyanyoviśeṣosti tato yena nivarttate | varaṃ viśeṣastasyaiva na tvarthāntarakalpanaṃ || 411 ||

[3.1.5.2.2,26]

pratyabhijñāpratyayodayamātreṇa varaṃ bhedaviśeṣa evāsāviti kalpanaṃ natvabhedasya bhedavijātīyasyādṛṣṭaścāyaṃ pratyabhijñodayaḥ | samānākāraparāmarśavidhāyiṣu lūnapunaḥprasūtadarbhārbhakādiṣu | tataḥ paratrāpi tathā kalpanameva nyāyyaṃ | tatra lūnatopalabhyate madhyamadhyāsīnā | tena na tatra bhedepyabhedakalpanā | na punaratra tatheti viṣamaḥ khalu keśapāśopanyāsaḥ | tadetatsattyameva patataḥ kāśakuśāvalambanaṃ sthavīyasaḥ sampannaṃ | tathā hi |

[3.1.5.2.2,27]

lūnatā nāma vicchedaḥ parāsaṃghaṭanaṃ sa ca | tataḥ pūrvvaparityāgād vittiḥ saṃghaṭate kutaḥ || 412 ||

[3.1.5.2.2,28]

asaṃghaṭitadṛṣṭiśca samā dārṣṭāntiketare |

[3.1.5.2.2,29]

aparastruṭayatāyāmapi mṛtaḥ pratyabhijñānamāsthitaḥ | sopi durātmātmanaivātmānamāhanti |

[3.1.5.2.2,30]

vinaṣṭe pūrvvake rūpevinaṣṭenaikatā saha | nānātvepa tathaikatvambhavati pratipāditaṃ || 413 ||

[3.1.5.2.2,31]

api ca |

[3.1.5.2.2,32]

vinaṣṭamakṣasya na gocaraḥ kvacittataḥ smṛtereva sa gocare careta |

[3.1.5.2.2,33]

smṛteḥ pramāṇatvamapākṛtaṃ puraḥ tataḥ pramāṇānumataiva nityatā || 414 ||

[3.1.5.2.2,34]

ataḥ prakāśaṃ smṛtirarthasaṃgrahe na vastvidānīṃ yadi nāma sādhayet |

[3.1.5.2.2,35]

tadātanaṃ vastu tu gamyate tayā tataḥ pramāṇāvagatā hi pūrvvatā || 415 ||

[3.1.5.2.2,36]

tayā sahaikatvaviniścayo dṛḍhaḥ kathaṃ pramāṇādaparo bhaviṣyati |

[3.1.5.2.2,37]

dṛḍhopi saṃpratyaya utthitaḥ satāṃ parākriyeteti virodhitā svataḥ || 416 ||

[3.1.5.2.2,38]

avicalitaniścayapratyayapratyayaprotsāhyamānamānasopi yadi niścayameva parākuryāt | tadānyad vacasi, anyadasya manasi syāt |

[3.1.5.2.2,39]

idaṃ tadbodhasarvvasvaṃ pratyabhijñānavādinām | ati dūraṃ samārūḍhā patantyeva jhaṭityapi || 417 ||

[3.1.5.2.2,40]

ativiṣamaṃ sthānaṃ dūramārūḍhasya pratyāsannataraḥ pātaḥ |

[3.1.5.2.2,41]

nirvvāpanimno hi puraḥ pradīpaḥ sudūramujjvālyavināśameti || 418 ||

[3.1.5.2.2,42]

tathāhi |

[3.1.5.2.2,43]

anubhūtārthaviṣayā smṛtiścennaṣṭatā kathaṃ |

[3.1.5.2.2,44]

nānubhūtārthaviṣayā yadi sā smṛtitā kathaṃ || 419 ||

[3.1.5.2.2,45]

yadyanubhūtārthaviṣayatā smṛteḥ svarūpannātītasmaraṇaṃ syāt | nātītā pratyakṣato'vagatā | athānavagatameva smṛtyāvadhāryate | tathā sati na smṛtiḥ hi smṛtirapūrvvārthaviṣayā bhavatu | tathāpi na pratyabhijñānaṃ | pratyakṣadṛṣṭavastuviṣayaṃ hi pratyabhijñānamiṣyate | anyathā pramāṇatā'bhāvaḥ | tadevātītaṃ satpūrvvamucyata iti cet | tadapi parasparavirodhi |

[3.1.5.2.2,46]

yadātītaṃ na tada grāhyaṃ yadā grāhyaṃ na tattathā | smaryamāṇena rūpeṇa tadatītaṃ na vastu tat || 420 ||

[3.1.5.2.2,47]

niścayasya dṛḍhatvācca prāmāṇyamupapattimat | pratyabhijña namapyevamakṣayogastvapārthakaḥ || 421 ||

[3.1.5.2.2,48]

yadi dāḍharyaṃ niścayasya vināpyakṣasambandhaṃ pramāṇameva | tadetad durātmano vicārākṣam asyākṣin tamātrakaṃ | tathā hi |

[3.1.5.2.2,49]

avisamvādasadbhāvāt pramāṇaṃ jñānamiṣyate | varttamāne'visamvādo na tu pūrvvavināśini || 422 ||

[3.1.5.2.2,50]

na syād yadi tadekatvaṃ kintatorthakriyā na sā |

[3.1.5.2.2,51]

apareṇāpi dahane nārthakriyā sampādyata eva | tadarthakriyākaraṇādekatvaṃ tu tadakāri vyāvṛttilakṣaṇaṃ sāmvṛtamiṣyate eva ekamiti hi vyapadeśavikalpāstadarthasāmarthyamātreṇa samañjasajātaya | na khalvarthakriyāvirahitārthaviṣayā vyapadeśaniścayāḥ prekṣāvadbhirādriyante | tatastadarthakriyākāritayaikatvaṃ pratyabhijñānaviṣayaḥ | tatonumānaṃ na tadrūpaliṅgaṃ | rūpasyānekatā tadanyakalpitadharmayogāditi | na pratyabhijñā tattvata ekatve pramāṇaṃ | ghaṭādiṣu tarhi tadarthakriyākaraṇapravaṇeṣu kasmānna pratyabhijñā | sa evāyaṃ ghaṭa iti tatsamāna iti pratyaya eva pratyabhijñā | api ca | sa evāyaṃ ghaṭa ānītastadevedaṃ śītamudakamiti | tathā hi |

[3.1.5.2.2,53]

yadānyamānayetyukte tadvyaktyantaramānayet | tadeva punarānītamiti syānniścayodayaḥ || 423 ||

[3.1.5.2.2,54]

yadā ghaṭādanyaḥ piṭharikādika āneyatvena vivakṣitastadānyamānayetyuktau yadā tadghaṭavyaktervyaktyantarānayanaṃ tadā sa evāyaṃ ghaṭa ānīta iti vyavahāradarśanaṃ |

[3.1.5.2.2,55]

atyantarūḍhatvāttu vyavahārasyānādivāsanāsaṅgaterna bhāktabhāvābhimānaḥ |

[3.1.5.2.2,56]

tasmānna pratyabhijñātaḥ śabdasyaikatvaniścayaḥ | pratipādanaśaktestu samānatvāttathā bhramaḥ || 424 ||

[3.1.5.2.2,57]

yadyanyaḥ kathamanyatra viśvāsasya pravarttanaṃ |

[3.1.5.2.2,58]

na hyanyatrāparijñāte kaścid viśvasiti kvacit || 425 ||

[3.1.5.2.2,59]

ekatvepi na viśvāso vyabhicārasya darśanāt | tatsamāne tathānyatra viśvasityeva kaścana || 426 ||

[3.1.5.2.2,60]

samānasaṃskārasambhāvanāmavyabhicāriṇīmavalambya viśvāso yathā tatputrādau | tathā tadupādānasantānepi |

{3.1.5.2.3}

<(3) ātmanittyatvanirāsaḥ>

[3.1.5.2.3,1]

atha kṣaṇikatva kathaṃ pratidānecchā ekatve punaḥ sutarāmeva na ghaṭate | tathā hi |

[3.1.5.2.3,2]

bhayena lajjayā yuktaṃ dattasya pratipādanaṃ | bhayalajjā'dhikā yasya bhayalañje tu kiṃkṛte || 427 ||

[3.1.5.2.3,3]

atha tatsannidherasya tadgrastasyātmano gatiḥ |

[3.1.5.2.3,4]

atadgrāsepi tadgrāsastasyātmanyapi vibhramaḥ | || 428 ||

[3.1.5.2.3,5]

kṣaṇaprabandhepi sa eva vibhramaḥ kimasya naitad vyavahārakāraṇaṃ |

[3.1.5.2.3,6]

na nittyatāyāmapi kāraṇodayāt paraḥ parasyāpyabhimānakāraṇaṃ || 429 ||

[3.1.5.2.3,7]

ātmānaṃ nittyamabhyupagacchatopi na kāryakāraṇabhāvakṛtābhimānato yuktiḥ | tathā hyātnā naikasvabhāvatāyāḥ paurvvāparyeṇa pracyavate | tatastasya bhayalajjādivikārasambhavāt kathambhayādito bhayaṃ | atha tasya bhayamutpadyate | tadyogād bhītaḥ | nāsvarūpeṇābhītatayā tasya kācit pīḍā | kāryakāraṇabhāvamātrameva kevalaṃ | tathā vyavahārahetuḥ | na ca vyavahāramātreṇa pīḍā pīḍā bhavati | putrapīḍayā vyatiriktayāpi sambandhāt pīḍita eveti cet | na | svagatāsyāparā pīḍeti tena pīḍitaḥ | anyathā śatrupīḍayāpi pīḍitaḥ syāttenāpyupaghātyo paghātakalakṣaṇo'syāstyeva sambandhaḥ |

[3.1.5.2.3,8]

putropi yadi śatruḥ syānna tatpīḍākṛtā kṣatiḥ |

[3.1.5.2.3,9]

tasmāt pīḍitarūpeṇa pīḍā na parapīḍanāt || 430 ||

[3.1.5.2.3,10]

tataḥ kṣaṇikataiveti na santānād viśiṣyate |

[3.1.5.2.3,11]

ātmeti tena sarvvoyaṃ vyavahārastathāvidhaḥ || 431 ||

[3.1.5.2.3,12]

santānamātrakeṇa hi sakalaḥ sa evāyamiti vyavahāraḥ | tena śabdasya na nittyatā tataḥ kathaṃ prayatnānantaramasya vyaktiḥ | utpattereva tu pramāṇaviṣayastallakṣaṇayogāt |

[3.1.5.2.3,13]

bhedātpratyayabhedena kāryatā nadhvaneḥ satī | na pradīpādibhedena vibhidyante ghaṭādayaḥ || 432 ||

[3.1.5.2.3,14]

na khalu vyañjakālpamahattvena bhidyate vyaṅgyam | atha pradīpābhivyaktaṃ nīlotpalaṃ raktaṃ dṛśyate | candrātapābhivyaktaṃ pītaṃ sitaṃ | khaḍgabhivyaktaṃ vadanaṃ gauramapi śyāmamityevamādi |

[3.1.5.2.3,15]

tadapyasat | yataḥ |

[3.1.5.2.3,16]

vyañjakādanyarūpatvaṃ bhāvānāṃ yadi vidyate | tadanyarūpakāratvād vyañjakaṃ kārakaṃ bhavet || 433 ||

[3.1.5.2.3,17]

vyañjakena hi tadrūpaṃ hāpayatā svarūpaviparītaṃ prakāśayitavyam | tattu tasya rūpamavidyamānaṃ kathaṃ prakāśayituṃ śakyam | anyathā śaśaviṣāṇādināmapi prakāśanaṃ bhavet | tadapi viparītākhyātitaḥ prakāśata eveti cet | dattamatrotraraṃ |

[3.1.5.2.3,18]

atha bhrāntirasau tenāyamadoṣa iti cet |

[3.1.5.2.3,19]

tadasat | yataḥ |

[3.1.5.2.3,20]

vyañjakaṃ janakaṃ bhrānteryadi tad vyañjakaṃ kathaṃ |

[3.1.5.2.3,21]

prakāśayaddhi kiñcit syād vyañjakaṃ vyañjakaṃ sphuṭam || 434 ||

[3.1.5.2.3,22]

anyathā timirādīnāmapi syād vyañjakātmatā |

[3.1.5.2.3,23]

nahi teṣāmapi bhrāntikāritvād dūṣaṇaṃ paraṃ || 435 ||

[3.1.5.2.3,24]

atha bhramepi tadrūpamaparaṃ parigṛhyate | dhvanestena prayatnādivyañjakosya mataḥ satām || 436 ||

{3.1.5.2.4}

<(4) sphoṭanirāsaḥ>

[3.1.5.2.4,1]

yadyapi nāmālyamahattvādiko dhvanisaṃsargācchabdasya bhedastathāpyasau bhrāntikṛta eva na tattvataḥ | bhrāntāvapi śabdasyāparaṃ tattvaṃ pratibhāsata eva sphoṭātmanaḥ | tadapi pratyucyate |

[3.1.5.2.4,2]

bhrāntarūpāt paraṃ rūpaṃ yadi śabdasya vidyate | bhedenaivāvabhāseta nānyathā bhrāntatā gatiḥ || 437 ||

[3.1.5.2.4,3]

nahi bhinnamabhinnena rūpeṇa pratibhāsitaṃ | bhinnamityeva gamyetābhinnamevānyathā bhavet || 438 ||

[3.1.5.2.4,4]

bhrāntāvapi yadi bhrāntirbhrāntireva viśīryate |

[3.1.5.2.4,5]

bhrāntāvabhrāntatāvittau bhrāntisseti pratīyate || 439 ||

[3.1.5.2.4,6]

nahi vibhramāvabhāsirūpādaparasattyaśabdarūpasadbhāve bhedenānavabhāsanamupapattimat | bhrāntyā na bhedovabhāsata iti cet | bhedopi bhrāntarūpādaparaṃ śabdasya rūpaṃ tatastasya bhedenāvabhāsanaprasaṅge punarbhrāntirevopakṣeptavyā punastadrūpabheda ityanavasthānādapratipattireva sattyaśabdātmanaḥ | bhrāntāvapi na bhrāntau sattyarūpameva śabdasya kevalamavasthitaṃ | tatastadeva pratibhāseteti na bhrāntirnnāma bhavet |

[3.1.5.2.4,7]

tasmāt tattvāvabhāsitve na bhrāntirnnāma vidyate |

[3.1.5.2.4,8]

sarvvameyaparityāge bhrāntirbhrāntiriti sthitam || 440 ||

[3.1.5.2.4,9]

nanu śabdamātrajanitārthapratipattilakṣaṇārthakriyā vidyate | na tu mahattvādikṛtaḥ kaścidarthapratyayabhedaḥ | tatorthakriyākāritayā sphoṭamātrameva sattyamitaradasattyaṃ | viparyayāt |

[3.1.5.2.4,10]

tadapyasattyaṃ | yataḥ |

[3.1.5.2.4,11]

nārthapratyāyanaṃ śabdasyārthakāritvamiṣyate | saṃketabhāvanātastu tadarthapratibhodayaḥ || 441 ||

[3.1.5.2.4,12]

vāsanāyāḥ prabodhasya śabdavit kāraṇaṃ matam | pāraṃparyeṇa janakaṃ na ca bhedakamiṣyate || 442 ||

[3.1.5.2.4,13]

upādānasya bhedena bhedo na sahakāriṇaḥ | tatrāpi sahakāritvānna dhvanirbhedako mataḥ || 443 ||

[3.1.5.2.4,14]

sabhāgavāsanāsamāgamādevārthapratyayaḥ tadarthākāravikalparūpa upajāyate | śabdastu tatra sahakārī | vāsanāprabodvāreṇa pāramparyeṇa janakastatosya na bhedakatā | śabdasya tu sākṣādarthakriyā tajjñānajananaṃ tacca dūrādūrabhedena sphuṭāsphuṭatayodvegānudvegasahabhāvitayā bhidyata eva |

[3.1.5.2.4,15]

tatkathanna bhedaḥ svārthakriyākārī | tathā ca vastveva bhedo na bhrāntimātrakaṃ | yadi ca nityaḥ śabdaḥ syāt prayatnānantaraṃ jñānaṃ niyamena na syāt | prāgapyarthaṃ kasmānna pratipādayati | śrutasya pratipādanasāmarthyādanyathā'pratipādanañcet |

[3.1.5.2.4,16]

nanu śruta evaṃ saṃketakāle sodyāpi anuvarttate | tataḥ pratītireva bhavet | na paścātnaprayatnāt prāgapratītiḥ | tadā vyañjakābhāvānneti cet | samānakālavyaktikārī hi vyañjakaḥ |

[3.1.5.2.4,17]

tadetadasat | yataḥ |

[3.1.5.2.4,18]

yathā samānakālasya vyañjako vyañjako bhavet |

[3.1.5.2.4,19]

tathā sarvvātmanā vyaṅgyavyañjako vyañjako bhavet || 444 ||

[3.1.5.2.4,20]

tathā kālāntarasthāyī sa tena vyajyate yadi |

[3.1.5.2.4,21]

tadā kālāntare tasye vyañjakāpekṣitā kathaṃ || 445 ||

[3.1.5.2.4,22]

nahi vyañjakamaviparītarūpāvyaktau vyañjakaṃ bhavati | na ca kālāntarasthāyirūpavyaktau kālāntare vyañjakena kiñcit kṛtaṃ | avyaktasya vyañjakāpekṣā'nyathā tadāpyapara vyañjakaṃ punaraparamiti vyaktireva na syādanavasthā duḥsthitā | yadapi paścāttanajñānāt prāk api anupalambhanaṃ | tadapyayuktaprayatnāt prāk sataḥ prayatnānantaraṃ yadrūpaṃ tatra niyamena jñānāyogāt | nahi prāgapi tadeva rūpaṃ tasminnevopalabhyamāne'nupalabdhaṃ yuktaṃ | tasya ca prāgbhāvinaḥ prayatnasya tatra sarvvathānupayogāt | pareṇaiva sarvvātmanā vyaktatvāt | svakālasaṅgatameva rūpaṃ vyanaktīti cet | kimvaitadanyenānyasya vyavacchedaḥ | pūrvvāparajñānaikatve prayatnabhedo pi na vibhedakaḥ | anekatve jñānakālād bhidyate jñeyamapi |

[3.1.5.2.4,23]

athāvaraṇābhāvo yadā tadopalabdhirnna vidyamānasyāpyāvaraṇatiraskṛtatvāt |

[3.1.5.2.4,24]

kuḍyāntarito naiva kaṭaḥ sannapi dṛśyate | tadabhāve kṛte'nyena punardṛṣṭeḥ sa gocaraḥ || 446 ||

[3.1.5.2.4,25]

idaṃ pratyakṣataḥ siddhaṃ pramāṇenāvadhāritaṃ | śabdepyāvaraṇābhāvaḥ prayatnena vidhīyate || 447 ||

[3.1.5.2.4,26]

satāmapyāvaraṇabhāve'nupalambhāt tadabhāve punarupalambhādanvayavyatirekābhyāmāvaraṇābhāvakṛta upalambhavyāghātaḥ | natvāvaraṇe svayameva na bhavati | vikāro vā paraḥ pratyakṣeṇopalambhāt tadavasthasyaiva |

[3.1.5.2.4,27]

tadetadanālocitaparāparasya parasya vacanaṃ | yataḥ |

[3.1.5.2.4,28]

pratibhijñodayādeva tatrāpyavikṛtairgatiḥ | abhāvepyupalambhasya kathaṃ pratyakṣato gatiḥ || 448 ||

[3.1.5.2.4,29]

upalambhanivṛttirhi tadrupābhāvasādhatī | upalabdhiḥ parasyeti na pramāṇamihekṣyate || 449 ||

[3.1.5.2.4,30]

pratyabhijñānatastasya madhyepi yadi sādhanaṃ | pratyabhijñānumānaṃ syāt na pratyakṣapuraḥsaraṃ || 450 ||

[3.1.5.2.4,31]

pratyakṣāpūrvvakatve hi bhavedandhaparaṃparā | anumānasya tasyāpi tathābhūtāprasiddhitaḥ || 451 ||

[3.1.5.2.4,32]

na hyāvaraṇavyavahitānupalambhe tadaiva pratyakṣata upalambho'vikṛtasya | paścādupalambho nirāvaraṇasyeti cet | tadaiva bhāvo 'vikṛtirvvā syānmadhyabhāvastu pratyabhijñayā parokṣaḥ pratīyate | tathā cānumānaṃ yataḥ | idānīmavikṛtaṃ tasmāt prāgapītyanumānalakṣaṇayogāt | tatra ca pratyakṣābhāve kathantadanumānaṃ pratyakṣapūrvvakaṃ | sarvvatra ca pūrvvāparabhāvaḥ pratyabhijñāpramāṇaka eva | anumānapūrvvakatāyāmanumānasya tadapyanumānamanumānādevetyaparyavasānādandhaparaṃparā | pareṇa pratyakṣataḥ pratīyate tena pratyakṣapūrvvakateti cet | tatrāpi na pratyakṣatā | nahi pareṇa pratyakṣataḥ pratipannamiti parasya pratītiḥ | athāsau kathayet | na | vacanasya prāmāṇyābhāvāt | sattyavāditvañca nātmanopi pratipattuṃ samarthaḥ paraḥ | yadanena pratipannaṃ tadeva mayā pratipannamiti | nahi parapratipasyā miśritaṃ pratīyamānaṃ tathā pratyetuṃ śakyaṃ | tadevedamiti | tata itaretarāśrayadoṣaḥ | parasparakathanenaikatāpratipatteḥ |

[3.1.5.2.4,33]

athānumānena pratītistathā bhūvikāradarśanāt | tenāpi sa eva pratipanna iti | tathābhūtataiva tarhi sidhyati naikateti nedaṃ yuktimat |

[3.1.5.2.4,34]

na khalvanumānaṃ svalakṣaṇaviṣayaṃ | nahi dhūmādagniḥ sa eva sidhyati | yadi romāṃcasambhavādinā samānavyavahāreṇaikatā sukhādīnāmātmanaśca na kim | atha sukhādīnāṃ parasparavyāvṛtatayā pratīternnaikatā | tathā sati pratīyamānayorapi svaparābhyāmamiśritapratīterbheda eva yuktaḥ | samānadeśatāpi tatpratītyabhāvena pratīyata eva | nahi bhāvasvabhāvādaparo deśaḥ | tasmātsatāmapyāvaraṇasadbhāvenopalambha iti na siddhametat |

{3.1.5.2.5}

<(5) sūkṣmekṣikārthaṃ śāstrārambhaḥ>

[3.1.5.2.5,1]

nanu pratītirasti tadeva parapratipannaṃ mayā pratipannamiti | na ca bādhakamasti | na cātra sūkṣmekṣikayā bādhakamāneyaṃ | yataḥ |

[3.1.5.2.5,2]

utprekṣyeta hi yo mohādajātamapi bādhakaṃ | sa sarvvavyavahāreṣu saṃśayātmā kṣayaṃ vrajet || 452 ||

[3.1.5.2.5,3]

nahi sūkṣmekṣikayā nirūpyamāṇaṃ kiñcidavasthāpanāmarhati |

[3.1.5.2.5,4]

tadasatathā hi |

[3.1.5.2.5,5]

sūkṣmokṣikāniṣedhena pramāṇasya niṣedhanaṃ | nahi pramāṇādaparā paraiḥ sūkṣmekṣikeṣyate || 453 ||

[3.1.5.2.5,6]

sūkṣmekṣikā lokavyavahārabādhanī nāvatārayitavyeti pramāṇanirapekṣaṇaiva vyavaharttavyamiti syāt | tathā ca vyarthakaḥ śāstrārambhaḥ | nahi sthūlabuddhivyavahārasaṃbarddhanārthaṃ śāstravyāpāraḥ | "śāstra mohanivarttami"ti sarvvābhyupagamāt |

[3.1.5.2.5,7]

nirūpaṇe bādhakañcenna nivārayituṃ kṣamaṃ | na hi vajraṃ patanmūrdhni pallavena nivāryate || 454 ||

[3.1.5.2.5,8]

saṃsāravyavahāraśca nānucchedyo vipaścitā | yathādṛṣṭavidhānādvā vyavahārasya kā kṣatiḥ || 455 ||

[3.1.5.2.5,9]

andhaparaṃparayaiva kāryakāraṇabhāvarūpo vyavahāro vyavahāriṇāmanuparata eva | ata evāsya bhāvanirūpaṇena nivarttanaṃ nirvvāṇamārgābhaniviṣṭaiḥ |

[3.1.5.2.5,10]

nahi samvṛtimātratvāt saṃsāraḥ para īkṣyate | tattvameve ca nirvvāṇamevaṃ satyavatiṣṭhato || 456 ||

[3.1.5.2.5,11]

na tattvātattvayorbheda ityeṣā paramārthatā | atattvamiti manvīta tattvamevāvicāritaṃ || 457 ||

[3.1.5.2.5,12]

tattvaṃ hi nirūpyamāṇaṃ sakalamadvaitībhavati atannirūpeṇa tu tadeva prapañcarūpamatattvaṃ saṃsāraḥ | tato vinirūpaṇāt saṃsāroccheda iṣṭa evāpatita iti kathaṃ hyapavrajyā yā varttanatattvadṛṣṭistāvat vyavahāro na bādhyata eva | tasmādiṣṭamevāpatitamayameva tu vidvajjanavyavahāraḥ | tatra śanaiḥ śanairavidyāpanayārthamanityattvaṃ tāvat prasādhyate yatra viparyasto lokaḥ | tasmād yad yadā dṛśyate tadā tat pūrvvāparakālavyavacchedena grahaṇāt | yad yathā dṛśyate tathā tadityavagantavyamanyathā padārthavyavasthābhāva eva syāt |

[3.1.5.2.5,13]

atra paraḥ prāha | yadi nāmāsannihitaṃ pūrvvāparaṃ rūpaṃ madhyagrahaṇe'nupalabdhilakṣaṇaprāptaṃ na gṛhyate sannihitapratyakṣeṇa | tathāpi nānupalambhamātrādabhāvaḥ | kālāntareṃ tad upalabdhilakṣaṇaprāptaṃ | tadā copalabhyata eva | tathā hi |

[3.1.5.2.5,14]

yatropalabdhilakṣaṇaṃ yasya tatropalambhanaṃ | na hyanyatra ghaṭastādṛganyatrāpyupalabhyate || 458 ||

[3.1.5.2.5,15]

tathā |

[3.1.5.2.5,16]

yadopalabhyarūpatvaṃ tadā tasyopalambhanaṃ | nānyadā tasya tādṛktvaṃ nānyadāpyupalambhanam || 459 ||

[3.1.5.2.5,17]

tadapyanālocanaṃ yataḥ |

[3.1.5.2.5,18]

ekatve tasya rūpasya tattvātattvaṃ kathambhavet | anekatve tu tatpaścādupalabhyata ityasat || 460 ||

[3.1.5.2.5,19]

nahi kālo nāmāparo yena tadabhāvāttatrastharūpābhāve tadānupalambhaḥ | tadeva rūpaṃ pūrvvāparabhāvenopalabhyamānaṃ kālākhyāṃ labhate | tathā hi | eṣa kālo varttate'smākamiti | śītapīḍitāvasthā śītakālo nānyaḥ |

[3.1.5.2.5,20]

ekatve tasya bhāvasya kālasyāpyekatā bhavet | tatkālābhāvatastasya tato nānupalambhanam || 461 ||

[3.1.5.2.5,21]

tasmiṃstiṣṭhati kālābhāvāsiddheḥ | anyatve vā kālasyāpi nityatvāt sopyupalabhyata eva pūrvvāparādirūpaḥ | atha kṣaṇalavādayaḥ kalāvayavāstadā kālaḥ kṣaṇika eva prāptaḥ | kālatvannāma sāmānyaṃ nityamiti cet | na | kālasya dravyapadārthatvāt tadāpi vā pūrvvāparabhāvasyopalabdheḥ sārvvakālivayevopalabdhiḥ | atha kālāvayavānāmanupalambhāt anupalabdhiḥ | tadetadapyasat | yataḥ |

[3.1.5.2.5,23]

anyasya darśanābhāvād dṛṣṭasyādarśanaṃ katham | adṛśyamānenaikatvaṃ kathaṃ gabhyeta kenacit || 462 ||

[3.1.5.2.5,24]

etenātītasahacāripadārthopadhānaṃ pratyuktaṃ |

[3.1.5.2.5,25]

na ca pūrvvāparabhāvikṣaṇavyaṅgyaṅ kālatvaṃ yuktaṃ | tasmād yadi śabdaḥ prayatnānantaramupalabhyaḥ pūrvvavyavasthitarūpeṇāpyupalabhyeta | pareṇāpītityekānta eṣaḥ | tataśca tasyāpi pūrvvāparasya rūpasya tadaivopalambhāt aparaḥ svabhāvo nāstīti kṣaṇikataiva | tasya ca ghaṭādikṣaṇasya sarvvātmanopalambhādāvaraṇamakiñcitkaratvādayuktam | athākṣopakārī prayatnaḥ tadāpi sarvvātmanopalabdhau pūrvvarūpopalabdhirita nākṣopakāraḥ pratiniyatarūpopalambhakārī | tato niyamenāna tararūpeṇopalabdhiriti nāstyetat | dṛśyate cānantarameva | tatastāvanmātrataiva tasya na nitye'kṣopakāraḥ | tathā hi |

[3.1.5.2.5,26]

saṃskāratopi tasyaiva tathābhūtopalabdhitaḥ | na saṃskārepi yasyāsti tatra tasyopalambhanaṃ || 463 ||

[3.1.5.2.5,27]

avidyamānannityatvamupalabdhuṃ na śakyate | sattopalambha eveti nopalambhātiriktatā || 464 ||

[3.1.5.2.5,28]

nahi nityatvamanyacchakyamupalabdhuṃ |

[3.1.5.2.5,29]

nanu yadi nāma nopalabhyate tathāpi kathamanityatābhāvaḥ | anupalambhaevāsattopalabdhilakṣaṇasya | na ca tadrūpamanulabdhilakṣaṇaṃ |

[3.1.5.2.5,30]

ata evopalambha eva sattā tadabhāve kathaṃ satteti na nityatāsambhavaḥ | śabdopakārapakṣe tu saivānityatā | ata eva |

[3.1.5.2.5,31]

kadācinnirapekṣasya kāryākṛtivirodhataḥ | kādācitkaphalaṃ siddhaṃ talliṅgaṃ jñānamīdṛśaṃ || 198 ||

[3.1.5.2.5,32]

yadyasau śabdonyo vā kālāntaravyāpī tadā tathaivopalabhyeta | kadācidupalambhaḥ kāryanna syāt | nahi tasya kādicitkaṃ rūpaṃ na cānyathopalambhaḥ tadrūpagrahaṇaṃ | atha bhrāntirasau na khalvarvāgdarśano vyāpirūpamupalabdhuṃ samarthaḥ | na ca tadasāmarthye grāhyamanyathā bhavati bhrāntirapi ca | tadavisamvādāt pramāṇaṃ |

[3.1.5.2.5,33]

nanu bhrāntirabhrāntadarśanena bādhyate | tadā cāsau bhrāntiriti śakyamavasātuṃ | na | pratyabhijñāpratyayena kāladeśavyāpirūpasādhakena vinivarttanāt |

[3.1.5.2.5,34]

tadetadasat |

[3.1.5.2.5,35]

pratyabhijñānasāmarthyaṃ prāgevātrāpahastitaṃ | pratyakṣeṇaiva bādhāsya bhavatītyupapāditaṃ || 465 ||

[3.1.5.2.5,36]

nahi pratyabhijñāpratyayaḥ pratyakṣaṃ pramāṇaṃ | pratyakṣamavyāpirūpagrāhyamindriyavyāpārādavisamvādasambhavācca | tataḥ pratyakṣaṇaiva pratyabhijñābādhanamiti prāgevopapāditaṃ | api ca |

[3.1.5.2.5,37]

khaṇḍaśo grahaṇaṃ vyāptāvapi syādyadi vastunaḥ |

[3.1.5.2.5,38]

savvavastvekameva syāt tasya grahaṇamaṅśaśaḥ || 466 ||

[3.1.5.2.5,39]

yadi vastvekamapi nānārūpakāladeśasambandhitayā vyāpyanyathā parigṛhyata iti sambhavaḥ | ekameva sakalaṃ vastu syādvastu vastviti sarvvasya pratyabhijñānāt | ekatve ghaṭādibhedo na syāditi cet | śabdasyāpi tarhi alpamahattvādibhedo na syādudāttādibhedaśceti samānaṃ | udāttādibhedepi śabda iti vyavahārādekatvamapi cet | ghaṭādibhedepi vastu vastviti kinna vyavahāraḥ | ekatvānekatvamastviti cet | ekatvāsattyatvameva tarhi prāptaṃ | tathā hi |

[3.1.5.2.5,40]

pratyabhijñānasāmarthyād ekatvagrahaṇe sati | ekatānekatāprāptirapramāṇīkṛtañca tat || 467 ||

[3.1.5.2.5,41]

yadā hi pratyabhijñānamapramāṇantadaikatvaṃ pratyabhijñāsādhyamasattyamiti bheda eva sattyaḥ pariśiṣyate |

[3.1.5.2.5,42]

tasmādabhinnasya na bhinnarūpaṃ grāhyaṃ pramāṇaṃ kvacidasti sattyaṃ |

[3.1.5.2.5,43]

bhinne tu bhāve tadabhedasiddhirvvikalpakādeva na tatpramāṇam || 468 ||

[3.1.5.2.5,44]

bhede hi satye sati tadabhedaḥ kalpanāśilpoparacita eva pratyavamarśanamātrasādhanaḥ | bhedetvasattye kasyāsāvabhedaḥ | na cābhedamātreṇa vyavahāraḥ | tasmād bhedena dharmiṇābhavitavyaṃ yasya dharmo'bhedaḥ | nahi dharmiṇo'sattyatve tadabhedastathā bhavati | na hi śaśaviṣāṇāsattyatve tattaikṣṇyaṃ sattyatvaṃ |

[3.1.5.2.5,45]

nanu bhedopyabhedadharmiṇyasati kasya pratīyatām | tadasat yataḥ |

[3.1.5.2.5,46]

yenaivānyasambandhastena bhedaḥ sa ucyate | anyathānyena saṃsarge bheda eva viśīryate || 469 ||

[3.1.5.2.5,47]

abhedastu bhedapratyākhyānena bhavati tasya dharmarūpatvāt sāmānyadharmavat | tasmāt |

[3.1.5.2.5,48]

kadācinnarapekṣasya kāryākṛtivirodhataḥ | kādācitkaphalaṃ siddhaṃ talliṅgaṃ jñānamīdṛśaṃ || 470 ||

[3.1.5.2.5,49]

yadi nānyaḥ padārthātmā'truṭyatsvabhāvaḥ sarvvadā tadā jñānamapi tathaiva kāryambhavet | yattu kadācit kāryākaraṇaṃ vicchedarūpantanna syāt | nahi tadrūpe gṛhyamāṇe tadrupameva parāpekṣagrahaṇantasyāpyagrahaṇaprasaṅgāt | tasmāttajjñānamīdṛśaṃ | vicchinnarūpantadrūpasyaiva kādācitkasya phalamiti siddhaṃ | tataḥ kāryād anityatāpratītiḥ |

{3.1.5.2.6}

<(6) kāryasvabhāvahetvonirdeśasya phalam>

[3.1.5.2.6,1]

nanu svabhāvakāryasiddhyarthaṃ dvau hetū nirddiṣṭāvudāharaṇadvayenetyayuktaṃ | prayatnānantarīyakatvādityayameva kāryahetuḥ svabhāvahetuścetu śakyamupadarśayituṃ | svabhāvahetutvāvadayamityekavākyataivātra vādināṃ | kāryahetustu jñānaṃ liṅgamitodānīmeva pratipāditaṃ | tata ekenaiva tantreṇa dvayannirddiṣṭamiti vyarthakaḥ kṛtakatvāditi nirddeśaḥ |

[3.1.5.2.6,2]

sattyametat tathāpi |

[3.1.5.2.6,3]

etenaiva prasiddhopi svavabhāsya pṛthakkṛtiḥ | kāryeṇa saha nirdeśe mā jñāsīt sarvvamīdṛśaṃ || 199 ||

[3.1.5.2.6,4]

kāryeṇa hi saha nirddeśe tatsāhacaryāt īdṛśa eva sarvvaḥ svabhāvahetuḥ | sapakṣaikadeśavṛttireva svabhāvaheturapi syādāśaṃkā tadvyāvṛtyarthamaparaprakāropi svabhāvaheturasti yaḥ sapakṣavyāpīti kṛtakatvādityasya pṛthag nirddeśaḥ |

[3.1.5.2.6,5]

nanu |

[3.1.5.2.6,6]

tatra yaḥ san sajātīye dvidhā cāsaṃstadatyaye |

[3.1.5.2.6,7]

sa heturvviparītosmād viruddhonyastvaniścita || 471 || iti |

[3.1.5.2.6,8]

kimarthaṃ pṛthagvacanaṃ | atrocyate |

[3.1.5.2.6,9]

vyutpatyarthā ca hetūktiruktārthānumitau kṛtā | prabhedamātramākhyātuṃ lakṣaṇantu na bhidyate || 200 ||

[3.1.5.2.6,10]

pṛthagvacane hi tadeva parisphuṭaṃ bhavati | tatra yaḥ san sajātīye dvidhā ca | yathā 'nityaḥ śabdaḥ kṛtakatvāt prayatnānantarīyakatvācceti | anyathā dvayasyāpradarśane dvidhā cetyetadeva sambhavati lakṣaṇaṃ | sanneva sajātīya ityetattūdāharaṇābhāvādasambhavi lakṣaṇaṃ bhavet |

[3.1.5.2.6,11]

nanu vipakṣād vyāvṛtto bhavatu tāvatā sarvvasaṅgraha iti nāśaṅkā yuktā |

[3.1.5.2.6,12]

sattyametat tathāpi vyutpatyarthaṃ tasyaivāyaṃ svārthānumānalakṣaṇasyodāharaṇaprapañcaḥ | tadeva tu lakṣaṇaṃ yatsvārthānumāne |

[3.1.5.2.6,13]

nanu tritayaṃ tarhi darśanīyaṃ kāryahetuḥ svabhāvahetustādṛśaḥ sapakṣavyāpī cet | tathā ca dhyutpādanambhavet |

[3.1.5.2.6,14]

na codyametat | yataḥ |

[3.1.5.2.6,15]

tenātra kāryaliṅgena svabhāvopyekadeśabhāk |

[3.1.5.2.6,16]

uktaḥ |

[3.1.5.2.6,17]

sadṛśodāhṛtiścātaḥ prayatnād vyaktijanmanaḥ || 201 ||

[3.1.5.2.6,18]

yato vyutpatyarthaḥ prabhedanirddeśaḥ tenānenaiva kāryaliṅgena svabhāvopyekadeśabhāk pratipādita ācāryeṇa | sadṛśamudāharaṇamata eva | anyathā'gniratra dhūmāditi parisphuṭameva kāryahetuṃ kasmānnodāharati | kiṃ yatnapratipādyakāryahetutvena prayatnānantarīyakatvodāharaṇena | tasmāt prayatnād vyaktijanmanaḥ kāryasvabhāvalakṣaṇasya sadṛśamudāharaṇamabhyadhāyi | jñānamapi hi prayatnānantarabhāvi | svabhāvopīti bhavati sadṛśamudāharaṇaṃ |

[3.1.5.2.6,19]

nanu prayatnānantaraṃ svabhāva eva svabhāvāntarantu jñānamakāraṇasyāviṣayatvāt |

[3.1.5.2.6,20]

na yuktametat | parābhiprāyeṇoktatvāt | pare hi śabdanityatvavādino jñānameva prayatnānantarabhāvīcchanti tān pratīdamucyate viṣayasyāpi kāraṇatvamastyevākāraṇasyāviṣayatvāt | tataḥ prayatnānantarabhāvi jñānaṃ yattvayeṣyate | śabdenāpi tajjanayitavya svākārārpaṇena | tataḥ samastapūrvvāparabhāvirūpagrahaṇaprasaṅga | tasyānyathā grahītumaśakyatvāt | na khaṇḍaśo grahaṇamiti pratipāditaṃ |

<3.1.5.3>

<3. smṛtisaṃgatiḥ>

{3.1.5.3.0}

[3.1.5.3.0,1]

athāpi syād gṛhyata eva bhāvibhūtarūpatā sakalakālakalākalāpavyāpinī | anyathā paścād darśane kathaṃ smaraṇaṃ | ayaṃ sa mayā tadā dṛṣṭa iti | tathā hi |

[3.1.5.3.0,2]

ayaṃ dṛṣṭastadāpīti nāgṛhīte pravarttate | smaraṇena gṛhītatvaṃ pūrvvavṛttaṃ hi sādhyate || 472 ||

[3.1.5.3.0,3]

tadapi kucodyameva yataḥ |

[3.1.5.3.0,4]

grahaṇaṃ na vijānāti mayā bhāvyapi gṛhyate | smaraṇantu vijānāti tadetatparamādbhutaṃ || 473 ||

[3.1.5.3.0,5]

yatra hi grahaṇasya grahaṇasvabhāvasya na vyāpārastatra tadanusāriṇa eva smaraṇasya vyāpāra iti mahadetad vastutattvavivekakauśalaṃ | nahi bhāvirūpaṃ grahītuṃ śakyaṃ sandehāt | kadācinna bhavedapi | atha matiḥ | yadi bhaviṣyati gṛhītameva mayeti | paścāt smaraṇena gṛhītamiti viṣayīkariṣye iti pratītergṛhītantadapīti va sat |

[3.1.5.3.0,6]

gṛhītopi hi yadyarthaḥ kathamatra pravarttatāṃ | sandigdhañca gṛhītañca parasparavirodhinī || 474 ||

[3.1.5.3.0,7]

yadi tadapi bhaviṣyati tadā gṛhītameveti mahān grahaṇavyāpāraḥ | vidyamānaṃ hi jñānaṃ grahaṇasvabhāvamanyathā vā nāparaḥ prakāraḥ | parasparavirodhādanyonyavyavacchedarūpatvāt |

[3.1.5.3.0,8]

pratyakṣepi hi sandeho yadi pratyakṣatā katham | grahaṇe hi na sandehonupalabdhau tu saṃśayāt || 475 ||

[3.1.5.3.0,9]

yadi grahaṇaṃ varttamāna iva na saṃdehastasyāvyatirekāt | na ca tadā gṛhyamāṇaṃ bhāvivarttamānarūpāvyatirekād varttamānavadeva | atha bhāvikālasambandhād bhāvi | evantarhi svarūpato na bhāvānāṃ varttamānāditā | api tu bhāvivartamānabhūtapadārthasahabhāvamātraṃ | kālasyāparasyābhāvāt | bhāve vā sopi padārtha eva sahakārī | tathā sati tasyāpi bhāvirūpagrahaṇe bhāvirūpatāgṛhītaiveti na sandeho bhavet | anityapadārthasahacaritatvaṃ bhāvibhūtatvamiti cet | na | tathābhūtasya grahītumaśakyatvāt kathamayameva mayā gṛhīta iti smaraṇaṃ | svarūpaṃ gṛhītameva sāhacaryāgrahaṇepītyapi na samyak | na hi svarūpaṃ bhūtabhāviteti bhavata evedaṃ mataṃ | tasmād varttamānajñānagrahaṇāt varttamānameva gṛhyatāṃ |

[3.1.5.3.0,10]

nīlāvabhāsajñānena yathā nīlatayā gatiḥ | varttamānāvabhāsepi varttamānatayā gatiḥ || 476 ||

[3.1.5.3.0,11]

athāgṛhīte kathaṃ smaraṇaṃ | nanvayaṃ gṛhītepi samānaḥ prasaṅgaḥ | tathā hi |

[3.1.5.3.0,12]

gṛhyamāṇe smṛtirnnāsti grahaṇānantaraṃ hi sā |

[3.1.5.3.0,13]

atīte grahaṇe tasya rūpābhāve na sā smṛtiḥ || 477 ||

[3.1.5.3.0,14]

idānīṃ smaraṇaṃ jātaṃ kathaṃ jānāti pūrvvatāṃ | avidyamānaṃ nīrūpaṃ kathantadrūpatā smṛteḥ || 478 ||

[3.1.5.3.0,15]

atadrūpāpi jānāti smṛtirityatisāhasaṃ | athātmājñaḥ tadāpyāsīt sa jānātyeva pūrvvatāṃ || 479 ||

[3.1.5.3.0,16]

grahaṇe hyasya sāmarthyaṃ smaraṇepyupapadyate | smaraṇaṃ grahaṇaṃ cādo vyatiriktaṃ yadātmanaḥ || 480 ||

[3.1.5.3.0,17]

grahaṇasmaraṇe tasya naivaṃ sto'tatsvabhāvataḥ |

[3.1.5.3.0,18]

na smaraṇagrahaṇapṛthagbhāve tasyātatsvabhāvasya grahītusmartṛtā śarīrasyāpi prasaṅgāt | anityatayā neti cet | ākāśādīnāmapi syāt | tatrāsamavāyādanayoriti yadi mataṃ |

[3.1.5.3.0,19]

tadapyasatsamaṃ | yasmāt |

[3.1.5.3.0,20]

anusandhānatastasya grahaṇasmṛtiyogitā | vyomādīnāmapi bhavettulyantatrāpi codanaṃ || 481 ||

[3.1.5.3.0,21]

smaraṇamanyathā nopapadyata iti | smartā parikalpyate | nahi pūrvāparakālabhāvinaṃ kañcidantareṇedaṃ yuktimaditi | tathā cākāśādīnāmevedamastu kimarthāntaraparikalpanāprayāsena | samavāyopyevameva paricodanīyaḥ | smaraṇādīnāmvā nityatābhyupeyā | sa eva ātmani cet | tadevāyātaṃ |

[3.1.5.3.0,22]

smṛtvā ca kathamajñāyi yatrāgrahaṇasaṃśayaḥ |

[3.1.5.3.0,23]

smaraṇasya tadā'bhāvāt pūrvvatāyāḥ kathaṅgati || 482 || riti |

[3.1.5.3.0,24]

tasmānna pratyakṣeṇeti yatkiñcidetat | tasmānnityāyāṃ na prayatnānantaraṃ pūrvvānusandhānena grahaṇasambhava iti | apūrvvāpararūpagrahaṇādanityatā śabdasyeti sthitametat |

[3.1.5.3.0,25]

yaccoktaṃ | svabhāvāntaraṃ jñānaṃ na prayatnānantaramiti tadanyathāpi pariharttumalaṃ | yadi nāma svabhāvānantaraṃ tathāpi prayatnānantaratāpi sambhavatyeva | na hyatrāti sūkṣmekṣikā prayojanavatī | tasmādanenaivodāharaṇena dvayamapi kāryasvabhāvaliṅgadvyaṃ darśitaṃ |

[3.1.5.3.0,26]

nanu kāryasvabhāvahetūdāhaṇameva kasmād bhedenopadarśitaṃ nānyopi bhedaḥ | atra samādhiḥ |

[3.1.5.3.0,27]

yatnāntarīyikā sattā yo vātmā svo 'vibhāgavān | sa tenāvyabhicārī syādityarthantatprabhedanaṃ || 202 ||

[3.1.5.3.0,28]

yasya yatnānantareṇa sattā sa eva hetustadavyabhicārāt | nahi vyatiriktaḥ kāryatāmvirahayyāvyabhicārī |

[3.1.5.3.0,29]

nanu vyabhicārādeva hetuḥ na kāryatayā bhasmāpi hi kāryamagneḥ na ca tasyāvyabhicāraḥ | tathā kāryatāmantareṇāpi saṃyogi jalamādhāraṃ gamayati |

[3.1.5.3.0,30]

tadasadyataḥ nocyate kāryatayā gamaka eva | api tu gamakaḥ kāryatayaiva vyatiriktaḥ kāryatāmvinā na gamayatīti | yathābhatamvā bhasmakāryamatītādapyagnerbhavaddeśāntarasthādapi tathābhūtaṃ gamayatyeva | ata eva kāryatāprayuktaṃ gamakatvaṃ yena tadviśeṣādviśiṣyate | evambhūta eva khalvatrāpi nimittanimittibhāvaḥ | saṃyogena tu gamakatve'dhāropyādheyasya gamakaḥ syāt | athādhāra ādheyamantareṇāpyāste tenāsau na gamakaḥ | ādheyantu nādhāramantareṇa jalādyāste tato gamakaṃ | yadyavantadeva kāryaṃ gamakamityāyātaṃ | yena hi vinā yanna bhavati tattasya kāryaṃ na cādheyasya sthitirādhāramantareṇa bhavatyataḥ kāryaṃ | na tu sthitireva kāryanna jalaṃ | evantarhi sthitireva gamikā na jalamiti na vyabhicāraḥ |

[3.1.5.3.0,31]

atha sthitiviśiṣṭaṃ jalameva gamayati | jalaviśiṣṭā sthitireva gamayatīti kinna bhavati | yuktañcaitadeva | tasyā evānvayavyatirekeṇa gamakatvāt na ca sthitivyatiriktamaparaṃ jalaṃ |

[3.1.5.3.0,32]

nanu patadapi jalameva bhavati tajjalaṃ na tu tadevānyadapi jalaṃ jalameva | na ca jalatvaṃ sāmānyamastīti pratipāditaṃ | sattve vā na tad gamakaṃ | vyaktireva gamikā sā ca kāryamiti na kāryadanyasya gamakatvaṃ |

[3.1.5.3.0,33]

athaikaiva sā vyiktiriti mataṃ | tadapyasat | tadeva sthitaṃ tadevānyatheti prasaṅgāt | paryāyeṇa tathābhāvepi na doṣa iti cet | evantarhi pūrvvāparayorekatāpratītyabhāvāt kathamekā vyaktiḥ | nakhalvapratīyamānamitareṇa sahaikaṃ pratītirekatāṃ sādhayati na pratītyapratītī | apratīterbhāvasādhanāyogāt | pratyabhijñā tu pratyākhyātā | tasmāt sarvvatra nirūpyamāṇā kāryataiva gamakatve nibandhanaṃ |

[3.1.5.3.0,34]

yena rūpeṇa janyatvaṃ jalabhasmādivastunaḥ | tenaiva gamakatvepi sthitamityanyato 'gatiḥ || 483 ||

[3.1.5.3.0,35]

"yovātmā svo vibhāgavāni"ti | yasya ya ātmā sa gamakastasya vṛkṣātmā śiṃśapā sā gamikā vṛkṣatāyāḥ |

[3.1.5.3.0,36]

nanu yathā vṛkṣātmā śiṃśapā tathā vṛkṣopi śiṃśapātmaiva | tādātmyasyobhayagatatvamantareṇābhāvāt | na | avibhāgavattvābhāvāt | vṛkṣo hi śiṃśapāvyatirekeṇāpyasti palāśādiḥ | na tu śiṃśapā tatheti saivāvibhāgavatī gamikā | nanu |

[3.1.5.3.0,37]

samānepi tadātmatve'vibhāgo gamako yadi | tādātmyaṃ gamakatve syādekantannibandhanaṃ || 484 ||

[3.1.5.3.0,38]

tādātmyantu vināpyanyo'vyabhicārastathekṣyate | dhūmasya tena tādātmyaṃ gamakatve 'nibandhanaṃ || 485 ||

[3.1.5.3.0,39]

anvayavyatirekābhyāṃ na hi tasyānimittatā |

[3.1.5.3.0,40]

tadetadasat |

[3.1.5.3.0,41]

uktametanna tādātmyaṃ tadutpattī vinā kvacit | gamakāvyabhicāritvaṃ tena te tannibandhanaṃ || 486 ||

[3.1.5.3.0,42]

tadavāntarabhedepi gamakatvasya bhinnatā | tadātmakasya gamakastadātmaiva na bhedinaḥ || 487 ||

[3.1.5.3.0,43]

kāryantadvyatiriktasya kāraṇasyeti bhinnatā |

[3.1.5.3.0,44]

ata evāha |

[3.1.5.3.0,45]

saṃyogyādiṣu yeṣvasti pratibandho na tādṛśaṃ | na te hetava ityuktaṃ vyabhicārasya sambhavāt || 203 ||

[3.1.5.3.0,46]

saṃyogena gamakatve'gnirapi dhūmasaṃyukta iti gamakaḥ kinna dhūmasya | avyabhicārābhāvāditi cet | sa tarhyavyabhicāraḥ kāryakāraṇabhāva eva vyatirekiṇaḥ |

[3.1.5.3.0,47]

atra paraḥ | kāryakāraṇabhāvena gamakatve tasya dbiṣṭhatvādagnirapi gamakaḥ syāt | na |
"yatnāntarīyikā satte"ti vacanāt | na ca kāryakāraṇavyatirekeṇāparaḥ kāryakaraṇabhāvaḥ | tena kāryakaraṇabhāvena gamaka iti kāryaṃtvena kāraṇaṃ na ca gamakaḥ | evantarhi kāraṇamapi gamakaṃ kasmānna bhavati | bhavatyeva nānyathābhāvaḥ | sa tu jñātuntathā na śakyate yathā jñāyate tathā agamakatvemeva | tena ca rūpeṇa gamaka eva | tathā hi |

[3.1.5.3.0,49]

kurvvatā vahnitā dhūmaṃ kāraṇatvamavāpyate | kurvvatāṃ yadi gamyeta gamakatvaṃ bhavedapi || 488 ||

[3.1.5.3.0,50]

yattvaśakyantathā gantumiti doṣo na tasya saḥ | tathā tatkāryameva syāt dhūmābhāvādabhāvataḥ || 489 ||

[3.1.5.3.0,51]

vyāpakaṃ vyatiriktatve kāraṇaṃ sarvvameva hi |

[3.1.5.3.0,52]

evaṃ svabhāvahetāvapi vācyaṃ |

[3.1.5.3.0,53]

tatrāpi śiṃśapātmā syād vṛkṣopi gamako yataḥ | tādātmyaṃ sugamanneti gamakatvaṃ na vidyate || 490 ||

[3.1.5.3.0,54]

tathā vāgamakatve syādavibhāgatayā gatiḥ |

[3.1.5.3.0,55]

tasmāt sarvvā gatiḥ kāryāvibhāgatvena vastunaḥ || 491 ||

[3.1.5.3.0,56]

yathā ca vṛkṣāpāvakayoraniyataṃ tādātmyaṃ kāraṇatvaṃ ca śiṃśapā tvadhūmaṃ prati tathā gamakatvamapyaniyatatvenaiva | aniyame kathaṃ gamakaḥ | aniyamena gamakatvanibandhanasya bhāvāt | evaṃ hi | tattannibandhanasambhavati yadi tadanuvarttanaṃ | anyathāpi tattveti prasaṅgaḥ | saṃyogepyevameveti cet | tanna yataḥ |

[3.1.5.3.0,57]

"saṃyogādiṣu yeṣvasti pratibandho na tādṛśaḥ"|

[3.1.5.3.0,58]

"na te hetava ityuktaṃ vyabhicārasya sambhavāt" || 492 ||

[3.1.5.3.0,59]

saṃyogī ādhāra ādheyena tulyatvāt saṃyogasya | samavāyī jātiguṇakriyāpadārthaḥ | na cādhāra ādheyaṃ gamayati | avinābhāvasya kāryakāraṇabhāvākhyasyāsaṃbhavāt | tathā jātiḥ kevalāpi pratīyamānā vinaṣṭāyāṃ vyaktau na jātimantamavagamayati | kāryakāraṇabhāvasyāsambhavādeva |

[3.1.5.3.0,60]

athādheyamādhāraṃ gamayati | tatrāvinābhāvasya sambhavāditi matiḥ | tathā tarhi kāryakāraṇabhāva eva gamakaḥ | avinābhāva eveti cet | tadapyasat | avinābhāva eva kāryakāraṇabhāvaḥ | ata āha |

[3.1.5.3.0,61]

sati vā pratibandhestu sa eva gatisādhanaḥ | niyamo hyavinābhāvo'niyataśca na sādhanaṃ || 204 ||

[3.1.5.3.0,62]

sa ca niyamaḥ parasya paratra kāryakāraṇabhāva eva gamakatvasyānyathā'bhāvāditi pratipāditaṃ | svabhāvakāryasiddhyarthaṃ dvau hetū dvau ca viparyayau nirddiṣṭāviti vyākhyātaṃ |

{3.1.5.3.1}

<(1) "vivādād bhedasāmānya" ityasya vyākhyānam>

[3.1.5.3.1,1]

"idānīṃ vivādād bhedasāmānya" iti vyācaṣṭe | bhedo sādhāraṇa ekāntavyatirekī | sāmānyamekāntānvayi | tayoranaikāntikayorapi gamakatvamāha parastatra tattvaṃ pratipādayatyācāryo'"gamakatvaṃ tatra yaḥ sanni" tyādinā |

[3.1.5.3.1,2]

nanvaikāntikavyatirikeṇāgamakatvameva yuktaṃ | sattyaṃ | yadyekasmādevāntād vyatirekaḥ sidhyati sa tu na sidhyati | pakṣa eva vyabhicārāśaṅkātaḥ | tathā hi |

[3.1.5.3.1,3]

aikāntikatvaṃ vyāvṛtteravinābhāva ucyate | tacca nāpratibaddheṣu tata evānvayasthitiḥ || 205 ||

[3.1.5.3.1,4]

nirātmakād vyāvṛttimeva prāṇādi kathaṃ sidhyati | yadi sātmakatvenāvinābhāvo bhavet | taccāpratibaddheṣu na sambhavati | sarvvato vipakṣād vyāvṛtteḥ svamukhena pratipattumaśakteḥ | na khalu sakalavipakṣadarśanaṃ yenātra nāstyatra nāstīti pratīyāt | anvayamukhena tu sambhavati | yataḥ | tanniyatatvena grahaṇaṃ pratibandhagrahaṇaṃ sa ca pratyakṣapramāṇavyāpārastato niyatatvagrahaṇādanyavyāvṛttirākṛṣyate'nyathā niyatarūpāgrahaṇameva | tathā hi |

[3.1.5.3.1,5]

anyabhāvepyatadbhāvastadbhāve'bhāva eva ca | anyābhāvepyabhāvo na tatastatkāryatāgatiḥ || 493 ||

[3.1.5.3.1,6]

yadā hi | anyabhāvepi bhāvo nāsti candanagandhasya tadbhāve bhāvaśca | tadā candanagandhastatkāryamiti sidhyati | anyathā neti nirṇṇayaḥ | sa ca vyatirekamantareṇa nāstiti vyatirekopi tadātmabhūtaḥ prasidhyati |

[3.1.5.3.1,7]

nanvanvayopi vyāpī na sidhyati sarvvatrāsmādasyodaya iti | naitadasti |

[3.1.5.3.1,8]

asmādevodayosyeti tāvanmātreṇa tadgatiḥ | sa cānyasmādanutpādastadaivāvagatastathā || 494 ||

[3.1.5.3.1,9]

na hyetasmādanyatra bhavatyevetyetadgamakatve nibandhanamapi tvasmādeva nānyasmāditi | tathā ca pratipattirastyeva | tadanyasmāt prāganutpādasya darśanāttadabhāve'bhāvaṃ jhaṭityeva pratiyatāṃ |

[3.1.5.3.1,10]

nanu yadi nāmāsvasmānno tpattimat kutaścidanyaviśeṣād bhaviṣyati | na hyanya ityeva sarvvaḥ samānastato na vyatirekastadbhāve'bhāva ityavyatirekopi na niścito'dṛśyasyāpi sambhavāt |

[3.1.5.3.1,11]

tadetadasad yataḥ |

[3.1.5.3.1,12]

ayaṃ hetustavaivaṃ syāt tavaivāyamanugrahaḥ | svānugrahepyanicchā ced vata evāsi sarvvathā || 495 ||

[3.1.5.3.1,13]

tavaivaṃ gamako heturanyathā'sambhavāditi |

[3.1.5.3.1,14]

pratipādite yadyevaṃ neṣyate'nyā gatiranviṣyatāṃ | na ca sambhavatīti svabadhāya tarhi śūlatakṣā | api ca |

[3.1.5.3.1,15]

tadabhāvādabhāvosya jhaṭityeṣa kathambhavet | anantaraṃ bhavennaivaṃ yadyanyadapi kāraṇaṃ || 496 ||

[3.1.5.3.1,16]

aviguṇasāmagrīsannidhānāttad bhavatyeva | tadabhāve tu jhaṭityeva na bhavatītyanityapi śācādikāraṇatvena sambhavati | tadapi jhaṭityevopayātyapayāti ceti yadyabhyupagamaḥ sa tarhi piśācaḥ pāvakena vaśīkṛta iti pāvakasyaiva hetubhāvaḥ | yadyanyasmādapi bhavet | anvayavyatirekābhāvād yādṛcchikaḥ samvāda iti prekṣāpūrvvakāriṇāmupāyānveṣaṇaṃ yatpratiphalaṃ niyamena na syāt | asmākaṃ tvadvaitavādināṃ na paramārthataḥ kāryakāraṇabhāvo nāma | tasmāt pratibandhasādhakapramāṇābhyupagame parisphuṭānvayasthitiḥ | yasmāt |

[3.1.5.3.1,17]

svātmatve hetubhāve vā siddhe hi vyatirekitā | sidhyatyato viśeṣe na vyatireko na cānvayaḥ || 206 ||

[3.1.5.3.1,18]

na hyatadātmani yatastadabhāvānniyamenābhāvavān | na hyapratibandho nivarttakaḥ parasya svayannivarttamāno'tiprasaṅgāt |

[3.1.5.3.1,19]

tathā ca | nedaṃ nirātmakaṃ jīvaccharīramapramāṇāditā prasaṅgāditi hetuḥ | na hyapratibandhavato nivṛttau pratibaddhetarasya nivṛttiḥ | na ca pratibandhavānavyāpakaḥ | na ca tādātmyatadutpattipratibandhamantareṇa vyāpyavyāpakabhāvaḥ | anyenāpi prakāreṇa kasmānna bhavatīti cet | na prakārāntarāsambhavāt | sopi na prakāraḥ pratipanna eva sādhakaḥ samīhitasya | na ca tathā'to vyatirekitayābhimatasya na vyatireko nāpyanvaya ityubhayābhāvātagamaka eva sātmakaṃ jīvaccharīraṃ prāṇādimatvāditi |

[3.1.5.3.1,20]

kathantarhi tadubhayābhāvādācāryeṇāyaṃ vyatirekyuktaḥ | tasyāpyetadeva vaktumabhimataṃ syāt |

[3.1.5.3.1,21]

naiṣa doṣo yataḥ |

[3.1.5.3.1,22]

adṛṣṭimātramādāya kevalaṃ vyatirekitā | ukta'naikāntikastasmādanyathā gamako bhavet || 207 ||

[3.1.5.3.1,23]

parābhiprāyeṇādarśanamātrasiddhaṃ vyatirekamupādāyācāryeṇāyaṃ vyatirekīti pratipādito na tu niścitavyatirekaḥ | anyathā niścitavyatirekasambhave gamakaḥ syāt | tathā cācāryo na kṣipedanaikāntikamadhye | tata ācāryasya nātra niścitavyatirekābhiprāyaḥ |

{3.1.5.3.2}

<(2) ātmanityatvanirāsaḥ>

[3.1.5.3.2,1]

nanu prāṇādyabhāvo nairātmyavyāpī sa ca jīvaccharīre nāstīti niyamena vyāpakanivṛttyā vyāpyasya jīvaccharīre nairātmyasya nivṛttiriti kathannātmasiddhiḥ |

[3.1.5.3.2,2]

na siddhiryataḥ |

[3.1.5.3.2,3]

prāṇādyabhāvo nairātmyavyāpīti vinivarttane | ātmano vinivartteta prāṇādiryadi tacca na || 208 ||

[3.1.5.3.2,4]

yadi vipakṣayorvyāptiḥ sidhyettadā'prāṇādinivṛttau jīvaccharīre nairātmyanivṛttiriti sidhyatyātmā vināpyanvayena | saiva tu vyāptirvvipakṣayoḥ sa pakṣaprāpti mantareṇa na sidhyati | ātmano'pratibandhe vattvena nivarttakatvameva na sidhyati | na cānivarttakasya nivṛttirnivarttyanivṛttyā vyāptā sidhyati | tasmādavyāpyasya nivṛttyabhāve pya'vyāpakasya nivṛtteranivṛttiriti nātmasiddhiḥ |

[3.1.5.3.2,5]

anyasya vinivṛttyānyavinivṛtterayogataḥ | tadātmā tatprasūtaścennaitadātmopalambhane || 209 ||

[3.1.5.3.2,6]

pratibandhamantareṇāpi yadi nivṛttiratiprasaṅga eva | "tadātmā tatprasūtaścet" | athātmā prāṇādiḥ sarvvamidamātmaivaiti | tato vā prasūta ātmanaḥ samavāyikāraṇatvāt |

[3.1.5.3.2,7]

naiṣa parihāro yataḥ | etadātmopalambhane |

[3.1.5.3.2,8]

tasyopalabdhāvagatau ca gatau ca prasidhyati |

[3.1.5.3.2,9]

yadyātmopalabdhistallakṣaṇatvādaparopi tatsvabhāva iti sidhyati | sa eva tu nopalabdhaḥ kutastallakṣaṇatvāditi hetuḥ sidhyati | samavāyopīha buddhinibandhano nātmānupalabdheḥ | kāryakāraṇabhāvastu pratyakṣānupalambhasādhano nāpratyakṣaḥ | ātmanīti kutastadātmatvatatprasūtī yataḥ |

[3.1.5.3.2,10]

te cātyantuparokṣasya dṛṣṭyadṛṣṭī na sidhyataḥ || 210 ||

[3.1.5.3.2,11]

na ca ghaṭādau nairātmyaṃ yataḥ |

[3.1.5.3.2,12]

atyantaṃ na parokṣatve'nupalabdherabhāvāvit | ātmano'sambhavābhāve kathaṃ tadvyāptatāgatiḥ || 497 ||

[3.1.5.3.2,13]

upalabdhilakṣaṇaprāptasya hi bhavato'nvayavyatirekau kāraṇavyāpakatvasādhakau na cātmopalambhaḥ tataḥ kathantasya kāraṇavyāpakabhāvaḥ | tadabhāve ca na prāṇādistadātmā tatprasūta iti ca na sidhyati | api ca |

[3.1.5.3.2,14]

anyatrādṛṣṭarūpasya ghaṭādau neti vā kutaḥ | ajñātavyatirekasya vyāvṛttivyāpitā kutaḥ || 211 ||

[3.1.5.3.2,15]

yo hyanyatra dṛśyate deśe kāle vā sa idānīmatra vā nāstīti pratīyata iti sakalasya jagataḥ pratītiḥ | yastu na jātucit pratītervviṣayaḥ sa nāstyatreti kuta ullekhaḥ |

[3.1.5.3.2,16]

na hyadṛṣṭe pravarttante vitarkkāḥ kasyacit kvacit |

[3.1.5.3.2,17]

tādātmyapratiṣedhastu sarvvāpekṣaḥ paraṃ yadi || 498 ||

[3.1.5.3.2,18]

vitarkko hi dṛṣṭa eva kvacidaparatrādṛśyamāne pravarttatesti na veti | neti tu kuto niścayaḥ | yadi paramayamātmā na bhavatīti tādātmyaniṣedhamātraṃ | na tu ghaṭādāvātmā nāstīti niścayaḥ | vyāpitāyāntu sutarāmeva |

[3.1.5.3.2,19]

tadviviktopalambhena yadyātmā neti niścayaḥ | ghaṭādau jīvataḥ kāryapyasau neti bhavatvasau || 499 ||

[3.1.5.3.2,20]

yathā vyatiriktatayā ghaṭādirupalabhyamāno nirātmaka iti gamyate jīvaccharīramapi tathā syāt | nahi tadapi tadviviktatayā nopalabhyate | tasmādupalabhyatā'bhāvādātmano na ghaṭādau nāstitā gatiḥ | tenātmano'jñātavyatirekasya vyāvṛttivyāpitā prāṇādyabhāvavyāvṛttivyāpitātmanaḥ kutaḥ | yasya hi vyāvṛttiryadvyāvṛttyā vyāptā tadvyāvṛttistena vyāpyate | na cātmavyāvṛttirasiddhā prāṇādyabhāvena vyāpteti jñāyate tataḥ kathaṃ prāṇādyabhāvavyāvṛttirātmanā vyāptā sidhyati | yena prāṇādyabhāvavyāvṛtterātmasiddhiḥ | tasmānnātra vyatirekaniścayaḥ |

[3.1.5.3.2,21]

nanu yathā ghaṭādau na prāṇādaya iti pratīyate tathātmā nāstīti kimiti na pratītiḥ | viṣama upanyāsaḥ | yataḥ |

[3.1.5.3.2,22]

prāṇādeśca kvacid dṛṣṭyā sattvāsattvaṃ pratīyate |

[3.1.5.3.2,23]

nānupalambhamātrāt |

[3.1.5.3.2,24]

tathātmā yadi dṛśyeta sattvāsattvaṃ pratīyate || 213 ||

[3.1.5.3.2,25]

upalabdhilakṣaṇaprāpteḥ prāṇādīnāmabhāvapratītirajīvaccharīre | nanvevamātmeti viparyayaḥ | api ca | santu nāma nirātmakā ghaṭādayaḥ tathāpi nātmā prasidhyati prāṇādyabhāvānivṛttyā |

[3.1.5.3.2,26]

nanu yadyātmā jīvaccharīre na bhavet prāṇādīnāmapyasambhavaḥ | ātmābhāvasyaprāṇādinivarttakatvasya ghaṭādau dṛṣṭatvāt | na | anyābhāvasya nivarttakatvāt | tathā hi |

[3.1.5.3.2,27]

yasya hetorabhāvena ghaṭe prāṇo na dṛśyate | dehepi yadyasau na syād yukto dehena sambhavaḥ || 213 ||

[3.1.5.3.2,28]

buddhiprayatnādayopi ghaṭādau na santyeva | tatkintadabhāvāt prāṇādinivṛttirathātmana iti kaḥ khalvatra bhavataḥ sandehāpohahetuḥ | tatra yasya buddhyādeḥ kāraṇasyābhāvena ghaṭe na dṛśyate prāṇādiḥ sa eva yadi dehe na syāt syāt prāṇādivirahaprasaṅgaḥ | na ca buddhyādayo na santi tatkathaṃ prāṇādinivṛttiprasaṅgaḥ |

[3.1.5.3.2,29]

atha nairātmyena sādharmyamasti jīvaccharīraghaṭādīnāṃ | yadi nāma buddhyādisadbhāvāsadbhāvakṛtaṃ vaidharmyamapi tathāpi nirātmatvād ghaṭādivajjīvaccharīramapi prāṇādivirahi | aprāṇādivirahidharmatayā vā sātmakaṃ |

[3.1.5.3.2,30]

atrocyate |

[3.1.5.3.2,31]

bhinnepi kiñcit sādharmyād yadi tattvaṃ pratīyate |

[3.1.5.3.2,32]

tadā |

[3.1.5.3.2,33]

prameyatvād ghaṭādīnāṃ sātmatvaṃ kinna mīyate || 214 ||

[3.1.5.3.2,34]

na hyevamapi kiñcinmātrasādharmyannāsti |

[3.1.5.3.2,35]

aniṣṭañcetpramāṇaṃ hi sarvveṣṭhīnānnibandhanaṃ | bhāvābhāvavyavasthāṃ kaḥ karttuntena vinā prabhuḥ || 215 ||

[3.1.5.3.2,36]

nahīcchayā pramāṇaṃ | api tu yatra pramāṇasambhavastatra prekṣāvadicchā | nāniṣṭamapi pramāṇānītaṃ viparyeti | svātantryeṇa hīcchānirapekṣaṃ pramāṇaṃ yuktaṃ | anyathecchayā pramāṇasya svātantryeṇa vinā bhāvābhāvavyavasthā na syāt | vādīcchayā viṣayabhūtasādhyapratipādanaṃ prativādīcchayā parityāga iti na bhāvābhāvavyavasthā'saṃkaraḥ |

[3.1.5.3.2,37]

tepi tarhi buddhyādaya ātmābhāvena syuriti pratipādayāmaḥ | tato yaduktaṃ buddhyādi sadbhāve na prāṇādinivṛttiriti tadayuktaṃ |

[3.1.5.3.2,38]

nāyuktaṃ | anyeṣāmeva tatra pravarttakatvāt | yadyātmābuddhyādīnāṃ pravarttakatayā niścito yuktaṃ nivarttamāno nivarttaka iti | na caivaṃ yataḥ |

{3.1.5.3.3}

<(3) smṛticchāyatnajaḥ prāṇanimeṣādiḥ>

[3.1.5.3.3,1]

smṛtīcchāyatnajaḥ prāṇanimeṣādistadudbhavaḥ | viṣayendriyavittibhyastāḥ svajātisamudbhavāḥ || 316 ||

[3.1.5.3.3,2]

anyonyapratyayāpekṣā anvayavyatirekabhāk | etāvatyātmabhāvoyamanavasthānyakalpane || 217 ||

[3.1.5.3.3,3]

kvacidaniṣṭe tadanyatra vā smṛtiricchāprayatnaśca | tataḥ prāṇanimeṣādayaḥ pravarttante | smṛtyādīnāṃ kuta iti cet | viṣayendriyāyattavittibhyastāḥ svajātisamudbhavāḥ | viṣayasya viṣaya eva pūrvvakastathendriyavityoranyonyayapratyayāpekṣitayā | etāvati hetupratyayakalāpe'yamātmabhāvaḥ pratibaddhaḥ kimapareṇānupayoginā |

[3.1.5.3.3,4]

nanu smṛtiḥ pūrvvaparānusandhānarūpātmānaṃ vinā na bhavati | tathā hi | yena dṛṣṭaṃ sa eva smarttā na hyanyadṛṣṭamanyasya smaraṇaviṣayaḥ | nanvidamapi vyatirekamātrameva kathamatopi prasiddhiḥ | na hi smaraṇamekatve dṛṣṭaṃ pūrvvāparayorekatvasya pratyakṣeṇāpratipatteḥ | smaraṇasya cāpramāṇatvāt | yadyapi pareṇopalabdhaṃ na smaryate pariviśeṣeṇa smariṣyate | nahi para ityeva sarvvaḥ samānaḥ | svahetutastathābhūtaḥ sa jāto yena sa eva smaraṇasya heturnāparaḥ kāryakāraṇabhāvaniyamāt | na hyātmetyeva smaraṇam | api tu pāṭavābhyāsasambhavisantānabhāvādanyathā tadā smaraṇaprasaṅgaḥ |

[3.1.5.3.3,5]

nanu naivamucyate ātmani sati smaraṇameva | yadi smaraṇamātmanyeva sati ātmāntare smaraṇābhāvāt |

[3.1.5.3.3,6]

naitadapi samyak | yataḥ |

[3.1.5.3.3,7]

tadvikāravikāritvādanvayavyatirekataḥ | kāryakāraṇabhāvoyamanyathā na vyavasthitiḥ || 500 ||

[3.1.5.3.3,8]

pūrvvānubhavābhyāsānvayavyatirekānuvidhāyinī smṛtistadvikāravikāriṇī ceti nātmā kāraṇam |

[3.1.5.3.3,9]

atha nityavyāpinā vinā na bhavati | tathā sati kālādīnāmapi kāraṇatvaprasaṅgo viśeṣābhāvāt | athānubhavitṛsmartṛtvena vinā na bhavati |

[3.1.5.3.3,10]

tadetadasat |

[3.1.5.3.3,11]

smaraṇanubhavābhyāṃ hi smartānubhavitā ca yaḥ | kalpyate vyomni tadbhāvaḥ kathannetyavagamyate || 501 ||

[3.1.5.3.3,12]

smaraṇānubhavānyathānupapattyā hi smarttānubhavitā ca kalpyate kaścit | na tvākāśādivyatiriktaḥ | tathā ca ekaḥ kaścidastīti kalpyatāṃ | sa ca nākāśādivilakṣaṇo vyāpinityatvāmūrttatvādinā viśeṣābhāvāt | athāhamiti karttṛtvena pratīyamāna ātmā nāmurttatvamātraṃ |

[3.1.5.3.3,13]

nanvahamiti pratyaye śarīrameva pratibhātyahaṃ devadatto gārgyaḥ kṛṣṇa iti | śarīramanityamiti cet | na | śarīrāvasthā anityāḥ | avasthātā tu paralokādau na bhinna iti varameṣaiva kalpanā | na tu vyatiriktasya śarīrādhiṣṭhānameva ca smaraṇādiḥ pratīyate nāmūrttādhiṣṭhitaṃ | atha nityastāvatpratipattā siddhaḥ | śarīramanyaddheti kimapareṇa vicāreṇa |

[3.1.5.3.3,15]

tadapyasat |

[3.1.5.3.3,16]

avasthāsaṃhatiryasmādaparasyāpravedanāt | śarīramata evāsmatpakṣasiddhirabādhitā || 502 ||

[3.1.5.3.3,17]

api ca |

[3.1.5.3.3,18]

nityarūpe'vikāryehi smaraṇānubhavau kutaḥ | yadi smarttā tadevāsya sadā rūpaṃ kutorthavit || 503 ||

[3.1.5.3.3,19]

sukhādinā vikāresya nityatāpi na yujyate | sukhādinā'vikāresya na yuktā sukhitāditā || 504 ||

[3.1.5.3.3,20]

smaraṇantu phalaṃ yasmādanubhūteḥ tato na kim | athāhamiti vijñānānna hetuphalamātrakaṃ || 505 ||

[3.1.5.3.3,21]

tathā hi pūrvvadṛggrāhyamahaṃ smṛtyārthaniścitaṃ | pratyemīti janaḥ sarvvaḥ karttṛtvamavagacchati || 506 ||

[3.1.5.3.3,22]

tadasat | yasmāt |

[3.1.5.3.3,23]

pūrvvadṛṣṭaṃ smarāmīti naivātmodayamātrataḥ | pramāṇaṃ pratyayaḥ sarvvastathā satyasamañjasaṃ || 507 ||

[3.1.5.3.3,24]

yadyātmanaḥ kāraṇatāmātrāt pratyayaḥ pramāṇaṃ sarvvaḥ pramāṇaṃ bhavediti sakalameva sakalasya siddhimat tato mahadasamañjasaṃ | tasmādanupahatāśrayeṇa yadutpadyate tadeva pramāṇaṃ | tathā ca sati cakṣurādijanitaḥ pratyayo nānusaṃhinaṃ paricchinattīti kathanekatāgamaḥ pūrvvāparayoḥ sattyaḥ syāt | yena smaraṇena cāsya sāmarthyaṃ sandhāne cāpi vidyata iti vacaḥ sattyatāṃ yāyāt | nahi pramāṇabhūtaṃ pratyayaṃ vinātmānamanyadvānusaṃhitaṃ pratyetyātmā | tato'haṃ smarāmīti samvṛtimātrakametat | ataḥ sāmvṛtenaivātmanā sakalaṃ samañjasameva | api ca |

[3.1.5.3.3,25]

śrāvaṇatvena tattulyaṃ prāṇādivyabhicārataḥ | na tasya vyabhicāritvāt vyatirekepi cetkathaṃ || 218 ||

[3.1.5.3.3,26]

nāsādhyādeva viśleṣastasya nanvevamucyate | sādhyenuvṛttya bhāvorthāttasyānyatrāpyasau samaḥ || 219 ||

[3.1.5.3.3,27]

nahi śrāvaṇatvasya prāṇādeśca viśeṣaḥ | vyatirekasya kevalasyobhayatra samānatvāt | tata ekasya vyabhicāritā'nyasya neti koyaṃ nyāyaḥ |

[3.1.5.3.3,28]

nanu na vyatirekasya samānatvaṃ viṣayabhedāt | śrāvaṇatvaṃ hi sapakṣavipakṣābhyāmapi vyāvarttate | na prāṇādirasādhyādeva vyāvṛtteḥ | nanu sapakṣādapi vyāvṛttaṃ śrāvaṇatvamiti sapakṣānugamābhāvaḥ pratipādyate | sa prāṇāderapi samāna eva nahi tasyāpi sapakṣāsthitā sapakṣabhāvābhāvopanyāsastatkvopayogī | tathā hi |

[3.1.5.3.3,29]

asādhyādeva viccheda iti sādhyestitocyate | arthāpattyā'ta evoktamekena dvyadarśanaṃ || 220 ||

[3.1.5.3.3,30]

niyamenāvadhāraṇamavadhāryamāṇaviparyayasādhanamanyathā yadyasādhyādeva vicchedaḥ sapakṣādapi syāttadavadhāraṇamapārthakaṃ | ata eva bhavadbhirapi arthāpatyaikena dvyadarśanaṃ ato vākyādasādhyādeva viccheda iti kṛtaṃ |

[3.1.5.3.3,31]

īdṛgavyabhicārotonanvayeṣu na sidhyati |

[3.1.5.3.3,32]

yo hya vyabhicāronvayena vyāpto'vadhāraṇalakṣaṇaḥ | sa kathaṃ vyāpakānvayābhāve bhavet | athavā'sādhyādeva vikcheda iti | nedamanvayapratītimantareṇa pratīyate | nahi sakalavipakṣadarśanasambhavaḥ | anvayadvāreṇa tu sambhavati |

[3.1.5.3.3,33]

ātmani pratibaddhatvādanyasmād vinivarttate | anivṛttastadanyasmāt kathantatra nibadhyate ||

[3.1.5.3.3,34]

atha sādhyestitā nāsti nāstitā tarhi prāpteti kathamasāghyādevetyavyabhicāraḥ | yataḥ |

[3.1.5.3.3,35]

pratiṣedhaniṣedhaśca vidhānāt kīdṛśo'paraḥ || 221 ||

[3.1.5.3.3,36]

asādhya eva nāstīti yadavadhāraṇaṃ tatsādhye nāstitvaṃ niṣedhati | asādhya eva nāsti sādhye tu na nāstīti pratiṣedhaniṣedhane vidhānameva pratipādayet | atha |

[3.1.5.3.3,37]

nivṛttirnnāsataḥ sādhyādasādhyeṣveva no tataḥ | neti saiva nivṛttiḥ kiṃ nivṛtterasato matā || 222 ||

[3.1.5.3.3,38]

atha prāṇādihetoḥ sapakṣābhāvānna tato nivarttanaṃ | nahyasato nivarttanaṃ śakyaṃ | apādānatvābhāvāt | na cāsannāma kiñcat yato nivarttanaṃ pratīyeta | yadyasato na nivṛttiḥ | nivṛttinivṛttiḥ kathaṃ | sāpi neti cet | nanu nivṛttinivṛtternniṣedhe nivṛttinivṛttinivṛttiḥ kathamasata ityanavasthānādapratipattiḥ | pratiṣedho nivṛttiriti caika evārthaḥ | yadeva nivṛtti nivṛttiṃ pratyadhikaraṇaṃ tadeva nivṛttiṃ pratyapādānaṃ |

[3.1.5.3.3,39]

nanu yena saṃyogaḥ samasti tadviyogepādānaṃ | na cābhāvena saṃyogaḥ | yena na sambhavati sa kiṃ sutarāṃ nāpādānaṃ |

[3.1.5.3.3,40]

viśleṣamātrepādānaṃ na saṃyoge satītyapi | sadaiva pāpād virata ityetat kathamanyathā || 508 ||

[3.1.5.3.3,41]

buddhyā saṃbhāvanā tatra yadyatrāpi na kimmatā | atostu sutarāmeva tasyāpādānatā gatiḥ || 509 ||

[3.1.5.3.3,42]

yatra sortho na sambhavati kadācit sutarāmeva tattasyāpādānaṃ | yataḥ |

[3.1.5.3.3,43]

nivṛttyabhāvastu vidhirvvastubhāvo 'satopi san | vastvabhāvastu nāstīti paśya bāndhvavijambhitam || 223 ||

[3.1.5.3.3,44]

asatyabhāvo neti nivṛttyabhāvo vidhireva vastubhāvalakṣaṇaḥ | so'satopyasti | abhāvastvabhāve yuktarūpopi nāsti viparyayepītara iti kimanyadvāndhyaviceṣṭitāt | yataḥ |

[3.1.5.3.3,45]

anyonyaparihāreṇa sthitirvvidhiniṣedhayoḥ | prakārāntaratābhāvādubhayannetyayuktimat || 510 ||

[3.1.5.3.3,46]

asati bhāve'sattvaṃ niyamabhāvīti tadeva nivṛttirapi vyapadiśyate | nahi tatrāvidyamānamanivṛttantataḥ | avidyamānamapi tatra naivādhikaraṇatvasyāyogāt | na vidyamānatā'bhāva eva tatrābhāvaḥ | sopi neti cet | na | anyonyābhāvarūpatvād bhāvābhāvayoḥ kutaḥ pratiṣedho dvayorapi | bhāvo hi niyamenābhāvavyavacchedena tattvaṃ pratilabhate | abhāve hi na bhāvassyāditi yato bhāvo'bhāvād vyāvṛttastatastannivṛttau niyamena bhāvī | anyathā bhāvanivṛttāvapi yadi na bhavet na bhavedeva | tathā hi |

[3.1.5.3.3,47]

yadi bhāvo nābhāve na bhāva eva pratīyate | abhāvo yadi nāstyeva tato bhāvaḥ pratīyate || 511 ||

[3.1.5.3.3,48]

sopi na pratiṣedhaḥ sonupalabdherasattvataḥ | dvayorasattve'bhāvasya na sattvaṃ vinivāritam || 512 ||

[3.1.5.3.3,49]

yadyapi bhāvābhāvyordvayorapyasattvantathāpi bhāvasyāsattvamanivāritameva | evaṃ hi bhāvasyāsattvaṃ yadi bhāvo na bhavati | tathā'bhāvasyāpyasattvaṃ bhavedyadyabhāvo na bhavati | bhāvasyānavagamane sa evābhāvaḥ pratīyate | tasmāt pratiṣedhaḥ pravarttamāna eva tadviviktopalambhalakṣaṇaḥ pratyakṣeṇa vidhibahirbhāvena vyavasthāpyate | tata ekapramāṇavṛttyaivānyathātve'nyathābhāvavyavasthāpanaṃ | na prakārāntarasambhavaḥ | yattatra pratyakṣenāntaryātaṃ tatsarvvamanyadeva bhāvarūpagrāhiṇā ca pratyakṣeṇa | tatra yanna tādrūpyeṇa paricchidyate | tasya tena rūpeṇābhāva eva na prakārāntaratā | abhāvepi paricchidyamāne yaḥ tathā na paricchidyate sa bhāva eveti kutaḥ prakārāntaraṃ | bhavatu prakārāntarābhāvaḥ | sa tu bhāvobhāvo vā 'bhāve neti sādhikaraṇatā na paricchettuṃ śakyā tasyaivāparicchedāt | na hyasan paricchettuṃ śakyaḥ |

[3.1.5.3.3,50]

tadasat | yataḥ |

[3.1.5.3.3,51]

nivṛttiryadi tasminna hetorvṛttiḥ kimiṣyate | sāpi na pratiṣedhoyaṃ nivṛttiḥ kinniṣidhyate || 224 ||

[3.1.5.3.3,52]

bhavantameva tāvat paryanuyuṃjmahe | yadi tasmādasataḥ sapakṣānna nivṛttiḥ kimvṛttirbhaviṣyati | na prakārāntaramastīti | evaṃ hi nivṛttirabhāvarūpā na bhavati | yadi bhāvaḥ syād vṛttirūpaḥ | sāpi neti cet | na nivṛttā tarhi nivṛttiryato'yameva bhavet pratipāditaḥ | pratiṣedho nivṛttistataḥ kinniṣidhyate | nahi pratipāditaṃ tadeva ca niṣiddhaṃ bhavituṃ yuktam | tasmād vṛttiniṣedha eva nivṛttiriti na niṣedhastasyāḥ |

[3.1.5.3.3,53]

athādhikaraṇatayā na tasya pratītiḥ apādānatayā veti na tasmānnivṛttirityucyate |

[3.1.5.3.3,54]

atrocyate |

[3.1.5.3.3,55]

vidhānaṃ pratiṣedhañca muktvā śābdosti nāparaḥ | vyavahāraḥsa cāsatsu neti prāptātra mūkatā || 225 ||

[3.1.5.3.3,56]

yadi kaścit paryanuyuṃkte bhavantaṃ nanu prāṇādiḥ sapakṣe na dṛśyate | tato nivṛttastasmādasādhāraṇaḥ kathamagamakaḥ | tathātve cāśrāvaṇatvamapi gamakaṃ syāt | tato niyamenāsati sapakṣe na nivṛttiriti vaktavyamanyathā mūkatātra prāptā |

[3.1.5.3.3,57]

athāpi bhavedevameva bhavatu | na svayamapi kathañcit paricchedasambhavāt | vacanaṃ nivārayituṃ śakyaṃ na buddhiḥ | avaśyameva kathañcit pratipattavyaṃ | api ca | yadyabhāvo nādhikaraṇatvenāpādānatvena vā pratyetuṃ śakyaḥ | sadā sarvvātmanaiva vyavahārocchedaḥ | yataḥ |

[3.1.5.3.3,58]

satāñca na niṣedhosti so'satsu ca na varttate | jagatyanena nyāyena nañarthaḥ pralayaṅgataḥ || 226 ||

[3.1.5.3.3,59]

nañartho'bhāva eva tataścābhāvasyāparicchede kathantasya prayogaḥ | yataḥ |

[3.1.5.3.3,60]

buddhistenābhidheyena vācakaṃ viniyujyate | tasya pratītaye'bhāvadvyametanna sambhavi || 513 ||

[3.1.5.3.3,61]

yadyabhāvamātraṃ viṣayīkriyate | vyarthaka eva prayogo nañaḥ | anirūpitaviṣayasya najo'prayogāt | prayoge vā na prayojanaṃ | atha yasyābhāvaḥ sa viṣayīkarttavyaḥ | tathā sati kathaṃ pratīyamānasyaivābhāvaḥ | athānyathā pratīyatenyathābhāvaḥ | tathā hi | santa eva kenaciddeśādiyogena niṣidhyante |

[3.1.5.3.3,62]

atrocyate |

[3.1.5.3.3,63]

deśakālaniṣedhaśced yathāsti na niṣidhyate | na tathā na yathā sosti tathāpi na niṣidhyate || 227 ||

[3.1.5.3.3,64]

idānīmihānena rūpeṇa nāstītyapi na śakya eva niṣedhaḥ | tathāhi | yad rūpaṃ yaḥ kālo yo deśaḥ sa yadyasti kathanniṣidhyate | atha nāsti na buddhyā viṣayīkaraṇasambhavo 'bhāvasya paricchettumaśakyatvāt | atha viṣayīkriyate tathā satyadhikāraṇāditayāpi | anyathā viṣayīkarttumaśakyatvāt | avaśyaṃ hi kārakabhāvena paricchedonyathā'sambhavāt | atra deśe nāstīti yadyadhikaraṇabhāvosti viṣayīkṛtaḥ | kathamabhāvaḥ | athābhāvaḥ athaṃ viṣayīkaraṇaṃ |

[3.1.5.3.3,65]

atha pratiṣeṣyamānopyaniṣedhaḥ kriyate tathā sati sapakṣāropeṇāpi sapakṣād vinivarttanamastyeveti kathaṃ sapakṣādavyāvṛttiḥ | tena vidhiniṣedhavyavahāro na bāhyāśrayaḥ sambhavati | ato vyavahārocchedaḥ |

[3.1.5.3.3,66]

nanu vidhivyavahāraḥ sambhavati | ato na vyavahārocchedaḥ | na | viṣayīkṛtasya vidhānābhāvāt | ghaṭostīti yadi sattvena parigrahastadeva vidhānaṃ kiṃ punarastīti vidhānena | athāsattvena tato virodhāt nāsadastīti vidhātuṃ śakyaṃ |

[3.1.5.3.3,67]

sattvena cet paricchedo vidhistatra nirarthakaḥ | asattvena paricchede vidhistatra nirarthakaḥ || 514 ||

{3.1.5.3.4}

<(4) vidhiniṣedhavyavasthā>

[3.1.5.3.4,1]

asattvena paricchedādasamarthaḥ paro vidhiḥ |

[3.1.5.3.4,2]

tasmādāśritya śabdārthe bhāvābhāvasamāśrayaṃ | abāhyāśrayamatreṣṭaṃ sarvve vidhiniṣedhanam || 228 ||

[3.1.5.3.4,3]

anyo hi pramāṇārtho'nyaśca śabdārthaḥ | bhāvābhāvasamāśrayaḥ śabdārtho natvevaṃ pramārthaḥ | pramāṇārtho hi na bhāvābhāvasamāśrayaḥ | nahi pramāṇārthonyathā sambhavati | niyatarūpeṇa grahaṇāt |

[3.1.5.3.4,4]

śabdāttu yādṛśī buddhirnnaṣṭe 'naṣṭepi tādṛśī | bhāvābhāvāśrayastena śabdārtho na pramā tathā || 515 ||

[3.1.5.3.4,5]

tato vikalpabuddhinirūpyamāṇo viṣayo vidhiniṣedhayoḥ | vikalpānāṃ vastuvṛttiniyamābhāvāt | na ca sarvvamavikalpakamapi pramāṇaṃ | vidhirūpeṇa ced vṛttamapramāṇantatastadapramāṇatāpratipādanāya pratiṣedhaḥ | pratiṣedharūpeṇa ced vidhiḥ |

[3.1.5.3.4,6]

nanu yadyasau bhrānta eva pratyayaḥ | tadā tathātvenaivātmānaṃ prakaṭīkaroti | svasamvedanasyābhrāntatvāt | na hi svarūpamanyathā darśayituṃ śakyaṃ | svarūpahāniprasaṅgāt | anyākārapratibhāsane hi tadeva svarūpaṃ tatrāpi tathetyanavasthā bhavet | svarūpasya ca bhāve bhāvopādanatā niṣidhyate | sa ca dharmī svena rūpeṇa pratipannaḥ kathaṃ vidhiniṣedhasādhāraṇaḥ | yena tābhyāṃ sambadhyeta |

[3.1.5.3.4,8]

atrocyate |

[3.1.5.3.4,9]

tābhyāṃ sa dharmī sambaddhaḥ khyātyabhāvepi tādṛśaḥ | śabdapravatterastīti sopīṣṭo vyavahārabhāk || 229 ||

[3.1.5.3.4,10]

na khalu bāhyāntarasvasvarūpāśrayoyaṃ vyahāro'pi tu śabdārthāśrayaḥ | na ca śabdād bāhyābhyantasvarūpapratītiḥ |

[3.1.5.3.4,11]

nanu tadvyatirekeṇāparasyābhāvāt kimadhikaraṇo vidhiniṣedhavyavahāraḥ | anyāpohādhikaraṇa iti brūmaḥ | koyamanyāpoho nāma | yaḥ śabdāt pratīyate |

[3.1.5.3.4,12]

nanu tadevedamucyate | kaḥ pratīyata iti | na kiñcidapi | tathāpi vyavahāroyamanādivyāmohavāhī | yataḥ | śabdārthalakṣaṇo dharmī vidhiniṣedhābhyāṃ sambaddhaḥ prakāśate | vicāryamāṇasya bāhyasyāntarasya vā tādṛśasyābhāvepi | tathā coktaṃ | "rūpantasya na kiñcana" |

[3.1.5.3.4,13]

nanvāropitabāhyarūpaṃ | rūpantasya vidyata eva | na | jñānajñeyavyatirekeṇāparasyābhāvāt | bhrāntaṃ rūpamiti cet | tadapi yadi svarupeṇa pratīyate kathaṃ bhrāntaṃ | atha na pratītiviṣayaḥ kathamapratīyamānamastīti śakyamadhyavasātuṃ | paścād bhrāntatā jñāyata iti cet | prathamantarhi svarūpeṇa na pratīyate | kathamastīti vyavasthāviṣayaḥ | pararūpeṇa pratipattau pratipattyantaraṃ bhrāntaṃ | na sa ityanavasthā |

[3.1.5.3.4,14]

atha sattyepi tasmin sattyatāniścayād bhrāntatocyate | kā tasya sattyatā | arthāsaṃsparśitā | nanu tadeva tasya rūpaṃ kathamasattyatā | nahi nijarūpasthitirevāsattyatā | anyathā niścayajananādasattya iti cet | niścaya eva tarhyasattyaḥ | tena tasya jananāt sopyasattya eveti cet | na | anyathā niścayasya vāsanayā jananāt | niścayasya bhrāntatā tarhītyapi na saṅgataṃ | tasyāpi svarūpe'vasthānāt | tasmādarūpa eva śabdārthaḥ | kathantarhyastīti vyavahāraḥ | śabdavṛtterastīti vyavahriyate | śabdapravṛttilakṣaṇāddhi vyavahārādastīti pratīyatenyāpoha iti nāmnā pratyāyyate sāmānyādigrahavyāvṛttayoḥ | yadi tu na kiñcidityucyate tadottrāsaḥ syāt pareṣāṃ | ata evāha | "sopīṣṭo vyavahārabhāk" | anyathā vyavahāroccheda eva syāditi paraḥ pratikṣipet |

[3.1.5.3.4,15]

tathā hi |

[3.1.5.3.4,16]

anyavyāvarttanaṃ śabdāt kāryakāraṇabhāvataḥ | parasparāpratītānāṃ kevalaivātra vidyate || 516 ||

[3.1.5.3.4,17]

agnimānayetyukte'nagniparihāreṇa pravarttate | pratiyantyapi pāvakaṃ śabdādavastusaṃsparśī vikalpaḥ svarūpasamvedana udayabhāgī | tataḥ pravṛttivikalpaḥ | tato gamanasvarūpānubhavaḥ | tataḥ prāptiranyathā veti vyavahāraḥ | na nāma vācyavācakabhāvaḥ kaścit |

[3.1.5.3.4,18]

anyathā syāt padārthānāṃ vidhānapratiṣedhane | ekadharmasya sarvvātmavidhānapratiṣedhanaṃ || 230 ||

[3.1.5.3.4,19]

anānātmatayā bhede nānāvidhiniṣedhavat | ekadharmiṇyasaṃhāro vidhānapratiṣedhayoḥ || 231 ||

[3.1.5.3.4,20]

yadi dharmiṇo dharmāṇāmabhedastadaikadharmasya vidhāne pratiṣedhane vā sarvvadharmavidhānapratiṣedhane syātāṃ | nahi tasmin vihite tadātmā'vihito nāma | tasyāpyavidhānaprasaṅgāt | tathā pratiṣedhasya | nahi khalu govidhānaniṣedhane bhedābhāvena khaṇḍatā'bhāvāt | nahi tena śabdena pratipādite tasmiṃstadātmā'pratipādito yuktaḥ | pratipādita evāsau bhrāntyā nāvasīyate | sarvvameva tarhi nāvasitamiti pratītivilopaḥ | na ca kiñcidavasitaṃ kiñcinneti śakyasamarthanaṃ | vibhāgasyāsattvāt | vibhāge hi satyevaṃ bhavati nānyathā | upalambha eva hi sattocyate | tadvibhāgād vibhāga eva sattāyāḥ | tataḥ kathamekasyaiva kiñcidavasitaṃ nāparamiti |

[3.1.5.3.4,21]

yatkiñcidetat | nanu kṣaṇikatā'viniścayepi bhavati nīlanniścitaṃ | na ca dṛṣṭe'nupapannaṃ nāma | na | tatrāpi virodhāt | tathā hi |

[3.1.5.3.4,22]

niścayena yadi nīlatāgatiḥ sā kṣaṇasthitividhānavarjitā |

[3.1.5.3.4,23]

nāparaiḥ kṣaṇikabhāvasādhanaṃ mānasiddhamaparairnna bādhyate || 517 ||

[3.1.5.3.4,24]

yadi pramāṇāsiddhaṃ parapramāṇena bādhyate | anavasthā tadapyapareṇetyanāśvāsa eva | atha yadi nāma nīlaniścayasya kṣaṇikatāyāmapravarttanaṃ tathāpi na tena kṣaṇikatā bādhyate nāpi tatsādhanena nīlaniścayaḥ samuccayena dvayorapi pravarttanāt | trayo hi yogāḥ samuccayo vikalpo bādhanamiti | samuccayo nīlamidamutpalañca dharmayoḥ samuccayāta | vikalpaḥ sthāṇuḥ puruṣoveti dvayorekatrāsambhavāt | bādhanaṃ sarppo rajjuriti sarppatā'sambhavāt | tadatra nīlanvakṣaṇika vasamuccaye ko doṣaḥ |

[3.1.5.3.4,25]

atrocyate |

[3.1.5.3.4,26]

bādhalakṣaṇayogena kathamatra samuccayaḥ | na bādhyaṃ bādhakenaiva samuccetuṃ kvacit kṣamaṃ || 518 ||

[3.1.5.3.4,27]

niścayo hi nīlatāyāḥ kṣaṇikatāparihāreṇa yadi syād bādhitaiva kṣaṇikatā bhavet | tadviviktarūpagrahaṇāt | viviktarūpapratipādanameva hi bādhanaṃ |

[3.1.5.3.4,28]

nanu nedamatreti bādhanamabhāvapramāṇena | na ca pratyakṣaṃ kasyacid bādhakaṃ |

[3.1.5.3.4,29]

na yuktametat | yataḥ |

[3.1.5.3.4,30]

nati niścaya evāyaṃ na pramāṇaṃ phalaṃ hi saḥ | tadviviktopalambhastu pramāṇaṃ niścayastataḥ || 519 ||

[3.1.5.3.4,31]

na khalvayaṃ niścayaḥ svatantraṃ pramāṇaṃ | pratyakṣapramāṇānusārī khalvayaṃ | nāsyānyathābhāvaḥ | yadi nāma kathañcid viviktapratyayodayepi nodayamāsādayati | tathāpi tadyogyatayaiva tasya niṣedhaḥ | etaccottaratra pratipādayiṣyāmaḥ | tatra yadi nīlaṃ kṣaṇikaparihāreṇa niścitaṃ | tenaiva kṣaṇikatā bādhitā kathaṃ sā pareṇa sādhyate | atha sādhitaiva tenāpi tathāpi pareṇa spaṣṭīkriyate |

[3.1.5.3.4,33]

atrocyate |

[3.1.5.3.4,34]

yadi pramāṇaṃ tatpūrvvaṃ gateraspaṣṭatā kathaṃ | na ca spaṣṭīkṛtaḥ sorthaḥ sādhitaśceti durghaṭaṃ || 520 ||

[3.1.5.3.4,35]

aspaṣṭatā kathannāma niścayepi bhavediyaṃ |

[3.1.5.3.4,36]

atrāsau spaṣṭatānyatra niścayo 'yuktisaṅgataḥ || 521 ||

[3.1.5.3.4,37]

tasmāt sa pūrvvako bhrānta uttaro veti gamyatāṃ | na hyekaviṣaye jñāne parasparavirodhinī || 522 ||

[3.1.5.3.4,38]

tasmādekavidhāne tadavyatiriktasakalavidhānamiti vyarthakaḥ śabdāntaravikalpāntarāvatāraḥ | atha nānābhūtā upādhayo nānābhūtaśabdavikalpānāṃ viṣayaḥ | tadayamaprasaṅgaḥ |

[3.1.5.3.4,39]

tadasat | bhede |

[3.1.5.3.4,40]

"ekadharmiṇyasaṃhāro vihitapratiṣiddhayoḥ" ||

[3.1.5.3.4,41]

yadi parasparamāśrayācca bhedastadā bhinnā eva terthāḥ pratipāditā dharmī ca tadā nāparasteṣāmāśraya iti kathaṃ sāmānādhikaraṇyaṃ | tathā hi nīlamutpalamiti guṇadravyapratipādane | nāparamadhikaraṇantayostanna sāmānādhikaraṇyaṃ | na ca viśeṣaṇaviśeṣatā pratītiḥ pṛthagarthapratipādanāt | ghaṭapaṭavat | atha nīlanna kevalaṃ | tathā sati | nīlarūpapratipattyaiva dravyapratītiḥ khaṇḍaśaḥ pratītyabhāvāt | atha jātiguṇau | tathāpi sāmānādhikaraṇyapratītiradhikaraṇavācakasyāparasyābhāvāt | atha nīlaṃ dravyameva pratīyate na nīlatāmātraṃ | tathā satyekaśabdena dvyābhidhānamapareṇāpi tatheti catuṣṭayasya trayasya vā'bhidhāne kathamiva sāmānādhikaraṇyamviśeṣaṇaviśeṣyabhāvo vā | na hyekenānekena vā śabdena pratipāditā bhinnarūpāḥ sāmānādhikaraṇabhājaḥ | atha nīlādi kevalaṃ pratyetumaśakyaṃ tato na bhinnapratītivat asāmānādhikaraṇyaṃ | te tu nīlādayo'niyatajātibhāvino jātyādayaścāniyataguṇabhāvinastato niyatatvapratipādanāya śabdāntaraprayogaḥ |

[3.1.5.3.4,42]

tadasat |

[3.1.5.3.4,43]

pratyakṣād vyatiriktatvaṃ nīlādergamyate na cet | śabdenāpi sa evārthaḥ pratīyetānyathā kathaṃ || 523 ||

[3.1.5.3.4,44]

yadi pratyakṣe niṣkṛṣṭaṃ nīlādi na pratibhāsate śabdādapi tathaiva pratibhāsatāṃ | tatraiva sambandhapratipatteḥ | atha parokṣatayā tathā na pratītiḥ | pratīyamānaṃ kathaṃ parokṣaṃ | asannihitatvāccet | na | asannihitepi śabdajñānavṛtteḥ | akṣavyāpārābhāvāditi cet | na | akṣameva pratītikāraṇaṃ | svarūpapratyāyanaścedakṣānakṣayoḥ ko viśeṣaḥ | yatra ca sannidhānaṃ tatra kathamanyathā pratītiḥ | akṣavyāpārābhāvastu na kiñcadvihanti | spaṣṭatāṃ vihantīti cet | nanu yadi nāma spaṣṭatā'bhāvaḥ | tathāpi nīlatāpratiniyatadravyāveśenaiva pratyāyyā | kathamanyathā pratyeyā | tathā ca padāntaraprayogābhāvaḥ | athāniyatadravyavṛttayo nīlādayaḥ | tathā sati nīlamapyaniyataṃ nīlaśabdād gamyate, utpalamapi tadvācakatvāttataḥ |

[3.1.5.3.4,45]

punarapi na sāmānādhikaraṇyaṃ | dvayoraniyatavācakayorekārthapratipādanāsambhavāt | parasparavyavacchedādevaṃ pratītirityapi na saṅgataṃ |

[3.1.5.3.4,46]

upāttasya vyavacchedaḥ kathamanyonyato bhavet | vyavacchedakriyāyāṃ hi sānyāpohasya vācyatā || 524 ||

[3.1.5.3.4,47]

yadyaniyataṃ nīlādiśabdapratipādyaṃ na punaranyena niyantuṃ śakyaṃ | nahi pratyakṣe pratipannamanyena vivarttyate bhrāntatāprasaṅgāt | saṃśayastarhi śabdāntarānnivarttyate | samuccayena hi pratipāditamaśakyaṃ nivarttayituṃ | yadā tu vikalpaḥ | kiṃ nīlamutpalamathānyaditi tadā vikalpasya nivarttanaṃ śabdāntarādupapannaṃ |

[3.1.5.3.4,48]

tadapyasat | yataḥ |

[3.1.5.3.4,49]

vikalpopi hi yadyarthaḥ sattyaḥ tacchabdato gataḥ | nivarttanaṃ kutasyasya śabdāntarasamāgame || 525 ||

[3.1.5.3.4,50]

yadyasāvartha evāsattyaḥ kalpanāviṣayaḥ kimapareṇānyathā karttuṃ śakyaḥ | dvayorapi pramāṇatvāt | atha tena sandigdharūpa eva pratipāditaḥ | sandigdharūpatā ca dṛḍhapratyayanivarttyataiva | tatopareṇa nivarttanamupapannaṃ | nahi tathābhūta eva na tathābhūtaḥ |

[3.1.5.3.4,51]

tadapyasat |

[3.1.5.3.4,52]

nivarttyatā hi tenaiva śabdena pratipāditā | tataḥ parasya śabdasya kimvidheyaṃ bhaviṣyati || 526 ||

[3.1.5.3.4,53]

nanu pūrvvapratyayena niyamena nivarttyatā pratipāditāpareṇa tu niyamenetyastyupayogaḥ |

[3.1.5.3.4,54]

tadapyasad yataḥ |

[3.1.5.3.4,55]

yaḥ pramāṇabalāyāto 'niyamaḥ sonyathā katham |

[3.1.5.3.4,56]

mānāntaragatenāpi śakyaḥ karttumiti sthitaṃ || 527 ||

[3.1.5.3.4,57]

tasmādapramāṇataiva pūrvvasya parasya vā | tato'sādhakatvāt | parasyāpi tathā bhūtatvāt | sāmānyamātravacane paraṃ vyarthaṃ |

<3.1.5.4>

<4. sāmānyaṃ kalpitam>

{3.1.5.4.0}

[3.1.5.4.0,1]

athānumānaṃ bādhakameva | na | tasyāpi pratyakṣeṇa bādhanāt | nānumānāt tīkṣṇajvālādiviśeṣaṇaparigrahaḥ | tatastatrāpi sandeha eva | sāmānyena sandeha iti cet | na | sāmānyapratipatteḥ sandeharūpatvāt | aniyataviśeṣapratipattirhi sāmānyapratipattiḥ | na hyākāraniyamasambhavi sāmānyaṃ | tathā hi |

[3.1.5.4.0,2]

sāmānyaṃ yatra tatrāsti vyaktirevaṃ vidheti na | pratītistena sāmānyajñānaṃ sarvvamupaplavaḥ || 528 ||

[3.1.5.4.0,3]

tadā kimaparatrānupaplavenāpi | nahi sāmānyaṃ pratīyamānamapi vyaktipratiniyamapratiniyatapratītimākarṣati | tataḥ sāmānyapratītirupaplutā | vyaktāvupaplatā na sāmānya iti cet | tadasat |

[3.1.5.4.0,4]

vyaktāvupaplatā sā cet sāmānyaṃ kvopayujyate | na sāmānyaṃ kvacidvāhadohādāvupayogavat || 529 ||

[3.1.5.4.0,5]

yadarthaścāyamārambhastatra cettadupaplavaḥ |

[3.1.5.4.0,6]

nanu sāmānyapratipattimantareṇa sa eva vyaktiviṣayo vikalpopaplavo na yuktaḥ | nanu sāmānyaniścayepi tadeva sāmānyaṃ niścitaṃ bhavet kathamaparatra saṃśayaḥ | nānyasmin niścite paratra sandeho yuktaḥ | sarvvatra niścaye sarvvasandehaprasaṅgāt | athāpi syāt | sambhavina eva arthasya sandehaviṣayatā nāparasya | tathā hi |

[3.1.5.4.0,7]

yo yatra sambhavī dṛṣṭaḥ sa yatra vyabhicārabhāk | taddarśanena tatraiva saṃśayaḥ saṃpravarttate || 530 ||

[3.1.5.4.0,8]

saṃśayo hi sambhavini vyabhicāriṇi nopapannaḥ | sāmānye ca yatra yaḥ sambhavati tatra dṛśyamāne tatra saṃdehaḥ | gotve niścite śāvaleyādāvaśvatve karkādāviti nātiprasaṅgaḥ |

[3.1.5.4.0,9]

tadetadasat | yataḥ |

[3.1.5.4.0,10]

śavaleyādisandigdharūpapratyayamātrakāt | pratītirnnāparasyātra kathaṃ sāmānyakalpanā || 531 ||

[3.1.5.4.0,11]

kimayaṃ śāvaleyo'tha vāhuleyo garjitamātrakameva śrūyate | śāvaleyādiviśeṣaṃ tu nāvadhārayāma iti | śāvaleyādyākāravikalpakameva kevalaṃ lokaḥ pratyetyevamanyadapi sāmānyavikalpanaṃ draṣṭavyaṃ |

[3.1.5.4.0,12]

athavā |

[3.1.5.4.0,13]

anādivāsanāsaṅgisāmānyākāravittitaḥ | vikalpopamataḥ sāmyapadārthasya na kalpanā || 532 ||

[3.1.5.4.0,14]

tasmānna bāhyāśrayo vidhiniṣedhavyavahāraḥ sāmānādhikaraṇyādyayogāt | athopādhaya eva kevalāḥ śabdairvvikalpaiśca pratīyante | lakṣitalakṣaṇena tu tadupādhimataḥ pratītiḥ | liṅgatā tarhyupādhivibhāgānāṃ tato liṅgena niścite dravye na sandeha iti kimaparopādhipratyāyanena | dravyaṃ na jñāyate kimbhūtamiti tadarthamaparopādhipratipādanaṃ |

[3.1.5.4.0,15]

tadasat |

[3.1.5.4.0,16]

yadyekopādhinā so'rthaḥ pratītaḥ svasvarūpataḥ | upādhyantarasamvittiraparaṃ kiṃ kariṣyati || 533 ||

[3.1.5.4.0,17]

athānyathā pratītosāvekopādhisamāgame | upādhyantarasaṃsargaḥ paraṃ karttumaśaktikaḥ || 534 ||

[3.1.5.4.0,18]

athodhyantarayogamātrakameva śabdāntarapratipādyaṃ na tasya viśeṣaḥ | tathā sati kevalapratipādane kathamarthakriyāyāḥ prasiddhiḥ | na khalvarthakriyopādhinaiva kevalena vidhātuṃ śakyā | atha tadvāreṇopādhimataḥ pratītiḥ | na | pūrvvopādhinaiva pratipādanāt | atha pūrvvopādhinopādhyantararahitasya pratipādanaṃ tathā ca svayamevābhyadhāyi | na sa śakyastatonyeneti |

[3.1.5.4.0,19]

nanu yadyanyopādhinā so'nyathā pramāṇabhūtapratyayapratipādyaḥ kṛtaḥ | kathamupādhyantarasahasrerapyanyathā vidhīyeta | nahi pramāṇena vihitamanyathā pramāṇenānyena vidhātuṃ śakyaṃ | samavāyasambandhāddhi sakalopādhyavapṛkta eva vyavasthitastat kathamanyathā pratyetuṃ śakyaṃ | pratipādane vā tadeva tasya rūpaṃ kathamanyenānyathā vidhānaṃ | atha naivānyenānyathā vidhānamapi tvadhyāropamātramanyato bhavati tadanyanivṛttistvasambhavaniyamāt | nahi taddharmayuktañca syāttadanyadharmayuktañceti |

[3.1.5.4.0,20]

tadasattyaṃ yataḥ |

[3.1.5.4.0,21]

prāptiḥ paśvantarāṇāñcet pramāṇenopapāditā | nādhyāropasahasrepi tasyāḥ śakyaṃ nivarttanaṃ || 535 ||

[3.1.5.4.0,22]

athāpyaprāptiranyeṣāṃ tadarthasyaiva mānataḥ | kimupādhyantareṇātra nivarttyaṃ nahi kiñcana || 536 ||

[3.1.5.4.0,23]

tasmādabhrāntapratyayena sakalameva pratyeyaṃ | pratyakṣapramāṇavat | tataḥ paropādhipratipādanaṃ vyarthaṃ | yadi tu pṛthagevopādhayaḥ pṛthagupādhimāṃstata upādhipratipādanamātrādalakṣitalakṣaṇādekadharmiṇyasaṃhāra eva | athopādhipratipādanepyupādhimatāṃ | tathā sati punarapyekopādhinā pratīteḥ sarvvopādhigrahaṇaṃ | na hi prapyakṣeṇa na tathāgrahaḥ | atha pratyakṣeṇāpi kadācit saṃsthānamātrasya grahaṇaṃ dūrāt saṃnirṣe tu varṇṇasākṣāt |

[3.1.5.4.0,24]

tadapyayuktaṃ |

[3.1.5.4.0,25]

varṇṇasaṃsthānamātrasya graho dravyamvinā yadi | kadācidapi na dravyaṃ grāhyaṃ prāptaṃ na vastu tat || 537 ||

[3.1.5.4.0,26]

atha saṃsthānamadravyaṃ grahītuṃ nahi śakyate | varṇṇopyadravyako neti tato dravyaṃ paraṃ kathaṃ || 538 ||

[3.1.5.4.0,27]

tasmānna sāmānyādhikaraṇyaṃ |

[3.1.5.4.0,28]

bhavatāmapi kathantaditi cet | tadāha |

[3.1.5.4.0,29]

ekaṃ dharmiṇamuddiśya nānādharmasamāśrayaṃ | vidhāvekasya tadbhājāmivānyeṣāmupekṣakam || 232 ||

[3.1.5.4.0,30]

niṣedhe tadviviktañca tadanyeṣāmapekṣakaṃ | vyavahāramasatyārthaṃ prakalpayati dhīryathā || 233 ||

[3.1.5.4.0,31]

taṃ tathaivāvikalpyārthabhedāśrayamupāgatāḥ | anādivāsanodbhataṃ bādhanterthaṃna laukikam || 234 ||

[3.1.5.4.0,32]

na khalvasmākamayaṃ pāramārthiko vyavahāraḥ sāmānadhikaraṇyādiviṣayaḥ | śabdārthamāśrityāvastusanniveśinaṃ pravarttanāt | tathā hi | śabda ityaśabdavyāvṛttyapekṣayā dharmitayā vyavasthāpanaṃ śabdaśabdārthasya | sa ca śabdaḥ pratyabhijñānabalāt sadā sthāyitayā svīkṛtaḥ | kṛtakatābahirbhāve na ca | tataḥ pratibhāsitamapya nityatvaṃ viparyastavyavahārāpahārādanupalabdhamivāsaditīva vyavasthāpitaṃ tato'nityatā sādhakapramāṇādaparavyavahārapravarttane na viparyayavyavahāraviṣayāpahārāt | tadā sattvena vyavasthāpitaṃ vihitamiti pratīyate | tataḥ sa śabdaśabdārtho dharmī tadbhājātmabhāvena pratipannaḥ | niṣedhe ca tadapasāritaṃ tatastadviviktatayā pratipattau tadviparyastadharmāpekṣakatayā pratīyate | pratītaya eva vidhiniṣedhavatyaḥ kevalaṃ na bhāvaḥ tathābhatarūpataścalati | tathā hi | evameva mayā pratipannaḥ prāgiti saiva pratipattiḥ pratyakṣā tathātvena vyavahāraviṣayatāmāpāditā | na tu tatra vikalpairaparāparairvihitaṃ niṣiddhaṃ vā kiñcit |

{3.1.5.4.1}

<(1) anyāpohaḥ śabdārthaḥ>

[3.1.5.4.1,1]

na khalu vikalpā atītapratipattirūpasaṃsparśinaḥ tadā tasyā abhāvāt | ata evānyāpohaḥ śabdavikalpārtho bhrāntimātravyāvarttanāt | yadā tarhi na bhrānteravatāraḥ | pratyakṣānantarameva ghaṭoyamiti vikalpo'kasmācca dhūmādagnipratipattiḥ | tatra kathamanyāpohaśabdārthatā |

[3.1.5.4.1,2]

nedamapi sādhīyaḥ | tathā hi |

[3.1.5.4.1,3]

avṛttiviṣayo vahniḥ pravṛttervviṣayīkṛtaḥ | avṛttiviṣayatvasya tatrāpi vinivarttanaṃ || 539 ||

[3.1.5.4.1,4]

tathā hi | vahniniścayaḥ prāha pravṛttiviṣayoyamagniḥ kimaudāsīnyamatra bhavata iti | tadaudāsīnyaviṣayatānivarttanamātrakaṃ vikalpasyārthaḥ | na hi tatra vahniḥ svarūpeṇa pratīyate na cānyathā pratipattipratītiḥ | pratipattirnna ca pratyakṣottarakālabhāvinā vastuvikalpena nīlaṃ śabdaviṣayaṃ pratipannaṃ pūrvvāpararūpāsannidhānāt | idantaditi nu vikalpa eva na bhavati mānasapratyakṣatvāt | atha kṣaṇikatā tena na pratipannā tato na pratyakṣatā | na varttamānatā | pratipattireva kṣaṇikatāpratipattiriti niveditaṃ nivedayiṣyate | tasmādanyāpohāśrayeṇa dharmadharmibhāvasāmānādhikaraṇyādivyavahārāḥ | arthabhede hi vyavahāraviṣaye sarvvamupapannaṃ | tasyaiva sarvvato vyāvṛtternna hi vyāvṛttistasmādanyāyenaikārthopasaṃhāro na syāt | kathantarhi śabdasyānityatvamiti bhedanibandhanā vibhaktiḥ | śilāputrakasya śarīramiti yathā |

[3.1.5.4.1,5]

nanu vyāvṛttīnāmabhinnatvāt kathambhedaḥ | na hi vastuno vyāvṛttayo bhidyante |

[3.1.5.4.1,6]

naiṣa doṣaḥ |

[3.1.5.4.1,7]

samvṛtyā bheditā tāsāṃ paramārthatayā na sā | tena śabdārthatābhedābhedarūpanibandhanaṃ || 540 ||

[3.1.5.4.1,8]

paramārthapekṣayā na kadācid bhedaḥ | samvṛtyā tu tāsāmubhayarūpatā | tathā hi |

[3.1.5.4.1,9]

tatphalo'tatphalañcārtho bhinna ekastatastataḥ | taistairupaplavairnnītasañcayāpacayairiva || 235 ||

[3.1.5.4.1,10]

atadvānapi sambandhātkutaścidupanīyate | dṛṣṭimbhedāśrayaistepi tasmādajñātaviplavāḥ || 236 ||

[3.1.5.4.1,11]

nanu yadi saṃvṛtyāyaṃ vyavahāraḥ sa vāsanāmātranibandhanaḥ | kathanna visamvādī laukikairnna vikalpya parityajyate | na khalvavisamvādinaṃ vyavahāraṃ kaścinna parityajyate | uktametat |
"taṃ tathaivāvikalpye"tyādi | nanvetadeva katham | na khalvatyantamūḍhopi pramāṇabādhanamanutprekṣyāste |

[3.1.5.4.1,12]

atrocyate | avisamvādādavikalpanaṃ | avisamvādasambhave hi nāvāntarasūkṣmaikṣikā yuktā vyavahāriṇaḥ | avisamvādārthī hi tallābhāya khalu vikalpayituṃ kṣamaḥ |

[3.1.5.4.1,13]

bhedābhedavisamvādaḥ kva nu tasyopayujyate | arthakriyā na bhinnena mādhuryeṇa bhaved guḍāt || 541 ||

[3.1.5.4.1,14]

atadvyāvṛttimātreṇa prāptenārthakriyodayaḥ || 542 ||

[3.1.5.4.1,15]

dharmabhedastvanādivāsanātaḥ tatphaletarāvadhinibandhanabuddhyākāraparikalpitaḥ | sattyavastupratibandhādavisamvādī | tatra pratibhāsabhedanirūpaṇāyāmabhimataphalaprāptijanitaparitoṣaḥ pūruṣo nādriyate | vastutatvanirūpaṇāparopi tadarthakriyārthī lokavyavahāramevānusarati |

[3.1.5.4.1,16]

tathā coktaṃ |

[3.1.5.4.1,17]

rūpaṇavyavahārābhyāṃ laukike vartmani sthitau | jñānaṃ pratyabhilāpañca sadṛśau bālapaṇḍitau || 543 ||

[3.1.5.4.1,18]

tena sa dharmī vyāvṛttibhedanibandhanairupaplavairvikalpalakṣarṇainīti sañcayopacayairiva kutaścid vyavahārasambandhād dṛṣṭimupanīyate | darśanapathaṃ tādātmyatadutpattilakṣaṇāt prāptilakṣaṇaṃ | tasmātte vyavahāriṇaḥ parijñāta viplavā iti | tasmādasato vipakṣād vyāvṛttiḥ sapakṣādvā na viruddhā |

{3.1.5.4.2}

<(2) ātmanityatvanirāsaḥ>

[3.1.5.4.2,1]

api ca | nairātmye ghaṭādīnāṃ prasiddhe sati prāṇādyabhāve vyāptisiddhirnnānyathā | na cātmā ghaṭādiṣu nāstīti sidhyati |

[3.1.5.4.2,2]

sattāsādhanavṛtteśca sandigdhaḥ syādasanna saḥ | asattvaṃ cābhyupagamādapramāṇānna yujyate || 237 ||

[3.1.5.4.2,3]

jīvaccharīre hi sandigdha ātmā kathaṃ ghaṭādāvasandigdhaḥ | na khalu sandigdhaṃ sādhanena prāṇādinānyena vā viṣayīkarttuṃ śakyaṃ | tataśca |

[3.1.5.4.2,4]

asato'vyatirekepi sapakṣād vinivarttanaṃ | sandigdhaṃ tasya sandehād vipakṣād vinivarttanam || 238 ||

[3.1.5.4.2,5]

ātmanaḥ sandehe ghaṭādaya eva syuḥ sapakṣā vā | tataḥ sapakṣād vinivṛttiḥ sandigdhā | tataḥ kathamayaṃ vyatirekī |

[3.1.5.4.2,6]

nanu bauddhābhyupagamānnirātmana eva ghaṭādayaḥ | yadyevaṃ "sarvvadharmā anātmāna" iti jīvaccharīrepi nātmā syāt | apramāṇaka eva bauddhābhyupagama iti cet | tadā tarhi ghaṭādayopi tadabhyupagamānna nirātmāna iti sa eva doṣaḥ | yataḥ |

[3.1.5.4.2,7]

ekatra niyame siddhe sidhyatyeva nivarttanaṃ | dvairāśye sattyadṛṣṭepi syādadṛṣṭeṣu saṃśayaḥ || 239 ||

[3.1.5.4.2,8]

adarśane satyapyadṛṣṭeṣvanupalabdhilakṣaṇaprāpteṣu saṃśaya eva | nahi kaścidanupalambhamātrakādabhāvaṃ sādhayituṃ samarthaḥ | api ca | siddho nāma ghaṭādiṣvātmābhāvaḥ tathāpi prāṇādayo nātmasādhanasamarthāḥ | nahi teṣāṃ vipakṣād vyāvṛttireva siddhā vṛtterapi sambhavāt |

[3.1.5.4.2,9]

nanu vipakṣānnivṛttaḥ kathantatraiva varttate | nahi nirātmakamekaṃ prāṇādimadanyathā ca yukta | na hīdamarddhajaratīyaṃ labhyamekabhāvaniyama eva yuktaḥ |

[3.1.5.4.2,10]

naitadasti | yataḥ |

[3.1.5.4.2,11]

avyaktivyāpinopyarthāḥ santi tajjātibhāvinaḥ | kvacinna niyamo dṛṣṭyā pārthivā lohalekhyavat || 240 ||

[3.1.5.4.2,12]

bhāve virodhasyādṛṣṭau kaḥ sandehaṃ nivārayet |

[3.1.5.4.2,13]

nahi nairātmyamityeva sakalaṃ samānaṃ yena nirātmakatayā jīvaccharīramaprāṇādikaṃ bhavet | api tu nirātmakameva kiñcitprāṇādimadaparamanyathā | yathā pārthivaṃ eva lohalekhyamaparamitarat | tathā hi |

[3.1.5.4.2,14]

"bhāve virodhasyādṛṣṭau kaḥ saṃdehaṃ nivārayet |"

[3.1.5.4.2,15]

na khalu nairātmyena saha virodhāprasiddhau prāṇādernnivṛttirnnairātmyasya | nahi prāṇādisahānavasthāne netareṇa vā virodhalakṣaṇena viruddhaṃ nairātmyena yena tannivarttayet | atha sākṣād virodhabhāvepi pāramparyeṇa virodha iti nivarttakāḥ praṇādayo nairātmyasya |

[3.1.5.4.2,16]

tadasat yataḥ |

[3.1.5.4.2,17]

kvacid viniyamāt konyastatkāryātmatayā sa ca || 241 ||

[3.1.5.4.2,18]

yadi prāṇādaya ātmani niyatāḥ syaḥ | syānnairātmyena saha pāramparyeṇa virodho vyāpakavirodhena vyāpyasyāpi virodhāt | na cāstyātmani niyamaḥ prāṇādīnāṃ tādātmyaṃ tadutpattimantareṇa niyamāyogāt | anyathā niyamasyāsambhavāt | na ca prāṇādīnāmātmakāryatvamātmatmakatvaṃ vā prasiddhaṃ pramāṇataḥ |

[3.1.5.4.2,19]

nairātmyādapi tenāsya sandigdhaṃ vinivarttanam |

[3.1.5.4.2,20]

nairātmyādapi tena | ātmapratibandhābhāvena | asya sandigdhaṃ vinivarttanam | nahi tatrāpratibaddhastadvipakṣād vyāvarttate |

[3.1.5.4.2,21]

astu nāma tathāpyātmā nānairātmyāt prasidhyati || 242 ||

[3.1.5.4.2,22]

yenāsau vyatirekasya nābhāvaṃ bhāvamicchati | yathā nāvyatirekepi sapakṣe prāṇātādikaḥ || 243 ||

[3.1.5.4.2,23]

sapakṣāvyatirekī ceddheturheturatonvayī | nānvaya vyatirekī cedanairātmyanna sātmakam || 244 ||

[3.1.5.4.2,24]

yathā sapakṣābhāvābhāvepi na sapakṣe bhāvaḥ | tathā nairātmyābhāvepi nātmā jīvaccharīra iti |

[3.1.5.4.2,25]

nanu | viṣamoyamupanya saḥ | sapakṣe hi vyatirekābhāvepi na bhāvastasyāsattvāt | na hyasati bhāvasaṃbhavaḥ | jīvaccharīre tu tasya sattvād vyatirekābhāve niyamena bhāvaḥ | parasya rāśerabhāvāt |

[3.1.5.4.2,26]

sattyametat | na viṣamopanyāsamātrakādeveṣṭasiddhiḥ | yadi sapakṣe nābhāvaḥ | sa eva tarhi na nivṛtto bhāvaḥ | abhāve tu nivṛtte niyamena bhāvo'bhāvavyāvṛttireva bhāva iti |

[3.1.5.4.2,27]

sapakṣābhāvānnaivamiti cet | na | abhāvatvāyogāt | prāṇādibhāve hi kathaṃ sapakṣasyābhāvatā | yathā hi asati sapakṣe 'prāṇādivyatirekepi na viparyayastathā jīvaccharīrepi narātmyavyatireke | atha jīvaccharīrasya sattvād viparyayo na sapakṣe'vidyamānatvāt | na hyavidyamāne bhāvasambhavaḥ |

[3.1.5.4.2,28]

avidyamānataiva tarhi na nivṛttetyāyātaṃ | avidyamāne vidyamānatāyā virodha iti sā vyāvṛttā'vidyamānatāyāstu na virodha iti | sā'vyāvṛttittaiva | yathaiva sapakṣo'vidyamānastathā tatrāpi | na hyavidyamāne'vidyamānatāvirodhaḥ |

[3.1.5.4.2,29]

atha sāpyavidyamānatā na tatra | tathā sati jīvaccharīre nairātmyavyāvṛttāvapi na nairātmyavyāvṛttiḥ | yathā sapakṣe bhāvābhāvepi nābhāvaḥ | tasya sattvāditi cet |

[3.1.5.4.2,30]

nedamasti | yataḥ |

[3.1.5.4.2,31]

anyasattve kathannāma vyabhicārī niyamyate | vyabhicārī svadoṣeṇa parasmāt kathamanyathā || 544 ||

[3.1.5.4.2,32]

yo hi svayaṃ vyabhicārī sa kathamanyasattve nā'nyathā vā tadavyabhicārī syāt | kiñca | yadya vidyamāne kiñcinna sannāsat vidyamānaṃ | avidyamānamapi vidyamānena sannāsaditi kinnābhyupagamyate | yathā'vidyamānasya nādhāratā tathā'dheyatāpīti yatkiñcidetat | etacca prāgeva pratyapādi | api ca | nābhāvamātraṃ nairātmyamapi tu pratiniyatarūpasyātmano'bhāvaḥ | na ca pratiniyatarūpādarśane tadabhāvasiddhiḥ | na khalvabhāvāḥ parasparato vyāvarttante | bhāvabhede tadabhāvānāṃ bhedāt | bhāvapratiniyamābhāve ca kutastadabhāvabhedaḥ | na cātmā pratiniyatarūpatayopalabdho yena tadviparyayābhāve sa sidhyet | tato nairātmyābhāve 'bhāvanivṛttimātraṃ na tvātmasiddhiḥ | tasmāt |

[3.1.5.4.2,33]

sapakṣāvyatirekī ceddheturheturato'nvayī |

[3.1.5.4.2,34]

nānvayyavyatirekī cedanairātmyaṃ na sātmakamiti || 545 || saṃgrahatiḥ |

[3.1.5.4.2,35]

api ca |

[3.1.5.4.2,36]

yannāntarīyakaḥ svātmā yasya siddhaḥ pravṛttiṣu | nivarttakaḥ sa evātaḥ pravṛttau ca pravarttakaḥ || 245 ||

[3.1.5.4.2,37]

yasya dhūmasyāgnināntarīyakaḥ svabhāvaḥ pravṛttiṣu vidhiṣu siddhaḥ | sa evāgnernnirvvarttakaḥ svayaṃ nivarttamāne | nānyathā | pravṛttau ca sa eva pravarttako'gnirdhūmāderiti hi prāmāṇikī gatiḥ |

[3.1.5.4.2,38]

nāntarīyakatā sā ca sādhanaṃ samapekṣate | kārye dṛṣṭiradṛṣṭiśca kāryakāraṇatā hi te || 246 ||

[3.1.5.4.2,39]

na khalu nāntarīyakatāsādhanaṃ darśanādarśanaṃ lakṣaṇamanvayavyatirekasādhanaṃ vinā prasidhyati |

[3.1.5.4.2,40]

nanu vyatiriktayoḥ kāryakāraṇabhāvānāntarīyakatāsādhanaṃ na dṛṣṭyadṛṣṭī | na | tayoreva dṛṣṭyadṛṣṭyoḥ kāryakāraṇabhāvatvāt | na hyanvayavyatirekābhyāmanyaḥ kāryakāraṇabhāvaḥ | nāpi dṛṣṭyadṛṣṭibhyāmanyāvanvavyatirekāviti | yasya tu punaḥ |

[3.1.5.4.2,41]

arthāntarasya tadbhāve'bhāvo niyamato'gatiḥ |

[3.1.5.4.2,42]

arthāntarasya na sādhanaṃ nāntarīyakatāyāḥ | tadbhāvepi nāparasyābhāvaniyama iti na tadabhāve'bhāvasya gatiḥ, tasya vyāpakatā'bhāvāt | na cāvyāpakaṃ nivarttamānamaparasya nivarttakaṃ | na cātmā vyāpakaḥ siddhaḥ tatkathamasau prāṇādernnirvvarttakaḥ | yataḥ |

[3.1.5.4.2,43]

abhāvāsambhavātteṣāmabhāve nityabhāvinaḥ || 247 ||

[3.1.5.4.2,44]

ātmā hi na svayaṃ deśakālayorvvinivarttate nityatāvyāptisadbhāvāt | tatastadabhāvādabhāvaḥ prāṇādīnāmityasiddhametat |

{3.1.5.5}

<5. hetusāmagrīśaktibhedād viśvarūpatā>

[3.1.5.5,1]

athānvayamātrādevātmā kāraṇaṃ prāṇādīnāṃ nahi vyatirekamapekṣate | sarvvatra kāryakāraṇabhāvaḥ sarvvaḥ |

[3.1.5.5,2]

tadapyayuktaṃ yataḥ |

[3.1.5.5,3]

kāryasvabhāvabhedānāṃ kāraṇebhyaḥ samudbhavāt | tairvinā bhavatonyasmāttajjaṃ rūpaṃ kathambhavet || 249 ||

[3.1.5.5,4]

yadyanvayamātrādeva kāryakāraṇabhāvastadā tadabhāvepi bhavatīti prāptaṃ | tatastairvināpi kāryasya bhavato'nyasmāt kathaṃ tajjaṃ rūpaṃ | anyasmādapi bhaviṣyatīti cet | na | anyasmāt tadrūpābhāvāt |

[3.1.5.5,5]

atadrūpatve sa eva na bhavati | yataḥ |

[3.1.5.5,6]

sāmagrīśaktibhedāddhi vastūnāṃ viśvarūpatā | sā cenna bhedikā prāptamekarūpamidaṃ jagat || 248 ||

[3.1.5.5,7]

nanu sāmagrībhedād bheda iti kuta etat | bhedastāvadupalabhyate | sa kāraṇabhedādanyathā ceti cintāntaramevaitat |

[3.1.5.5,8]

tadasat | yataḥ |

[3.1.5.5,9]

ātmā prakalpyate'dṛṣṭaḥ prāṇādeḥ pratibandhataḥ | niyamena vinā tasya pratibandhaḥ kathanna saḥ || 546 ||

[3.1.5.5,10]

yathaivātmā vyāpī nityo'nvayamātreṇa kāraṇaṃ tathākāśādayopi | tata ātmavadākāśādigatirapīti nārthasiddhiḥ |

[3.1.5.5,11]

athātmanā prerakeṇa vinā na prāṇādayastata ātmā bhastrādhmāpayiteva pratīyate | golakaprerayiteva karaṇaiḥ gavākṣāntaritaprekṣaka iva darśaneneti |

[3.1.5.5,12]

tadapyayuktaṃ | yataḥ |

[3.1.5.5,13]

niṣkriyasya vibhornaiva prerakatvaṃ pramāṇavat |

[3.1.5.5,14]

karaṇairnna vinā dṛṣṭiriti nātmā prasidhyati || 547 ||

[3.1.5.5,15]

bhastrādhmāpayitā hi sakriyaḥ sa prerakaḥ tathā'vyāpitayā na tvevamātmā | kathantasya prerakatvaṃ | nahi vyāpyamūrttasya prerakata yuktisaṅgatā | atha prerakaḥ tasyāpyanyaḥ preraka ityanavasthā | gavākṣakāntaritaśca karaṇacakṣurādisamanvitaḥ puruṣa ātmā tu naivaṃbhūtaḥ kathaṃ prekṣakaḥ | atha tasyāpi karaṇāni santi | tatrāpyaparo gavākṣakāntaritanyāya ityanavasthaiva |

[3.1.5.5,16]

api ca | anvayavyatirekābhyāmagnyādau kāryakāraṇabhāvaḥ sa kathaṃ atrānyathā bhavet | atha tatrāpyanvayamātrakādeva tathā sati tairvvinānyasmādapi bhavatīti prāptam | anyathā vyatirekasyāpi sambhavaḥ | tathā ca tairvvinā bhavato'nyasmādapi śakramūrddhāderbhavataḥ kathamagnijanyatā | ubhayajanyatā cet | na | tato nyasmād bhavatīti nobhayamapi kāraṇaṃ | tasmādanyatopi bhavato na tatkāryatā nāpyanyakāryateti kāryaka raṇabhāva eva syāt | tathā sati kāryabhedābhedau kāraṇabhedābhedāyattāviti tadabhāvānna syātāṃ | dṛśyate kathaṃ pratikṣepa iti cet | na darśanasyāpi kāryakāraṇabhāvāsambhave'sambhava eva |

[3.1.5.5,17]

nīlaṃ hi nīlavijñānāt pratītiniyame sati | pratīyate'nyathā naiva bhrāntā'bhrāntavivecanaṃ || 548 ||

[3.1.5.5,18]

yadi hīdṛśī sāmagrī bhrāntetarapratyayajaniketi niyamastadā bhavetprameyapratiniyamaḥ | anyathā yathākathañcit pratibhāsamātrakamiti sakalalokavyavahārocchedaprasaṅgaḥ |

[3.1.5.5,19]

atha pratibhāsaḥ svayaṃ parasparabhedī svasamvedanapratyayaprameyaḥ |

[3.1.5.5,20]

tadapyasattyaṃ |

[3.1.5.5,21]

pratibhāsa mātrāllokasya vyavahāro na sidhyati |

[3.1.5.5,22]

tāvanmātrāvabhāse hi karttavyaṃ kimataḥ paraṃ || 549 ||

[3.1.5.5,23]

arthakriyākaraṇapravaṇo hi bhāva upādeyo'nyo'nyatheti prekṣāvatāṃ vyavahāraḥ | pratibhāsamātrakantatkṣaṇa eva tathā bhavadaheyopādeyaṃ | tathā vijñaptimātrakamadvaitamiti na bhedābhedau | sa ca kāryakāraṇabhāvo'nvayavyatirekābhyāmiti | nātmā kasyacit kāraṇamiti na tasya kutaścidanumānaṃ | tataḥ |

[3.1.5.5,24]

sāmagrīśaktibhedāddhi bhāvānāṃ viśvarūpatā | sā cedabhedikā prāptamekarūpamidaṃ jagat || 550 ||

[3.1.5.5,25]

ekarūpamityaheyopādeyaṃ pratibhāsamātrakamadvaitamiti yathā | atha śakramastakasyāgnirūpamapyasti tadvilakṣaṇamapyasti | tataḥ kāryamagnistatopi bhaviṣyati | atrāha |

[3.1.5.5,26]

bhedakābhedakatve syād vyāhatā'bhinnarūpatā !ekasya nānārūpatve dve rūpe pāvaketaro || 250 ||

[3.1.5.5,27]

rūpabhedalakṣaṇatvāt padārthabhedasya | tatognireva dhūmasya janaka iti na vyabhicāraḥ kāryahetoḥ | na hi tadagnirūpatāyāmaparaṃ śakraśiraḥ | yena tu rūpeṇa bhinnaṃ tadajanakameva kuto vyabhicārāśaṅkā |

[3.1.5.5,28]

tattasyājananaṃ rūpamanyasya yadi saiva sā | na tasyājananaṃ rūpantattasyāḥ sambhavet kathaṃ || 251 ||

[3.1.5.5,29]

tataḥ svabhāvau niyatāvanyonyaṃ hetukāryayoḥ | tasmāt svadṛṣṭāviva tad dṛṣṭe kāryepi gamyate || 252 ||

[3.1.5.5,30]

nanu |

[3.1.5.5,31]

ekaṃ kathamanekasmāt kledavad dugdhavāriṇaḥ | dravaśakteryataḥ kledaḥ sā tvekaiva dvayorapi || 253 ||

[3.1.5.5,32]

bhinnābhinnaḥ kimasyātmā bhinne ca dravatā kathaṃ | abhinne hyucyate buddhestadrūpāyā abhedataḥ || 254 ||

[3.1.5.5,33]

na khalu dugdhavāriṇorabhinnarūpatā tadanyakaṭhinarūpabhedād vyāvṛtterekatvādekatā | tathā kāryasyāpi vikledasya | nahi vikledopi paramārthato'bhinnaḥ | tadanyavyāvṛttyā tu tathā vyapadeśa iti na vyabhicāraḥ |

[3.1.5.5,34]

tadvadbhedepi dahano dahanapratyayāśrayaḥ | yenāṃśena dadhad dhūmaṃ tena tena tathā gatiḥ || 255 ||

[3.1.5.5,35]

dahanapratyayāṅgādevānyāpekṣāt samudbhavāt | dhūmo tadvyabhicārīti tadvat kāryantathā paraṃ || 255 ||

[3.1.5.5,36]

tadvaditi dugdhavārivadeva dravatāyāstadanyavyatvattyā bhedepi dravyapratyayāśrayatvavat | bhedopi dahanaprayayāśrayastadanyavyāvṛttyaiva | yenāṃśeneti dahanapratyayakāraṇatvena tenaiva gatiḥ | anyatra dravyavyabhicārāt | dahanapratyayāṅgatāmantareṇa notpadyate dhūma iti na tadvyabhicāraḥ | tathā hi |

[3.1.5.5,37]

dhūmendhanavikārāṅgatāpade dahanasthiteḥ | anagniśceddhūmosau sadhūmaścetsapāvakaḥ || 257 ||

[3.1.5.5,38]

dhūmaścendhanavikāraśca tayorevāṅgaṃ vahnirnnānyaḥ | tena yadyasau noṣṇādilakṣaṇaḥ śakramūrddhādistadā na sa dhūmopi tuṣpādireva |

[3.1.5.5,39]

etadeva kuto na hyadṛṣṭaṃ niyamamarhati nānyathā bhavatīti | nīlamapi tarhi nānyadānyathā bhavatīti | kuta etat | tathā sati nīlameva na bhavatīti cet | samānametat | dhūma eva na bhavatīti | kuta etaditi samānamaparatrāpīti |

[3.1.5.5,40]

nanu svarūpalakṣaṇaṃ nīlādi na svarūpābhāve sati | na ca janyatālakṣaṇaṃ dhūmādikaṃ tatrāpi svarūpameva lakṣaṇamiti na samānametat |

[3.1.5.5,41]

atrocyate |

[3.1.5.5,42]

na svarūpābhāsamātrād vastuto vastutāsthitiḥ |

[3.1.5.5,43]

svarūpasyāvabhāso hi bhrāntetaravidāṃ samaḥ || 551 ||

[3.1.5.5,44]

svarūpamātranīlapītādyavabhāsanaṃ hi bhrāntābhrāntapratyayasamānamiti na vastu sidhyati | kāraṇakāryatākṛtastu vibhāga ityalaṃ prasaṅgena | svabhāvahetoḥ kathannāntarīyakateti cet |

[3.1.5.5,45]

atrocyate |

[3.1.5.5,46]

nāntarīyakatā jñeyā yathā svaṃ hetvapekṣayā | svabhāvasya yathoktaṃprāk vināśakṛtakatvayoḥ || 258 ||

[3.1.5.5,47]

vastumātrānubandhī vināśa iti prāk pratipāditoyamartha iti punarnna carvvitacarvvaṇasya vidhānaṃ | tasmādanvayavyatirekalakṣaṇa eva kāryakāraṇabhāva iti nātmanā prāṇādīnāmiti na gamakāḥ |

[3.1.5.5,48]

ācāryasyāpyayamevābhiprāyaḥ sakala iti | kuta etaditi cet |

[3.1.5.5,49]

ahetutvagatinyāyaḥ sarvvoyaṃ vyatirekiṇaḥ | abhyuhyaḥ śrāvaṇatvokteḥ kṛtāyāḥ sāmyadṛṣṭaye || 259 ||

[3.1.5.5,50]

sakalavyatirekahetūdāharaṇasāmyakathanārthamācāryeṇa śrāvaṇatvasya vyatirekiṇo naikāntikapratipādanaṃ kṛtamiti sarvvoyaṃ nyāya ācāryasyāpyabhiprāyastha iti mantavyam |

[3.1.5.5,51]

evantāvad vyatirekī na heturiti pratipāditaṃ | sarvvasya vyatirekiṇaḥ śrāvaṇatve 'samānatvāttasya cāsādhāraṇatvenānaikāntikatvāt | tathā hi |

[3.1.5.5,52]

sapakṣācca vipakṣācca vyatireko na bhāvikaḥ | sambhavyadṛṣṭimātreṇa vyatirekīti kathyate || 552 ||

[3.1.5.5,53]

nityānityanirātmakasātmakarāśidvayavyatirekeṇa na rāśyantaraṃ | bhāvābhāvayoḥ parasparaparihāravirodhasya bhāvikatvādanyathā'vyavahāra masamaṃjasaṃ jagat syāt | na cobhayapakṣāsambhavi kiñcit | yadi nityādanityācca vyāvṛttaṃ śrāvaṇatvaṃ na bhavedeva tarhi niradhikaraṇatvāt | śabda evādhikaraṇamiti cet | na | śabdatvasyāpi samāno doṣaḥ | tadapi sarvvato vyāvṛtternna bhavedeva | tathā hi |

[3.1.5.5,54]

nityānityatvasandehe śabde hetūpapācanaṃ | sa cedubhayato hīnaḥ sandehotra tayoḥ kathaṃ || 553 ||

[3.1.5.5,55]

nahi tato vyāvṛttatvena niścitastayoreva sandehasambhavī | na tarhi śrāvaṇatvaṃ sapdehahetuḥ śabdatvamātreṇaiva sandehāt |

[3.1.5.5,56]

nanu śabdatvāt sandehe kimapareṇāpi na sandehahetutābhājā bhāvyam |

[3.1.5.5,57]

nanu yo hi kvacid dṛṣṭaḥ soparatra dṛśyamānastatra śaṅkāmupajanayet | tadeva ca sandehahetutvamucyate | śrāvaṇatvanna kathaṃ sandehahetuḥ |

[3.1.5.5,58]

naitadasti | yataḥ |

[3.1.5.5,59]

dṛṣṭe vidhividhānena saṃdehetra niṣedhataḥ | bhāvābhāvena saṃdehe kaḥ svapakṣaparigrahaḥ || 554 ||

[3.1.5.5,60]

yatra hi prameyatvādau sādhāraṇānaikāntike saṃdehaḥ | sa darśanadvāreṇa vidhimukhena asādhāraṇe tu pratiṣedhamukheneti tu konayorviśeṣaḥ |

[3.1.5.5,61]

nanu na dṛṣṭaṃ śrāvaṇatvaṃ nityānityayoriti tayorapratipattihetureva yuktaṃ | apratipattimukhasyaiva dṛṣṭatvāt |

[3.1.5.5,62]

nedaṃ sādhīyaḥ | yataḥ |

[3.1.5.5,63]

vyāvṛttirekasya yadā niyamāt pratiyoginaḥ | vṛtyābhāvyavirodhe hi vyāvṛttirnoṃbhayorapi || 555 ||

[3.1.5.5,64]

naikānte dvābhyāṃ parasparavirodhibhyāṃ vyāvṛttisambhava audāsīnyaṃ tvatra na labhyata eva |

[3.1.5.5,65]

nanu dvayorekatra pramāṇābhāvādeva sandeho na śrāvaṇatvahetukṛtaḥ | yadi paraṃ tadapratipattihetureva, sādhāraṇānaikāntikepi tarhi pramāṇābhāvādeva sandeho na sahetukṛtaḥ | darśanadvāreṇa sopi saṃdehahetureva | śrāvaṇatvamapyadarśanadvāreṇeti samānametat |

[3.1.5.5,66]

atha sandehe sati na saṃdehavyāvṛttistata iti saṃdehaheturucyate | śrāvaṇatvamapyevameveti yatkiñcidetat |

[3.1.5.5,67]

api ca |

[3.1.5.5,68]

prameyatvaṃ dvayordṛṣṭaṃ dvayornniścayakṛnna kim | dvayordarśanayoge hi vidhāne syād dvayorapi || 556 ||

[3.1.5.5,69]

dṛṣṭaṃ hi yadyatra tat tadvidhānameva kuryāt | nāstīti dvītīyāṃśāvalambanaṃ kutaḥ | atha dvaya rnnaikatra parasparavirodhinorbhāvo yuktaḥ | evantarhi pakṣa eva saṃdeho na spakṣadvārakaḥ | darśaneṃpi pakṣasaṃdehadvāraka eva saṃśayaḥ sa ubhayatrādarśanepi samānaḥ |

[3.1.5.5,70]

nanvekāntavyāvṛttikṛtaḥ saṃdehaḥ | ekāntena dvābhyāṃ vyāvṛttatvena niścayāt | yohi dvābhyāṃ rāśyantarāsambhavibhyāṃ vyāvṛttaḥ sa tenaiva rūpeṇāpratipatterhetuḥ | tathācācāryeṇāpyaya vyatirekī kathitaḥ | tathā cāha | yo hyasādhāraṇaḥ sādhanadharmaḥ sa yāvatā bhedena sarvvasaṃgrahastatra saṃśayahetuḥ tadvatā tatsaṃgrahādekāntavyāvṛtteśca tatkathamayaṃ vyāvṛttereva saṃśayāt saṃśayahetuḥ |

[3.1.5.5,71]

naitadasti |

[3.1.5.5,72]

uktametad yato dvābhyāṃ vyāvṛtteryasya niścayaḥ |

[3.1.5.5,73]

anyatra tasya bhāve'sanniścayaḥ syād dvayorapi || 557 ||

[3.1.5.5,74]

vyāvarttakañca tatraiva punaḥ saṃdehakṛt katha | tadvyāvṛtterdvayoranyanna vyavacchedasādhanam || 558 ||

[3.1.5.5,75]

yo hi yasmāda vyāvṛttaḥ sa kathantasya na vyavacchedasādhakaḥ | atha dvayorvyavaccheda sādhyakatvādevāpratipattihetuḥ |

[3.1.5.5,76]

nedamasti | yataḥ |

[3.1.5.5,77]

sarvvasya hetorhetutvaṃ vyavacchedaprasādhane | vyāvṛttiḥ śabdaliṅgābhyāṃ prasādhyata iti sthitaṃ || 559 ||

[3.1.5.5,78]

sattyamanyavyāvṛttisādhaka eva hetuḥ kintu tadanyavidhānākṣepakatvena | iha tu na kiñcidanyadākṣipyate dvayorapi nivṛtteḥ | kṛtakatvena tu nityatānivṛttyā'nityatākṣepaḥ |

[3.1.5.5,79]

sattyametat |

[3.1.5.5,80]

nityavyāvarttanādanyannānityatvaṃ vidhīyate | anyavyāvarttanādeva kṛtorthonumayā yataḥ || 560 ||

[3.1.5.5,81]

anityasya nityata ropasya vyavacchedamātreṇa kṛtārthamanumānaṃ | nityānityavikalpayorekavyāvarttanenāparasya svata eva sthānāt | tadapi kadācinna bhaviṣyatīti cet | na | tasya pratyakṣasiddhatvāt | kāryahetau | kathamiti cet | āstāntāvadetat | śrāvaṇatvena tu yadi dvayamapi vyavacchinnaṃ tadanyathātvavidhānaṃ pratyakṣasiddhambhavediti hetureva bhavet | anyena tu hetunā tadekasādhanena na heturiti cet | na | pratyakṣasiddhe kathamanyo heturniṣedhakaḥ syād vidhāyako vā | atha pratyakṣaṃ na niṣedhakṛt | tato parasya pareṇa vidhānaṃ niṣedhanamvā na śrāvaṇatvena | dvayorvvyavacchede kathamapareṇa vidhānaṃ | anyathā tatrāpyapareṇa vidhānamiti kathamaparasyāpi pramāṇatā bhavediti sarvvatrānāśvāsaḥ | na ca pratyakṣamaniṣedhakaṃ | tathābhāve hi vidhāyakamapi na syāt | vidhānaṃ vastupratipādanaṃ na ca vastu tadaparavyatiriktaniṣedhamantareṇa pratipāditaṃ bhavati | yataḥ |

[3.1.5.5,83]

anyāsaṃsargi tadvastu bhavedvānyena miśritaṃ | anyena miśraṇe vastu na syādavyavahārataḥ || 561 ||

[3.1.5.5,84]

tathā vā na niṣedhasya parasmādapi sambhavaḥ || 562 ||

[3.1.5.5,85]

atra vicāryate | vastu svayaṃ svarūpataḥ parasmādavyāvṛttamanyathā vā | yadi vyāvṛttaṃ pratyakṣeṇa tathā gṛhītamagṛhītamvā | gṛhītañcet kathamanyasyāniṣedhaḥ | sa eva hi parasya tatra niṣedho yatparihāreṇa tasya rūpāntaratayā pratibhāsanaṃ | anyathā saṃkulapratipatteravyavahāra iti niṣphalaṃ pramāṇaṃ | atha pareṇa pramāṇenāparasya niṣedhavyavahāraḥ |

[3.1.5.5,86]

tadapyasat | yataḥ |

[3.1.5.5,87]

pratyakṣeṇa pratītasya parasmād yadi bādhanaṃ | pratyakṣasyāpramāṇatve parasyāpyapramāṇatā || 563 ||

[3.1.5.5,88]

pratyakṣasyāpramāṇatve kaḥ paratra samāśvāsaḥ | atha vastumiśraṇameva pareṇa | tataḥ parapramāṇaśatenāpi na niṣedhaḥ | na hi svarūpamanyathā karttuṃ śakyaṃ | atha kenacid rūpeṇāmiśritamiti niṣedhaḥ | yena rūpeṇāmiśraṇaṃ tenāpi rūpeṇa pratyakṣeṇa gṛhītameva | anyathānyathāgrahaṇe kathaṃ vyāvṛttatārthasya | pareṇa pratītau vyāvṛttatāvagama iti cet pareṇānyathā pratītau sarvvatrānāśvāsa iti pratipāditaṃ |

[3.1.5.5,89]

uṣṭrāt praviṣṭamātrasya yonyathā garbbhaveśmani | pratibhāsaḥ parodhyakṣastena pūrvvasya bādhanaṃ || 564 ||

[3.1.5.5,90]

garbbhagṛhe hi prathamapraveśe'pramāṇameva prathamadarśanaṃ | tena tad bādhyate na tu pramāṇameva | tasmād yadi pratyakṣeṇobhayavyāvṛttaśabdagrahaṇaṃ tadā na parasmāt saṃdehonyathā vā tathā śrāvaṇatvena vā | tasmādavyāvṛttatayaiva śrāvaṇatvāt saṃdehaḥ | evaṃ sarvvo vyatirekī | adarśanamātrantūpādāyācāryeṇa vyatirekī pratipāditaḥ | kathantarhi ekāntavyāvṛtteriti vacanaṃ | naikāntena niścaye vyāvṛtterityarthopi tvekāntasya niścayasya vyāvṛtteriti | nahi nitye'nitye vāsya bhāvenābhāvena vā niścayaḥ | tataḥ paramārthato 'vyāvṛttireva tatonaikāntikatā | evantāvad "vivādād bheda" iti vyākhyātaṃ |

[3.1.5.5,91]

sāmānyamidānīṃ vyākhyāyate | yathaikāntavyāvṛtto vyatirekī gamakastathaikāntenānvayyapi | tathā hi |

[3.1.5.5,92]

prameyatvādanityatvaṃ śabdasyāpi ghaṭādivat | ākāśādasatastasya vyāvṛtterheturanvayī || 565 ||

[3.1.5.5,93]

nahyākāśasya sattvamasattvamvā tasyāsattvāt | tenāvyabhicāritānvayo heturgamaka eva |

[3.1.5.5,94]

naitadasti |

[3.1.5.5,95]

ākāśāsattvapakṣe hi yadyapyasya na sambhavaḥ | tathāpyasyā prameyatvaṃ kathañcinna nivarttate || 566 ||

[3.1.5.5,96]

asatāmapi kathañcit prameyatā'styevānyathā vidhiniṣedhāmyāṃ vyavahāra eva na bhavet | nahi sattvaṃ kevalaṃ vyavahartuṃ śakyaṃ | parasparaparihāreṇa hi vyavyasthitāḥ padārthātmāno vyavahāraviṣayo 'nyathārthakriyāvirahādanarthatā syāt | arthakriyārthināṃ svaparavibhāgābhāve ca ko vyavaharet | kva vā kimarthamveti sarvvamasadeva bhavet | nahi parapakṣamasadapratiyatā svapakṣaḥ śakyaḥ samarthayituṃ | ākāśañca sa pratighapadārthābhāvamātramavaśyaṃ pramātavyamanyathā na padāt padamapi calitavyamāpatet | tasmāt sataḥ padārthān pratiniyamena vyavasthāpayatā prameyo'bhāva evaṃ sa vyavasthāpitaḥ | pramāṇena vyavasthāpita iti prameyaḥ | na hi vastuviṣayameva pramāṇaṃ | paricchedalakṣaṇatvāt pramāṇasya | paricchedakāryeva pramāṇaṃ | na cet svaviṣaye pareṇa bādhyate | tasmād vyavahārāvisamvādasādhanapratyayaparicchedyatvāt prameya evābhāva iti nāvyabhicaritānvayaṃ prameyatvāditi | tataḥ sādhāraṇatayā naikāntikaṃ | atha prameyatā pratyakṣaparicchedyataivocyate | tathā sati pratyakṣasya vastuna udayādarthakriyāsāmarthyameva prameyatvaṃ | tatorthakriyākāritvameva gamakamityāpatitaṃ | taccāvastuno pi vyāvṛttervyatirekasambhavāt kathamanvayī hetuḥ | bhavati cāsatopi vyāvṛttiriti pratipāditaṃ |

[3.1.5.5,97]

etena vastutvādayopi vyākhyātāḥ | tasmādanvayavyatirekyeva kāryasvabhāvalakṣaṇo hetuḥ |

[3.1.5.5,98]

nanvanupalabdhirapi tṛtīyo heturiti pratipāditaṃ | pratiṣedhastu sarvvatra sādhyate'nupalambhata ityādinā |

[3.1.5.5,99]

atha vastuviṣayahetuprabhedopadarśanametat | tathā sati pratibandhonupalabdherūpapādanīyaḥ na ca tādātmyatadutpattibhyāmaparapratibandhaprakāra iti pratipāditaṃ |

[3.1.5.5,100]

atrocyate |

[3.1.5.5,101]

kāraṇavyāpakābhāvādabhāvo vyāpyakāryayoḥ |

[3.1.5.5,102]

gamyate nāparaḥ kaścidabhāvasya prasādhakaḥ || 567 ||

[3.1.5.5,103]

abhāvo hi nāma na kaścit svatantro vyavahāraviṣayo'pi tu vivakṣitasya vastuna eva | tacca vastu sandihyamāne parokṣatayā kathannāstīti sidhyati | nahi tasyānupalabdhireva gamikā'bhāvasyānupalabdhilakṣaṇaprāptatvāt | evaṃ tu tadabhāvaḥ sidhyati | yadi tasya kāraṇaṃ vā nāstīti | tatra ca darśitaḥ sa eva dvividhaḥ pratibandha iti siddhapratibandhikaivānupalavdhiḥ |

<3.1.6>

<5. anupalabdhicintā>

{3.1.6.1}

<1. anupalabdhiḥ pṛthag hetuḥ>

[3.1.6.1,1]

udāharaṇaṃ kasmānnopāttaṃ | upāttameva yataḥ |

[3.1.6.1,2]

hetusvabhāvavyāvṛttyaivārthavyāvṛttivaṇarṇanāt | siddhodāharaṇetyuktānupalabdhiḥ pṛthag na tu || 260 ||

[3.1.6.1,3]

upāttamevānupalabdherudāharaṇaṃ na tu pṛthak | kiṃ kāraṇaṃ | hetusvabhāvavyāvṛtyaivārthasya kāryasya svabhāvasya ca vyāvṛttikathanāt |

[3.1.6.1,4]

niveditametat |

[3.1.6.1,5]

ātmatve hetubhāve vā siddhe hi vyatirekitā |

[3.1.6.1,6]

sidhyatītyādisvabhāvānupalabdhirapi nirddiṣṭaiva | hetusvabhāvayoranupalabdhayoreva bhāvasya nivarttanāt | tathā coktaṃ | "siddhaṃ pramāṇairvvadatā" mityādi | upalabdhilakṣaṇaprāptatvaṃ viśeṣaṇamiti kathaṃ sidhyati |

[3.1.6.1,7]

atrocyate |

[3.1.6.1,8]

tatrāpyadṛśyāt puruṣāt prāṇāderanivarttanāt | sandehahetutākhyātyā dṛśyārthe seti sūcitaṃ || 261 ||

[3.1.6.1,9]

pareṇoktaṃ ghaṭādau prāṇādinivṛttirātmanivṛtteryadi ca jīvaccharīrādapyātmā vyāvṛttaḥ prāṇādayopi vyāvartteran |

[3.1.6.1,10]

atrācāryeṇa pratipāditaṃ | ghaṭādāvātmā sattvameva dṛśyatvamevādṛśyatvādātmano na siddhamanupalavdhimātrāt saṃdehāditi | ato dṛśyerthe'nupalabdhirgamiketi sūcitameva |

[3.1.6.1,11]

nanu vyavacchedasādhanatve sarvva eva heturanupalambha eva tatkathaṃ hetutritayaṃ |

[3.1.6.1,12]

naiṣa doṣaḥ | yataḥ |

[3.1.6.1,13]

anaṅgīkṛtavastvaṃśo niṣedhaḥ sādhyate nayā | vastunyapi tu pūrvvābhyāṃ paryudāso vidhānataḥ || 262 ||

[3.1.6.1,14]

vastunyapi pradeśe na paryudāsaḥ sādhyate'pi tvanaṅgīkṛtavastvabhāve niṣedhaḥ sādhyate | pūrvvābhyā tu svabhāvakāryahetubhyāṃ paryudāsadvāreṇa | tena viṣayabhedād bheda eva pratibandhasamānatāyāmapi |

[3.1.6.1,15]

nanu kaḥ svabhāvānupalabdhau pratibandhaḥ tādātmyamityāha |

[3.1.6.1,16]

tatropalambheṣvastitvamupalabdhernna cāparaṃ |

[3.1.6.1,17]

na hyanupalabdheranyaivāsattā'pi tvanupalabdhireva |

[3.1.6.1,18]

nanu jñānavyatireko'nupalabdhiḥ | sattāvyatirekonupalabdhiḥ sattāvyatirekastvabhāvastatkathamanayostādātmyaṃ | yathā ca jñānajñeyayorbhedastathā tadabhāvayorapi | na khalu jñānameva padārthasya sattājñānavyatirekeṇāpi tasyābhāvāt | tathā hi |

[3.1.6.1,19]

sattā parokṣāpyarthānāmanumānena gṛhyate | pāvakasya na kimbhāvo dhūmadṛṣṭyānumīyate || 568 ||

[3.1.6.1,20]

na ca tatrāpyanumānopalambha eva sattā | anumānābhāvepi sattāyāṃ vyabhicārāt | nānumānanivṛttirabhāvaṃ gamayati | atītānāgatayorapyanumānavṛtteḥ |

[3.1.6.1,21]

nedaṃ sādhīyaḥ |

[3.1.6.1,22]

na hyanyānupalabhyeṣu nāstitānupalambhanāt |

[3.1.6.1,23]

upalabdhilakṣaṇaprāptasya hi tadanupalabdhyā'bhāvavyavahāraḥ sādhyate na ca teṣāmupalambhādanyaiva sattā | tathā hi vipratiṣiddhametat | upalabdhiyogyo na copalabhyata iti | tasmādupalabdhilakṣaṇaprāptapadārthasattopalabhbha eva | tathā hi | yadyupalabhyamānatopalabdhissā padārthasvabhāvaiva | athopalambhanamupalabdhiḥ kartṛsthatayocyate | tadāpyupalabdhilakṣaṇaprāptasattā tayā prāptaiva | tadavyatireke ca na bhedapratipattirvyatirekasya gamyatvād bhedasya | tadavyabhicārādupalambhaḥ sattocyate | na ca vyatiriktasamānakālopalambhādupalambhaḥ padārthānāṃ | api tu tadanupraviṣṭopalabhyamānatālakṣaṇopalambhādeva | tasmādupalambha eva sattā | tatastadanupalambha evāsatteti vakṣyati | na hi parasparamabhāvānāṃ paramārthataḥ kaścid bhedaḥ | bhāvaviśeṣaṇabhede tu bhedaḥ | paṭasyābhāvaḥ śakaṭasyeti ca | na ca nirvviśeṣaṇo bhāvaḥ tattvaṃ pratilabhate | atha bhāvābhāvayorbhāvabhūtamviśeṣaṇamekameva | atastadabhāvayorapyekatvameva | na ca paramārthato'bhāvasya tataḥ pratiṣedhyabhedepi |

[3.1.6.1,24]

nanu yadyabhāva evānupalabdhistadā'vipratipattireva | sattyametat | yataḥ |

[3.1.6.1,25]

ityajñajñāpanāyaikānupākhyodāhṛtirmatā || 263 ||

[3.1.6.1,26]

ekā svabhāvānupalabdhilakṣaṇā iti | parijñānarahitasya yo hi jñānajñeyābhāvayorabhedaṃ nāvagacchati | yo vā sāṃkhyotyantavimūḍhaḥ sarvvaṃ sarvvatra vidyata ityāgrahavāt | tasyājñasya pratī yarthamekā svabhāvānupalabdhiḥ | kintarhi tatra prasādhyate |

[3.1.6.1,27]

viṣayāsattvatastatra viṣayi pratiṣidhyate | jñānābhidhāne sandehaṃ yathā'dāhādapāvakaḥ || 264 ||

[3.1.6.1,28]

viṣayo hi jñānābhidhānayoḥ sattvaṃ | tatsaṃdehaśca tayoḥ sandehasya | tasya viṣayasyābhāve niyamena jñānamabhidhānaṃ sandehaśca nivarttate | viṣayasya viparyayasya sattvāt | yathā na pāvako dāhābhāvāt | dahanabhāve hi pakṣāntare pāvakasaṃdehaḥ tadabhāve tu viparyayasya bhāvāt | kutastasya sambhavaḥ | yato'dāhādaparā nāstyapāvakatā | yathā ca nādāhādaparā'pāvakatā |

[3.1.6.1,29]

tathānyānopalabhyeṣu nāstitānupalambhanāt | tajjhānaśabdāḥ sādhyante tadbhāvāt tannibandhanāḥ || 265 ||

[3.1.6.1,30]

na khalvanyaiva nāstitā nāmopalabdhilakṣaṇaprāpteṣvanupalambhanasvarūpād bahiḥ | tatastatsiddhausiddha eva tadātmībhāvaḥ |

[3.1.6.1,31]

nanvabhāvo'nupalambhena sādhyate | tatkathaṃ sādhyasādhanayorekatā |

[3.1.6.1,32]

tadapyasat |

[3.1.6.1,33]

na siddhametadevātra na cāsiddhamasiddhataḥ | siddhimṛcchati naivātra pratibandhastato na tat || 569 ||

[3.1.6.1,34]

yaducyate sādhyasādhanayorbhedena bhavitavyaṃ | sa evātra sādhyasādhanabhāvo na siddhaḥ | tatkathai tathā bhedasya siddhiḥ | na khalvasiddhamasiddhataḥ siddhimatā yāvat sādhyasādhanabhāvo na siddhaḥ paraṃ prati na tāvad bhedasiddhiḥ | yāvacca na bhedasiddhirnna tāvat sādhyasādhanabhāvaḥ | pratibandhe hi sati sādhyasādhanabhāvaḥ na tādātmyaṃ pratikṣipato'nupalambhābhāvayoraparaḥ pratibandhaḥ | nahi kāryakāraṇabhāvastayoḥ |

[3.1.6.1,35]

nanvabhāvenānupalambhaḥ kriyate | yadaiva ghaṭāderapanayanaṃ karoti kaścit tadaivānupalambhaḥ |

[3.1.6.1,36]

satyametad yadyabhāvaḥ pareṇānupalambhataḥ pramāṇena jñāyate tato na sahānupalambhavadasya pratibandhaḥ prasidhyet | anyathetaretarāśrayadoṣaprasaraḥ kena nivāryaḥ |

[3.1.6.1,37]

pratibandhe pramāsiddhenupalambhapramāṇatā | pramātvenupalambhasya pratibandhaḥ prasidhyati || 570 ||

[3.1.6.1,38]

anyonyāśrayato naivamekasyāpi prasiddhatā | itaretarakṛtakāryamata eva na sidhyati || 571 ||

[3.1.6.1,39]

tasmādanupalambhānnābhāvaḥ prasidhyati | pratibandhābhāvāt | tādātmyapratibandhe tu sa evānupalambho'bhāva iti vyavahāra eva sādhyate |

[3.1.6.1,40]

siddho hi vyavahāroyaṃ dṛśyādṛṣṭāvasanniti | tasyāḥ siddhāvasandigdhau tatkāryatvepi dhīdhvanī || 266 ||

[3.1.6.1,41]

nanu vyavahārasādhanepi nāstyeva dṛṣṭāntaḥ | anupalabdhyaiva sakalo vyavahāraḥ sādhanīyaḥ | tadā ca dṛṣṭāntāntarasa dhane'navasthaiva | vyavahāraśca kāryabhūta evānupalabdheḥ | tataḥ kāraṇāt kāryasādhanamayuktaṃ | nāvaśyaṃ kāraṇāni tadvantīti |

[3.1.6.1,42]

tadasat yataḥ |

[3.1.6.1,43]

siddha evāyaṃ vyavahāro dṛśyādṛṣṭinibandhanaḥ | tāvanmātranibandhanatayā abhāvavyavahārayogyatā'nupalabdhisvabhāvaiva yogyatāyā anarthāntaratvāt | vyavahārastvavaśyameva taddarśanāt sacetanaḥ pravarttayet | tāvanmātranibandhanamabhāvavyavahāraṃ smarannavaśyameva taccetanāvān bhavati | kāyavāgvyavahārantu yadi nāma na pravarttayati | mā sma pravarttayat | pramāṇasya pramāṇatāpratītisādhanatayā na kāyādivyavahārasādhanāt | tasmāt |

[3.1.6.1,44]

vidyamāne hi viṣaye mohādatrānanubruvan | kevalaṃ siddhasādharmyāt smāryate samayaṃ paraḥ || 267 ||

[3.1.6.1,45]

iti saṃgrahaḥ |

[3.1.6.1,46]

kāryakāraṇatā yadvat sādhyate dṛṣṭyadṛṣṭitaḥ | kāryādiśabdā hi tayorvyavahārāya kalpitāḥ || 268 ||

[3.1.6.1,47]

na khaluṃ darśanādarśanaviśeṣavyatirekeṇāparākāryakāraṇatā | kāryamasyetyayamevārtha etadantareṇa na bhavatīti | yadi tu vyatirikta etasmāttadaitadabhāvepi bhavedeva | tathā sati vyarthakaḥ pratibandhaḥ paraḥ |

[3.1.6.1,48]

atha tadabhāve na bhavettathā sati sa eva sambandha iti vyarthakaḥ paraḥ |

[3.1.6.1,49]

nanu sambandhe sati tadabhāve na bhavati | tadbhāve bhavatīti sidhyati |

[3.1.6.1,50]

sambandhe sati tadbhāve bhavatīti yadīṣyate | tadabhāvepi sambandhaḥ pūrvvakasyeti cintyatāṃ || 572 ||

[3.1.6.1,51]

dviṣṭha eva hi sambandhaḥ ekabhāve kathambhavet | yogyatā yadi sambandhaḥ kāraṇasya phalodaye || 573 ||

[3.1.6.1,52]

kāraṇādeva kāryasya bhāva ityeva yuktimat | tathā hi kāraṇaṃ tādṛk nijakāraṇasambhavi || 574 ||

[3.1.6.1,53]

na cānvayavyatirekābhyāmaparaḥ kāryakāraṇabhāvaḥ pratibhātyatīndriyadṛśopi | tasmādanvayavyatirekābhyāṃ kāryakāraṇabhāvavyavahārasya sādhyatā |

[3.1.6.1,54]

kathantarhi śabdānyattvamarthānyattvamantareṇa na tayoreva dṛṣṭyadṛṣṭyorvyavahārārthaṃ lāghavena kāryādiśabdaniveśaḥ | tena |

[3.1.6.1,55]

kāraṇāt kāryasaṃsiddhiḥ svabhāvāntargamādiyaṃ | hetuprabhedākhyānena darśitodāhṛtiḥ pṛthaka || 269 ||

[3.1.6.1,56]

kāraṇaṃ hi samarthaṃ kāryasvabhāva eva vastutaḥ | tatonupalabdhiḥ svabhāvahetureva | tato nāsyāḥ pṛthagupanyāsaḥ |

[3.1.6.1,57]

nanu kathaṃ svabhāvānupalambhaḥ svabhāvahetāvantarbhavati tādātmyapratibandhamantareṇa | yathā ca bhāvayorna parasparaṃ bhedaḥ tathā'bhedopi | na khalu nirātmanaḥ tādātmyasambhavaḥ | na hi śaśaviṣāṇaṃ kharaviṣāṇātmakaṃ |

[3.1.6.1,58]

atra hi pratividhīyate | pratiṣeghyaviparītasvabhāvātmikaivānupalabdhiḥ | tathā hi |

[3.1.6.1,59]

ekopalambhānubhavādidaṃ nopalabhe iti | buddherupalabhe veti kalpikāyāḥ samudbhavaḥ || 270 ||

[3.1.6.1,60]

na khalu riktātmā'bhāvaḥ pramāṇagocaravicāravattaraḥ | na ca tena siddhenāpi svarūpamātrataḥ kiñcita prasiddhimat | vastusāṃkaryaparyālocanalocanaireva sa tatheṣyate | tatra yadi vastudeśakālāvasthāntarabhāvād vyāvṛttaṃ svarūpataḥ kimaparābhāvakalpanayā | atha na vyāvṛttaṃ svarūpataḥ tathāpi vyarthakaḥ paro'bhāvaḥ | ekatra vyarthaḥ paratrāsamartha iti pratyapādīdaṃ prāgeva | tasmād anyabhāvariktatayaivaṃ svabhāvabhūto dharmabhedena tathā vyapadiśyate ghaṭāderabhāva iti | yataḥ | ekasya padārthasya vivakṣitapadārthasvarūpaviviktātmano ya upalambhaḥ tasya yo'nubhavaḥ svasamvedanatayā tasmādevedaṃ nopalabhe iti smaraṇaviparivarttamānamatiḥ kalpanārūpopajāyate | tatra pradeśānubhava evāparasyānupalambhaḥ | yata etadanyena svarūpeṇa nopalabhe ityayamevātrārthaḥ | tena svarūpeṇānupalabdhirasya | tena rūpeṇedaṃ nāstīti |

[3.1.6.1,61]

nanu ca tadupaghātakamiha nāstīti tasyābhāvo'nena rūpeṇeti sādhyaṃ tatkathaṃ viparyayasya vacanaṃ | sattyametad yadi paropyatrārtho nāntarbhavet | sa tvantarbhavatyeva | tathā hi |

[3.1.6.1,62]

viviktastena rūpeṇa pradeśonena vā ghaṭaḥ | na bhedotra vidagdhānāṃ pratibhāti kathañcana || 575 ||

[3.1.6.1,63]

yadi sonena rūpeṇa vivikto na syādayamapi na teneti parisphuṭārthe kaḥ parasya vyāmohaḥ | tasmāt tadviviktataivāsyātrābhāvaḥ | yataśca tadviviktapradeśadarśanādeva nopalabhe taditi matiḥ | tadanyarūpeṇa copalabhe iti tatonupalambhasyopalambhasya ca tādātmyādupalambha evānupalambhaḥ |

[3.1.6.1,64]

nanu bhavatvayamanupalambho jñānāntarasya jñeyāntarantu kathaṃ | jñānajñeyayorabheda iti pratipādanādadoṣaḥ | athavā vā śabda ivārthe | yathā upalabhe iti vikalpaviṣayatvāttathādhyavasīyamāna upalambhastathā nopalabhe iti vyavasāyādanupalambhopi |

[3.1.6.1,65]

iti cet | na | aviviktasya vedane'bhāvavedanasya sāmarthya | pramāṇena gṛhītasyānyathā karttumaśakyatvāt | pratipāditañcaitaditi nocyate | tathā hi |

[3.1.6.1,66]

nahi smṛtiṃ vinā'bhāvapramāṇasyāsti sambhavaḥ |

[3.1.6.1,67]

vinā viśiṣṭānubhavaṃ pratiyogismṛtirna yat || 576 ||

[3.1.6.1,68]

nanvabhāvasādhitā bhāvasaṃbhavādeva viśeṣasiddhirbhāvānāṃ tatkathamabhāvamantareṇāsākarya |

[3.1.6.1,69]

naitadasti | yataḥ |

[3.1.6.1,70]

viśeṣo gamyaterthānāṃ viśiṣṭādeva vedanāt | tathābhūtātmasaṃvittirbhedadhīheturasya ca || 271 ||

[3.1.6.1,71]

yadi na viśiṣṭaṃ vedanaṃ vedanāntaraviviktaṃ bhavet | na vedyaviśeṣagatiḥ | yadi ca svasambedanena tadrūpasamvedanasyānanubhavaḥ tadā tasyāpi viśiṣṭatā na gamyate | abhāvasamvedanena gamyeta nahi pratiyogismaraṇamantareṇābhāvapramāṇodayaḥ | na ca viśiṣṭasamvedanābhāve pratiyoginaḥ smaraṇaṃ | atha pūrvvantasya viśiṣṭānubhavaḥ | tathā satyasyāpīti vyarthaka evābhāvaḥ | athābhāvena sa evābhāvavyavahāraḥ sādhyate | kimanyena siddhasyānyena sādhanena | vyavahārasādhane saivānupalabdhiḥ svabhāvahetusvabhāvā | tasmādanyaviviktasvasamvedanabhāvādeva bhedavikalpaḥ | sa eva ca bhedastadanyābhāvaḥ |

[3.1.6.1,73]

tasmāt svato dhiyorbhedasiddhistābhyāṃ tadarthayoḥ | anyathā hyanavasthānād bhedaḥ sidhyenna kasyacit || 272 ||

[3.1.6.1,74]

dhiyaḥ svasamvedanādevānyavyāvṛttatāprasiddhiḥ | tatopyarthasyeti parisamāptaḥ svasamvedanavyavahāraḥ | yadi tu na pratyakṣādeva bhedaḥ api tvabhāvapramāṇataḥ | tathā satyanavasthānādapratipattiḥ |

[3.1.6.1,75]

tathā hi |

[3.1.6.1,76]

abhāvena pramāṇena yadi bhedasya kalpanā | sopyabhāvaḥ pareṇānyābhāve naivāvatāryate || 577 ||

[3.1.6.1,77]

sopyanyena tatonyena tadanyopyanavasthitiriti na vyavahāraḥ | abhāvena hi pramāṇena yadyanadhigataḥ pratyakṣeṇa bhedaḥ pratīyate | tasyābhāvasya pratiyogismaraṇe satyavatāraḥ | pratiyogitayā ca smaraṇaṃ pratyakṣato bhedagrahaṇe sati bhavatīti vyarthako'bhāva idānīmapi pūrvvavat pratyakṣeṇaiva bhedagrahaṇamiti |

[3.1.6.1,78]

atha tathāpi nābhāvamantareṇa bheda iti nābhāvasya vyarthatā | tathā sati tatrāpyapareṇa pratiyogismaraṇenābhāvāvatārakṛtā bhāvyaṃ | tadapi smaraṇamapekṣyata ityanavasthā | abhyupagamya cedamucyate na tu punaḥ sambhavatīdānīṃ gṛhyamāṇasya tadā pratiyogitayā smaraṇaṃ yena tadānīmabhāvāvatāre tasyāsmād bhedagrahaṇamiti na sambhavatyabhāvāvatāraḥ | tasmādapratipattireva paradarśane bhedasya |

[3.1.6.1,80]

viśiṣṭarūpānubhavānnātonyānyanirākriyā | tadviśiṣṭopalambhotaḥ tasyāpyanupalambhanaṃ || 273 ||

[3.1.6.1,81]

viśiṣṭarūpānubhava eva tadanyasyābhāvasādhanaṃ | natu viśiṣṭarūpānubhavamantareṇānyasya tatrābhāvasiddhiḥ |

[3.1.6.1,82]

nanu viśiṣṭarūpānubhavāt tathābhūtataiva tasya sidhyati | kathantatra tasya bhedā bhāvaḥ | nahi deśakālāntarabhāvinastatrābhāvastasyānupalabdhilakṣaṇaprāptatvāt |

[3.1.6.1,83]

tadasad yataḥ |

[3.1.6.1,84]

viśiṣṭarūpānubhave kathamanyānirākriyā | anyānirākriyāyāṃ hi sa eva tu na sidhyati || 578 ||

[3.1.6.1,85]

viśiṣṭarūpānubhave hi padārthānubhava eva na syāt | viśiṣṭaścedadhigamyate rūpaṃ ghaṭādeḥ kimaparābhāvapratipattyā | na cā bhāvasahasrapratipattyāpi viśiṣṭarūpānubhavaḥ svarūpaviśeṣapratipadamvinā | svarūpapratipattistvavaśyameṣitavyā | na ca āparo bhāvaḥ svarūpataḥ pratyetuṃ śakya iti pratipāditaṃ | tasmād viśiṣṭarūpānubhava evāparasyābhāvasādhanaṃ | anupalambhanamapi tasya viśiṣṭopalambhanamevānyasya |

[3.1.6.1,86]

tasmādanupalambhoyaṃ svayaṃ pratyakṣato gataḥ | svamātravṛttergamakastadabhāvavyavasthiteḥ || 274 ||

[3.1.6.1,87]

tanniyatarūpopalambha evābhāva iti siddhamabhāvānupalambhayostādātmyaṃ pratyakṣasiddhatvañca siddham iti nāsiddhipratibandhābhāvadoṣaḥ | sa cānupalambhaḥ samartha eva heturiti | svamātravṛtterevābhāvavyavahārasya pravarttakaḥ | anyathā yadyanubhavābhāvo 'nupalabdhirbhāvābhāvaścābhāvaḥ | tadānavasthānādasiddhirevetyāha |

[3.1.6.1,88]

anyathārthasya nāstitvaṃ gamyatenupalambhataḥ | upalambhasya nāstitvamanyenetyanavasthitiḥ || 275 ||

[3.1.6.1,89]

yathābhāvābhāvo'nupalambhena tathopalambhābhāvarūpopyanupalambhaḥ | tasyāpareṇānupalambhena tadabhāvopyapareṇeti nānavasthānato muktiḥ | athārthasyābhāva upalambhasādhanatvādupalambhābhāvena sādhyate | upalambhasya tu bhāvo nāparasādhana iti tadabhāvopi nāparasādhanaḥ |

[3.1.6.1,90]

tadetadasat |

[3.1.6.1,91]

svasamvedanasiddhatvamupalambhasya yuktimat | tadabhāvasya samvittiḥ svata ityatisāhasam || 579 ||

[3.1.6.1,92]

svasamvedanabhāve hi bhāva eva bhavedayaṃ | pratyakṣasiddho 'bhāvaśced vijñānasyānyavittitaḥ || 580 ||

[3.1.6.1,93]

athāparapratyakṣasiddho'bhāvaḥ samvedanasya vastunopi tarhīti prāptaṃ |

[3.1.6.1,94]

nanu vastvanupalabdhilakṣaṇaprāptatvāt na parapratyakṣataḥ sidhyati | tasya vijñānādanyad rūpamiti | samvedanasya samvedanatvādapararūpābhāva iti | tadaparapratyakṣasiddho'bhāvaḥ | tathā ca | idaṃ nopalabhe iti | upalambhamevottamapuruṣeṇa nirasyati na vastvidaṃ nāstīti |

[3.1.6.1,95]

"tasmādanupalambhoyaṃ svayaṃ pratyakṣato gataṃ iti | jñānābhāvalakṣaṇa eva |"

[3.1.6.1,96]

tadasat |

[3.1.6.1,97]

anyopalambhenānyasya parā'sattā gatiḥ kathaṃ |

[3.1.6.1,98]

tadviviktatayā cet syāt tatkiṃ nānupalabdhitā || 581 ||

[3.1.6.1,99]

na khalu tadviviktatāmantareṇa jñānāntarasyābhāvasādhanaṃ jñānāntarasamvedanena | tadviviktopalabdhereva ca tadanupalabdhiḥ | tatkathaṃ pratyakṣasiddhastadanyasamvedanābhāvaḥ | athopalabdhilakṣaṇaprāptamiti na viśeṣaṇamavyabhicārāt | tathā sati viśeṣaṇaṃ na syādanupalabdhitā tu nāpaiti | tasmād yāvān kaścit pratiṣedhaḥ sa sarvvonupalabdheriti paryudāsalakṣaṇo 'bhāvaḥ pratyakṣasiddhaḥ | sa eva cānyāpekṣayānupalambhaḥ | yattu punaridaṃ nopalabhe ityuttamapuruṣaprayogaḥ sa jñānaparyudāsalakṣaṇānupalabdhiprakaraṇato na tvarthābhāvanirāsāya | tadavyatirekādasāveva vastunopyabhāva iti | yadā hi sattopalambhayorekatā tadā vastuvyatirekasyāpi pratyakṣasiddhataiva na khaṇḍaśaḥ sambhavaḥ |

[3.1.6.1,100]

nanu vyāpakānupalabdhyā'bhāvaḥ sidhyati | tathā hi | upalabdhilakṣaṇaprāptasya bhāva upalambhena vyāptaḥ tadabhāvatastatsarūpād vastvabhāvaprasiddhiḥ |

[3.1.6.1,101]

sattyametat |

[3.1.6.1,102]

svabhāvānupalambhoyamabhāvasyāprasādhakaḥ | sarvatraiva bhavedevaṃ pratyakṣāt tadabhāvavit || 582 ||

[3.1.6.1,103]

yadi vyāpakānupalabdhirūpalabdhilakṣaṇaprāptasya pratyakṣaprasiddho'bhāvaḥ | sarvvatra tarhi tadabhāvaḥ pratyakṣasiddha eva na svabhāvānupalabdhirnnāma | vyāpakānupalabdhiścāmūḍhasya yadyabhāvasādhanī | mūḍhasyāpi saiva smaraṇena viṣayīkriyatā kimanupalabdhyantarakalpanayā | svabhāvānupalabdhirvvā yadi mūḍhasya saiva punaramūḍhasyāpi bhaviṣyatyakasmād dhūmapratipattivanna khalu tatra tritvamapaiti | kiñca |

[3.1.6.1,104]

vyāpyavyāpakayoratra bhedo na paramārthataḥ | upalambha eva satteti pūrvvaṃ saṃpratipādanāt || 583 ||

[3.1.6.1,105]

dṛśyasya hi sattopalambhena vyāptetyayamavaṣṭambho vyāpakānupalabdhivādinaḥ | ayañca svabhāvānupalabdhivādepi samāna eva | na hi tādātmye sati na vyāpyavyāpakabhāvaḥ | tathā copalambhaḥ eva satteti pratipāditaṃ | tatkāryahetuvyāptyavyatirekāt tatsvabhāvāviśiṣṭamiti tadanapalambhaḥ svabhāvānupalambha evokta iti kāryānupalabdhiṃ svabhāvānupalambha evāntarbhāvitāṃ yo vyācaṣṭe vyāmūḍhaḥ sa kathaṃ saṃvedanānupalambhaṃ svabhāvānupalambhanaṃ na vyākhyāsyati | tasmādanyabhāva evāparasyābhāvo'nyopalabdhireva cānyasyānupalabdhiḥ | sā ca svabhāvānupalabdhireva |

{3.1.6.2}

<2. dṛśyānupalabdhiḥ sadbhāvabādhikā>

[3.1.6.2,1]

nanvevamapi vyāpakānupalabdhirasambhavinī | sattyaṃ svabhāvānupalabdhāveva sarvvāsāmantarbhāva itīṣṭameva saṃgṛhītaṃ na kācinnaḥ kṣatiḥ | kathantarhi bhedaḥ |

[3.1.6.2,2]

vyāpyavyāpakayorbhedāt pracayāpacayāptitaḥ | vṛkṣaśiṃśapayordūrādūratvena ca bhinnatā | 584 ||

[3.1.6.2,3]

vṛkṣatā pracayinī śiṃśapātvaṃ tvapacayavat | dūre vyāpakānupalabdhirvyāpyāpekṣayā | samīpe tu svabhāvānupalabdhirityanayorbhedaḥ | upalabdhilakṣaṇaprāptasattopalambhayostu parasparaṃ vyāpyavyāpakabhāvānna bhedaḥ śakyakalpanaḥ | tena svabhāvānupalabdhireveti sthitamanupalabdhiḥ svabhāvahetāvantarbhavatīti | ata eva |

[3.1.6.2,4]

adṛśye niścayāyogāt sthitiranyatra vāryate | yathā'liṅgonyasattveṣu vikalpādirna sidhyati || 276 ||

[3.1.6.2,5]

ataḥ |

[3.1.6.2,6]

aniścayaphalā hyeṣā nālaṃ vyāvṛttisādhane | ādyādhikriyate hetorniścayenaiva sādhane || 277 ||

[3.1.6.2,7]

eṣā svabhāvānupalabdhirhetornnābhāvaṃ vipakṣe niścāyayati | dūradeśādau niścayāyogāt | adṛśyāpekṣayā hi neyamupalabdhilakṣaṇaprāptānupalabdhiḥ | ādyā tu hetorvvipakṣāt sarvvatovyāvṛttiniścaye vyāpriyate | yā kāraṇavyāpakānupalabdhirhetusvabhāvavyāvṛttyaivetyādivarṇṇitā | tatrāpi prasaṅgasādhanatāmaṅgīkṛtya sādhikā |

[3.1.6.2,8]

nanu virodhī nāma liṅgāntaraṃ | nāstyatra śītasparśo'gneriti | sa kathaṃ prabhedalakṣaṇenoktaḥ | anupalabdhāveva tasyāpyantarbhāvāt | yataḥ |

[3.1.6.2,9]

tasyāḥ svayaṃ prayogeṣu svarūpaṃ vā prayujyate | arthabādhanarūpamvā bhāve bhāvādabhāvataḥ || 278 ||

[3.1.6.2,10]

virodhī hi hetustasyā evānupalabdheḥ prabhedastadanyaprabhedavat | anyathā virodhivirodhikāryavirodhivyāpakādīnā mapi paraḥ pṛthag nirddeśakṛd bhavet | yadā tu tasyā evāyamanekaprakāro bhedastadāyamadoṣaḥ | tathā hi | svarūpaṃ vā prayujyate | svabhāvakāraṇavyāpakakāryānupalabdhiriti | athāpratiṣedhasyabādhanarūpaṃ vā | nāstyatra śītasparśogneriti | yathaivānupalabdhirabhāvasādhikā tathā sākṣāt paramparayā vā virodhina upalabdhirapi | kasmād | virodhasya nivarttakatvāt | kathamvirodhaprasiddhiḥ | ekasyāgnerbhāve 'vikalakāraṇasya śītāderabhāvād viroghagatiḥ | upalambhānupalambhalakṣaṇo hi virodhaḥ | tato virodhidarśanādanupalambha upalabdhilakṣaṇaprāptasya sādhyate | tatra dūradeśavarttino vahne rūpalabdhilakṣaṇaprāptānupalabdhiranumānasiddhā sā 'bhāvaṃ sādhayatīti na virodhopalabdhiḥ svabhāvānupalabdheranyā sa eva coṣṇasparśaḥ śītasparśabhāvaḥ tadviviktatvādanuṣṇāśītasparśaśca | tataḥ ta yopalabdheḥ eva tadanyānupalabdhiḥ | evaṃ viruddhakāryopalabdhirapi kāryahetvanumānasiddhasvabhāvānupalabdhiḥ | pūrvvatra viruddhopalabdhau ekasāmagryadhīnatayānumānaṃ |

[3.1.6.2,11]

anyonyabhedasiddhervvā dhruvabhāvavināśavat |

[3.1.6.2,12]

parasparaparihārasthitilakṣaṇatayā virodhaḥ | śāśvatetaravat | tādātmyapratiṣedho hi parasparaparihārasthitilakṣaṇavirodhataḥ sādhyate | tadyathā na saghaṭoyaṃ pradeśaḥ tatparihāreṇopalabdheḥ | sarvvatra sākṣādabhāvasādhanī viparyayopalabdhireva |

[3.1.6.2,13]

pramāṇāntarabādhādvā sāpekṣadhruvabhāvavat || 279 ||

[3.1.6.2,14]

yathā parasparabādhane virodhaḥ tathā pramāṇabādhanepi sāpekṣadhruvabhāvayoriva | tathā hi | sāpekṣamanapekṣamiti parasparavirodhaḥ | dhruvabhāvitvamitaraditi ca sāpekṣadhruvabhāvitvayostu parasparaparihārābhovopi pramāṇabādhanalakṣaṇo virodha iti virodhāntarametat tathā hi |

[3.1.6.2,15]

sāpekṣād viruddho bhāvaḥ sa dhruvādhruvayorapi | anyonyaparihāreṇa virodhaḥ paramārthataḥ || 585 ||

[3.1.6.2,16]

yadyevaṃ pramāṇaṃ virodhinaṃ sādhayati na tu pramāṇavirodho nāmāparaḥ |

[3.1.6.2,17]

sattyametat | tathāpi virodhivyāptena rūpeṇārthato virodhāt uktametat | asyāpi kiṃ prayojanaṃ | virodhivyāptopalabdhirapi pratiṣedhasya sādhikā yathā syāditi darśanārthaṃ | tathā hi | na dhruvabhāvī bhutasyāpi bhāvasya vināśo hetvantarāpekṣaṇāditi dṛśyate prayogaḥ |

[3.1.6.2,18]

aparaḥ punarāha |

[3.1.6.2,19]

viruddhakāryavyāpyasya yopalabdhiḥ prayujyate | tatra kāryasvabhāvasya hetorantargamādapi || 586 ||

[3.1.6.2,20]

sarvvaekatayā heturnna bhinno'nupalabdhitaḥ | trividhopi tato hetustasyā eva prabhedanam || 587 ||

[3.1.6.2,21]

anupalabdhirevaiko hetuḥ kāryasvabhāvayoḥ |

[3.1.6.2,22]

tatprabhedatvāt | na khalu tatprabhedastato bhidyate | nahi śāvaleyādikasya gotvād bhedaḥ | tatra kāryaheturvviruddhakāryopalabdhiḥ | svabhāvaheturapi viruddhavyāptopalabdhiḥ | anagninityatvābhāva sādhanāt |

[3.1.6.2,23]

tadetadasat |

[3.1.6.2,24]

pratibandhānurūpyeṇa yadi hetuḥ prakalpyate | tādātmyena tadutpattyā svabhāvaḥ kāryameva ca || 588 ||

[3.1.6.2,25]

anityatvena saha vahninā ca pratibandhe vyāpakaviruddhena virudhyate heturiti tadanupalabdhibhāvakalpanaṃ | tatra ca sākṣāddhetukalpanaṃ parityajya pāraṃparyāśrayaṇamasambhavi | kāryeṇa vahnigatau tadviruddhaśītanivṛttirnna tu śītanivṛttāveva sākṣād vyāpāro dhūmasya | tataḥ pāramparyeṇa hetutākalpanamanumitānumānaṃ | na ca dvayorekena śabdena pratipādane trayāṇāṃ vā nānya evāsau hetuḥ |

[3.1.6.2,26]

nahi śabdavaśādarthaḥ sambhavatyanyathā kvacit |

[3.1.6.2,27]

bhedaḥ prayogamātrasya kalpitaḥ syāt tathā sati || 589 ||

[3.1.6.2,28]

nāstyatra śītasparśo dhūmāditi | dhūmādagnyanumānaṃ kāryahetuḥ | agninā śītasparśābhāvasādhanaṃ viruddhopalabdhiḥ | śītānupalabdhyā śītābhāvavyavahārasādhanaṃ svabhāvānapalabdhiriti pāramparyahetūnāmato'numitānumānamaparamevānumānaṃ | na ca trayāṇāmekaśabdapratipādane bhavatyekatvaṃ hetvantaratvañca | prayogasamāsa eṣaḥ na rūpasamāsa iti nyāyaḥ | tasmāt sarvvatra eva heturanupalabdhirityayuktaṃ |

[3.1.6.2,30]

atha vyavacchedasādhane sarvvānupalabdhiḥ | na | viṣayabhedādeva hetubhedāt | tathācoktaṃ |

[3.1.6.2,31]

anaṅgīkṛta vastvaṃśo niṣedhaḥ sādhyatenayā |

[3.1.6.2,32]

vastunyapi tu pūrvvābhyāṃ paryudāso vidhānata || 590 || iti |

{3.1.7}

<8. bhāvasvabhāvacintā>

[3.1.7,1]

atha paramārthato vyavacchedasādhanādanupalabdhireveti mataṃ | tathā sati pratyakṣameva svasamvedamiti kinnoktaṃ |

[3.1.7,2]

tasmādasadetat | tataḥ prayogabhedādeva bhedo viruddhavyāptopalabdheḥ | sāpekṣatvād vināśasya na dhruvabhāvaḥ | yataḥ |

[3.1.7,3]

hetvantarasamutthasya sannidhau niyamaḥ kutaḥ |

[3.1.7,4]

tasyāpi hetvantarasya svahetusāpekṣatvādaniyamaḥ | punaraparasyāpīti na phalabhāviniyamaḥ |

[3.1.7,5]

atha bhāvasya yo hetuḥ kulālādiḥ sa eva tadvināśasyāpīti niyamaḥ | atrocyate |

[3.1.7,6]

bhāvahetubhavatve kiṃ pāramparyapariśramaiḥ || 280 ||

[3.1.7,7]

tathā hi |

[3.1.7,8]

nāśanaṃ janayitvānyaṃ sa hetustasya nāśanaḥ | tameva naśvaraṃ bhāvaṃ janayed yadi kimbhavet || 281 ||

[3.1.7,9]

yadi vināśaṃ janayitvā sa svahetureva tasya nāśanaḥ | naśvarameva janayatu kimanena pāramparyeṇa atra vastusvabhāvairuttaraṃ vācyamiti cet | anyathā vastusvabhāvatvānnaitaditi | tathā hi |

[3.1.7,10]

ātmopakārakaḥ kaḥ syāt tasya siddhātmanaḥ sataḥ | nātmopakārakaḥ kaḥ syāt tena yaḥ samapekṣyate || 282 ||

[3.1.7,11]

yadyātmopakārako vināśaheturnna sambhavati siddhasvabhāvasya sata iti siddhetarasvabhāvena tena bhāvyaṃtasvabhāvena tena bhāvyaṃ | tathā ca na sa tasya vināśahetuḥ |

[3.1.7,12]

atha siddhasyāpi viśeṣasya karttā | tathā sati sa viśeṣaḥ siddhastadanyo vā bhavet | yadi sa siddhaḥ pūrvavat prasaṅgaḥ | atha siddhe tasmiṃstadātmā na śakyaḥ karttumiti tadātmavyatirekī vidhestathā sati tasya nopakāraka evāsāviti kastasyāsau bhavet | na kaścidityarthaḥ | syā dvā da bhaṅgastu vihita eva na sa vidheyaḥ punaḥ |

[3.1.7,13]

api ca sa padārthaḥ svakāraṇāt kālāntaravyāpī tadanyathā vā | yadi pūrvvapakṣastadā |

[3.1.7,14]

sarvakālakalāvyāpī sarvakāryasya sādhakaḥ | pratipanno yadi tadā nāśakaḥ kiṅ kariṣyati || 591 ||

[3.1.7,15]

gatodake kaḥ khalu setubandhaḥ payonirodhāya hi setubandhaḥ |

[3.1.7,16]

payo'virodhī nahi setubandhaḥ prayāsamātraṃ hi sa setubandhaḥ || 592 ||

[3.1.7,17]

atha na tathāsya sampratipattistathā satyanirūpitasvaviṣayaḥ kathamvināśahetuḥ pravartteta | nirūpya bhāvinaṃ bhāvampravarttata iti cet | na | narūpite siddhisvabhāve ka iva vināśahetorupayogaḥ | virodhisvabhāve kapāle upayoga iti cet | nanvasāvapi virodhī nivarttaka eva | tatrāpi sa eva pūrvvakaḥ prasaṅgaḥ | parasparaparihāramātreṇa tu nivarttaka eva na syāt |

[3.1.7,18]

atha siddhasya kālāntarasthāyitayā'bhāvaṃ karoti śūnyatālakṣaṇamvināśahetuḥ | kālāntarasthāyinaḥ śūnyatā kriyamāṇā tadavirodhinī na tasya nivarttikā jalamivādhārasya | jalamapyāsaktakumbhastasya nivarttakameveti cet | na | tatra kālāntarasthānasyāprasiddhatvāt |

[3.1.7,19]

nanvanumānena kālāntarasiddhameva nivartyate | tadasat |

[3.1.7,20]

anumānāprasiddhasya na tasyaiva nivarttanaṃ | anyasyābhāva eveti na tasyāpi nivarttanaṃ || 593 ||

[3.1.7,21]

pratyakṣavadanumānamapi pramāṇameva tatsiddhamapi sattyameva kathamabhāvaḥ | tasyābhāve hi tasya tatpratītirasattyā bhavediti na pratyakṣānumāne staḥ | tadabhāvānna bhāvasiddhiriti kasya vibhāgaḥ | saṃbhāvyamānasya vibhāga iti cet | anvayādabhyāsa evaiṣa na ca vastuno nirṇṇaya iti yatkiñcidetat |

[3.1.7,22]

atha tasyaivānyathātvaṅ karoti kapālādilakṣaṇamvināśahetuḥ | atrāpyucyate |

[3.1.7,23]

ghaṭādāvanyathātvaṅkiṅkimvā mṛddravya iṣyate | ghaṭādāvanyathātvasya siddherbhāvaḥ kathanna saḥ || 594 ||

[3.1.7,24]

yadi ghaṭarūpe sonyathābhāvaḥ | sa evādhāronyathātvasya tato ghaṭaḥ svena rūpeṇa dṛṣṭaḥ kathamanyathā | atha na dṛśyate ghaṭaḥ kasyāsāvanyathābhāvaḥ | ghaṭapūrvakonyathābhāvastasyeti vyapadeśyaḥ |

[3.1.7,25]

nanu vināśe sati tatpūrvakaḥ sopi vināśonyathābhāvetyanavasthā atha mṛddravyasyānyathā bhāvastadapyavinaṣṭameva kathantasyānyathābhāvalakṣaṇo vināśaḥ | tatrāpi pūrvasya mṛddravyasya na vināśastadā'bhāvānnottarasya bhāvāditi | nanu bhavatpakṣepyayameva doṣaḥ | kāryakāle hi na kāraṇṅkathantasya tatkāryaṃ | naitadasti yataḥ |

[3.1.7,26]

kāraṇampūrvvabhāvyeva samakālanna kāraṇaṃ | vināśaḥ samakālastu bhāvenetyasaduttaram || 595 ||

[3.1.7,27]

na hyanyadā bhāvonyadā vināśa iti upapattimadetat | yadaiva bhāvastadaiva vināśe vinaṣṭa iti yuktaṃ | na tvabhāve'bhāvo yukto mṛtasya maraṇābhāvāt | kāryante mṛtepi yuktameva tasya bhāvāntaratvāt | abhāvastu tasyaiva śūnyatā | nāsti taditi sāmānādhikaraṇyena pratīteḥ | asāmānādhikaraṇyantu padārthasya vināśa iti vyapadeśivadbhāvācchilāputrakasya śarīramiti yadvat | na tvevamagnirdhūma iti sāmānādhikaraṇyaṃ |

[3.1.7,28]

nanvatrāpi na sāmānādhikaraṇyamparamārthataḥ | smaryamāṇaṃ hi pūrvakaṃ rūpamvinaṣṭamiti pratīyate | taduttarakālabhāvinā vināśena na ca tathā sāmānādhikaraṇyaṃ |

[3.1.7,29]

tadapyasat | evaṃ hi sati mahānvirodhaḥ | tathā hi |

[3.1.7,30]

smaryamāṇasya rūpasya na vināśosti tattvataḥ | tadā dṛśyasya rūpasya vināśa iti sāhasaṃ || 596 ||

[3.1.7,31]

vināśa iti hi nāstitvamucyate | na ca vidyamānāvasthāyā nāstitā | avidyamānāvasthāyāntu sa eva nāstīti kathannāstitā | tasmānnāstīti vyatiriktābhāvavādinaḥ sāmānādhikaraṇyābhāvaḥ | tasmānnānyo'bhāvo bhāvāt | tataḥ sāmānādhikaraṇyaṃ | uttarakālabhāvino hi sa evābhāvo yastadvyāvṛttimataḥ pūrvvasya bhāvaḥ | tasya copalabdhirūpāntarasyānupalabdhiḥ | sā ca varttamānarūpagrāhyagrāhipratyakṣasvabhāvottareṇa saha saṃghaṭitasya grahaṇe kāraṇāvadhigrahaṇaprasaṅga iti pratipāditam | ataḥ parāsaṃghaṭitasyaiva pratītirudayamātrādeveti parānapekṣo vināśaḥ |

[3.1.7,32]

nanu | svabhāvo hi sa tasyetthaṃ yenāpekṣya vinaśyati | tatkathamanapekṣyaḥ | atrocyate |

[3.1.7,33]

vyāpī yadi bhaved bhāvaḥ kasmai paramapekṣyate | athāvyāpī svayambhāvastadapekṣā vṛthā bhaved || 597 ||

[3.1.7,34]

ityuktam | ata evāha |

[3.1.7,35]

anapekṣaśca kimbhāvo'tathābhūtaḥ kadācana | yathā na kṣepabhāgiṣṭaḥ sa evodbhūtanāśanaḥ || 283 ||

[3.1.7,36]

prathamatarameva pratyakṣadṛṣṭastruṭyattayā kathamatathābhūtaḥ kadācit | yathā sa eva nittyavādino naśyadavasthāyāṃ |

[3.1.7,37]

kṣaṇamapyanapekṣatve bhāvo bhāvasya neti cet |

[3.1.7,38]

yadyanapekṣo bhāvo vināśe kṣaṇamapyekennāpekṣata iti na bhāvo bhāvasya bhavet kṣaṇamapi | tathā hi |

[3.1.7,39]

nittyaṃ sattvamasattvamvā'hetoranyānapekṣaṇād |

[3.1.7,40]

ityuktaṃ | tathā bhāvakṣaṇānantarambhavanvināśaḥ kathantadātmā bhavet |

[3.1.7,41]

atadātmatāyāñca na sāmānādhikaraṇyaṃ | tadetadapi kāśakuśāvalambanaṃ |

[3.1.7,42]

bhāvo hi sa tathābhūto'bhāve bhāvastathā kathaṃ || 284 ||

[3.1.7,43]

bhāva evottarabhāvāsaṃghaṭito vināśaḥ sa kathaṃ bhāvābhāve bhavet | na hi tadātmā ca syāt tadabhāve ca bhavati ceti yuktaṃ | evantarhi vināśostīti kathamvināśabhāve vinaṣṭaḥ | vyatiriktavināśabhāvepi svarūpasyāpracyuteḥ kathamvināśaḥ | saiva vyatiriktavināśabhāvepi svarūpasyāpracyuteḥ kathamvināśaḥ | saiva vyatiriktavināśāsikā pracyutiriti cet | bhavatu tathāpyasau vyatiriktatayaiva pratyayaviṣaya iti bhāvastadavastha upalabhyatāṃ | etadeva vyatiriktasya vyatiriktatvaṃ yatpararūpāvihantṛtvaṃ nāma | virodhād vighātaḥ pratyukta eva | vināśamantareṇa virodhāprasiddheḥ | tasmāt |

[3.1.7,44]

ye'parāpekṣya tadbhāvāstadbhāvaniyatā hi te | asambhavād vibaṃdhe ca sāmagrī kāryakarmmaṇi || 285 ||

[3.1.7,45]

tadyathāntyā kāraṇasāmagrī vibandhasambhāvanāvahitā svaprasavajanane na kiñcidapekṣata iti tanniyatā | tathā vināśepi bhāva ityanapekṣatvād vināśe kṣaṇiko bhāva iti sāpekṣatāyānnāvaśyambhāvavibhāvi nāśasya | utpattimattvād vināśitaiveti cet | na | pratibandhābhāvāta | nahi pratibandhamantareṇa hetuḥ sādhyasya sādhakaḥ |

[3.1.7,47]

ahetutvepi nāśasya tādātmye sādhyasādhanaṃ |

[3.1.7,48]

kāraṇatvantu sādhyasya paścādbhāvānna yuktimat || 598 ||

[3.1.7,49]

nahi paścādbhāvinā vināśena kāraṇena bhavituṃ yuktaṃ prāgbhāvina utpattimatvasya | kāryantu nāvaśyambhāvi kāraṇād | atastatkāraṇatvena na hetuḥ |

[3.1.7,50]

nanu tādātmyamahetukatve bhavatīti kuta etat | kathaṃ vā hetukatvannāśasya mudgarādanvayavyatirekānuvidhānāt | sa eva hi kāryadharmmaḥ | atrocyate |

[3.1.7,51]

bhāvābhāvo vināśaśceduttarāghaṭanātmakaḥ | sa pūrvamapi dṛṣṭatvāt kathannāśakahetukaḥ || 599 ||

[3.1.7,52]

yo hi yamantareṇāpi dṛśyate sa kathantaddhetukaḥ | nānvayamātreṇa heturiti pratipāditametat | yathā ca vināśakasannidhau kapālādibhāve parāsaṃghaṭitasya ghaṭasya pratītistathodayānantaramapi | nahi pūrvamapi pararūpasaṃghaṭanā pratīyate maraṇāvadhipratītiprasaṅgāditi pratipādanāt | parāsaṃghaṭanameva ca yadatrāpi vināśaḥ | vināśenaivāsaṃghaṭanā kriyata iti cet | tadasad yataḥ |

[3.1.7,53]

asāmarthyādapārthatvānnāśenaiva na tatkriyā | na hyasaṃghaṭite nāśaḥ samartho ghaṭitepi hi || 600 ||

[3.1.7,54]

yadyasau hetoḥ saṃghaṭita evotpanna iti tathaiva pratyakṣagṛhīta iti kastatra nāśasyopayogo 'sāmarthye hi tadā tasya bhavet | athāsaṃghaṭita evāsau svahetutaḥ | tathā sati vyarthako nāśaḥ | kṛtasya karaṇābhāvāt | tasmāt kṣaṇika eva svabhāvataḥ pratyakṣatovagatonyathā pratipatterasabhavāt | yaścānyathā pratipattumaśakyaḥ sa nonyathā bhavati pratyakṣatonyathātvasya bādhanāt | tasmādanapekṣa eva tanniyato nāparaḥ | yathāntyā kāraṇamāmagrī |

[3.1.7,55]

nanu sāpekṣyopyādityasyāstamaya udayaścāvaśyambhāvī nirapekṣatāyāmudayāstamayānantarameva bhavedastamayodayaṃ | sāmāgrī cābhedena niyatā'pi tu padārthāntareṃkurādike | tatastaddṛṣṭāntato viparyaya eva bhavet na tu prakṛtasādhyasiddhiḥ | atrocyate |

[3.1.7,56]

nodayāstamayavyāptirādityāstamayodaye | kadācidanyathāpi syāt pramā nāsti viparyaye || 601 ||

[3.1.7,57]

yadi nāma bhūyo darśanantathāpi pramāṇābhāvanna vyāptirudayāstamayābhyāmastamayodayabhāvayoḥ | tathā hi pativratopākhyānaṃ śrūyate |

[3.1.7,58]

sambhavaścāsti hemante cirādudayabhāvataḥ | jhaṭityastaṅgaterbhāvāt tadvadatyantasaṃbhavaḥ || 602 ||

[3.1.7,59]

na cāstamayādityasyāpi śailādināntaritatvaṃ | taccāntaritatvamasmadādyapekṣayā pare tu yoginaḥ paśyantyeva | api ca | sāpekṣāṇāntāvadavaśyambhāviteti | yadi nāma keṣāñcidavaśyambhāvo pareṣāntu na tatheti saṃśayaḥ |

[3.1.7,60]

yadapyuktaṃ | vyatiriktabhāvaniyatāntyā sāmagrī | vināśastu na vyatiriktaḥ | tadapyasad yataḥ |

[3.1.7,61]

yonyasvabhāve niyataḥ svahetossutarāmasau | svasvabhāvātmake nāśe kimevanna prakalpyate || 603 ||

[3.1.7,62]

nahi vināśo nāmāvastusvabhāvonya eva vastuna eva tu tattvamaparāsaṃghaṭitaṃ pratīyamānaṃ śilāputrakasya śarīramiti nyāyena | tathā pratipādanaviṣayo bhāvasya vināśa iti yathāntyā kāraṇasāmagrī tadaṃkurotpādanasvabhāvaniyatā tathā bhāvopi taduttarasvabhāvāsaṃghaṭitavyavahāraniyata iti kinnāmāniṣṭaṃ | api cānapekṣyatayā tanniyatatvaṃ sāmānyena sādhyate | vastvavasthābhedakalpanantu jātyuttarameva ghaṭaśabdamūrttāmūrttavikalpanāvata | tasmādanupalabdhiprabheda eva viruddhavyāptopalabdhiḥ | sā ca svabhāvahetāveva heturbhavatībhūdbhāve ca viparyayau | tena yaḥ sansajātīye dvedhā ca sa hetuḥ | viparyaye viruddhaḥ | tadanyastvaniścitaḥ pañcaprakāraḥ | tatra bhedasāmānyayorgamakatvavivādaḥ pratikṣiptaḥ | śeṣastriprakāro vyāvṛttidvāreṇa gamakatvapratipādanārthaḥ | tathā hi |

[3.1.7,64]

nānvayadvārako heturgamakattvavyavasthitaḥ | bhāvamātrasamādhikye tridhāpyagamakatvataḥ || 604 ||

[3.1.7,65]

yadyanvayo gamakatve prayojako 'nityatvādaprayatnānantarīyaka ityapi gamakaḥ syāt | astyabhāvānvayaḥ | athānabhāvamātreṇa gamakatvamanvayasya vyatirekasāhityāpekṣayā gamakatvāt | ayantarhi gamako sparśatvānnitya iti | ayamapi na gamakaḥ samatvādanvayasya ayantarhi syādanityatvāt prayatnānantarīyaka iti | atra hi balavānanvayo durbalo vyatirekaḥ | tathāhi |

[3.1.7,66]

na pradhānantadanyasya viśeṣaṃ samapekṣate | prayojakaparāpekṣanna dṛṣṭaṃ bhojanādiṣu || 605 ||

[3.1.7,67]

yadi prayojakatvamanvayasya gamakatve syānna vyatirekasya sapūrṇṇatāmapekṣeta tamanādṛtyaiva gamakatvaṃ prayojayed bhojanaprayojakavat | vyatirekastu prayojakaḥ sadbhāvamātramevānvayasyāpekṣate na samatvādikaṃ | yathā prayatnānantarīyakatvādanitya iti | yaḥ prayatnānantarīyakaḥ so nitya eva nityatāvyavacchedakatvena gamakaḥ | evamanyopi hetuḥ | tathā hi |

[3.1.7,68]

nityād vyāvarttate yena tadabhāvaṃ sa sādhayet | anitye varttamānanna tadabhāvasya sādhakaṃ || 606 ||

[3.1.7,69]

anitye yadi nāma dṛṣṭantathāpi na nityābhāvaṃ sādhayati | nityatā'bhāve tu dṛṣṭantadabhāvasādhane niyamena rāśyantarasaṃkrāntiḥ | dṛṣṭantu na niyamena anyatra na bhavati tadanyatra | yadi ca darśanadvāreṇa gamakastadā dṛṣṭamevāgniṃ gamayet sakalanna tadaparavyaktigatiḥ | tatastadanyavyaktiprāptāvapramāṇatā bhavet | atha sopi kroḍīkṛta eva | na | dṛṣṭānusāreṇa kroḍīkaraṇāsaṃbhavāt |

[3.1.7,70]

nanu vyāvṛttirapi tadanvayadvāreṇaiva niścitā tatkathannānvayaprādhānyaṃ | na | darśanasya vyāvṛttiniścaye nadhikārāt | darśanaṃ hi dṛśyamānatāmeva niścāyayati na tadaparaṃ | nānyadarśanamanyaniścayahetuḥ | saṃskārādanyatrāpi niścaya iti cet | tadasat |

[3.1.7,71]

saṃskārāḥ khalu yadvasturupaprakhyāprabhāvitāḥ | vyavasthāhetavastatra tatonyatra na niścayaḥ || 607 ||

[3.1.7,72]

yadā tu sa eva pratibandho vyatirekapradhānatayā gṛhyate tadā taddvāreṇa heturanyāpohasya gamakaḥ |

[3.1.7,73]

nanu darśanadvāreṇa pratibandhagatau kathamvyatirekeṇa pratibandhagatiḥ | naitadapi samucitamvacaḥ |

[3.1.7,74]

anvayenāpi sambandho vyatirekapradhānataḥ | atikramya na sāmbhāvya iti prāgeva varṇṇitaṃ || 608 ||

[3.1.7,75]

anvayena hi sambandhagrahaṇe tadvyaktyaiva bhavennānyathoktyā | tathā hi nānyasyoktestadānvayagatiḥ | atha tayāpi paścāt tathā sati vyabhicārādasambandha eva prāktanyā na syāt | vyabhicārataḥ | vyaktisāmānye sambandha iti cet | kimidaṃ vyaktisāmānyannāma | na khalvavibhāvitasvarūpaṃ sambandhitayānyathā vā pratyetuṃ śakyaṃ | vyaktiṣu samānapratipattinibandhanamiti cet | asti samāna iti pratipattirna tu tasyānibandhanamidamiti śakyannidarśayituṃ | yadi nāma pratyakṣato na pratītiṃ kāryadarśanādanumānāt pratīyatāṃ | pratīyatāṃ kāraṇasāmānyanna tu tatsāmānyantasyedaṃtayā nirūpaṇāt | ekakāryakāritvamvā nibandhanaṅ kimapareṇa | tathā hi |

[3.1.7,76]

nāsmākamasmin karttavye bhedaḥ kaścana vidyate |

[3.1.7,77]

iti lokaḥ samastoyamekavākyatayā sthitaḥ || 609 ||

[3.1.7,78]

tasmādayaṃ dhūma eṣāmpāvakabhedānāmekena kenacida vinā na bhavatītyetadabhāvād vyāvṛtto dhūma ityanyāpohasambandhenaiva sambandhagrahaṇannānyeneti vyāvṛttireva sādhyate hetunā śabdena vā | tato vyāvṛttireva prādhānyena gamyate | sāmarthyāttu vyaktisattānāntarīyakatayā pratīyate | anagnerabhāve niyataṃ kācidagnivyaktirākṣipyate | anyathā nagnivyāvṛttireva na syāt |

[3.1.7,79]

nanvanyastvaniścita iti pañcaprakāro 'naikāntika uktaḥ | na cedaṃ yuktaṃ toṣavato viruddhāvyabhicāriṇaścāparasyāpyanekāntikatvāt | nābhiprāyaparijñānāt | na hyayamarthaḥ | anyaḥ pañcaprakāro niścitaḥ | api tu tatra yaḥ satsajātīye dvedhā cāsaṃstadatyaye niścitaḥ sa hetuḥ | viparītatayā niścitaḥ sa viruddhaḥ | sa ca sarvvastādātmyatadutpattibhyāmpratibaddha eva | anyastu na niścita eva | sa eva sa pratibaddho 'naikāntika iti vākyārthaḥ | śeṣavadviruddhāvyabhicāriṇorapīdameva lakṣaṇamiti tayorapyanaikāntikatvaṃ na nivāryaṃ | tasmāt sakalamanavadyaṃ | tathā hi | viruddhāvyabhicāriṇonyenāpahṛtaviṣayasya sādhyāpratibaddhaviṣayatvaṃ | kathantarhyavyabhicārī | apratibaddho'vyabhicārī ceti vyāhataṃ | evantarhyavyabhicārī saṃśayaheturityapi vyāhatameva | asmatpakṣe tvapratibandhādeva saṃśayahetuḥ | avyabhicāritvaṅ kathamiti cet | abhyupagamadvāreṇeti na doṣaḥ | tathā cāha | yadā tarhi śabdatvaṃ nityamabhyupaiti tadāyaṃ hetureva syāt | yataḥ |

[3.1.7,80]

na kvacicchrāvaṇatvasya nāśitve dṛṣṭisambhavaḥ |

[3.1.7,81]

nitya eva hi dṛṣṭatvād gamakatvasya sambhavaḥ || 610 ||

[3.1.7,82]

gamakatvalakṣaṇābhyupagamād gamakaḥ | darśanādarśanamātreṇa ca vaiśeṣikasya gamakahetutā | sā cātrāstīti gamaka eva prāptaḥ | ācāryaḥ prāha | syād gamako yadyatra kṛtakatvamapi kaścidanityatve hetunna brūyāt | ubhayantu gamakamupalabhamānasya svābhyupagamādeva saṃśayaḥ | tasmād vaiśeṣikasyaivamabhyupagacchatotisaṅkaṭapraveśaḥ | tathā hi |

[3.1.7,83]

śabdasyānityateṣṭā ced yojyā śabdatvanityatā | taddvāreṇa hi nityatve paropi gamako bhavet || 611 ||

[3.1.7,84]

na khalu samānanyāyayogī na tathā bhavati | nyāya evāsau tathā na syāt | tathā ca sakalavyavahāroccheda eva | samānaśca kṛtakatvena hetutvanyāyaḥ śrāvaṇatvasyāpītyasāvapi kṛtakatvasādhyaviparyayāvyabhicārī na gamakaḥ kathaṃ tasmāt parābhyupagamena viruddhāvyabhicārī nānyathetyācāryasyābhiprāyo'vagantavyaḥ |

[3.1.7,86]

yadā tarhi śabdatvaṃ nityamabhyupaitīti vacanāt | tasmādapratibaddha eva saṃśayaheturiti vyāptihetvādilakṣaṇaṃ | tatra pakṣadharmo heturiti | sāmarthyādapakṣadharmo na hetuḥ | viparītaḥ pakṣadharmāviruddha ityapakṣadharmo na viruddhaḥ |

[3.1.7,87]

anyastvanaikāntikāḥ pakṣadharma ityapakṣadharmo nānaikāntikaḥ | tataḥ svanāmnaiva vyapadeṣṭavyaḥ | siddhamiti | dharmyasiddhāvapyasiddha eva | anyatarādyasiddhāvapi | tathā cācāryaḥ |

[3.1.7,88]

"dvayoḥ siddhena dharmeṇa vyavahārād viparyaye | dvayorekasya cāsiddhau dharmmyasiddhau ca neṣyate" || 612 ||

[3.1.7,89]

yadi tarhi pakṣadharmo hetuḥ | kathamanityaḥ śabdaḥ nityasyākṛtakatvāt | anityasya kṛtakatvāditi | tathā |

[3.1.7,90]

asadakaraṇādupādānagrahaṇāt sarvvasambhavābhāvāt |

[3.1.7,91]

śakyasya śakyakaraṇāt kāraṇabhāvācca satkāryamiti || 613 ||

[3.1.7,92]

atrocyate |

[3.1.7,93]

hetoḥ sādhyānvayo yatrābhāve 'bhāvaśca kathyate | pañcamyāṃ tatra dṛṣṭānto hetustūpanayānmataḥ || 614 ||

[3.1.7,94]

tadyathā nityaḥ śabdaḥ anityasya kṛtakatvāt | tathā ca kṛtakaḥ śabda iti | tathā 'nityaḥ śabdaḥ nityasyākṛtakatvāt | tathā ca kṛtakaḥ śabda iti pañcamyantena |

[3.1.7,95]

nanu dṛṣṭāntaḥ sādharmyavaidharmyābhyāmityarthasatatvaṃ | tathā'sadakaraṇādikamapi draṣṭavyaṃ | ete ca yathā na hetavaḥ tathā pratipāditaṃ | api ca |

[3.1.7,96]

asiddhapratibandhasya na hetoḥ sādhyasādhane | sāmarthyamatra nāstyetadata eva na hetavaḥ || 615 ||

[3.1.7,97]

asadakaraṇāditi kathamayaṃ hetuḥ | asataḥ śaśaviṣāṇāderna karaṇaṃ dṛṣṭamiti | na caitāvatā vyatirekeṇa viparyayasādhanaṃ | yadi kasyacidasataḥ kriyā nopalabhyate | sarvvasya tathā neti kuta iyaṃ vyāptiḥ | nahi viparyaye pratibandhamantareṇa vyatirekavyāptiprasiddhiḥ |

[3.1.7,98]

dhūmābhāve'gnyabhāvasya kathaṃ vyāptiḥ prasidhyati |

[3.1.7,99]

pāvakena yadi vyāpto dhūmaḥ sidhyati mānataḥ || 616 ||

[3.1.7,100]

na khalu sakalaṃ jagad baṃbhramyamāṇenāpi tatrānyatrātra ca nāstīti vyāpī vyatirekaḥ pratyetuṃ śakyaḥ | kāladeśavyāptikasya bhramaṇasyaivāsambhavāt |

[3.1.7,101]

anvayena tu pratibandhagrahaṇe tatsāmarthyādeva vyāpivyatirekaprasiddhiḥ | etacca prāgeva pratipāditaṃ |

[3.1.7,102]

tasmādete na hetavaḥ | pakṣadharma eva heturvviruddhonaikāntikaśca |

[3.1.7,103]

anena ca parārthānumānameva sadasattvaprakhyāpanaprakrameṇa prakaṭitaṃ | śeṣaḥ prapañcaḥ pramāṇasamuccaya evāvagantavyaḥ | pariśiṣṭa rūpanirūpaṇāyeti vyudāsitaṃ manosya vārtikakṛtaḥ |

[3.1.7,104]

he vādino na khalu saṃtatapakṣapātadveṣaṃ manaḥ svaparapakṣakṛtāndhakāraṃ |

[3.1.7,105]

tattvaprabodhanavidhāyi manasvivṛttaṃ madhyasthabhāva iti tatra matirvvidheyā || 617 ||

[3.1.7,106]

tīrthyāḥ śrīdharmakīrttermmatamidamamalaṃ tādṛśāmeva gamyaṃ |

[3.1.7,107]

mādṛg vyākhyātumīśaḥ kathamiti suciraṃ cintyatāmatra hetuḥ || 618 ||

[3.1.7,108]

asmiṃstvabhyāsamātrād yadi bhavati paraḥ tatra tatvārthasiddhyai |

[3.1.7,109]

yuktosmin pakṣapātaḥ svaparamatiriyaṃ yuktyayuktyoḥ kṛtārthā || 619 ||

[3.1.7,110]

saṃkṣepataḥ kṛtamidaṃ parabodhasiddhyai vaktuṃ punaḥ subahu sādhu ca śakyamatra || 620 ||

[3.1.7,111]

ratnākarādadhigatasya hi ratnarāśeḥ prauḍhaḥ pratigrahakṛtasti na tena bhāṣyam || 621 ||

[3.1.7,112]

śarīraśomāṃ rāgāya grāmyā vāñchaṃtyalaṃkṛtim |

[3.1.7,113]

vārttikasyāpyalaṅkāro mayākāri na garvvataḥ || 622 ||

[3.1.7,114]

ityunmuktaparārthasādhanadhiyāmevaṃ matiḥ śreyase |

[3.1.7,115]

tattāthāgatadharmanītinipuṇaṃ ceto vidheyaṃ sadā || 623 ||

[3.1.7,116]

kṣīrodādaparopi kiṃ jalanidhirdṛṣṭo vidhātā kvacit |

[3.1.7,117]

lakṣmīcandramasoḥ samastajagatāmānandadātrorjanaiḥ || 624 ||

[3.1.7,118]

ityanindyamidamāracayya yat prāptamarthakuśalammayāmalaṃ |

[3.1.7,119]

tena sarvvajagadarthasādhanī siddharastu jagatosya sarvvadā || 625 ||

[3.1.7,120]

iti vārttikālaṅkārapramāṇamahābhāṣye tṛtīyaḥ paricchedaḥ |

[3.1.7,121]

samāptaścāyaṃ pramāṇamahābhāṣyavārttikālaṃkāraḥ |

[3.1.7,122]

kṛtiriyaṃ kutīrthyatamastomavighanapaṭorācāryaprajñākaraguptasahasrāṅśumālinaḥ ||