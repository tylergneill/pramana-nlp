<1>
{1.1}
<prathamaḥ pādaḥ — pakṣadharmādhikāraḥ>
[1,1]
namo buddhāya ||
[1,2]
ādityabandhoḥ kiraṇairivānyairātanyamāne kṣaṇabhāji loke | suptā ivāniṣṭavilāpino'tastalaprahārādiva cetayadhvam || 1 ||
[1,3]
yat sat tat kṣaṇikaṃ yathā jaladharaḥ santastu bhāvā ime sattā śaktirihārthakarmaṇi miteḥ siddheṣu siddhā na sā | nāpyekaiva vidhānyadāpi parakṛnnaiva kriyā vā bhaved dvedhāpi kṣaṇabhaṅgasaṃgatirataḥ sādhye ca viśrāsyati || 2 ||
[1,4]
atra prathamapādopadarśitaḥ svabhāvahetuḥ | ayaṃ na tāvadasiddhaḥ | tathā hi yadi nāma pratidarśanaṃ sattvalakṣaṇabhedaḥ, tathāpi ihāthaṃkriyāsāmarthyameva sattvamabhipretaṃ hetutayopāttam |
tatra nāsaṃbhavi sarvathā śakyamabhidhātumabhimataṃ vā keṣāñcit | tallakṣaṇāsahiṣṇavo hi yadi paramavyāptamasmaddūṣaṇamabhidadhyuḥ, tatra ya evaite bhāvāḥ pramāṇasamadhigatārthakriyāviśeṣavyāpārāḥ, ta eva pakṣīkṛtā iti svarūpeṇāśrayadvāreṇa vā nāsiddhiśaṅkā | ye punararthakriyāsāmarthyasaṃbhave'pi tattvato'navadhāritatadbhāvāḥ, teṣāmidānīṃ pakṣād bahirbhāve'pi paścānnirūpayato yadyarthakriyopalambho bhaviṣyati, bhaviṣyatyevānumānāntaram | tadabhāve tu sādhyāpratipattiriṣṭaiva liṅgāntaravat |
[2,1]
nanvevamavyāpinī kṣaṇikatāsiddhiriti cet — na, yatkiñcit kadācit kvacidarthakriyāyāmupayogi, tasya sarvasya tadbhāvasādhanāyeṣṭatvācca kvacidupayoginyeva, viśeṣacintāyāḥ prakramārhatvāt | tasmānnāniṣṭarūpaparihāreṇa | na ca hetunirūpaṇāśaktau | nāpi sarvatra sādhyadharmavati dharmiṇi sakṛdanumānapravṛttivirahakṛtaṃ prādeśikatvaṃ sādhyasiddherīśvarādyanumānavat | etena niścitārthakriyāśaktayo bhāvabhedāḥ dharmiṇo'rthakriyāsāmarthyasāmānyaṃ heturiti darśitam | athavā ime pratyakṣādigocarāḥ sarva eva bhāvā dharmiṇo'rthakriyāsāmarthyaṃ hetuḥ, tatra pramāṇāviṣayasya kvacidapi vidhisādhanānumāne dharmīkartumaśakyatvāt, pramāṇaviṣaye ca sarvatrānumānapravṛtteḥ, kā aparā vyāptiḥ sādhyasiddheḥ ? pramāṇagocaratayā dharmiṇo nāśrayāsiddhiḥ sādhanasya | nāpi svarūpāsiddhiḥ, yato yeṣu tāvadavivādena bahirarthakriyopalambhaḥ, teṣu cintaiva nāsti | yeṣvapi na sākṣāt tadavadhāraṇam, tatrāpi pramāṇajananādevārthakriyāsāmarthyavyavasthāpanamanavadyam | adhyakṣe sākṣādanumāne ca kārye pāramparyeṇeti |
[2,2]
atra kecidācakṣate — yatkāryakāriṇaḥ kāraṇasya sāmarthyavyavasthāpanaṃ tasyaiva kathaṃ sattvasiddhiḥ ? tadasiddhau mūlasyāpi nārthasāmarthyam | atha yathāṅkurāpekṣayā bījasya sāmarthyam, tathā aṅkurasyāpi patrakāṇḍādyapekṣayāstu | buddherapi buddhyantarasmṛtyabhilāpapravṛttyādyapekṣayā svaparopakārādyapekṣayā veti |
[2,3]
syādetat | kevalaṃ kāryaparamparānusaraṇaparyavasānābhāve yadekamapi kiñcidarthakriyākāri kalayitvā kṣaṇabhaṅgasādhanam, tanna syāt | yadeva ca kāryaṃ paryavasāne'narthakriyākāri tenaiva pūrveṣāṃ tadbhāvaprasaṅge naikamapyarthakriyāśaktaṃ siddhyatīti nāsiddhiparihāraḥ |
[2,4]
yat punaretadbhinnavyāvṛttikatayā sattāsiddhāvapi na kāryatvakṣatirityucyate, tadapi na samyak | vyāvṛttibhede'pi hi sattvasiddhau kṛtakatvasyāpi kathaṃ siddhiḥ ? abhūtvā bhavanaṃ hi kṛtakatvam, bhavanaṃ ca bhavatāmarthakriyākāritvameva | tato'rthakāritvasaṃdehe bhavatotyeva na śakyam | apekṣitaparavyāpāratvaṃ svabhāvaniṣpattau kṛtakatvamityapi nāsato dharmaḥ | sattā cārthakriyaiva | evaṃ pratyayabhede bheditvādayo'pi saddharmā na sattāniścaye'bhidhātuṃ śakyanta iti |
[3,1]
atrocyate | na tāvadaṅkurādayaḥ parito nirastavibhramāśaṅke'bhyāsaviśeṣāsāditapaṭimni pratyakṣacetasi parisphuranto na santaḥ śakyante'bhidhātumadarśane'pi phalasya | anyathā arthakriyāyāmapi na kaścidāśvāsa iti saditaravyavahāravirahānnirīhaṃ jagajjāyeta |
[3,2]
atha sattvalakṣaṇaṃ tāvad bhavatāmarthakriyāsāmarthyameveti cet ? tat kimidānīṃ samayasiddhena lakṣaṇena pratyakṣabādho'bhidheyaḥ ? tad yadi bhavato'pi lakṣaṇadoṣa evānena krameṇa vaktumiṣṭo'bhidhīyatām | asmākaṃ tu na tallakṣaṇaprasādhanāya parikarabandhaḥ, kiṃ tu tallakṣaṇena kṣaṇabhaṅgasādhanāya | atastallakṣaṇānavadhāraṇaṃ kṣaṇabhaṅgasiddhipratibandhamādadhīta kārye | kāryāntaradarśane tu tatrāpi tadanumānaprasavaḥ krameṇa kena vāryate ? idānīṃ tvarthakriyāsamarthasyaiva pakṣīkaraṇāt pakṣabahirbhūte sādhyasādhanayorasiddhāvapi na kaścid doṣa ityuktaprāyam |
[3,3]
tasmāt sāmayikalakṣaṇakṣatāvapi kiṃ punaraniścayamātre paṭutarapratyakṣabalāvalambitavastubhāve aṅkurādivastuni vastudharmasya kāryatvasya virodha iti | tadapekṣayā bījādikamarthakriyāsāmarthyasamarthanasahameva, kathamasiddhiḥ ?
[3,4]
nanvarthakriyāsāmarthyamitaradvā vastulakṣaṇamaspṛśatendriyajñānena kathaṃ vastutvamupasthāpitamityucyate ? tadapi yat kiñcit, anubhave pramāṇāntaracintāyā niravakāśatvāt | dṛśyate hi śāstrīyalakṣaṇānullekhepyabhyāsabhāvitapratyakṣodayamātrād vastutvamavasāya pravṛttiravisaṃvādabhāginīti kimatra kriyatām ? evaṃ tu syāt | yadi paramārthato'rthakriyāsāmarthyameva vastutvaṃ tadā idamato jāyata iti janmādhiraṇaṃ vastūllikhatā adhyakṣeṇārthakriyāsāmarthyamevollikhitam | athānyadeva vastulakṣaṇaṃ tadā tadevollikhitam | yathā triguṇamayatvamitaradvā'nullikhitā tadabahirbhūtaṃ nīlaṃ nīlagrāhiṇā gṛhītamevātatsiddhamadhyakṣeṇa vastutvamaṅkurādeḥ kāryatāsaṃvāde'pi kāryāntarādarśane'pi kāraṇasya bījāderarthasāmarthyamavasthāpayatīti | kāryavat tarhi bījādikamapi pratyakṣodayādevāstu vastusat, kimarthasāmarthyagaveṣaṇeneti cet — na vai vastuvyavahāre pratyakṣapāṭavaṃ paribhūyārthaśaktimanusarāmaḥ, tasyā api pratyakṣādhīnatvāt | kiṃ tu kṣaṇabhaṅgamaṅgīkārayitum |
pratyakṣakṛto hi vastuvyavahāra uktakrameṇa tadatallakṣaṇasādhāraṇo na kṣaṇikatvasādhanāya niyamena prabhavati | arthakriyāsāmarthyaṃ tu vastulakṣaṇamabhavadapi yatra svayaṃ vartate, tatrāvaśyaṃ tadanupanīya na svarūpasattāmāviśati | tataḥ sādhanatvenāsya prastāvo'tra na vastulakṣaṇatveneti sthitam ||
[4,1]
evaṃ jñāne'pi svarūpasaṃvedanaṃ sattvāvyabhicārīti sarvaṃ pūrvavat | tadanenāpi viṣayasya sāmarthyasiddhiravyāhateti veditavyam | pareṇa hi paravedane bhrāntiśaṅkāvakāśaḥ |
svarūpavedane punaḥ sarvathā tadabhāva eva | atha svavedane vipratipadyeta, tadaikārthasamavāyināpi jñānena vedanasvīkāre'ṅkurādivadeva pareṇāpi svarūpopadhānānna kaścid doṣaḥ | anyathā dṛṣṭārthavyavahārahāniḥ sarvathā prasajyeta |
[4,2]
nanu viṣayajñānayorhetuphalabhāva eva kathamavagantavyaḥ, upalambhāt pūrvaṃ viṣayasyānupalambhāt ? vyatirekabalāditi brūmaḥ | sati ca bāhye'rthe sthiretaratvanirṇayārambhaḥ |
tasmādarthakriyākārikadambakapakṣīkaraṇavat pramāṇagocaracakrapakṣīkaraṇe'pi nāśrayasvarūpadvārā dvividhāpyasiddhirasthirasādhanasya ||
[4,3]
athārthaśakteḥ sarvathā sūkṣmavicārāsahatvād arthaśaktaṃ sarvamiti kva pakṣīkaraṇam, kiṃ vā sādhanamiti cet — nanu bījāderaṅkurādiṣu dṛṣṭā śaktiḥ, nahi dṛṣṭe anupapannaṃ nāma |
sarvasya hi vicāranāmnaḥ pramāṇasyānubhava eva sīmā | kiṃ caivamanicchan prāmāṇikaḥ kathaṃ dhūmādapi dahanamanumāsyati ? jalajvalanayorvātātapaśītārtaḥ sadṛśīṃ pravṛttimālambeta, apravṛttiṃ vā | bhavāneva kathaṃ vā mithyāśaktimāropayatā pareṇa sādhana upanyaste tadabhāvaṃ vidvānevaitatparājayāśaṃsī dūṣaṇopanyāsottarito'sti ? tatrāpyasiddhyādikameva vaktumādriyase, na tu jātyuttaram ? tadetadāyātam, nātmanāpi pratyaya iti | tasmād brūyāḥ kiñcit kenacit pratāritaḥ | durapahnavā tu śaktirartheṣu | sābhāsā cet — saṃvṛttyā, na paramārthena |
astu yathā tathā saṃvṛttyā paramārthena vā, kimatra nirbandhena ?
[5,1]
athabhāvasāṃvṛtaśaktisamanvayinī kṣaṇikatāpi sāṃvṛtī syānna pāramārthikīti matiḥ, tatrāpyucyate | iha tattvābhyāso'bhyudayaniḥśreyasaphalaheturiti nityānityādivicāramārabhante santaḥ, tadaniścaye'bhyāsānupapatteḥ | sa cābhyāso nityeśvarādidattasāhāyakastannirapekṣo vā tatphalahetuḥ syāditīdṛśi prakaraṇe pramāṇaparīkṣādakṣāṇāṃ kṣaṇabhaṅgāvatāraḥ | atra yadi paramapuruṣārthasādhanamaniṣṭaparihāreṇa śaktisthitināntarīyakatayā saṃvṛtireveyam, kṣaṇikatāpi saṃvṛtirevāstu, paramapuruṣārthopayogenaiva kṣaṇikatāyāmādarāt | kimasmākaṃ paramārthacintayā, yatra na pramāṇaprameyavibhāgaḥ sādhyasādhanavyavahāro vā kaścit ? atha paramārthe'pyevaṃ saṃbhavati, tadā tadākṛṣṭaḥ śaktisambhavaḥ, tadanvayī vā kṣaṇabhaṅgo na pāramārthikatvamāpatati | pramāṇaprameyavibhāgādyabhāve tu sarvathā caitanyavyāvṛttau svacinmātravyavasthitau vā pakṣadharmatvādyabhāvaniścayakālavat kṣaṇabhaṅgasiddhirabhavantyapi na pīḍayati | tatra kṣaṇikatāsiddhiratāttvikīti yastrāsayati, sa svargāpavargaphalaprāptirapāramārthikīti kiṃ na trasyati ?
[5,2]
tasmād yāvat sādhyasādhanabhāvavyavahāraḥ, tāvat parīkṣākṣamamityeva pāramārthikatvam, mūladūṣaṇaṃ prati sūkṣmavicārāntarasyāsatkalpatvāditi | alamativistareṇa ||
[5,3]
etena yadasthānābhiniveśinā nyāyabhūṣaṇakāreṇa bhāṣyakārīyaṃ kāryakāraṇabhāvadūṣaṇaprabandhamutthāpya varṇitam, tat sarvaṃ nirupayogamiti pratipāditam | tathāhi yadyetāvataḥ śramasyāsiddhatodbhāvanāyāmevopayogaḥ, kimanena kartavyam ? asiddhiśca parihṛtā, puruṣārthasamīhayā vastutattvanirūpaṇapravṛttasya śaktisiddhināntarīyakavyāpāratvāt | tata eva tathā kramākramābhyāṃ kāryotpattirvyāptetyetadapyasiddhamiti yaduktaṃ tadapi niravakāśam | yadapyanena tattadāśaṅkyottarābhimānāt paryante sāṃvṛtatvārthakriyāpātāt — arthakriyāsamarthaṃ yat tadatra paramārthasat | (pra0 vā0 1. 3.) ityuktivaiyarthyamudbhāvya likhitam | yathā saṃvṛtyārthakriyāsamarthaṃ, tathā tat paramārthasaditi cet — sāmānyāvayavisaṃyogādeḥ kiṃ na tathā sattvamiṣṭam ? tasya saṃvṛttyāpyasāmarthyamiti cet — na, anvayavyatirekapratibhāsasyobhayathā tulyatvāt | tathāhi yatra yatra cakṣuḥ pravartate tatra tatra taimirikakeśādivanna stambhādipratibhāso bhavatīti stambhādeḥ sāmarthyagatiḥ |
tathā mahiṣādiṣu gavādyanvayabuddhirna bhavati | paramāṇumātreṣu saṃyogādirahiteṣu cāvayavisaṃyogabuddhirna bhavatīti sāmānyāderapi sāmarthyagatiriti | tadapyasāram |
nahi saṃvṛtirityeva parigrahastyāgo vā, bālasaṃvṛterapi grahaṇaprasaṅgāt | paṇḍitasaṃvṛterapi paramapuruṣārthasādhanapravaṇāyāstyāgaprasaṅgāt | avicāritaramyā hi pratītiḥ saṃvṛtiḥ | asti ca bālakasya darpaṇatalāvalīnasatyavadanagraho vicāravidhuraḥ puruṣārthasādhanagraho vā paṇḍitānāṃ tvadvicāreṇa vidhurito na ca tyājyaḥ, tatparityāge kṣaṇabhaṅgaparīkṣānapekṣāyā iṣṭatvāt |
[6,1]
atha bauddhasyāyaṃ vicāro mama tvatrāniṣṭireva | tato bauddhasyaiva siddhāntavirodhaḥ, sādhanasya ca vādyasiddhatā doṣa iti cet — sa tāvadayaṃ vicāraḥ pramāṇam apramāṇaṃ vā ? pramāṇatve tavaivāyaṃ na mameti vibhāgānupapattiḥ | pratyuta pramāṇād bahirbhāvasvīkāre nādhikāraḥ prativāde'pi tavetyāyātam | athāpramāṇam, tadā yadi nāmāgamapradeśapratipādito'rthaḥ kaścinna samarthaḥ prakṛtasya tu na kṣatiḥ | tadetadāyātam —
[6,2]
yadi kiñcit kvacicchāstre na yuktaṃ pratiṣidhyate | bruvāṇo yuktamapyanyaditi rājakulasthitiḥ || (pra0 vā0 4. 63)
[6,3]
iti | sautrāntikasamayasthitasya hi kṣaṇabhaṅgaṃ prasādhayataḥ sthityantaravirodho na bādhakaḥ | anyathā
[6,4]
ākāśaṃ dvau nirodhau ca nityaṃ trayamasaṃskṛtam, (abhidharmakośe 2. 5)
[6,5]
ityanena kiṃ navābhidhānam ? naiyāyikasya copamānaṃ pramāṇamicchato vaiśeṣikāpekṣayā kathaṃ na siddhāntavirodhaḥ ? bhinnaprasthānatvaṃ tu samānam | śaktisaṃśrayaśca na sautrāntikanītimatikramya | yadi tu tatrāpi na syāt śaktisthitiḥ, tadā svapratibhāsamātramācaṣṭe na bauddhasiddhāntasthita iti syāt | tasmānnayāntaravirodhe'pi na siddhāntavirodhayogaḥ | nāpi vādyasiddhiḥ | na ca vastubalapravṛttānumāne śāstrānurodhaḥ kaścit |
tadvicāraprāmāṇye tu sāṃvṛtatve'pyarthaśakteravaśyābhyupagantavyatayā tadupanītakṣaṇabhaṅgasiddhibādhitanityābhimatasāmānyasamavāyādikalpanamadharasaṃvṛtitvād bālasaṃvṛtivannopādeyam arthakriyāśaktau | aśaktau svaviṣayajñānajanane'pyayogyasya sattvābhyupagamaḥ saṃvṛtirastu kiṃ tvadharato'pyadhareti niścayaḥ | ataevādharādharasaṃvṛtyapekṣayottarottarāsu paramārthatvenavyavasthāpyamānāvaśyābhyupagantavyā, niruttarārthakriyaiva saṃvṛtiḥ paramārtha iti tayā sat paramārthasaducyate | tathāhi bālasya darpaṇatale vadanagrahamapekṣyāsadeva vadanamatra khyātīti paramārtha iti ucyate | tadapekṣayā ca darpaṇapratihativyāvṛttyā netrāṃśavaḥ svamukhameva gṛhṇātīti paramārthaḥ | evamuttarottaraparikalpeṣu balavatsu pūrvapūrvaḥ saṃvṛtiruttarottaraḥ paramārtho yāvadarthakriyāsthitiḥ | tadatikrame hi grāhyagrāhakabhaṅgādāyātaṃ pratibhāsamātravyavasthānamiti kva saṃvṛtervārtā ? tasmāt saṃvṛtīnāmantimārthakriyāśaktireva paramārthaśabdavācyeti na saṃvṛtimātratvena sāmānyādisaṃvṛtistatkalām adhirohati |
tadvicāraprāmāṇyaṃ tu gajanimīlikayāvadhīrya tattvata eva śaktiḥ paramārthastatra tatrocyate, sāmānyādayaśca saṃvṛtisanta iti | evamavayavisaṃyogādayo'pi saṃvṛtisantastadvadubhayathā veditavyāḥ — śakteḥ paramārthatayā nityatābhyupagamatvāt kṣaṇasthitidharmatāyāḥ |
aṇava eva hi viśiṣṭotpannā dravyadvayaṃ vā saṃyogaśūnyaṃ tattadbuddhisādhanamiti kimavayavyādinā ? tat kathaṃ sāmānyādiparigrahaḥ saṃvṛtimātratvenārthakriyā samīkriyate |
yadi ca tāvataiva sāmyaṃ kimupapattighoṣaṇena ? mā bhūdadharasaṃvṛtitvamiti niyamopanyāsaḥ | tacca śaktisamanvayinaḥ tadādhārasya vā kṣaṇabhaṅgasaṅgamena durnivāram | yathoktaṃ prākśaktisamanvayābhāve tadādhārasyāpi saṃvṛtisattve kutastaddharmasya sāmānyāderadharasaṃvṛtitvaparihāraḥ ? tasmāt saṃvṛtimātratvameva sāmyam | tatra cokto doṣaḥ | yā ceyamupapattirbuddhivyatireko nāma sāpyapohe cintayiṣyate |
[8,1]
yaccedamūce — kiṃ ca yadyanirūpitatattvā pratītiḥ saṃvṛtiḥ, tata eva kāryakāraṇavyavasthitiriṣṭā, tathā satyakṣaṇikānāmeva kāryakāraṇabhāvaḥ sarvavyavahāriprasiddho'nvartho jñeyaḥ, kiṃ tatra sūkṣmavicāreṇeti — tadapyayuktam | tathāhi yastāvat tattvata eva kṣaṇabhaṅgurabhāvagrāmasādhanāya sādhanamāha sautrāntikaḥ, svacinmātrāsthitau sādhanadūṣaṇāvadhānābhāvāt tasya tāttvikameva sāmarthyaṃ trividhaṃ pratyakṣānupalambhopalabhyam | kathaṃ tasyāyamupālambhaḥ ? paraviṣayapramāṇopasthāpitamanyaṃ vā parihṛtya kathamāsitumasau samarthaḥ ? tāvatā ca tāttvikī kṣaṇabhaṅgasiddhirakṣaṇikānāmeva kāryakāraṇabhāvaṃ sāṃvṛtamupapādayati iti kimasyāṅgīkaraṇaprayāsena ? na ca vicāraḥ parisphuranneva parihartuṃ śakyaḥ, chāyādravyatādiniṣedheśvarasiddhyādiṣvapyanādaraprasaṅgāt | tadaniṣṭavādinaḥ pratītasyāpi vicārasya sūkṣmatvāditi kṛtamidānīṃ śāstraparamparāpariśrameṇa | tataśca kiṃ tatra sūkṣmavicāreṇeti vimucya vicāraścārurasau na bhavati, yenākṣaṇikakṣepa iti vaktumucitam |
tacca na pratijñāmātreṇa sidhyati | asmābhistu nityamatyetuṃ sādhanamupanyastam | na ca tatra doṣaḥ |
[8,2]
atha prastutasūkṣmavicārādare sūkṣmavicārāntarasyāpyavakāśaprasaṅgo doṣa eva |
yadāha — sūkṣmekṣikayā hi kāryakāraṇabhāvād bheda eva syāt, tvaduktāt nyāyāditi |
idamapi śraddhājaḍasyaiva śobhate | yāvaddhi bhāvānāmarthakriyāśaktiparityāgaṃ na sahāmahe tāvadavyāhataḥ kṣaṇabhaṅgāṅgīkāro nityanigrahaśca | yadā tu śaktivivecanavi cārāntare ca balavati cetaḥ kramiṣyate tadā kṣaṇikatāvimokṣamapītyakṣamaḥ, samānatvāddaṇḍasya | na caivaṃ śakterupagamo nityatāmanityatāṃ ca pratyujjīvayituṃ śaknoti, asādhāraṇatvāt | tathāhi na khalu śaktiriti pramāṇaśūnyameva kiñcit kvacit kadācid astītyavimokṣaḥ | kiṃ tarhi ? etadvījādikamaṅkurādisamarthamityanenākāreṇa pratyakṣaprativedyatayaiva | tacca pratyakṣaṃ yathānvayavyatireke pramāṇamiṣṭaṃ tathā kāryāṇāṃ kramītaratvepītyevaṃ prakāreṇa nyāyena śaktiḥ kṣaṇikatāyāṃ viśrāmyantī na nityasādhāraṇīti kathamubhayorapi pratyujjīvanam ? tadevaṃ balavati hetuphalatābhraṃśaśaṃsinī vicāre śaktisiddhā kṣaṇikataivāsti | sā saṃvṛtiḥ | nityatā tvadharasaṃvṛtireveti sāmānyavad bhāvyam | tadvicārabalane tu na kiñcidāśaṃkāsthānamiti siddhaiva śaktiḥ |
[9,1]
tatkathamucyate — tathāpyasiddhatvānna sattvena kṣaṇikatvasiddhiḥ | nāpyarthakriyāyāḥ kramākramābhyāṃ vyāptisiddhiriti, sāṃvṛtaśaktipakṣe'pi nirvāhasya darśitatvāt ?
[9,2]
nanu yathā saṃvṛtau paramapuruṣārthaṃ prārthayamānasyopāyānveṣaṇapravṛttasya nārthaśaktimanāśritya sthātuṃ śaktiḥ, tathā mayā tatphalalābhinā bhāvyamityupāyānveṣaṇānnityatāgraho'pyavaśyamāyāta iti nityo'pi satsaṃvṛtisanna bhavatu kathamadharasaṃvṛtiviṣayaḥ ? nityātmā tu cintāntaramarhati | na ca tanmātreṇopagamārhaḥ, yataḥ saṃvṛtiviśeṣaviṣayaḥ syāt | evaṃ śaktigraho'nveṣaṇe prayojako'stu | śaktyā kiṃ kartavyamityabhidadhīta nāma | na tu śaktivyatikramo'nena vacasā dalitaḥ, śaktigrahasyopāyānveṣaṇa hetutvasvīkārāt | natvevamātmani śakyam | śaktigraho'pi saṃvṛttyeva prayojaka iti cet — astu saṃvṛttayā tattvena vā | śaktisiddhau ca punarātmagrahasyāpi prayojakatvasiddhernāvaśyamātmasiddherākṣepa iti | nirṇayāpekṣaṇe kṣaṇikatvasiddhistadbādhanītyuktaprāyam | hetuphalagrahaṇe vyavasthitapratisandhātṛsiddhivādastu prastoṣyate'nekāntacintāyām |
[9,3]
yadapīdamuktam, sūkṣmekṣikayāpi tvanmata eva kāryakāraṇabhāvagrahaṇaṃ naṣṭaṃ bhavati, anyenānyasyāpratibaddhasya grahaṇānabhyupagamāt | pratibandhaśca dviṣṭhaḥ pratyakṣeṇādvayagrāhiṇā na gṛhyata ityanumānasya tatrāpravṛtteḥ | asmanmate tu kāryakāraṇabhāvasyāpi na grahaṇānupapattiḥ, pratyakṣasyaikakṣaṇaviṣayatvaniyamānabhyupagamāt | tathā ca vyāptigrahaṇasamarthanaprastāve'smadādipratyakṣamapyatotānāgatādiviṣayaṃ kadācidadṛṣṭādihetuvaśāt pravartata iti samarthitam | na hyanyathā kāraṇatāvādapratītiḥ saṃbhavatīti | tadapi sakalaṃ viphalam | tathāhi pareṇa parasya vedanaṃ tāvadubhayorapi kṣaṇiketaravādinoriṣṭam | tatra ca yadi pratyakṣeṇādvayagrahaṇaṃ nāma, nyāyaviruddhametat | dvayagrahaṇameva nyāyyam | tathā ca sati kāryakāraṇabhāvagrahaṇasya na vyāghātaḥ | kṣaṇabhaṅgavādyapi tathopagacchan kiyatīṃ kṣatimāsādayet | na hyadṛṣṭamaniṣṭamevāsya |
[10,1]
pūrvamapyeṣa siddhāntaṃ svecchayaiva gṛhītavān | kathañcidanyaṃ sa punargrahītuṃ labhate na kim || (pra0 vā0 4. 74)
[10,2]
atha kathañcidadvayagrahaṇameva nyāyyam, tadā tadviparītaṃ kāryakāraṇabhāvagrahaṇapravaṇamapi tvadiṣṭimātraṃ kutropayogi ?
[10,3]
atha kṣaṇabhaṅgavāde kāryakāraṇabhāvagrahaṇamapi na prāpnotītyākūtam, tarhyasti kāryakāraṇabhāva iti virodha udbhāvyatām, nāsiddhiḥ | tatra ca vakṣyāmaḥ | yadapīdamuktam — anādivāsanāta eveyaṃ pratītiriti cet — na, atrāpi pramāṇābhāvāditi, tatrāpi kāyacittavyatiriktātmadravyasamavāye vastvantaradharmādharmalakṣaṇaguṇaprasādhakamayaṃ pramāṇamupanyasituṃ śakto nāparaścetaḥśaktiviśeṣaḥ karmetyasya prasādhakamiti mahatī śraddhā |
cittaśaktireva hi vāsanetyabhidhīyate | tasmādasaṃsṛṣṭakṣaṇamātravedanavādino hi vyavahārasyānādirabhyāsaḥ | tato vāsanā | tato mithyā pratītiriti | etat sarvamandhaparamparāvadapramāṇakamityapi dhandhāndhavilasitamiti mantavyam | asaṃsṛṣṭakṣaṇamātravedanavādī hi prastutaḥ kṣaṇabhaṅgavādī sautrāntika ityarthaḥ | tasya kāryakāraṇabhāvapratītiḥ mithyā pratītiriti mahatī bhrāntiḥ | kāryakāraṇabhāvāpalāpī tu yogācāraḥ svasaṃvinmātravedanavādīti vaditumucitam | na ca tasya dūṣaṇena kṣaṇabhaṅgavādinaḥ kiñcit | hetuphalāpalāpino'pi yadi tadapalāpāya nyāyasaṃbhavaḥ tadā tadapi na dūramiti kimatra nirbandhena ? iti |
sthitametat yadi kāryakriyāśaktistāttvikī, taditarā vā, ubhayathāpi nāsiddhidūṣaṇāvatāra iti ||
{1.2}
<kṣaṇabhaṅgādhyāye dvitīyaḥ pādaḥ — anvayādhikāraḥ>
[11,1]
nāpyayaṃ viruddho hetuḥ, sapakṣīkṛte jalabhṛti darśanāt, sādhyaviparyayavyāptilakṣaṇasya viruddhasya sādhyavati darśanānupapatteḥ | nanu sāhasametat, kvacidapi dhiyaḥ kṣaṇabhaṅgagocarīkaraṇasāmarthyānupalabdheḥ, tathāvasāyābhāvāt | na ca pramāṇabalāvalambanād ambude kṣaṇabhaṅgasiddhiḥ | pratyakṣato hi sa evāyaṃ toyada iti pratyabhijñānamasya kālāntarasthāyitāmevopasthāpayati | tadbādhitatvāccānumānamanavakāśam | na cānumānamanyadasti | sattvānumāne ca punarnidarśanāntarasamīkṣāyāmanavasthāprasaṃgaḥ | tasmāt sapakṣe'darśanāt na virodhaparihāraḥ | vipakṣībhūte'mbhobhṛti bhāvācca avirodha evānaikāntikatvasyāsattvasya | pakṣe ca kṣaṇabhaṅgapratijñāyāḥ pratyakṣabādhā |
[11,2]
yadāha śaṃkaraḥ, pratyakṣeṇaiva sthitiviparyayābhāvasya siddhatvāditi | na cāyamekatāgrahaḥ pūrvāparakālayorapramāṇam, saṃvāditvāt | tathā ca nyāyabhūṣaṇaḥ, yathā cedamasatkāryamityasyāḥ pratītervisaṃvādābhāvādeva prāmāṇyaṃ, tathā'nenaitāni krameṇa kṛtāni na yugapaditi pratīteḥ, sa evāhaṃ sa evāyaṃ sphaṭika ityevamādipratyabhijñāyāśca visaṃvādābhāvādeva prāmāṇyameṣṭavyam, tulyayogakṣematvāditi | tadetadasaṃgatam |
aliṅgasya hi vikalpasyā visaṃvādo nāmārthakriyāprāptiḥ, pramāṇāntarasaṃgatirvā syāt |
tatra sa evetyadhyavasāyamātrānnāparapramāṇavṛttiratra | arthakriyāpi naikapratibaddhā siddhā kācit, bhinnenāpi tatsamānaśaktinā tādṛgarthakriyāyāḥ karaṇāvirodhāt, tathāhi yathaiko ghaṭo vāri dhārayatīti tatkālabhāvino'pyanyasya na vāridhāraṇam, tathā dvitīyakṣaṇe'pyanyo yadi vāri dhārayati tadā kīdṛśo doṣaḥ syāt ? visadṛśakriyāyāṃ tu cintaiva nāsti | tasmāt yathā pāvakādeḥ pākādikriyā pratibaddhā siddhānubhūyamānā dahanajñānasya saṃvādamāpādayati, na tathā prathamacaramakālayorekībhāvapratibaddhā kācit kriyopalabdhigocarā, yayaikabhāvagraho'pi saṃvādī syāt |
[12,1]
sarveṣāṃ sarvadaikādhyavasāyasāmyāt kimaparasaṃvādāpekṣayeti cet — na, asiddhatvāt | yadyapi hi samānaśaktibhirekatvamavaseyaṃ tathāpi sarvairiti na śakyamasarvavidā | atīndriyadarśināṃ suramuniyogināmullaṃghanīyatayā teṣu kaścit kadācit kṣaṇabhaṅgadarśī yadi syāt, na virodhaḥ | adhikādhikaśaktidarśanaṃ ca saṃbhāvanābījam | yadi tu svabhāva evāyaṃ kṣaṇabhaṅganāmā na bhavati na tairgrahaṇamiti, yuktametat | tacca nirūpayitumārabdham | ato yāvanna svabhāvasiddhiḥ, tāvanna sarveṣāṃ kṣaṇadhvaṃsaniṣedhādhyavasāyasiddhiḥ | atīndriyadarśidveṣiṇo hi nānupalabdhimātreṇa niṣedhamabhidadhānāḥ sādhavaḥ, atiprasaṅgāt | yogyānupalabdhistu deśādiviprakarṣiṇyasamarthetyāstāṃ tāvat | katipayasaṃpratipattistu taimirikakalitakeśādiṣvapi saṃbhavinī na saṃvādamavasthāpayituṃ śaknoti | etacca pratyakṣāpekṣayocyate |
anumānatastu kṣaṇabhede bhāvabhedaṃ pratiyantaḥ kimihāpi pariṣadi niṣeddhuṃ śakyante, tatsādhanābhyāsasya kvacidanivāraṇāt ? tasmānna sarveṣāmadhyakṣakṛto'numānātmā vā ekādhyavasāyo niyamena bhedādhyavasāyaniṣedho veti na pramāṇāntaravat saṃvādasaṃvāditamasya prāmāṇyam, lūnapunarjātakeśakuśakadalakāṇḍādiṣu vyabhicārācca | yat punaranena viśeṣavacanābhimāninābhihitam, atha visaṃvādinyapi pratyabhijñā dṛśyate |
kāryakāraṇabhāvapratītiḥ kiṃ visaṃvādinyapi na dṛśyate ? yā visaṃvādinī sā kāryakāraṇapratītireva na bhavati, apramāṇatvāditi cet ? samānamatrāpi | visaṃvādinī yā sā pratyabhijñaiva na bhavati tadābhāsatvāditi |
[12,2]
syādetat, yadi kāryakāraṇabhāvapratītivallakṣaṇabhedaḥ pratipādayituṃ śakyeta |
tathāhi kāryakāraṇabhāvapratītāvapi yadi vastumātreṇa jananaṃ dhūmādergṛhṇīyāt, gardabhādivyabhicāreṇa vahnāvapi hastakaṃ tyajet | evamanvayamātreṇa vyatirekamātreṇa vā yathāyogaṃ bhāvyam | yadā punaranvayavyatirekagrahaṇapravaṇapratyakṣānupalambhasambhavaḥ kāryakāraṇabhāvapratyayaḥ puraskriyate, yathā nirṇītamasmābhiḥ trikapañcakacintāyām — na sthitaṃ tatra nānyasmājjātaṃ nāyātamanyataḥ | yasya bhāve bhavet kāryaṃ na cettasya na kasyacit || (kāryakāraṇabhāvasiddhau 4)
iti, tadā tvavyabhicāraḥ |
[13,1]
evaṃ yadi pratyabhijñāne'pi lakṣaṇabhedo darśitaḥ syād darśayituṃ vā śakyo vyabhicārāvyabhicāropayogī, tadā yuktametat | na caivamasti, sarvatrātyantasadṛśavastuni pṛthagjanapratyabhijñāyā ekarasatvāt | yadi cāvaśyametāvatā kālena bhrāntibhraṃśo bhavatīti kālaniyamaḥ syāt, tadāpyucitametat | yāvatā chinnodbhinnakeśapāśādau puruṣāyuṣakṣayeṇāpi naikatābhramabhraṃśo'vaśyaṃ yatnavato bhavatyeveti cet — na, tatrāpi niyamābhāvāt | prayatamānasyāpi hi vacanamātramapramāṇamupapattyantaraṃ ca durlabham |
yadi copapattyantaraṃ pratyabhijñāsiddhaikatvabādhakam, prastute'pi kiṃ naivamāsthīyate ? kevalaṃ pratyabhijñayātītamanumānaṃ varākamasamarthamidānīṃ keśādau tava vacanamātramapi samarthamiti mahatī parāmarśaśaktiḥ | bhinne'pi keśādāvabhedādhyavasāyadarśanād bhavatu tatra yathākathañcid bhedasaṃpratyaya iti cet — na, anyatrāpi bahulaṃ tathā darśanāt | na hi stambhamekamapanīya niveśite sadṛśe stambhāntare na bhavatyeva pratyabhijñānam ||
[13,2]
evaṃ ghaṭapaṭasphaṭikādiṣvapi yatra yāvadatyantasadṛśalābhaḥ | bhinnakāladarśane cāyaṃ nyāyaḥ | samasamayaṃ tu ayogolakayugalopalambhe'pi bhavatyeva bhedavyavasāyaḥ |
tasmāt kālabhedenaikābhimate'pi stambhādau bhinna eva kimayamekatvādhyavasāyaḥ stambhāntareṇeva ? athābhinna iti saṃśayaḥ pratyabhijñāyāḥ prāmāṇyapratiṣedhī kathaṃ niṣedhyaḥ ?
[13,3]
atha kṣaṇabhedenābhedasyādṛṣṭapūrvatvānna saṃśaya iti cet — naitadapi sādhu |
na hyadṛṣṭamityeva nāstīti śakyate vaktum, sato'pi sūkṣmatayā'nupalakṣaṇāt | tatkṣaṇodayavyaya dehopacayāpacayavat | tato'nupalakṣaṇe'pi bhedasya sattāṅgollekhaśekharo durnivāraḥ saṃśayaḥ | etāvadvimarśābhāve tu itarajanasya niścala ekāvasāyaḥ syāt |
yauktastu so'pi saṃśaya eva | kiṃ ca kṣaṇabhedenāpi bhedaḥ pramāṇaparidṛṣṭatvād dṛṣṭa eva |
yathā dhārādau kiyatyapi nabhobhāge'parāparapayaḥpāte'pi tadevedamudakamityavadhāraṇasya viparyayasthiteśca saṃbhavāt |
[14,1]
anabhyāsadaśāyāmekatāgrahaḥ tatra stambhādau tvabhyāsavato'pīti cet ? nanu kṣaṇabhedabhāvini viśeṣe sarvatraivāsmādṛśo'nabhyāsa ityupapāditameva | ambhaḥstambhādau tu tatkriyāsārthasāmānyālambanaḥ sarvatrābhyāsaḥ sthūlaviṣayaḥ | tasmānna pratyakṣeṇa kṣaṇadvaye abhedasādhanavyāpāraḥ svīkartuṃ śakyaḥ | ekāvasāyamātraṃ tu sadapi vyabhicārādasamartham |
[14,2]
nanu sarvatra nīlādau pṛṣṭhabhāvinā vikalpena pratyakṣasya vyāpāro'nugamyamānaḥ prāmāṇyamupanayati | tadekatāvasāyo'pyekaviṣayameva prāmāṇyamasya dīpayatviti cet — na khalu sarvatra pṛṣṭhabhāvivikalpaviṣaye prāmāṇyamindriyajñānasya | marīciviṣayasyāpi jalāvasāye jalaviṣaye prāmāṇyaprasaṅgāt | vikalpāpekṣaṃ tu prāmāṇyamiti tadanudaye na prāmāṇyamiti nyāyaḥ | tadudaye tu saṃvādāpekṣameva tat | na caikādhyavasāyasya saṃvādaḥ sa ityāveditametat |
[14,3]
nanu yatra bādhaḥ, tatrāprāmāṇyamabādhite prāmāṇyamiti kiṃ na paryāptam ? iyaṃ gatiravanatagaganapratibhāse'pi deśakālanarāntaravyāpinī saṃbhavati, nirūpyamāṇā truṭyatīti pratyabhijñāyāmapi samānam |
[14,4]
kiṃ cāyamabādho nāma bādhāviraho bādhānupalabdhirveti vikalpayoḥ kramād asiddhiranekāntaśca duṣpratividhānaḥ | anupalabdhimātreṇa niṣedhāsiddheḥ, bādhakasya cānumānasyābhidhāsyamānatvāt | atha pratyakṣasamākhyāteyaṃ pratyabhijñā, kathamanumānena bādhyate ? na cābādhyatvapratijñānādvādhakasya sadbhāvacintāvakāśe'numānasyāpyavakāśaḥ svayameva dattaḥ | prāmāṇyasyaiva siddhibādhanayoradhikārāt, pratyakṣamevāsyā bādhakam astviti cet — saṃvādadraḍhimni pratyakṣaśatenāpi kimasyāḥ ? tataḥ pratyakṣeṇāpi bādhanamasyāḥ saṃvādaśaithilyaṃ saṃbhāvayadanumānamapi sannidhāpayati |
[15,1]
apica māyākaraḥ śirasi nimajjitaṃ golakamāsyena niḥsārayatīti pratyabhijñā śirasi chidraprasaṅgasaṅgatenānumānena bādhyamānā kiṃ nopalabdhā ? bādhyamānā na pratyakṣamiti prastute'pyastu | ataḥ pratyakṣatvakīrtanamasyā yācitakamaṇḍanamātramatrāṇam | yathā cāvanatākāśapratibhāsaḥ sarvasaṃpratipattāvapi nābādhya eva, tathā nāvisaṃvādyevetyapi vyaktam | tadvadeva caikatāgrahaḥ sarvasaṃpratipattāvapi nāvisaṃvādī |
nahi tadaparādhyavasāyodayamantareṇa praṇatāmbarasaṃvedane sa evāyamiti pratyaye'paraḥ saṃvādo'rthakriyādisvabhāvaḥ saṃbhavati | ataśca bādhakābhāve'pi nāmāprāmāṇyavyavahāro'śakyasādhanaḥ | tadvadeva saṃvādena prāmāṇyamanvaśāsataḥ tadabhāvāt prāmāṇyavyavahāro'pi kutaḥ pratyabhijñāyāḥ ? ubhayaniścayābhāve ca tadubhayāvalambī saṃśayaḥ siddhaḥ | tallakṣaṇe kadalakāṇḍādau vyabhicāradarśanāt paripuṣṭāniṣṭāṅgaśca | tatkutaḥ prāmāṇyam ?
[15,2]
kiṃ ca, ya evamāha visaṃvādinī yā sā pratyabhijñaiva na bhavati tadābhāsatvāditi, tena śabdādau prameyatvaṃ hetūkṛtya yat sādhyavyabhicāri prameyatvaṃ, tatprameyatvameva na bhavati tadābhāsatvādityapi vaktavyameva |
[15,3]
atha pramāṇaviṣayatvamātraṃ prameyatvam, tacca vyabhicāriṇo'pyakṣīṇam | evaṃ tarhi pūrvāparaikīkaraṇamātraṃ pratyabhijñārthaḥ | tacca vyabhicāriṇyā apyasti | pratyabhijñā nāma kriyatāṃ mā vā, kevalaṃ sā pramāṇameva na bhavatīti vaktavyam | prameyatvamapi yadvyabhicāri, tat liṅgameva na bhavatītyapi brūhi | ekalakṣaṇatayā yathaikatra vyabhicārastathānyatrāpi saṃbhavanna nivāryata iti pratyabhijñāne'pi nāśakyam ||
[15,4]
nanvagniratretyanumānamananumānaṃ ca hetvābhāsakāle samānākāram | tatkatham ekatrāśvāso nānyatra ? hetudvāreṇa viśeṣāt | yathā hi ekaṃ trirūpaliṅganiścayajanitam anyadanyathā, yathā kāryakāraṇabhāvapratītireva kācitpariśuddhā yā adhyakṣānupalabdhisādhanā, kācidanyatheti darśitam | tathā ca sati bhinnalakṣaṇatvāt nāśvāsānāśvāsasaṅkaraḥ |
tathā na pratyabhijñāyāṃ śakyam, anupahatendriyasyeva tajjñānasya vā vyabhicāriṇyāmapi vyāpārāt | nāparaḥ parairapi paridīpite viśeṣaḥ | dīrghakālānubandhamātraṃ tu bahalavyāmohād adṛṣṭādihetuprabhāvād viparyayasāmagrīsamavadhānaparilambe'pyupapattimat, yathoktaṃ prāk | yad vā yataḥ kutaścit parokṣārthapratipattimanumānamanumatya yatra vyabhicāraḥ, talliṅgameva na bhavati, anumānaṃ veti nirvṛttimālambamānaḥ pakṣadharmatvādikaṃ liṅgalakṣaṇaṃ tatprabhavamanumānaṃ kimarthamabhidadhyāt ?
[16,1]
atha vyabhicāriṇo'pi vyabhicāradarśanamasamartham, sāmagrīlābhavilambe vyabhicārādarśanamātreṇa liṅgatvaprasaṅgād vaktavyameva lakṣaṇam, yadīkṣaṇānnirvṛttiranīkṣaṇādanāśvāsaśca jāyate ? tato na prekṣastadanurūpānuṣṭhānaprārambhamāsādayet | santi hi pratyanīkadarśanasthānāṃ sādhanāni cirakālābhyāsabhāvitā samasamādhibalonmīladadhyakṣagocaravyabhicārāṇi kṣaṇikatādisādhanavat | tatkimidānīṃ vyabhicārādarśanamātreṇa bhāvinyāḥ pramāṇānupapatteḥ sādhanānyeva bhavantu tadanurūpānuṣṭhānena vā viphalamāyāsamāviśatu prekṣaḥ | pakṣadharmatvādilakṣaṇe tu tallakṣaṇanirūpaṇāyāṃ tadaprāptau tadaiva hastakatyāgānnāyāsamāviśati | tallakṣaṇaprāptau vā tadeva upādadīta | tanna vyabhicārāvalambanaṃ sādhu, vyatirekanirākaraṇāyaiva vivekārambhāt | tatkathaṃ lakṣaṇamavācyamiti cet — etat sarvaṃ pratyabhijñāyāmapi ālocayan yāvanna lakṣaṇabhedaṃ paśyasi, tāvannaikasyāṃvyabhicārādarśī vyabhicārādarśanamātreṇāparasyāmāśvāsamekāntena kartumarhasi | tasmāllakṣaṇayukte bādhāsaṃbhave tallakṣaṇameva dūṣitaṃ syāditi sarvatrānāśvāsaḥ | tadiyaṃ pratyabhijñā vyapanayatu vyabhicāraśaṅkāṃ, kalaṅkitā tayā na kālāntarasthitimarthasya sthāpayituṃ prabhavati, nāpyanumānamanavakāśayitum | tatkathaṃ tadapekṣayā pratyakṣabādhitaḥ pakṣa ucyate ? sapakṣe vā jaladhare kathamanvayābhāvaḥ ?
[16,2]
atha mā bhūt pratyabhijñāyāḥ prāmāṇyam, tadanusārī sthiratāniścayo vā | kṣaṇikatvāvadhāraṇaṃ tu sapakṣīkṛte kathaṃ yataḥ sapakṣe sattvaṃ hetorupapadyate ? ucyate, iha jaladharasya jaladhāraṇakriyāsamarthastāvadekārthasvabhāvo'śakyaparihāraḥ | kṣaṇāntare ca dvitīyādau tatkriyāyāḥ kṛtatvāt punaḥ kartumaśakyatvāt tajjātīyāmanyajātīyāṃ vā kuryāt | na kuryād vā kāmapi kriyāmiti pakṣaḥ | evaṃ tat kriyākaraṇakṣaṇāt prāgapi vaktavyam | tatra yadi tatkaraṇasamarthasvabhāvo'mbhodharaḥ, tatkṣaṇavat kṣaṇāntare'pi kathaṃ kadācit kriyāvicchedaḥ ? kṣaṇāntaranivartanīyakriyāsamarthasvabhāvatve vā kṣaṇāntaravat tatrāpi kṣaṇe sajātīyetarakriyāprasavaprasaṅgaḥ | kṣaṇāntare'pi hi tacchāmarthyasya saṃbhavājjananaṃ taccānyadāpyakṣīṇam |
[17,1]
kāryāṇi hi vilambante kāraṇāsannidhānataḥ | samarthahetusadbhāve kṣepasteṣāṃ tu kiṃkṛtaḥ || (tattvasaṃgrahe 395)
[17,2]
etenākaraṇapakṣo'pi pratikṣiptaḥ | yadā vilambo'pyasahyaḥ, tadā dūrotsāditam akaraṇam | asāmarthye vā samīhitasamaye'pyakaraṇaprasaṅgaḥ, sadaikasvabhāvatvāt | svabhāvabhraṃśe ca pratikṣaṇaṃ kṣayaḥ siddho jaladharasya | tatra prayogaḥ, yad yadā yajjananasamarthaṃ tattadā tajjanayatyeva | yathā'ntyā kāraṇasāmagrī svakāryam | sa eva vā jaladharastadavasthāyāṃ vāri dhārayan kṛṣībalavilocanotsavādikāryam, vārivitaraṇakāle vā tatkriyām, śaktaścāyamubhayadaśāyāmubhayakāryamarjitumiti svabhāvahetuprasaṅgaḥ | jananamantareṇa sāmarthyavyavasthāyāṃ sarvasya sarvatra śaktivyavahāraprasaṅgaḥ | niyataścāyaṃ pratipanno vyavahāraḥ |
na cāsya jananādanyannimittamupapadyate | tato jananavinābhāve vipakṣe niyamavattvena kṣaṇavyāpakaviyogenātmasattayā viyujyamāno janana eva viśrāmyatīti samarthavyavahāragocaratvamātrānubandhi janakatvaṃ siddhamiti vyāptisiddhiḥ ||
[17,3]
evaṃ yad yadā yatkaraṇasamarthaṃ tattadā tatkarotyeva | yathā'ntyā kāraṇasāmagrī |
śaktaścāyaṃ sakalakriyātikramakāle'pīti | anyadā sarvathā'karaṇapakṣe yojyam |
asamarthasvabhāvatve tu yad yatrāśaktaṃ na tat tatkaroti, yathā śālyaṅkuraṃ kodravaḥ |
aśaktaścāyamudavāhano'karaṇakṣaṇavat kṣaṇāntare'pīti vyāpakavirudvopalabdheḥ na kadācit kuryāditi hetvarthaḥ |
[17,4]
viparyayaprayogaśca, yad yanna karoti na tat tatra śaktam, yathā śālyaṅkuramakurvan kodravaḥ | na karoti ca prathamakṣaṇasādhyāṃ kriyāṃ dvitīyādikṣaṇe, dvitīyādikṣaṇasādhyāṃ vā prathamakṣaṇa iti vyāpakānupalabdhirjaladharasya tattatkriyāsu samarthāsamarthasvabhāvatayā pratikṣaṇaṃ bhedamutpādayatīti ||
[18,1]
evaṃ sarvathā'karaṇāpekṣayā yad yanna karoti na tattatra samarthaṃ yathā śālyaṅkuramakurvan kodravaḥ | na karoti cākaraṇakāle karaṇakālakāryāṃ kriyāmiti | sāmarthyāpekṣayā, yad yat karoti na tat tatrāśaktam, antyasāmagrīvat | karoti cāyaṃ toyadharastoyadhāraṇamiti viruddhavyāptopalabdhirasamarthakṣaṇād bhinatti karaṇasamartham | yathā hi jananena vyāpyate samarthasthitiyogyatā, tathā jananaṃ tayāpi | tadasāmarthyaviruddhaṃ yat sāmarthyaṃ tena vyāptaṃ karaṇamupalabhyamānasāmarthyaṃ kadarthayatīti samarthāsamarthasvabhāvatayā svabhāvabhedaḥ siddhastoyadasya | tatkathaṃ sattvādanyadanumānaṃ nāstītyucyate ?
[18,2]
atra ca samarthavyavahārayogyatājananayorbhinnavyāvṛttikatayā sādhyāviśiṣṭatā hetorityavāntaraiḥ kīrtitaṃ dūṣaṇamanavakāśaṃ veditavyam | tasmādekārthakāriṇaḥ kṣaṇāntarāpekṣayā samarthetarasvabhāvatayā bheda eveti kṣaṇabhaṅgitayā sapakṣatāmāvahati | balāhake sattvasiddhiraviruddhā |
[18,3]
nanu kṣaṇabhedeṣvavatiṣṭhamānasyāpi bhāvasya sahakārisaṃgamāpekṣayā karaṇākaraṇamupapadyamānaṃ kathaṃ svabhāvabhedamāpādayituṃ prabhavati ? tato yathoktaprasaṅgamaulahetuṣvanekāntaḥ | kiṃ punarasya samarthasvabhāvasya sahakāribhiḥ kartavyam, yadayamanapekṣya sahakāriṇo na svakāryakarmaṇi pravṛttimālambate ? anupakāriṇyapekṣāyā ayogāt | svayam asamarthastu sāmarthyamarthayamānaḥ sahakāriṇo'pekṣata iti yuktametat | tato'kiñcitkarāḥ ca sahakāriṇo'pekṣāgocarāśceti vyāhatam |
[18,4]
atra śakaraḥ, sahakāriviraho hi tasyāsāmarthyamucyate | taccāsya sahakārisākalyahetubhirapanīyate, tayorekatra sahasthitivirodhāt | sākalyahetubhyaśca vaikalyasyaiva vyāvṛttiḥ, na tadvataḥ sākalyasya sahakārivirahavyāvṛttirūpatvāt | na ca sahakārisākalyavaikalyayorāvirbhāvatirobhāvābhyāṃ tadvatastadbhāvasiddhiḥ, tasya tābhyāmanyatvāt | ataeva sahakārivirahavyāvṛttihetorna tadvatastirobhāvasiddhiriti ||
[19,1]
etadeva nyāyabhūṣaṇakāro'pyāha — sahakāriṇastasya kamupakāraṃ kurvanti yena tairvinā na karotīti cet — kāryameva kurvanti | anyopakārakaraṇe hi sahakāritvameva na syāt |
tathāhi yadi tameva kurvanti tadā tatkāriṇa eva syuḥ na tatsahakāriṇaḥ | tena sahaikaṃ kāryaṃ kurvanto hi tatsahakāriṇo'bhidhīyanta iti | tathā bhavatu nāmānupakārako'pi sahakārī, tathā yadi tasya prāgeva śaktirasti kiṃ na karoti ? nāsti cet — paścādaśaktaḥ kathaṃ karoti ? paścācchaktaścet — śaktāśaktayoḥ kathaṃ na nānātvam ? viruddhadharmādhyāsasya bhedakatvādityāśaṃkya sahakārisākalyaṃ hi tasya śaktiḥ | tadvaikalyaṃ cāśaktiḥ | tena sahakārivaikalye prāgaśakta ucyate | paścāt sākalye ca śaktaḥ |
dharmadharmiṇośca bhedaḥ prasādhitaḥ | tena śaktyutpāde'pi nāvaśyaṃ tadutpādaḥ | aśaktinivṛttāvapi nāvaśyaṃ tadvato nivṛttiḥ, pratibandhābhāvāditi |
[19,2]
tadetat sarvamapohaprastāve dharmadharmiṇorabhedapratipādanenaiva nirastaṃ veditavyam, sākalyavekalyayorāvirbhāvatirobhāvābhyāṃ dharmiṇa eva tathāvasthānāt | astu vā dharmadharmiṇorbheda eva | nāpi sahakāriṇāmakiñcitkaratve vipratipadyāmahe | kevalaṃ na tāvanta eva sahakāriṇaḥ kāryakāriṇaḥ | nāpi sākalyameva kāryamarjati, kiṃ tu so'pi bhāvaḥ | tadarthaṃ taireva prayattamiti na vistareṇopayogaḥ | tasya ca bhāvasya yādṛśaścaramakṣaṇe'kṣepakriyādharmā svabhāvaḥ, tādṛśa eva cet prathamakṣaṇe'pi, tadaiva prasahya kurvāṇo gīrvāṇaśāpenāpi nāpahastayituṃ śaktaḥ | kiṃ punastavāmunā marmapīḍājanitaviklavavikrośamātreṇa ? yathāhi śaktāśaktatayā bhaṅgaprasaṅgaparihārāya sākalyavaikalyalakṣaṇadharmāntarasvabhāve śaktyaśaktī bhinnasvabhāve kalpite, tathā na so'pyakṣepakriyādharmā svabhāvo bhāvād bhinna evābhidhātuṃ śakyaḥ, bhāvasyākartṛtvaprasaṅgāt |
[19,3]
atha yathā śaktyaśaktī bhinnau dharmau pratijānīmahe, na ca tayorudayavyayābhyāṃ bhāvasya kiñcit, tathā'kṣepakriyādharmatvaṃ kṣepakriyādharmatvaṃ ca dharmāntarameva | tacca sahakārisannidhānapratyayabhāvākṣepamudeti vyeti ceti | tathaiva bhāvasya na kiñcidityucyate |
[19,4]
ucyatām | kevalamastu nedānīṃ kāryajanma, kāraṇābhimatasya tādavasthyāt |
tathāhi yathā na sahakāriṇa eva, nāpi sākalyameva janakaṃ tathā sākalye sati jātamakṣepakriyādharmatvamapi na prakṛtaṃ bhāvamanapekṣya janakam, janakatve'pi svayameva bhāvasya janakatvasvīkārāt | kiṃ tu prakṛto'pi bhāvaḥ kartā svīkartavyaḥ | sa ca prācīnadaśāto'natiricyamānamūrtiḥ kurvan pūrvamapi kuryāt, akurvan vā paścādapi na kuryāditi tadavasthaḥ paribhavaḥ | yadi tu kādācitkaṃ sākalyādivastvantarameva hetuḥ, tadā kāryamapi tadapekṣaṃ kādācitkamiti nyāyyametat | evaṃ yāvad yāvad dharmāntaraparikalpaḥ, tāvat tāvadudāsīno bhāvaḥ | atha akṣepakriyādharmatvaṃ jātaṃ, kāryaṃ tu tato notpadyata iti ko'yaṃ nyāyaḥ ? tadavaśyaṃ kāryeṇa janitavyam | taccākṣepakriyādharmatvaṃ prāṅnāsoditi kāryodayasyāpi nāvakāśaḥ | evaṃ tarhi kāryātpādanāntarīyakamakṣepakāritvam, akṣepakāritvanāntarīyakaśca kāryotpāda iti vyaktamitaretarāśrayatvam |
anyathā na yadi kāryotpādanāntaroyakamakṣepakāritvam, nākṣepakāritvena kāryodayākṣepaḥ | yadi ca nākṣepakāritvanāntaroyakaḥ kāryotpādo'kṣepakāritvāt prāgapi syāt | ekārthatve tu sākalye jāte satyakṣepakāritvaṃ dharmāntaraṃ jātamiti kimanayā bhāṣayābhihitaṃ kāryamutpannamiti ? tathā ca sati na prakṛtadoṣaparihāraḥ | nahi kāryajanmani vivādaḥ, yatsvarūpāpekṣastu kāryodayaḥ tasya sarvadā tādavasthyāt kathaṃ kadācitkateti cintyate |
[20,1]
tasmādakṣepakriyādharmeti janayatīti vā yatsvarūpapuraskāreṇeyamabhikhyā tasya prāgapi sattve kathamajani kadācit ? akṣepakriyādharmakapratyanokasvabhāvasya vā prācyasya paścādanuvṛttau kathaṃ kadācidapi kāryasaṃbhavaḥ ? atha yadi sa evaikaḥ kartā syāt ?
yuktametat, kiṃ tu sāmagrī janikā tatsahakāryantaravirahavelāyāṃ balīyaso'pi na kāryaprasava iti kimatra viruddham ? ekārthakaraṇācca sahakāritvamuktam, nopakāreṇeti |
[20,2]
atrocyate | yadi militāḥ santaḥ kāryaṃ kurvate, tadaikārthakaraṇalakṣaṇaṃ sahakāritvameṣāmastu, ko niṣeddhā ? militaireva tu tat kāryaṃ kartavyamiti kuto labhyate ? pūrvāparakāryayorekatve tāvad bhāvasya sarvadā jananājananayoranyataraniyamaprasaṅgasya durnivāratvāt | tasmāt sāmagrī janikā, naikaṃ janakamiti sthiravādināṃ manorathasyānyaviṣayaḥ | dṛśyate tāvadevamiti cet — ataeva na sthairyapakṣaḥ kṣama iti brūmaḥ | sarvo hi prasaṅgo viparyayaparyavasānaḥ | tato yadi nityatā syāt janayituḥ, janyaṃ sarvadā syānna vā kadācidapīti | na caivam, sākalya eva kadācitkāryotpattiriti niyamena svabhāvabhaṅgaḥ |
[21,1]
nanu yadi kvacinnityaṃ sarvadā kāraṇamupalabdhaṃ syāt, tadā kvacinnityatvābhyupagame sadā kartṛtvaprasaṅgaḥ saṃgacchate | yāvatā sarvadā tasyābhāvāt kathametādṛśaṃ prasañjayituṃ śakyate ?
[21,2]
tadetadapi grāmyam | tathāhi nityatve satīti | asyāyamarthaḥ | parakālabhāvī janako yaḥ svabhāvo bhāvasya, sa eva yadi pūrvakālabhāvī, pūrvakālabhāvī vā yo'janakaḥ svabhāvaḥ sa eva yadi parakālabhāvī, tadā tadupalabdhameva jananamajananaṃ vā syāditi | tathā ca sati siddhayorekatvārope siddhameva jananamajananaṃ vā prasajyeta |
na pūvaparasvabhāvayorekatvasaṃbhavānnityatve satītyucyata iti kimatra viruddham ?
[21,3]
atha pūrvaparayorekatvaṃ nopalabdhaṃ kathamāropyata iti manīṣā ? evaṃ sati śuktāvapi rajatāropeṇa na bhāvyam | nahi rajatasvarūpā śuktiḥ kvacidupalabdhigocaraḥ | āropyamāṇaṃ tu rajataṃ kadācidupalabdhameveti nāropakṣatiriti bhavatāmapi kṛtāntaḥ | tathā prastute'pi pūrvāparasvabhāvayorekatvaṃ nopalabhe | āropyamāṇau tu mithaḥ pūrvāparasvabhāvau siddhāveva | tadārope karaṇākaraṇe api prasajyamāne samañjase eva, guñjāpuñje jvalanāropavidhau dāhavat |
[21,4]
tadetadatilāghavamāviṣkṛtamātmanaḥ śaṅkareṇa | tadayaṃ jātyandhānāṃ nīlādiprativedhavadasaṃbandho niṣedhaḥ saugatānāmasanto'kṣaṇikā ityabhidadhānena | tasmāt sthitametat, sthirātmatve militvaiva kāryakaraṇaniyamo bhāgyahīnamanorājyasthānīya iti | tathā ca sati sahakārisākalye śaktiśabdasamayamapākurvāṇaḥ kamarthaṃ paripuṣṇāti paravyāmohanādanyamanupayuktāprastutābhidhānāt ? kṣaṇikatvavādinā hi śaktāśaktasvabhāvatayā viruddhadharmādhyāsād bhedamāropayatā yādṛśī śaktiraśaktiśca vivakṣitā tatpratividhānamācaritumucitamasya | tadapahāya svayaṃ kṛtasaṅketena parihāramāracayatīti mahannepuṇyaṃ naiyāyikapravarasya | yo hi dhūmādatrāgninā bhāvyamityāha — tatrāpi yadi kaścid gardabhādau dhūmaśabdaṃ saṃketya vahnimapahnavīta, na kaścid doṣaḥ | kṣaṇikavādī hi yajjanayatīti samākhyayā yadanantarabhāvi kāryaṃ tatsvarūpaṃ śaktamityāha | na cedamapūrvaṃ saketamātram | loke'pi hi jananadvāraka eva śaktavyavahāraḥ | yadyapi ca sākalyavata eva jananaṃ tathāpi na sākalyadvāreṇa śaktaucyate, kiṃ tu jananāt | kṣepavati sākalye'pi śaktavyavahārasyāñjasasyābhāvāt, anadhyavasitasahakāriviśeṣasākalyasyāpi jananadarśane idamatra śaktamiti vyavahārāt |
tādṛśaṃ ca svarūpaṃ śaktirucyate | asya śaktiriti bhedanirdeśe'pyasya svarūpamitivadabhinnaiva | sa ca janayitā svabhāvaḥ prāgapyasti, na ca janayatīti niyataṃ mātā ca bandhyā ceti prāptamiti | atra prakaraṇe yadi nāma tvayā kvacit śaktiśabdaniveśanaṃ kṛtam, tadāvirbhāvatirobhāvābhyā ca na bhāvasya kiñcit | tataḥ prastute kimāyātam ?
yat khalu janayitṛrūpajanayitṛbhāvādabhinnaṃ tayoyād nīdayavyayā kutaḥ kādācitkatā kāryasya ? udayavyayayoge vā svabhāvabhadastadavasthaḥ |
[22,1]
yadi tu tadapi na janayadrūpaṃ bhinnameva, tadā tasyāpi nodayavyayābhyāṃ bhāvatruṭiḥ |
kevalamajanaka eva bhāvaḥ syāditi mūlanāśaḥ | tasmād brūyāḥ kiñcit kiñcitkarasya kvacit kāryakālabhadena śaktāśaktasvabhāvayorviruddhadharmādhyāsād bheda eva |
[22,2]
ataeva yadāha bhūṣaṇakāraḥ, tatra kālabhedenāvirodhāt | yathā kriyotpatteḥ pūrvaṃ niṣkriyaḥ sphaṭikaḥ, sa eva paścāt sakriyaḥ | sādhyatvādadṛṣṭānta iti cet — na pramāṇasiddhasya sādhyatvāyogāt | evaṃ hi viruddhadharmādhyāsād bhedo'pyasiddha ityapi bruvāṇaḥ kathaṃ vāryate ? tasmād yayordharmayoryathā virodho dṛṣṭaḥ, tayostathaivābhyupagantavyaḥ | yathā sa eva hetuḥ svakāryaṃ prati śaktaḥ, kāryāntaraṃ pratyaśakta ityekasyaiva viṣayabhedaṃ prati śaktyaśaktī na viruddhe, tathā kālabhedenāpi śaktibhede śaktimadabhedasya pramāṇasiddherubhayatrāviśeṣāditi | etadapyasāram | etayā hiṇḍārapiṇḍāḍambaraṃ viḍambayate | tathāhi na khalu pramāṇasiddhirnāma pratyakṣānumāne paribhūyābhidhātuṃ śakyate | tatra ca pratyakṣamiti na pratyabhijñāvikalpādanyat | sā ca nivāritā |
[23,1]
yaccānumānamāha śaṃkaraḥ sthirasiddhau notpattyanantaraṃ vināśī bhāvaḥ prameyatvāt | vastuvyāvṛttivaditi | avidyamānavipakṣatvādanvayyeva hetuḥ | prameyatvasya kṣaṇikatvena virodhābhāvāt sandigdhavyatirekamiti cet — na khalu kṣaṇikatve kasyacit prameyatvaṃ sidhyati, kṣaṇasthitidharmaṇaḥ pramāṇakāle'tipātāt, atītasya ca pratyakṣatve'tiprasaṅgāt | tadapi manorathamātram | tathāhi | mā bhūdatītasya grahaṇam | vartamānasya ca kṣaṇikasyaiva kṣaṇikena jñānena grahaṇaṃ bhaviṣyati | tasmādavirodha eva prameyatvakṣaṇikatvayoḥ |
[23,2]
atha kāraṇaṃ viṣaya iti jñānāt prāgapekṣitasattāko'rthaḥ kṣaṇāntare'nanuvartamāno na grāhya eva syāt, kṣaṇāntarānuvṛttau vā akṣaṇikatvameveti cet — tat kimiyaṃ rājñāmājñā yadajanakena grāhyeṇa na bhavitavyamiti ? ayamasya samaya eveti cet — nyāyasyāyamavasaro na samayasya | tasmāt samayamanapekṣya vādavyasaninā nyāyopanyāsena paro bodhayitavyaḥ | samayasya hi sādhanatve sarvasiddhernyāyo nāma na kiñcit | nyāyastu samayabādhanāyaiva kathaṃ samayameva śaraṇīkuryāt ||
kathamajanitena grahaṇamatiprasaṅgaścaivamiti cet ? janitenāpi kathaṃ grahaṇam ? jāyamānaṃ hi jñānaṃ viṣayamanubhavadupajāyate | tacca janmaviṣayakṛtamanyakṛtaṃ vā syāt, ko viśeṣaḥ ? atiprasaṅgastu sādhāraṇaḥ, cakṣurādināpi tasya jananāt | tasyāviṣayasvabhāvatvāditi cet — nanu gṛhyamāṇa eva viṣayo vyavahriyate, na jātiniyataḥ kaścid viṣayo nāma | tato'viṣayatvādityagṛhyamāṇatvānna gṛhyata iti kvedamuttaraṃ saṃbadhyate | tathāhi svabhāvādeva nendriyaṃ gṛhyata iti cet — na, yogināṃ darśanasvīkārāt | pṛthagjanāpekṣayā niyama eṣa iti cet ? pṛthagjanāpekṣayā tarhi sūkṣmādayo'pi svabhāvenaiva gṛhyanta iti nātiprasaṅgaḥ | athavā,
[23,3]
pūrvikaiva tu sāmagrī sajñānaṃ viṣayakṣaṇam | sālokarūpavat kuryād yena syāt sahavedanam ||
[24,1]
tena vā svaviṣayaniyatamutpāditaṃ jñānaṃ tadekagrāhi, tatkāraṇasāmagryā vā tanniyatamutpāditamiti nirviśeṣaḥ | atastasyā eva te arthajñāne grāhyagrāhakabhāvaniyatajanmanī kathamatiprasajyeyātām ?
[24,2]
atha sākāravedanavādino hi viṣayādeva tatsvarūpasaṃvitterutpattirabhimatā, tatrātītagrahaṇe'tiprasaṅgaḥ, grahaṇakṣaṇānuvṛttau ca sthirasiddhiriti vivakṣitam | tat kimayaṃ prasaṅgaheturyatparopagamanamanapekṣya na bhavati ? tathā ca sati viparyayaparyavasānāt tava sthirasiddhiratītagrahaṇaṃ veti na grāhyāttatsvarūpajñānotpattiriti syāt | evaṃ ca sati vyaktamanyad bhuktamanyad vāntamiti nyāyaḥ | sthiramārabdhaḥ sādhayituṃ tadviparyayeṇa sākārabodhaṃ vidhurayatīti |
[24,3]
atha sautrāntikasyedamubhayamasamañjasamitīyanmātramucyate, tadapi nāsti |
sākāravedanodayapakṣasthitau hi dvitīyakṣaṇānuvṛttāvapyarthasya jaḍatayā prakāśānupapatteḥ viparyayasarūpasvarūpasaṃvedanameva jñānasya viṣayavedanam | evaṃ ca na vartamānānurodhaḥ, atīte'pi tatpratyayāsatterapracyuteḥ | na cātiprasaṅgaḥ, viṣayāntareṇāpi sārūpyasamarpaṇāt | na ca tanmatanirvāhaḥ prakṛtaḥ | bhavatastu tanmatāśrayeṇāpi prameyatvahetuḥ sthirasiddhaye na prabhavatīti siddhamanekāntaparihārāditi | tataḥ sthiravapuṣi pramāṇāntarasiddherayogāt vajro'pi pakṣakukṣau nikṣiptaḥ, kiṃ punaḥ sphaṭiko varākaḥ ? tadayaṃ sakriyākriyāvasthayorbhidyamānaḥ kathaṃ kāmabhedenāvirodhe dṛṣṭāntībhavitumarhatīti ?
yacca viṣayabhedeneva kālabhedenāpi śaktyaśaktyoravirodhapratipādanam, tadapyanaupayikam |
pratiyogī hi dharmo virodhakaḥ sarvatra | na ca svakāryakaraṇasya parakāryākaraṇaṃ pratyanīkam | kiṃ tu svakāryākaraṇameva | evaṃ parakāryākaraṇasyāpi parakāryakaraṇaṃ pratyanīkam |
na svakāryakaraṇam | svakāryaṃ na karotīti vyavacchettumeva hi svakāryaṃ karotītyucyate |
pratyakṣavyāpāraśca te svakāryakāriṇaṃ parakāryakāriṇaṃ ca bhāvabhedenāvasthāpayati |
kālabhede tu naikatāvyavasthāpakaṃ pratyakṣam, pratyabhijñāyā dūṣitatvāt | tataḥ svakāryasya karaṇamakaraṇaṃ ca pariśiṣyamāṇaṃ na virodhaparihārāya paryāpnoti |
[25,1]
kālānekatvāpekṣasvakāryakaraṇākaraṇaṃ viruddhamiti cet ? syādiyamapekṣā parabhāgabhāgino yadi viṣayabhedavadabhedāpādakapramāṇavṛttiḥ syādityuktaprāyam | bhavato'pi tadanapekṣya virodhasthitau kiṃ pramāṇamiti cet — uktameva, yad yadā yajjananasamarthaṃ tattadā janayatyevetyādi, sahakāryapekṣāyāśca tatsannidhānāsannidhānayoḥ kāryārjjanaprasaṅgena nirastatvāt | tasmāt janayadrūpameva śaktirvivakṣitā kṣaṇabhaṅgavādinaḥ | tasyāśca bhede kathaṃ na bhāvabhraṃśaḥ ?
[25,2]
yacca nyāyabhūṣaṇena pralapitam, yadyasya bhinnā śaktiḥ śaktimato'bhyupagamyate, tathāpi nāvaśyaṃ śaktāśaktayorbhedaḥ | kasmāt ? tvanmate'pi dharmabhedād dharmibhedaniyamāsiddheḥ | tathā ca bhinne'pi kārye sahakāriṇāṃ pṛthagupayogaṃ darśayatā'bhihitam — mṛtpiṇḍādermṛtsvabhāvebhya ityādi hetubinduṃ lekhitvā | yathā ca tatra mṛdātmatādisvabhāvabhede'pi na kāryabhedaḥ, tathā śaktāśaktādisvabhāvabhede'pyabhedo bhaviṣyati, abādhitatvādhyavasāyasya samānatvāditi, tadapyanena pratyādiṣṭam | santi hi dharmā ye parasparavirodhino'virodhinaśca | na tu dharmā ityeva virodhāvirodhaḥ | na hi brāhmaṇyaṃ vaiyākaraṇatvenāviruddhamiti cāṇḍālatvenāpyaviruddhamityabhidhātuṃ śakyam | na cātra brāhmaṇyavyāptaṃ cāṇḍālatvam | na ca vaiyākaraṇatvenāpi viruddham | yathā cātra svapratiyogibrāhmaṇyetaratvameva virodhamādhatte na vaiyākaraṇatvena, tathā janayadrūpamajananatayaivaviruddhabhāvānna vastusantānabhedena | nīlacaturasrāditā tu śvetaparimaṇḍalatādibhirvirodhamāsādayatu, na tu kvacit kāryakāraṇādibhiḥ | ato yadi virodhagandhāsaṃbhavāt saṃsthānamṛtsvabhāvayorabhinnena dharmiṇā bhāvyam, tat kimatyantapratyanīkayorekakāryaṃ prati janayadrūpetarayorapīti kaḥ sacetanakaścintayet ? viruddhāviruddhatvameva kathamavagantavyamiti cet ? yadvyavacchedena yadvidhānam, yadvidhānena vā yadvyavacchedaḥ, tattena viruddham | na ca mṛnmayamiti vidhānena pṛthūdaratāvyavacchedaśaṅkāpi saṃbhavati | tajjanakābhidhānena cātajjanakatvaṃ vyavacchidyata eva, atajjanakatvena ca tajjanakatvam | na tajjanakamityeva hyatajjanakamiti nañsamāsavākyamapi vismāri |
tasmād yayordharmayoryathā virodho dṛṣṭaḥ tathaivābhyupagantavya ityevameva viśeṣamabhipretya yuktaḥ, naikakālāpekṣayā, samānapramāṇayorapravṛtteḥ | yena hi kālabhedenābhinnameva vastu sakriyākriyanīlānīlatvādiyuktamabhyupagataṃ, yasya vā tadātmani pramāṇaṃ pravṛttaṃ, tasya kvacidvivādasaṃbhave kālabhedenāvirodhaḥ tadvatīti yuktam | tacca dvayamapi nāstīti vyaktam | ata ekatvādhyavasāyasyābādhitaviṣayaviśeṣaṇamasiddham | ekatvādhyavasāyamātraṃ punaranaikāntikaṃ bādhakāpekṣameva | anyathā keśādāvapi na bādhakamapekṣeta | bādhakaṃ coktam | yadapyayaṃ svapnāyamāna iva viplavate |
[26,1]
atha naivābhinnātmanaḥ kasyacit svabhāvabheda iṣyate, evaṃ tarhi sahakāripṛthagupapayogakathanaṃ bālonmattapralapitaṃ syāditi | tena yadi dharmadharmiṇostādātmyatiraskāreṇa bhedāpādanamātramiṣṭam, tadā na prakṛtopayogi | tathāhi dharmiṇaḥ sakāśād dharmā bhedabhāgino bhavantu na vā ? santi tāvatkecidanyonyavirodhino ye svādhikaraṇaṃ dharmiṇamabhittvā nocchvasituṃ śaknuvantīti vivakṣitaṃ kṣaṇikavādinaḥ | tatrānena tādṛśā dharmā eva na santi, santo'pi vā kālādyupādhisāpekṣā bhedasādhava ityeva vaktuṃ nyāyyam | pṛthagupayogāt sahakāriṇāṃ dharmiṇaḥ pṛthageva ta iti kimanena ?
[26,2]
yadi tu svābhāvyabhāja eva bhedakā na bhidyamānā iti samayo'sya syāt, yuktametat | yāvatā valanādayo'pyavalanato bhedakā dṛṣṭā eva | te ca kriyādirūpatvād bhinnā eva | tasmāt kalpanoparacitavibhāgā bhavantu saugatamatena, bhavanmatena vā, tāttvikabhedo dharmadharmiṇoḥ kimidānīṃ naikāntena ? prastāvāntaraṃ hi tat | duṣpariharāstu dharmā dharmiṇaṃ bhindānā ye virodhasthāyina iti siddhaṃ sādhyam |
[26,3]
atha kāryādabhedaśca svabhāvānāṃ pṛthak sahakārikāraṇakalāpopayogaviṣayatvaṃ ceti duḥśliṣṭatāmātramudbhāvyate paranayasya ? tadāpi prastutakṣaterabhāvāt kimanena ?
bhedavatāmapi bhedakatvād dharmāṇāṃ duḥśliṣṭatābhāsatā ca bhinnasamayasthānāṃ parasparamagaṇiteṣu sthāneṣu saṃbhavati | tattvaṃ tu kīdṛgiti tattatsthānanirūpaṇe vyaktībhaviṣyati |
tatra yadi prastutānupayogiyatkiñcidvistārayatā sthātavyamityabhimatam, sarvasya śakyametat | na caitāvataiva dharmadharmivādaparisamāptiḥ | tat kimasya garbhārbhakamanatiśayānasya nindāvacane nirbandhena ? tathā ca sati tasmānna dharmabhedādeva dharmibheda iti nigamanamapyasyāyuktam | bauddhaḥ kila na dharmāṇāṃ bhedamātreṇa dharmibhedamāha |
kiṃ tu virodhena | anyathā kṛtakatvānityatvādīnāmapi dharmabhedamācakṣīta | anenāpi svayaṃ viruddhadharmādhyāsādityakṣaramutthāpitam | tad yadi virodhabhedamātrayorviśeṣaṃ na paśyati, yuktamāheti kimaparaṃ vaktavyam ?
[27,1]
yadapyayamevāha — yo hyanantarakāryakaraṇasvabhāvaḥ sa kathamādau tat kāryaṃ kuryāt ?
atha kuryānna tarhi uttarakāryakaraṇasvabhāvaḥ | na hi nīlotpādanasvabhāvaḥ pītādikamapi karoti | na ca prathamottarakāryotpādanasvabhāvabhedāt tadvato'pi bhedaḥ, svabhāvabhedasya vyabhicāritvenoktatvāditi | tadapi niḥsāram | yadi hi svabhāvaśabdena svalakṣaṇamabhipretam, tadā tadbhede bheda eva vastūnām, kva vyabhicāravārtā ? tasmāt svabhāvabheda iti kalpitadharmānnānātvaṃ yuktam | na ca tanmātreṇa dharmibhedamāpādayati paraḥ | kiṃ tu virodhena | na ca tadvirodhe'pi dharmibhedavyabhicāro'sti | virodho hi na bhedaṃ vyabhicarati | bhedastu virodhaṃ vyabhicaratītyuktaprāyam |
[27,2]
nanu yadi kalpitā eva te dharmāḥ kva virodhaḥ, kva vā bheda iti cet ?
iha dvividhamabhidheyaṃ kalpitaśabdasya, tattadvyāvṛttavastusaṃbhave bhedamātraṃ kalpanāvabhāsi, tadapi kalpitaṃ kuvalayanīlatvādivat | kalpanāmātraniveśi ca kalpitaṃ karikeśaratriguṇīmayatvādivat | tatra yadyantimaḥ kalpitārthaḥ syāt, na bhedanirodhāditi yuktam | prācīne tu kalpitārthe vastusvabhāvasyaivādhyavasānād bhedo virodho vā vyavasthāpyamānaḥ saṃvādamādāyaiva vartata iti na doṣaḥ |
[27,3]
yaccedam, uttarakṣaṇe yatkāryaṃ kartumasya svabhāvaḥ, tatkathaṃ prathamakṣaṇe kuryāt ?
anyathottarakāryakāritaiva na svabhāvasyeti, tadapyaparibhāvya bhāṣitam | sthirasvabhāvatve hi bhāvasyottarakālamevedaṃ kāryam, na pūrvakālamiti kuta etat ? tadabhāvācca kāraṇamapyuttarakāryakaraṇasvabhāvamiti kutaḥ ? arthānurodhinyo hi vācaḥ śobhābhājaḥ, na vāganurodhādarthatathābhāvo rājavat | kiṃ kurmaḥ, uttarameva tasya janmeti cet — astu |
sthiratve tu tadanupapadyamānamasthiratāmādiśatu | sthiratvepyeṣa eva svabhāvaḥ, tasya yaduttarakṣaṇa eva karotīti cet — hatedānīṃ pramāṇapratyāśā, pramāṇabādhite'pi svabhāvālambanena nistaraṇāt | dhūmādatrāgniragnerabhāvād vā neha dhūma ityukte'pi hi śakyamabhidhātuṃ, svabhāva evāyamasya yadidānīmatra niragnirapi dhūma iti | tasmāt pramāṇasiddhe svabhāvāvalambanam, na svabhāvāvalambanena pramāṇavilopaḥ | pramāṇanirṇayaśca vihita eva | nīlotpādanasvabhāvaśca na pītādikaṃ karotītyasamīkṣākhyānam | upādānatvena hi tatkaraṇaniṣedho, na tu sahakārikāraṇatvenāpi, sahakāritayā tatrāpi kathañcidupayogasyāśakyabādhanatvāt | na cānyavarṇasyānyavarṇopādānatāniṣedha eva | dṛśyate hi pītaiva haridrā cūrṇasahakārikā raktasyopādānaṃ bhavantīti nidarśanamasaṅgatam | yadi ca yathā na nīlaḥ pītamutpādayati tathā nottarajanakaḥ pūrvamutpādayati | evaṃ tarhi yaścottarajanakaḥ, yaśca nottarajanakaḥ, tayorbhedo'pi kiṃ neṣyate, yathā yannīlaṃ tannānīlamiti ?
tadalamevaṃvidhapralāpeṣu nirbandhena | sthitametat parasparaviruddhadharmādhyāsād deśabhedavat kālabhede'pi janakājanakasvabhāvayorbheda eva ||
[28,1]
etena yadapi nyāyamañjarīkāraḥ prāha, nanu kāryotpattiheturyeṣāṃ sannidhimapekṣate te khalvapekṣitasannidhayaḥ, sahakāripratyayāstasya kiṃ kurvanti ? na kiñcit | kevalaṃ kāryameva yeṣāṃ bhāvābhāvāvanuvidhatte te kāryeṇaivāpekṣitasannidhayaḥ sannipatantaḥ tadeva kāryaṃ vivakṣitaṃ hetunā saha kurvantīti sahakāriṇa ucyante na tu yena saha kurvanti tasyaiva kartāro bhavantaḥ sahakāriṇo bhavitumarhanti | tasmādakṣaṇikasya svakāryanimāṇe dvividhaṃ sāmarthyam, ekaṃ nijaṃ sāmarthyam, dvitīyaṃ cāgantukaṃ sahakāryantaram, tayorabhāve tatkāryānutpatteḥ | tasmādeva hi dvividhāt sāmarthyāt kāryotpatterabhyupagamāt | ekamakṣaṇikaṃ gṛhītvā tasmādeva kāryotpattiṃ saṃbhāvayantaḥ sāmarthyameva hetūnāmavijñātavantaḥ pare | yasmādakṣaṇikasyāpi kramavatīṣu tāsu tāsvarthakriyāsu kartavyāsu kramavatsahakāryantarameva sāmarthyamaṅgīkurmaḥ | tathā ca kramavatsahakārinānātvādapi kramavatkāryanānātvopapatteraśakyaṃ bhāvānāṃ pratikṣaṇamanyatvamupapādayitumiti |
[29,1]
tadapyapāstam | yadyapi hetvantarakalpitaṃ sāmarthyamavijñātamasmākaṃ tathāpi yajjanayatīti vyavahāragocarībhūyamāpannaṃ svarūpamavaśyamabhyupagantavyam, bhāvasya svalakṣaṇākhyaṃ sāmarthyaṃ saṃkhyātamasmanmate | tat kiṃ prāgapi paścādeva veti vikalpya dūṣaṇamudīritam ? tatra kimanenoktaṃ bhavatīti niveditameva | yattu kāryeṇaivāpekṣitasannidhaya ityupaskṛtam, tadapi nirupayogam | yadi hi kāryameva svajanmani svatantraṃ syāt, yuktametat, kevalamevaṃ sati sahakāriṇāmapi sāmarthyarūpatākalpanamaphalamiti, hetoḥ sāmarthyamanapekṣya svātantryādeva kāryaṃ kadācid bhavati kadācinna bhavatīti kiṃ hetusāmarthyasamarthanavyasanena, vyavahāramātraṃ vā sāmarthyamiti, na tu kvacit kiñcit samarthaṃ nāmeti prāptam | astu ko doṣa iti cet ? santo hetavaḥ sarvathā'samarthāḥ, asattu kāryaṃ svatantramiti viśuddhā buddhiḥ | utpattau tu sadrūpaṃ kāryaṃ kimarthamarthāntaramapekṣata iti nirūpaya tāvat |
[29,2]
tasmāt sāmagrīmapekṣate kāryamityanenākṣareṇa sāmagryeva jananasamarthā kāryasyetyevārthaḥ na ca sā samagrebhyo bhinnā | tataḥ samagrā eva janakāḥ | bhinnatve'pi vā'rthāntaramiva sākalyamapi sahakārīti na viśeṣaḥ | tato yāvantaḥ sahakāriṇastāvantaḥ pratyekaṃ samarthā iti prāgvidyamānānāṃ kathaṃ kriyātikramaḥ ? sākalyameva hi paścādupapattimaditi samayaḥ, tadapi vā tebhya eva sahakāribhyo labhyasaṃbhavaṃ prāgapi teṣvasatsu kathaṃ sattāviyuktaṃ kadācid yāvadekasyāpi prāgbhāvaḥ ? atha kāryasyaivāyamaparādho yadamīṣvasamartheṣu kadācinnotpadyata iti cet ? sarvāvasthāsamāne'pi kāraṇe yadyakāryatā | svatantraṃ kāryamevaṃ syāttanna kāryaṃ tathā sati || (vārtikālaṅkāre 1. 396)
iti kiṃ na paśyasi ?
[29,3]
syādetat | na tadbhāve'vaśyaṃ bhavatīti tatkāryamucyate kiṃ tu tadabhāve na bhavatyeveti vyatirekaprādhānyāditi cet ?
[30,1]
tadbhāve'pi na bhāvaścedabhāve bhāvitā kutaḥ | tadabhāvaprayuktasya so'bhāva iti tatkutaḥ || (vārtikālaṅkāre 1. 411)
[30,2]
yadi hi svayaṃ bhavanaṃ bhāvayadeva kāryaṃ hetuḥ, tadā tadabhāvaprayukto'syābhāva ityapi syāt | yadā tu hetau jananonmukhe'pi svātantryādeva na bhūtamiti kathaṃ tadabhāvaprayojako'syābhāva iti pratītiḥ ? tasmād yadi kāryakāraṇabhāvaḥ tadā niyataṃ yathaiva tadabhāve niyamena na bhavati, tathaiva tadbhāve'pi niyamena bhavet | abhavacca na tatkāraṇatāmātmanaḥ kṣamate | tadayaṃ prayatnaparamparayāpi hetūnāṃ samarthāsamarthalakṣaṇodayavyayayogo jāragarbha iva gopayitumaśakyaścaturabuddhiṣu ||
[30,3]
yadapyāha śaṅkaraḥ | na ca sarvatra sahakāribhedena kāryabhedādapi kāraṇasya bhedaḥ sidhyati | yathaikatve'pi sahakāribhedād vijñānavartivikārajvālāntarāṇi pradīpaḥ karoti, na cāsau bhidyate, tadabhedasya pramāṇasiddhatvāditi |
[30,4]
apūrvo'yamasya dambhārambhaḥ | yadayamakṣepakriyādharmā svabhāvaḥ śaktiśabdavācyaḥ, sa kiṃ prāgapyasti, yadi vā saṃpratyeveti vikalpya codyaśaktivācyaṃ mama sahakārisākalyamiti bravīti, śaktyaśaktilakṣaṇaviruddhadharmādhyāsād bheda ityabhimatena kāryabhedāt kāraṇabheda iti samādhatte — kaḥ khalu kāryabhedāt kāraṇabhedaṃ vaktumupakrānto yatraivamucyate, sahakāribhadena yaḥ kāryabhedaḥ sa na kāraṇabheda iti, api tu yasya yadā yajjananasvabhāvaḥ so'vaśyaṃ tatkarotyeva | na hi pradopa eva vijñānādikāryāṇi sakṛt kartuṃ samarthaḥ kṣepeṇa janayati | tadvad vā kramabhāvinyapi kāryāṇi sajātīyavijātīyāni kiṃ na tadaiva karoti ? atasteṣāmanya eva kārako dīpa iti yuktam | evamanyatrāpyeṣa eva nyāyaḥ |
[30,5]
yatpunarāha, pradīpādivyaktīnāmiva pratyekamutpattivināśakāraṇānupalabdherabhrāntaṃ sphaṭikāderavasthitivijñānamiti, tadapyandhaśarakṣepāyate, pradīpe'pyanyānyasyotpattikāraṇasyānupalabdheḥ | vartisnehādayo hi pradīpahetavaḥ, te ca pratikṣaṇaṃ pratilavādi vānyānyībhavantītyadhyavasāyaḥ kasya saṃbhavati ? anyathā sphaṭike'pyanyānyībhavati pūrvapūrvamanyadanyaduttarottarasya kāraṇamanvayavyatirekānuvṛtteriti kiṃ na gṛhyate ? yadyapi ca pradīpe kālabhedenānyabuddhirasti tathāpi na tailavartyoḥ, tatkathaṃ pradīpādivyaktīnāmutpattikāraṇopalabdhirna sphaṭikasyetyucyate ? vināśakāraṇaṃ tu cintayiṣyāmaḥ | nāpi pradīpabhaṅguratayā tatkāraṇabhaṅgaḥ saṅgato vaktum, kāraṇābhedātkāryasyāpi pradīpasyābhedaprasaṅgāt |
[31,1]
atha vartisnehayoḥ kṣaya upalabhyate, pradīpasyāpi kṣīyamāṇadeśavyāptiviyogāt, sa eva kṣaya iti cet ? tailaṃ prabalamāsīdidānīmalpaṃ vartate | vartirapyevam |
pradīpo'pyanyānyatailavartibhāgaparihāreṇānyānyatadbhāgavyāpīti, sarvathā nivṛttistu kathamavasātuṃ śakyā, pratyabhijñānasya tadavasthatvāt ?
[31,2]
atha vartyādīnāmapacayakāle'vayave kriyotpadyate | tato vibhāgodayaḥ | tataḥ saṃyoganāśaḥ | tato'pi tadārabdhadravyanāśaḥ | punaḥ kriyā, saṃyogāt itaradravyodayaśceti naikadravyanirvāhasiddhiriti cet ? anubhavabhuvamavatarannapi yadyayaṃ prapañcam ādriyate, bauddho'pyevaṃ svaprakriyāmudghoṣayan kathaṃ vāryaḥ ? pūrvakebhyaḥ sabhāgahetubhyaḥ sahakāriṇamaparamarthamantato vātātapatimirādi samāsādya tebhyaḥ parasya samānaparimāṇasya yathā sahakāribalasaṅketaṃ nyūnasyādhikasya vā saṃbhava iti na sphaṭikaśatakoṭiprabhṛtīnāmekatānirvāhasiddhiḥ | yadā punaranena sādhanamevopanyastaṃ tadā nāsya prakriyayā siddhiḥ, tvatprakriyayā bādhā vā | vātādayaḥ kimupacinvanti apacinvanti vā sphaṭikādau, yena sahakāritayā kalpyante, prāgbhāvitvamātreṇa kāraṇatve'tiprasaṅgād iti cet — na vai sthūlaḥ kaścidupacayo'pacayo vā kriyate taistasya | ataevātyantasadṛśodayaḥ | sūkṣmastu aśakyopalakṣaṇatayā yathedaṃtayā nirdeṣṭumayogyaḥ, tathā niṣedhamapyayogya eva | evamanekavastusaṃkare kadācitkenacidupayoge na kiñcid vastu prastutopādānasya sahakāri syāditi na sarvathā sahakāryantaravirahādekasya jananasaṅgatiravagantavyā ityupanyāsasyārthaḥ | sthiratvasiddhau tu yadi tvamapi svaprakriyāṃ nirvāhayitumīśiṣe, īṣiṣya | bauddhasādhanavicārastāvat prastuto'yam | tatra ca prastute'nekakāryeṇānekena bhāvyamiti kena karṇe bhavato niveśitam, yataḥ pradīpadṛṣṭāntīkaraṇaṃ bhavataḥ śobheta ?
tadidamucyate, anyo vyādhiranyadauṣadhamiti |
[32,1]
yadapyāha, yadeva ca sahakāribhedena kāryabhede pradīpasyābhedasiddhau sādhanaṃ, tadeva kramavatsahakāribhedena kāryabhede'kramasyāpīti, tadapyatyantamasaṃbaddham | advayākāramindriyapratyakṣameva hi bhedabhraṃśamāśaṃsati pradīpe | sapratighasya hi pradīpasya naikasthānam |
bhinnadeśasya cātyantasadṛśasyāpi bhedopalakṣaṇamanivāryaṃ māyāgolakavat | ata ekākāramindriyajñānamekatāyāmeva pradīpamavasthāpayati | kālabhede hi bhinne'pi vastunyatyantasadṛśe pratyabhijñānamupajāyamānamupalabdham | na ca pratyabhijñānādanyadekatāsādhanam |
tatkathaṃ tadeva sādhanamiti na plavate ? na ca sadṛśatayā kālabhedena pratyabhijñānasya saṃśayāṅgatvaṃ vyabhicāradarśanāt, lakṣaṇabhedavirahāt | sakṛdabhedabhāsinyapi pratyakṣe'nāśvāsaḥ, tathā kvacidadarśanāt | indriyajñāne hi kramadarśane'pi na yogyamarthadvayaṃ pratighāti, ekībhūyopalabhyamānamupalabdham | tatkathaṃ sarvatrānāśvāsaḥ ? tasmādanupayogi pradīpadṛṣṭāntena pratyavasthānam |
[32,2]
etadeva rūpaṃ dṛṣṭāntīkṛtyābhiprāyāntaramasya dyotayan nyāyabhūṣaṇe'pi yadāha — api ca yena svabhāvena rūpaṃ rūpāntaraṃ karoti, na tenaiva rasādikam, rasāderapi rūpasvabhāvatāprasaṅgāt | tataḥ sarvaṃ rūpakāryaṃ cakṣuṣā gṛhyate | na caitadiṣṭam | tasmād yathā rūpaṃ rūpāntarotpādanasvabhāvena tadeva karoti, vijñānotpādanasvabhāvena vijñānameva karoti, na rūpādikam | rasotpādanasvabhāvena ca rasam evaṃ gandhasparśanajananasvabhāvābhyāṃ tābeva janayati | tadvadakṣaṇiko'pyādyakāryotpādanasvabhāvena tadeva karoti | taduttarakāryajananasvabhāvena taduttarameva janayati | nādyamuttarottaraṃ vā |
evamuttarottarakāryeṣvanantakālabhāviṣvapi pratiniyatāḥ svabhāvā draṣṭavyāḥ | svabhāvā eva hetavo na svabhāvītyapyayuktam, rūpasyāhetutvaprasaṅgāt, svabhāvānāmeva hetutvāt |
atha na rūpasya svabhāvabheda iṣyate, kiṃ tveka eva tathābhūtasvabhāvo, yena bhinnākāraṃ bhinnadeśaṃ kāryamutpādayati ? tasya bhinnasvabhāvakāryotpādānurodhena svabhāvabhedaḥ kathita iti |
[33,1]
nanvevaṃ paro'pyabhinnasvabhāvasyaivākṣaṇikasya kramabhāvyanekasvabhāvakāryotpādanānurodhena bhāvasvabhāvaṃ kalpayannopālambhamarhatīti |
[33,2]
etadapīrṣyākaṣāyitadhiyaḥ paradhandhīkaraṇamātram | tathāhi yadi tāvadabhinnātmāpi dīpavadanekamarthamandhakāranāśādi karoti kalpitasvabhāvabheda itīyanmātraṃ vivakṣitam, hanta ko niṣeddhā ? astyeṣa saṃbhavo yadanekamekaḥ karotīti | evaṃ pūrvāparakālayorapyekasvabhāvo yadyanekaṃ kuryānna vivādaḥ | kevalaṃ kvacit kāryavilambaḥ kvacidakṣepakarmeti na yuktam, pradīpavat sakṛdanekakaraṇamastviti vyarthaṃ pradīpanidarśanam | atha kramabhāvyanekamekātmanaḥ kāryamastviti vivakṣitam, tadā samartham | na khalvadyāpi dīpo dṛṣṭāntayituṃ śakyaḥ | evaṃ rūpe'pi nidarśane kriyamāṇe vaktavyam | nacaivaṃ nirvahati yadanekaṃ tadanekenaiva kartavyam, dīpakāryavat kālabhedabhāvi cānekaṃ kāryamiti, na hyanekaṃ jāyamānamekasyaiva kāryamāpadyate, ekakarturapāye bānekajanmaiva na syādityupapādayituṃ śakyam | dāhagāhanāderanekasyānekenaiva jalajvalanādinā karaṇadarśanāt | kālabhedābhinnamekaṃ vivakṣitamiti cet ? anekakālāntaritairekātmabhiranekaṃ na kriyamāṇamupalakṣayasi | evaṃ tu brūyāḥ, ekamanekaṃ vā bhinnakālamabhinnakālaṃ vā nityādeva jāyata iti | tacca pratijñāmātrāviṣkaraṇamabhīṣṭātmanaḥ kasyacidarthasya na sādhanaṃ, nāpi paraprayuktasādhanabādhanamiti kimanena ? tathāpi na dīparūpaduṣṭāntena kiñcit |
yadi ca kāryabhedenāpi bhāvaṃ bhindyādasthiravādī, tathāpi rūpamevābhidyamānaṃ bhidyamānau rūparasau kathaṃ janayatītīyanmātreṇānekāntamudbhāvya svastho bhava | rūpasyāpi punarekatvasādhanena ka upayogaḥ, siddhatvāt ?
[33,3]
tataḥ śaṃkaro'pi, na hi yena svabhāvena vartivikārasya hetuḥ, tenaiva jvālopalambhayorapi tatsvabhāvatāprasaṅgādityabhidadhāno na kiñciccetayata iti upalakṣyate, ekasyānekakaraṇāvirodhāt |
[33,4]
atha yathā bauddho'bhyadhāt kṣaṇāntare'pi yadi sa eva svabhāvo bhāvasya, tadā saṃpratīva prāgapi jananaprasaṅgaḥ | na ca janayati | tataḥ svabhāvabhedo bhāvasyeti | tathāhi, yadi jñānajanakenaiva rūpeṇa vartivikāraṃ karoti dīpaḥ, tadā tasyāpi tattvaprasaṅgaḥ | na ca tattvamasti | tato dīpo'pi kiṃ bhinnasvabhāvo'stu ? yathā ca kāryāṇāṃ tādātmyavirahe'pi hetubhedābhāvaḥ, tathā kāryāṇāṃ bhinnakālatve'pi na hetubheda iti vivakṣitam | tadāpi bauddhena pramāṇabalamālambya janakājanakāvasthayoḥ bhāvabheda āropitaḥ | tatra ca yadyakṣamā, tadā'siddhyādidūṣaṇameva vaktuṃ sāmpratam |
tāvataiva tasya nirāśe kimanena prabandhena ?
[34,1]
atha duṣṭameva tatsādhanam ? tathāpi tena yat siddhaṃ tat siddhameva tāvat |
pradīpasya svabhāvabhedo bhavatu, mā vā bhūt, tathāpi kimasyopanyāsena ? yacca dīpasya svabhāvabhedasādhanāya sādhanaṃ kāryāṇāṃ tādātmyaviraho nāma, so'pi yadi siddhasvasādhyapratibandhaḥ, tadā tena yadi yugapadapi bhedasiddhiḥ kasyacit, tadā tadorṣyayā kimanena bauddhasādhanena ? prayāgavaṭaprayātāyātayoḥ dvitīyamūḍhakarṇāṭeneva svasādhyasādhanāya pravṛttinirāśaḥ kartavyaḥ | anyathā'nena bhede sādhite pradīpabhedasādhanameva kiṃ pravartate, na vā kiñcidapi sādhanaṃ sādhyasādhanāya pravarteta dhūmādisādhanaṃ svasādhyasādhakaṃ dṛṣṭvā ||
[34,2]
athedaṃ pradīpasvabhāvabhedasādhanamadhyakṣādhikṣiptaṃ, svasādhyapratibandhavidhuraṃ vā, tadā tadeva naśyatu | na tadā bauddhasādhanasya kṣatiḥ | tathāpi kiṃ tasyopanyāsena ?
yadi bauddhasparddhayā tadvimarśamasārīkartumupamānabhūtaṃ vimarśāntaramevedamupanītam, tadāyamasthitaḥ pakṣaḥ svabhāvabhedo dīpasyeti | evaṃ sati eka evāsau śaktiviśeṣo yasteṣāmutpādaka iti cet ? etadapetāgamayuktikaṃ paraspardhayābhyupagamyamānamapi na nītiśīlān prīṇāti | pratiniyatasvabhāvopādānābhāve teṣāṃ sarvatrotpatteradṛṣṭapūrvatvādityādinā | tathā svabhāvabhedābhāve ca kāraṇasya kāryabhedabhāve tasyākasmikatvaṃ prasajyeta | tathā cākaraṇaṃ viśvasya vaiśvarūpyaṃ syādityanena ca kathaṃ svabhāvabhedameva svabhāṣayā draḍhayet ? na cāyaṃ nyāyyaḥ | tathā hi yattāvaducyate, yadi yenaiva svabhāvena dīpo vartivikārahetustenaiva jvālādeḥ, tadā jvālāderapi vartivikāratvaprasaṅgaḥ, na caivam |
tasmādbhinnenaiva svabhāvena vartivikāre bhinnena ca jvālādau dīpaḥ pravartate iti viparyayārthaḥ | tatra ca pratyakṣabādhaiva, niraṃśasya dīpādestatra bhāsanāt | anyathā kadambagolakavadanantasvabhāvaparikaritasyābhāsaprasaṅgāt | na cānupalabhyatvameṣāmabhidhātuṃ śakyam, pradīpasvabhāvatve'nupalabhyatāyā virodhāt | yadi ca pradīpasvabhāvatve'pyadṛśyatvaṃ viruddhamanurudhyase vartivikārakāraṇatve'pi jvālādihetutāṃ kiṃ na saṃbhāvayasi, yataḥ svarūparāśiparikalpanavyagro'si ? tasmānnānupalabhyamānasya pradīpasvabhāvatā | upalabhyatve ca nādhyakṣadhikṣepaparihāraḥ | dīpādanyadeva dṛśyamadṛśyaṃ vā vastu dīpasvabhāva iti tu nāgalokabhāṣā | ananyarūpe hi svabhāvasvarūpasvalakṣaṇaśabdāḥ prasiddhāḥ | kalpanopasthāpite tu dharme bhinna ivābhāsamāne'pi tadadhyavasāyādeva svabhāvaśabdaprayogaḥ, yathā nityatvaṃ śabdasya svabhāva iti | tato yadi sahakāriṇi śaktiśabdavadbhinne'pi kvacit svabhāvaśabdaḥ prayuktaḥ, tathāpi svabhāvāntareṇa karotīti vastvantareṇa sahakāriṇā karotīti yāvat | na ca svabhāvinaḥ karaṇavāraṇamabhimatam |
tataḥ svabhāviśabdo bāhyo'rthaḥ | tena svabhāvenābhinnenaiva bhinnāni kāryāṇi karotītyāyātam | kevalamanekasahakāriparivārita iti viśeṣaḥ | sa ca kasya neṣṭaḥ ? na ca sahakāriṇo'pi svamanīṣikayā kalpanīyāḥ, kiṃ tu yāvanto'nvayavyatirekagrāhakapramāṇavyāpārāstāvanta eva | sa ca vyāpāraḥ tejastailavartyādivyatiriktasya nāstīti kimadhikavidhānena ? pratyuta svabhāvaśabdābhidheyānarthān parikalpya ṣaṭpadārthyāmantarbhāvayan kiṃ viphalamāyāsyasi ? yadā caivaṃ paryante svabhāvaśabdābhidheyaṃ nijaṃ rūpamekamevānekakāryaheturiti upapāditam tadā, yadekena rūpeṇa janitaṃ, tadekameveti na siddhā vyāptiḥ |
tathā sati prasaṅgavadviparyayasyāpi nānekāntaparihāraḥ | pratiniyatasvabhāvopādānatāpi teṣāṃ na pradīpasyaiva tāttvikānekasvabhāvatayā, kiṃ tu tatsāmagryāmapoddhāradvāreṇānvayavyatirekābhyāṃ kasyacittailaṃ kasyacid vartiḥ kasyacid dīpa iti kathaṃ sarvatrotpattireṣāmupalabhyate ?
[35,1]
yattu kāraṇabhedād bheda iti, tatra sāmagrīlakṣaṇakāraṇavaijātyāt kāryavaijātyanimittābhyupagamaḥ, tathaiva pramāṇenārpaṇāt | na tu sāmagryantargatakāraṇanānātvamekasyānekasvabhāvatayeti śāstra eva vipañcitam | tadalameṣāṃ pramāṇanirapekṣasvotprekṣāmātreṇa vikalpeṣu nirbandhena | na ca taiḥ svabhāvabhedairbhāvikaḥ siddharapyeṣāṃ kācidarthasiddhirityuktamevetyaphala evaiṣa bhāvaḥ |
[36,1]
yathā tarhi trilocanaścaryayati tathānayorapi nīyatāmabhiprāyaḥ | tathā ca nyāyamañjarī, asādhāraṇamapi sattvaṃ mādhyamikanyāyena śakyamudbhāvayitum |
tathā hi, kṣaṇavāde'pi pūrvarūpakṣaṇo yena svabhāvenānantarakṣaṇamutpādayati, kiṃ tenaiva rasakṣaṇamapyāhosvit svabhāvāntareṇa ? yadi tenaiva, rasasyāpi rūpatvaprasaṅgaḥ |
na hyekasvabhāvāt kāraṇāt kāryabhedaṃ paśyāmaḥ, viśvasyāhetukatvaprasaṅgāt | atha svabhāvāntareṇa karoti ? yadyevamekasya viruddhaṃ, svabhāvadvayaṃ prasajyeta | rūpajananasvabhāvo hi rasajananasvabhāvānnāvyabhicārī | tatra yadi svabhāvāntaraṃ bhavet, bhavettatraiva tasya bhāvo'bhāvaśca | bhāvābhāvau ca sākṣādviruddhau pūrvakaṃ rūpalakṣaṇaṃ bhintaḥ | na ca bhinno dṛśyate saḥ |
[36,2]
syādetat | pūrvakasya rūpakṣaṇasya rase kartavye svabhāvāntaraṃ pūrvaka eva rasakṣaṇo, na ca viruddhaṃ svabhāvāntaramastīti | yadyevamakṣaṇikasyāpi kramavatīṣu kāryavyaktiṣu svabhāvāntaraṃ kramavat sahakāryantarameveti sarvaṃ samānamanyatrābhiniveśāt |
tasmādasādhāraṇamupādadānasya svabhāvabhedāpatteḥ kṣaṇikebhyo nivartamānaṃ sattvam | yena ca prakāreṇa svabhāvabhedo nirākriyate, tasyākṣaṇikatve'pi samānatvāt sattvamakṣaṇikānna nivartate | ato vyatirekāsiddheḥ pratibandhāsiddhiriti |
[36,3]
tatra tāvad yogācāraniṣṭhāmanālocayannayaṃ saugatasamayajñānābhimānī mādhyamikanyāyenetyāha — ubhayorapi hetuphalāpavādasya tattvato'bhimatatvādityadharasiddhimuddhūya sākārasiddhau darśitameva | sthite ca hetuphalabhāve'smākamiyaṃ kṣaṇabhaṅgacintetyuktam |
sā ca sthitigrahyigrāhakabhāvasya tāttvikatve gṛhīte | tadā ca yadeva yasyānvayavyatirekānuvidhāyi, tadeva kāryaṃ kāraṇaṃ ca bhavatu bījāṅkuravat | yathā ca kasyacidekamanvayavyatirekānuvidhāyi dṛśyamānaṃ kāryaṃ, tathā yadyanekamapi kasyacidekasyānvayavyatirekāvanuvidhīyamānamupalabhyate, tadā kimanekenāpyekakāryeṇa bhavitavyam ?
paravedanāpalāpe hi ekamapyekasya kāryaṃ na syāt | anapalāpe tvanekamapi kāryamekasya kena vāryate ? ataḥ paravedanāpavādivādimatāvatāraṇena na kiñcit | grāhyagrāhakasthitau tvekavadanekasyāpyekakāryatānyāyaḥ samānaḥ | tatkathamekātmanā janyamānamekākārameva bhavediti plavate ?
[37,1]
yattūktam — nahyekasvabhāvāt kāraṇātkāryabhedaṃ paśyāma iti, tadatisāhasam | kiṃ vā na paśyati pradīpamekaṃ vikārakāriṇamandhakārahāriṇaṃ ca, taraṇiṃ vā tamaḥkamalayornidhanapravodhavidhāyinam ? sarvadāndhakāramagno vā bhavān paśyati vā sahasramaṃśumālinaḥ kāryasahasrakāriṇaḥ ? ekasvabhāvāt tu kāraṇānna kāryabheda iti samānasāmagryā na kāryavaijātyamityarthaḥ | ataeva na viśvasyāhetukatvam | tasmādekasmādanekotpattiravirodhinī | kāryadvāreṇa tu rūpaṃ rūpakāraṇaṃ rasakāraṇaṃ ceti samuccayena svabhāvadvayavyavahāraḥ | ataeva na virodhavārtā | nahi samuccaye pramāṇasiddhe virodhagandhaḥ | vātātapayorivaikasminnākāśadeśe ||
[37,2]
yattūktam — rūpajananasvabhāvo hi rasajananasvabhāvatāvyabhicārīti, tāvatāpi bhedamātraṃ sidhyati, na tu virodhaḥ, kṛtakānityavat | yathāhi nīlābhāvāvyabhicāri pītaṃ na nīlaṃ bhavitumarhati, na tu tanmātreṇa virodhaḥ | na hi yad yato bhidyate tadaśeṣaṃ tena viruddhamabhidhātuṃ śakyam | virodhastu yadyapyekasmin dharmiṇi dvayorasaṃbhavayorniyamaḥ, sa ca kadācid vastunorekasya bhāve'nyaparyādānād dahanatuhinavat | kadāciddharmayoḥ svabhāvenaiva ekādhiṣṭhite'nyāsaṃbhavāt bhāvābhāvavat, nīlatvānīlatvavad vā | tatra yadi nīlapītadravyayorapyekabhāve'nyaparyādānamāpādayet, syādeva sahānavasthānanāmā virodhaḥ | na tu tadabhāvāvyabhicāramātreṇa | bhedamātraṃ tu tāvatā | evaṃ nīlatvapītatvayorapyabhāvavyabhicāramātreṇa bhedamātraṃ tu na tu virodhaḥ | virodhastu nīlatvasvīkṛte dharmiṇi svayamevānīlatvabhedasya pītatvasyābhāvāt | anyathā kṛtakatvānityatvādīnāmapi tadabhāvāvyabhicāramātreṇa virodhaprasaṅgāt |
[37,3]
atha kathamatra tadabhāvāvyabhicāraḥ ? na hi kṛtakena satā nānityena bhāvyamityupapattirasti | yadyevaṃ rūpajanakena satā rasajanakena na bhāvyamityatrāpi kopapattiḥ ?
rūpajanakatvādeveti cet — na, ayogavyavacchedena viśeṣaṇe kṣīṇatvādupapatteḥ, anyayogavyavacchedasyāsiddhatvāt | tathāhi kiṃ rūpasya janakameva ? atha rūpasyaiva janakamiti rūpajanakam ? tatra prathamapakṣe rūpaṃ pratyajanakatvasyaiva vyavacchedo na punaranyajanakatvasya vyavacchedo vidhirveti, sādhanāntaramapekṣya tenaiva virodhe vyavacchedasyaiva asiddheḥ |
dvitīye tu pakṣe, anyajananakṣepasiddhirasandigdhā | kevalaṃ na tatra pramāṇavyāpāraḥ | yathā hyekasya tannāntaroyakatvaṃ tathā dvitīyasyāpi yadi syānna doṣaḥ, pradīpavat | na tu rūpajanakamityeva rasajanakapratikṣepo, rūpajanakatvasyāyogavyavacchedenāpi caritārthatvāditi na kāpyupapattiratrāpi | kevalaṃ kalpanābuddhau yathārthāntaramiva rūpajanakatvaṃ pratibhāti, tathā tadabhāvāvyabhicāri ca pṛthageva rasajanakatvamavasīyate | yataḥ pṛthak śabdapramāṇavṛttiḥ apekṣyate, tāvataiva virodhamadhyavasyati | sāvagatiḥkṛtakatvānityatvayorapi na vyavasīyate kenāpi | nāpi tatra virodhābhidhānena kaścidupayogaḥ | ekatra dharmiṇyaparaparihārārthameva hi virodhaḥ sādhyate | tad yadi virodhe'pyekadharmisamparkaḥ, kṛtaṃ virodhacintayā | nīlatvānīlatvādiṣu tu prayujyate parasparaparihārātmā virodhaḥ |
[38,1]
nanuparasparābhāvāvyabhicārāviśeṣe'pi kathaṃ keṣāñcid dharmāṇāmekadharmiṇyanavasthānātmā virodhaḥ, keṣāñcit punarbhedamātraṃ na virodhaḥ ? uktamatra, yadvyavacchedena yasya vidhānaṃ yadvidhānena vā yasya vyavacchedo niyamena, tattena pratiyoginā viruddham | yatra neyaṃ gatiḥ, tadaviruddhamityalaṃ punaḥ pariśrameṇa | tadevaṃ rūpajananarasajananayoḥ parasparābhāvāvyabhicāre'pi kṛtakatvānityatvavad bhedamātraṃ śabdapramāṇāntarākarṣi, na tu virodha iti sthitam |
[38,2]
yattūktam — tatra yadi svabhāvāntaraṃ bhavedityādi | sa tarhi nyāyaḥ kiṃ kṛtakānityatvābhyāṃ bibheti ? prasaṅga eva tatrāpi bhavatviti cet ? nanu parābhyupagamena prasaṅgaḥ, na ca mayedamaṅgīkṛtaṃ parasparābhāvāvyabhicāramātreṇa virodha ekatrānavasthānaheturiti | kiṃ tavaiṣo'bhyupagamaḥ pramāṇavṛttirvā ? ubhayathā'pi na mamāparādhaḥ |
sidhyatutarāṃ ca kṛtakatvānityādīnāṃ virodho, na caivaṃ tasmātparasparāvyabhicārasya tādātmyaniṣedhe vyāpārāt na kṛtakatvamevānityatvam | aniṣedhe tvekasyaiva kṛtakatvasya bhāvo'bhāvaśca syāt | yathā vastuno nīlādanīlasyāvyavacchede tasyaiva bhāvo'bhāvaśca svīkṛtaḥ syādityucyate | nīlamiti hi tasya bhāvaḥ | anīlamiti cābhāvaḥ tadabhāvavyāptasyānīlasya bhāvo na vyāpakaṃ tadabhāvamanākṛṣya sthātuṃ śaktaḥ, bhāvābhāvayośca virodhaḥ prasādhita evetyekadharmiṇyanavasthānamiti yannīlaṃ tannānīlaṃ pītādivastu, tathā dharmo'pi yatkṛtakatvaṃ, tannākṛtakatvamanityatvādi | yadrūpajananaṃ tannārūpajananaṃ rasajananādi | anyathaikatra kṛtakatvarūpajananādau śabdapramāṇapravṛttāvanyatrānityatvarasajananādau pramāṇāntarānapekṣāprasaṅgaḥ |
[39,1]
tasmāt tādātmye bhāvo'bhāvaścaikatra syāditi doṣaḥ | na tadādhāratve |
tau hi parasparaṃ bhinnau dharmau yadyekatra syātāṃ, kīdṛśo doṣaḥ ? bhāvābhāvadoṣasya bhedasādhanenaiva caritārthatvāt | śāstre'pi hi viruddhadharmādhyāso bheda ukto, na virodhaḥ | virodhalakṣaṇaṃ tvanyat prasiddhameva | tādātmyaniṣedho'pi viśeṣaṇānapekṣasvabhāvānupalambhādukto na viruddhopalambhāt | tadevaṃ bhāvābhāvalakṣaṇaviruddhadharmasaṃsargāt taddharmitvena bhāsamānau dharmāveva bhinnau bhavata iti na tayorapi dharmivastunornānādharmayogamātreṇa bhedavārtā | yadā punastathā bhidyamānāveva dharmau yathoktaparasparapratidvandvinau bhavatastadā taddharmiṇo'pi bhedaḥ, nīlatvānīlatvabhāvābhāvadharmivat, ekakāryaṃ prati jananājananavacca | tasmād bhāvābhāvau sākṣād viruddhau rūpajanakatvarasajanakatvalakṣaṇau dharmāveva svadharmitvenābhāsamānau bhintaḥ | na tayorapyādhāraṃ prācīnavirūpalakṣaṇam, svayaṃ virodhābhāvāt | ata eva na bhinnau dṛśyate saḥ, ekakāryajanakājanakatve ca svayaṃ pratyanīkatayā svadharmiṇaṃ bhinta eva, abhedadarśanaṃ ca pratyanīkāvasāyena virodhī yata iti anumānavṛttiśceti sarvamanavadyam ||
[39,2]
ayaṃ tu svayameva na hyekasvabhāvāt kāraṇāt kāryabhedaṃ paśyāma iti, na ca bhinno dṛśyate sa iti ca brūvannasvastha eva na nirbandhayogyaḥ | tasmānnaikasvabhāvāyāḥ sāmagryāḥ kāryavaijātyamityavirodhaḥ | na tu svabhāvaparamparārahitāditi | tadevaṃ svabhāvasandehāpohād yaduktam, kṣaṇikebhyo nivartamānaṃ sattvamasādhāraṇamupādadānasya svabhāvabhedāpattiriti tannirastam |
[40,1]
kālpanika iva bhedapratibhāso na tāttviko bhedaḥ | kiṃ ca tāttvikasvabhāvabhedāpattāvapi sattvamasādhāraṇamiti śraddhāvadheyameva | na hi vastūnāṃ parimāṇātirekeṇa nityādiva kṣaṇikādapi vyāvṛttaṃ bhavati sattvam, yato'sādhāraṇamavadhāryeta | svabhāvabhūmani kaścinnityo'pi syāditi cet ? tamanupatattarhi sattvaṃ sādhāraṇamanaikāntikamāśaṅkyatām | tacca cintyam | bādhakānāṃ vyāttavadanānāṃ saṃbhavāt |
[40,2]
atha svabhāvaparamparāsaṃbhave bhāvasyeva paribhavāt kasya kṣaṇikatvamiti kṣaṇikādapi vyāvṛttamucyate, tadapi nāsti | svayameva svabhāvebhyo bhinnasya svabhāvinaḥ kriyāsamarthanena rakṣāvidhānāt | na ca svabhāvabhedasaṃbhave mūlasya kṣayo'pi yuktaḥ, aparimitopādhisaṃbhave'pi tadvato vyayāniṣṭaḥ | asmaddarśane'pi yadi nāma vastvantararāśerudayaḥ, tathāpi prakṛtabhāvasya kīdṛśī kṣayopapattiriti vyaktametat | sa tu rāśiḥ pramāṇamanviyānnaveti cintyam | bhavatu vā mūlāpalāpaḥ | ye tu svabhāvā bhāvikā iṣṭāḥ tadātmani magnatvānmūlasyaikaṃ pṛthak sat kṣaṇikaṃ mā bhūt | bhūyāṃsastu kṣaṇikāḥ santa ityupacaya eva kṣaṇikatāyāḥ, kathaṃ kṣaṇikatāyāḥ sattvavyāvṛttiḥ ?
tadevamevaṃvidhāḥ pralāpā grāmyajanajanitamahimānasteṣveva śobhante, na tarkakarkaśakuśāgrīyabuddhiṣu bauddheṣu | yā tu śikṣā svabhāvabhedasādhanāya syādetadityādiḥ saiṣāmevāstu, anyo'nyasya svabhāva iti svasthasya vaktumaśakteḥ | svabhāvabhedastu sādhanāsaṃbhavādadhyakṣabādhanācca parihṛta eva | na ca bhavannapi prakṛtadoṣasaṃsparśī | nāpi sahakāryantarameva svabhāvāntaramiti dantaniṣkoṣikayā svabhāvabhedasādhanā hetavo viparyāsayituṃ śakyante | kṣaṇikavādī hi sahakāriṇaḥ paśyanneva prasiddhasvabhāvabhedasādhanāya sādhanamupanyasya na kathamapyanena vacasā pratārayituṃ śakyaḥ | tadvaraṃ tatsādhanamasādhanameveti mukhyamākhyāyatāniṣṭasiddhavyāghātāditi |
[41,1]
tatra coktamasmābhiḥ | na ca sahakārisādhanāyaiva pratyavasthāturayaṃ prayatnaḥ | kāryeṇānubhūtānvayavyatirekā hi sahakāriṇaḥ pratyakṣādipramāṇasiddhā eva kimatra sādhyam ? tato'kṣaṇikābhimatasya kramavatīṣu kāryavyaktiṣu svalakṣaṇabhedasādhana upanyaste dūṣaṇamanuktvā sahakāryantarameva svabhāvabheda iti lapanaṃ yadi svahṛdayasantoṣamālambeta, ālambatām | na tu parasādhyaṃ bādhitamanena | tasmāt siddhamarthakriyākāritvamasthairyeṇa vyāptamiti ||
[41,2]
yadapyanenoktam — kiṃ cedaṃ tāvadayaṃ kṣaṇikavādī praṣṭavyaḥ | pūrvasya kṣaṇasyottarasminnekasantānavartini kṣaṇe kartavye nānyat kiñcidapekṣaṇīyamasti | tataśca parotpatti pratyanapekṣatvāt tanmātrānubaddhenottareṇāpi satyeva tasmin bhavitavyam | abhavan vā tanmātrānubaddho na syāt, api tu nimittāntarāpekṣo vijñāyeta | asabhāgotpattau tu pūrve samānasantānavartina ekasantānāntarbhūtatvāviśeṣāt samarthā asamarthā vā bhaveyuḥ | tena santānāntaravartikṣaṇapratibandhasāmarthyaḥ sāpekṣaḥ kṣaṇaḥ syāt | na tu sabhāgakṣaṇapratibandhotpattau | tathā ca sati pūrvakṣaṇasattāmātrānubandhitvāviśeṣāduttarottaraḥ kṣaṇaḥ paurvāparyaṃ tyaktvā yugapadutpadyeta | tataśca prabandhāpekṣakāryakṣaṇakālabhāvināṃ kṣaṇānāṃ prabandha ucchidyeta | tataśca trailokyavartisakalavastusantānabhāvināmanenaiva paryāyeṇa prabandhocchedādanyonyasaṃpīḍitā kṛtsnā trilokī prasajyeta |
[41,3]
athāpi samayasamayabhāvitvāt savyetaragoviṣāṇayoriva kāryakāraṇabhāvo nāstītyucyate, yadyevamatīte kṣaṇe pūrvasmin vastvantara utpadyeta, sati ca notpadyeta ityapūrvo'yamanvayavyatirekānugamaprakāraḥ | etayāpi dvārā kṣaṇikānāmarthakriyākāritvamevānupapannamiti ||
[41,4]
tadapi sarvamasaṃbaddham | tathāhi yat tāvat pūrvasyottare kartavye nānyatra kvacidapekṣeti, tatra sabhāgā uttare sarva eva kṣaṇā abhipretā bhavataḥ | anyathā sarveṣāṃ yaugapadyaprasañjanamanupapannaṃ syāt | tatra yadi svābhiprāye dūṣaṇaṃ tadā na kaścid vipakṣaḥ |
atha saugata eva praṣṭavyaḥ, tadā pūrvasya uttarasminnanantara eva kṣaṇe kartavye nirapekṣatvaṃ, nottare kṣaṇe | sa eva tarhi tasya svabhāvo nāsti yastadutpādakaḥ | tataḥ svabhāvasāpekṣatvātkathamanapekṣaḥ ? sa tarhi svabhāvaḥ kadācidasya bhāvī, na bhāvī tarhi tadapekṣa iti vācoyukteḥ ko'rthaḥ ? ayamarthaḥ | yaducyate devadatto'tra kārye yajñadattāpekṣaḥ samartha iti | tatra dvayaṃ pratīyate, svayamasamartha iti, yajñadattena saha samartha iti ca | na ca sarvo vyavahārastattvānurodhī | kiṃ tu kvacit kiñcit satyam | tadatrāpi svayamasamartha ityayamaṃśa ubhayasaṃmatatvād durapahnavaḥ | sa eva paścādanyena saha samartha ityatra tu vivādaḥ | ataeva sādhane bādhanāvatāraḥ | atastadaṃśāsiddheḥ tadapekṣaṃ svayaṃśabdamapyapanīya kvacit sāpekṣa ityasamartha ityevārthaḥ | tata uttarottare karttavye asaṃbhavini tadutpādanasvabhāve sāpekṣa iti ko'rthaḥ ? uttarottarakartavye samarthaḥ | tadatra yad dūṣaṇaṃ taducyatām |
[42,1]
syādetat | uttarasvarūpāviśiṣṭamuttarottaram, tataḥ pūrvaṃ yathottare śaktaṃ tathottarottare'pi | uttarottare aśaktaḥ taduttare'pi kathaṃ śaktaḥ syāt, ekasvabhāvatvād dvayoriti ?
[42,2]
tadapyasaṃgatam, ekasvabhāvatvāsiddheḥ | sabhāgakṣaṇaparamparāpekṣayā siddhamekasvabhāvatvamiti cet — na, sarvathā sabhāgatvāsiddheḥ | sajātīyārtho hi sabhāgārthaḥ |
sajātīyatvaṃ ca vividham | rūpataḥ śaktita ubhayataśceti | tatra yadyapi rūpamātrakṛtaṃ sajātīyatvamuttarasyottareṇa, tathāpi sāmarthyakṛtaṃ nāsti | tataḥ kṛtaṃ vijātīyatvameva |
ataeva bījādīnāṃ svabhāvapariṇāmaparamparayā kiyatyāpyaṅkurakāryaniṣpattiḥ | tatra hi antimasya bījakṣaṇasyāṅkure śaktiḥ | antime punarupāntyasyopāntye ca tatpūrvasyetyevaṃ yāvatprathamabījasaṃbhavaḥ | evaṃ sahakārisāmagryapi tatrāparāparāviśiṣṭaiveti veditavyam |
ataevāparāparapratyayayogena pratikṣaṇabhinnaśaktayaḥ saṃtanvantaḥ saṃskārā yadyapi kutaścit sāmyāt sarūpāḥ pratīyante, tathāpi bhinna evaiṣāṃ svabhāvastena kiñcideva kasyacit kāraṇaṃ kāryaṃ veti nyāyaḥ | tataḥ sarvathā sabhāgatvavirahāt pūrvasyottarakṣaṇajananasāmarthye'pi nottarottarajananamasya, tataḥ śaktiviśeṣeṇa viśeṣāt | tathā tasyāpyanyasmāt śakterupacayo'pacayo vā ? ubhayorapi viśeṣa evocyate | viśiṣyate'nyasmāditi | tat kathamekakṣaṇa eva sarveṣāṃ sabhāgābhimatakṣaṇānāmupanipātacodyāvakāśaḥ ?
anvayavyatirekotprāso'pi paścimo duścaritameva | kṣaṇabhaṅgasādhanasāmarthyākadarthane hi yadekānantaramanyajanma, sa evānvayaḥ | yacca tatkāraṇasya prāgasaṃbhave'saṃbhava eva deśakālāntare kāryasya, sa eva vyatireka iti kimatra kriyatāmanicchatāpi ? nityavādino'pi hi na sahaiva hetuphalayorjanma | kiṃ tu hetujanmānantaraṃ phalasya janma |
yatkṣaṇācca kāraṇasya kāryamudayavat tataḥ prāk paścād vā saṃbhave kāraṇasya kāryasya ka upakāraḥ ? tatkṣaṇāntaramasya janmeti tāvataiva kṛtārthatvāt kāryasya tāvataivānvayaḥ, tadabhāve'bhāvaśceti vyatirekaśca | kevalaṃ tatkṣaṇāt prāk paścādapi kāraṇābhimatasya bhāvaḥ pramāṇopanītena kāryānupayogamātreṇa parihartuṃ śakya iti tāvannityavādino viśeṣaḥ | sa ca vicāritaḥ | anvayavyatirekau tu yathoktamātreṇeti sthitam ||
[43,1]
yadapi sattvasyāsādhāraṇatāṃ pratijñāya ekasmādanekasmādekamanekaṃ votpadyata iti vimṛśyānekasmādanekotpattipakṣaṃ sthitamādāyovāca vācaspatiḥ, kiṃ pūrve kṣaṇā uttareṣāṃ kṣaṇānāṃ parasparaṃ nirapekṣā eva janakā āhosvit sāpekṣā iti |
[43,2]
nanūktamantyakṣaṇaprāptāḥ parasparamanapekṣāḥ kāryāṇi janayantīti | tat kimanabhyupetāropaprapañcena ? tat kimidānīṃ samarthabījakṣaṇajanako'pi tajjanane bījakṣaṇo'napekṣa eva ? omiti brūmaḥ | hantānena prakāreṇa sarva eva bījakṣaṇā nirapekṣāḥ kāryajanana iti kṛtaṃ sahakāribhiḥ | nanūktaṃ naite prekṣāvantaḥ kiṃ tu svapratyayādhīnaniyatasannidhayo na kṣaṇamapi vyavadherīśata iti | tat kimayaṃ kṛṣībalo'pi na prekṣāvān, yaḥ kuśūlādapanīya bījamāvapati bhūmau parikarṣitāyāṃ kṣityādisahabhāvena evātiśayītpādaparamparayā aṅku rajananasāmarthyād bījasya | kuśūlasthād vatsaraśatenāpi tadadarśanāt tatrāvapatīti cet ? atha kimayaṃ na svasantānamātraprabhavaḥ samartho bījakṣaṇaḥ ? tathā cet, kathaṃ santānāntaraṃ sahakāri nāpekṣeta kāryakaraṇe ?
[44,1]
nanvapekṣata eva kiṃ tu svotpāde, na punaḥ svakārye | tatra tasyānapekṣatvamucyate, na tu svotpattau | nanu svotpattāvapyasya svasantānavartī jāgarti pūrva eva nirapekṣaḥ kṣaṇaḥ ?
evaṃ tasya tasya pūrvaḥ pūrvaḥ kṣaṇaḥ svasantānapatita evānapekṣo jāgarti janana iti kuśūlanihitabīja eva syāt kṛtī kṛṣīvalaḥ | kṛtamasya prekṣāvataḥ kṛṣikarmaṇā duḥkhākareṇeti |
[44,2]
yadi manyeta dvividhamiha kāryaṃ, ekaṃ sahakāribhirāhitātiśayaviśeṣaparamparāprasavadharmakam, dvitīyaṃ sahakāryatiśayanirapekṣajanakam | yatrāṅkaro'tiśayaviśeṣaparamparāpekṣajanmā | ādyātiśayastu sahakārikṛtātiśayaparamparānirapekṣotpādaḥ |
na caitadubhayavidhamapi kāryaṃ bījasya svasantānamātrādutpattimarhati | kṣityādisantānāntarāpekṣameva bījaṃ svasantānavarti, bhinnasantānavarti vā kādācitkaṃ kāryaṃ karotīti kalpate kṛṣikarmaṃ, santānāntarāṇi tu kādācitkakāryotpattau ye sahakāripratyayāḥ, ta eva yathāṅkurotpattau sahakāriṇo bījasya sāmarthyaprabodhe hetavaḥ kadācit teṣāṃ kṣityādīnāṃ ye'pi jananahetavaḥ ta eva sāmarthyahetavo bhavanti, yathā bījādīnāmādyātiśayotpādane sāmarthyaprabodhahetava upasarpaṇapratyayāḥ | sarvathā santānāntarairanāhitātiśayaṃ na bījaṃ kāryaviśeṣaṃ kādācitkaṃ karoti | sāmarthyaprabodhahetavaśca dvaye sahakāripratyayā upasarpaṇapratyayāśceti |
[44,3]
tadanupapannam | tathāhi bhavatu tathā dvividhaṃ kāryam | astu ca tatkādācitkatvāt santānāntarāpekṣam | apekṣārthaśca vaktavyaḥ | kāraṇasya svasāmarthyaprabodha iti cet ? nanu sāmarthyatatprabodhayoḥ samarthabhāvatattvāvyatirekāt samarthapratyayotpāda ityuktaṃ bhavati | tathā ca svotpādāpekṣitakāraṇaṃ sahakāripratyayāt satyam abhyupagama eva doṣatvena codyate | athāyamaṅkurajananasamartho vā kṣaṇaḥ, ādyātiśayo vā kiṃ nirapekṣeṇa svasantānamātrajanmanā pūrvakṣaṇena janyate, na punaḥ svasantānamātrajanmanā, asyāpi pūrvasmādeva puñjādutpatteḥ |
[45,1]
nanu samānaśaktyā kuśūlajanmasu bījasantāneṣu kasmāt kiñcideva bījaṃ paramparayā'ṅkuropajananānuguṇamupajanayati bījakṣaṇam, nānye bījakṣaṇā bhinnasantānāntaḥpātinaḥ ? na khalūpasarpaṇapratyayāt prāgeteṣāṃ samānāsamānasantānavartināṃ kaścit paramparātiśayo bījakṣaṇānām | arthopasarpaṇapratyayāt prāṅ na tatsantānavartino janayanti paramparayāpyaṅkuropajananānuguṇaṃ bījakṣaṇam, bījamātrajananātteṣām | kasyacid bījakṣaṇasyopasarpaṇapratyayasahabhuva ādyātiśayotpādaḥ | hanta tarhi tadabhāve satyutpanno'pi janayedeva | na cāsyopasarpaṇapratyayena sahabhāvaniyamaḥ, atatsantānānāṃ kuśūlavartināṃ bījakṣaṇānāṃ tena saha samānayogakṣemāṇāmabhyupasarpaṇapratyayasahabhāvābhāvāt, kṣaṇasya caikasya kṣaṇāntareṇaikena kāryakāraṇaniścayābhāvāt | sāmānyaviṣayotpādānvayavyatirekayostatraivopapatteḥ | tathā ca kevalānāṃ vyabhicārasaṃbhavādādyātiśayotpādamaṅkuraṃ vā prati kṣityādīnāṃ parasparāpekṣatvamevotpādakatvamakāmenāpyaṅgīkartavyamiti |
[45,2]
tadapi prācīnacarcayā nirastaprāyam | tathāhi yadi nāma parasparāpekṣāṇāmevotpādakatvametāvatā samarthitaṃ, prastute kimāyātam ? atha samānakālabhāvināṃ parasparopakāramantareṇāpi parasparāpekṣatvamupalabdham ? evamakṣaṇikasyāpi sahakāriṣvanupakāriṣu tyakṣyate iti kadācit kasyacit karaṇasaṃbhāvanāyāmāyāsasaṃbhavinī nityād vyāvṛttiḥ satyasyetyabhiprāyaḥ | yadyevaṃ kathamasādhāraṇatāpratijñānirvāhaḥ ? sandigdhavipakṣavyāvṛttikatvamevābhidhātumucitam ||
[45,3]
atha kṣaṇikasya sahakāriṣu nāpekṣā nānapekṣā yukteti vyavasthitam, vakṣyate ca purastādayamabhiprāyaḥ, tato'pekṣānapekṣābhyāṃ vyāptamarthakriyākāritvamanityācca tadabhāvād vyāvartate | sthirācca kramayaugapadyavirahād vyāvartate tvanmateneti vyaktamasādhāraṇam | tathā ca na kṣaṇikasya sahakāriṣvapekṣā upakārābhāvāt, nāpyanapekṣā, tāmantareṇa kāraṇābhāvāditi siddho vyāpakābhāvaḥ |
[45,4]
tadapi yatkiñcit | tathā hi kīdṛśamapekṣārthamādāyedamucyate ? yadi tāvat sahakāriṇamapekṣata iti sahakāriṇopakartavya ityarthaḥ, tadā tadabhāvādanapekṣaiva kṣaṇikasya kathamubhayavyāvṛttiḥ ? sahakāribhedamantareṇa karaṇānupapattistu kṣaṇāntare svayamabhāvādeva |
[46,1]
atha tadvā tādṛgvā āsīditi na kaścidviśeṣaḥ, tataḥ tādṛksvabhāvasaṃbhave'pyakaraṇaṃ sahakāriṇi nirapekṣānna kṣamata iti cet — asaṃbaddhametat, akartustādṛksvabhāvatāyā virahāt | yadevānantarakāryamaparyāsitaśaktisakalasahakārimadhyamadhyāsīnasya svarūpaṃ tadeva yadi deśakālāntare'pi, hanta tadvadeva karaṇakṣamatvam | na ca varṇasaṃsthānamātrasāmye ca sāmyaṃ bījāntarāṇāṃ bhavitumarhati | dṛśyante hyākārasāmye'pi phalasadbhāvādibhedena bhāvānāṃ bhinnavyavasthitayaḥ, tathā śaktibhedenāpi syuḥ |
pākopacaye harītakīvat | sa tu svabhāvabhedasteṣāṃ bījatve sādhāraṇe'pi kuta iti praśne'pi kāraṇasāmagrīśaktibheda eva śaraṇaṃ kathañcit sāmyapratītāvapīti darśitamaparāparapratyayetyādiprastāve |
[46,2]
tato yaduktam, nanu samānakuśūlajanmasvityādi, tadapāstam | yasya hi dṛṣṭādṛṣṭakāraṇasāmagrīpariṇāme paramparāyātaḥ svabhāvabhedo bījasyopasarpaṇapratyayasahakāribhāvabhūmiḥ, tat pariṇāmaparamparayā janayatyādyamatiśayamaṅkuraṃ vā | nānye bījakṣaṇāstathābhūtahetuparamparāviraheṇa tatsvabhāvābhāvāt | nanvekatra kṣetre niṣpattilavanādipūrvakamānīya kuśūle kṣiptāni sarvāṇyeva bījāni sādhāraṇarūpāṇi pratīyante tat kutastyo'mukabījasaṃbhavī viśeṣo nānyeṣām ? ataścaivaṃ, yato hi kṣetralavanāya karasparśastasyaiva sa svabhāvaḥ, paścādanyeṣāmapi nayane taddarśanāt | tat kathamasya samasvabhāvatvamapahnotuṃ śakyate ? iti |
[46,3]
atrocyate | kāraṇaṃ khalu sarvatra dvividham — dṛṣṭamadṛṣṭaṃ ceti sarvāstikasiddhametat | tatrādṛṣṭaṃ karmasvabhāvamanyajanmajanitamadarśanaikaniyataṃ kāryavaicitryadarśanādanumitavaicitryam | dṛṣṭaṃ punaraihalaukikasvabhāvaṃ dṛśyamadṛśyaṃ ceti dvedhā | tacca pratyekam acetanasamavetaṃ ceti caturdhā bhavati | tadevaṃ na hetusāmagrī sarvā sarvākāreṇa pratyakṣā puruṣamātrasya |
[46,4]
tathā ca trilocanaḥ | kaścit sahakāripratyayaḥ pratyakṣaḥ parokṣaścetaraḥ | tataśca pratyakṣaparokṣasahakāripratyayasākalyamasarvavidā pratyakṣato na śakyaṃ pratipattumiti |
yadaṃśenāpi sā sāmagrī pratyakṣā tatrāpyavāntarasūkṣmabhedaparigaṇanāya na samarthaḥ pṛthagjanaḥ sthuladarśitvāt | tato bhavedapi tādṛśasvabhāvabhedaḥ keṣāñcidvījānāmupalabdhakarmakarapāṇipraṇayānāṃ yaḥ paramparayā prakṛtakāryamarjitumūrjasvī, yaśca nānyeṣāṃ tadekakuśūlasthānāmapi, na cainamanviyāllokaḥ | na cānavadhāraṇamātreṇa tadabhāvaḥ, saṃśayastu syāt | sa ca kāryeṇa karasparśeṇa na bhavatā paribhūyate | tathācaikaśarīrāvayavānāmavibhaktamātāpitṛsaṃyogādisāmagrīsaṃbhavānāṃ kvacideva tilakaścitrakaciṇṭikādaya udayamāsādayantaḥ sahajāḥ kramajā vopalabhyante | asti ca tvaṅmāṃsādisāmyamanyāvayaveṣvapi | tadamī tilakādayo vibhāgena bhavanto dṛṣṭādṛṣṭakāraṇasāmagrīpariṇativibhāgamanupalakṣyamapi khyāpayantaḥ kathamiva niṣeddhuṃ śakyāḥ | evaṃ bāhyeṣvapi bhāveṣu | sarvakāryagrāmasya hi sādhāraṇasādhāraṇakarmaṇi jātatvamiṣṭaṃ śiṣṭānām ||
[47,1]
athāpi syāt, śarīre dakṣiṇetaragopyāgopyasthāneṣu bhavantastilakādayo'vaśyaṃ sukhāsukhādikamupanayantīti satsaṃvartanīyakarmādhipatyāducitaḥ sthānaniyamaḥ | kuśūle tu bījavisareṇa tenānyena vā parikarmitabhūmāvupyamāne na kaścid viśeṣa iti vaiṣamyāt na karmaśaktikalpanamiti cet ?
[47,2]
hantaivaṃ sākṣādupayogadarśanādarśanābhyāṃ karmādisādhanaśaktikalpanākalpanayoralpīyaḥ kiścitkāryaṃ jagati karmanirmeyamanumantavyamīśvarādisādhyaṃ vā ? na hi śiśupaśuviśeṣasādhāraṇavyāvṛttyā chāgādīnāṃ purīṣādervartulīkaraṇena kiñcitprayojanamupalabhase | anupabhuktaviśīrṇeṣu vāṭavīviṭapaphalaprasūnapallavādiṣu | ta eva tilakādimantaḥ puruṣāḥ aparicitasvakīyakāyatilakādayaḥ | paricaye'pi vānudīrṇaduḥkhadaurmanasyādayo dṛśyante maraṇamupagacchanta iti kastatrāpyupayogaḥ ? savyāsavyagopyetarasthāneṣu vā sthavīyassu tilakādisaṃbhavayogyasthānīyasya deśasya bhūyasaḥ saṃbhavāt kathamudbhatisthānaniyamastilakādīnām ? mṛgādiṣu ca varṇamātravaikṛtyena kvacidaṅge daurmanasyādiśaṅkayāpyalaṃ kiṃ teṣu kīdṛśamupayogavarṇanam ? kiyadvā śakyametādṛśamupadarśayitum ? kiyati vā tvayāpi pratividheyam ? tat kiṃ viphalamāyāsyasi ? upayogābhyūhavirahe'pi pratiniyatadeśakālasvabhāveṣu bhāveṣu kāryabhedopalambhaḥ sarvatrāvāntarabhedaṃ durlakṣyakarmādisādhanaśaktibhedabhāvitam | sākṣāt pāramparyeṇa vā dṛśyādṛśyacetanācetanārthakarmaṇyupayoginaṃ yogibhirapyavāntarairaśakyaparicchedamidantayā niyamena sāmānyato vyavasthāpayatīti galepādikayāpi svīkārayitavyo nyāyānveṣī nyāyavidā | tathā ca sati kasyacideva bījasyāpasarpaṇapratyayasamparkakarkaśaḥ svabhāvaḥ, anyeṣāṃ tu tadviśeṣaviśleṣamasṛṇa ityavāntarāvāntaraviśeṣāt sa eva bījakṣaṇaḥ paramparayāpi prakṛtakāryopayogī, nānye bījakṣaṇāḥ | sa cāvāntaro viśeṣaḥ karasparśādanumīyamāno na karmādisādhanaśaktiviśeṣānabhyūhādupayogaviśeṣānabhyūhād vā śakyapratikṣepaḥ | tilakādisaṃbhavādiva dehāṃśaviśeṣaḥ, vṛkṣādyaṃśaviśeṣo vā kutaścidekadeśikavikāraleśāt | tatrāpi hi vikārabindusthānasyāṃśasyedaṃ dṛṣṭamadṛṣṭaṃ vā kāraṇamāsādyopādānabhāgaviśeṣaparamparayāyaṃ svabhāvabheda idamanyabhāgāsādhyamarthaṃ kartuṃ samartha iti viśeṣānavadhāraṇe'pyasti kiñcidviśiṣṭaṃ kāraṇamupayogo vā'nyāsaṃbhavīti sāmānyato vikārakāraṇayogādaṅgasya svabhāvabhedaniścayaḥ | evamatrāpi bīje puruṣabuddhiprayuktakarasparśādasti svabhāvabhedaḥ sūkṣmahetuphalabhedabhāgīti sāmānyato durnivāro niścayaḥ |
tataḥ svābhavabhedasaṃbhavāt tadeva bījamupayujyate paramparayāpyaṅkuropajananānuguṇe viśeṣe nānye bījakṣaṇā iti siddhametat |
[48,1]
yattūktaṃ na khalūpasarpaṇetyādi | tadetat kasya pramāṇasya vyāpāramālocyate ?
na tāvat pratyakṣasya, ākārasāmyena sthūlaikajātīyatāniścaye'pyavāntarabhedasya sūkṣmatayānavasitasyāśakyaniṣedhatvāt | dṛṣṭaṃ ca tiktetaratrapuṣādau sadṛśākāre sthūlajātibhedavatyapi praskhaladadhyakṣamekāvasāyajananāt | tannaikāvasāyamātreṇa tattvasthitiḥ, tadaṃśe bādhakasya darśitatvāt | atyantābhyāsabhāvite tu saṃvādini bādhakābhāvādekatāsthitiraviruddheti na pratyakṣīkṛtaḥ prastute parasparātiśayaniṣedhaḥ | nāpyanumānāt, yadyucyeta kṣityādau janayitavye tadupādānaṃ pūrvameva kṣityādibījasya rūpāntaramiti, na tarhi bījaṃ tadapekṣaṃ kṣityādīnāṃ janakam, tadanapekṣatve teṣāmaṅkurād bhedānupapatteḥ | na cānupakārakā apekṣanta iti tvayaivoktam | na ca kṣaṇasyopakārasaṃbhavo'nyatra jananāt, tasyābhedyatvāt | tathā cārthakriyāyā ekatvānekatvasāpekṣatvānapekṣatvavyāptatvāt, tṛtīyaprakāravirahāt | anayoranyataraniṣedhasyānyataravidhānanāntarīyakatvāt | akṣaṇike ca tadvyāpakayorekatvānekatvayoḥ sāpekṣatvānapekṣatvayoḥ prakārayorabhāvāt uktena krameṇa sattvaṃ nivṛttamityasādhāraṇānaikāntādavyabhicāriṇo liṅgasyānupadarśanādupadarśayitumaśakyatvācca | bādhakasyaiva vidyamānatvāt | tasmānnāniṣṭamātraghoṣaṇena kiñcit |
[49,1]
etena nopakāro'pekṣārtha ityanapekṣaiva kṣaṇikasya sahakāriṣu, nobhayavyāvṛtiḥ |
[49,2]
atha saṃbhūyakaraṇamapekṣārthaḥ | tadapi yadi pūrvasthitasyeti viśeṣaṇāpekṣā tadāpi kṣaṇikasya naiva kācidityanapekṣaivākṣīṇā |
[49,3]
atha pūrvasthitasyeti nāpekṣate militāvasthitasya karaṇamātramapekṣārthaḥ, tadā sāpekṣataiva nānapekṣā | tathāpi nobhayavyāvṛttiḥ |
[49,4]
athāsmatsamayāpekṣayā apekṣāsthitiḥ | tadā sāpekṣamasamarthameva samarthitavanto vayamiti yatkāryaṃ prati yadasamarthaṃ tatsāpekṣam, yattu samarthaṃ tadanapekṣamiti vyavasthā | tadā caikaniṣedhenāparavidhānāt sāmarthyarahitaṃ samarthameva bhavatyasāmarthyam | uktaṃ ca,
[49,5]
samarthameveti natarāmubhayavyāvṛttiḥ kṣaṇikatve ||
[49,6]
yaccāvocat, api cāntyakṣaṇaprāptaṃ bījamanapekṣyāṅkurāvanipavanapāthastejāṃsi janayat kiṃ yenaiva rūpeṇāṅkuraṃ janayati tenaiva taditarāṇyapi, kiṃ vā rūpāntareṇa ?
na tāvattenaiva, kṣityādīnāmapyaṅkurasvābhāvyāpatteḥ | na khalu kāraṇābhede bhedavat kāryaṃ bhavitumarhati, kāryabhedasyākasmikatvaprasaṅgāt |
[49,7]
yadāha, ayameva hi bhedo bhedaheturvā yaduta viruddhadharmādhyāsaḥ, kāraṇabhedaśceti | nāpi sāmagrībhedaḥ, tasyā apyekatvāt | anyathā sahabhāvaniyamābhāvāt, rūpāntareṇa taditareṣāṃ janakam | tathā hi bījamaṅkuraṃ janayadupādānam, tadvikriyayā tadutpatteḥ | taditareṣu punarasya sahakāripratyayatā, teṣāṃ tu pūrve pavanādayo yathā svamupādānāni, tadvikriyayā tadutpādāditi cet ? nanu sahakāritopādānate kimekaṃ tattvaṃ nānā vā ? ekaṃ cet, kathaṃ rūpāntareṇa janakam ? nānātve tu anayorbījād bhedo'bhedo vā ? bhede kathaṃ bījasya janakatvam, tābhyāmevāṅkurādīnāmupapatteḥ ? abhede vā kathaṃ bījasya na nānātvam, bhinnatādātmyāt | etayorvaikatvamekatādātmyāt |
[50,1]
yadyucyeta, kṣityādau janayitavye tadupādānaṃ pūrvameva kṣityādi bījasya rūpāntaramiti ? na tarhi bījaṃ tadanapekṣaṃ kṣityādīnāṃ janakam | tadanapekṣatve teṣāmaṅkurād bhedānupapatteḥ | na cānupakārakāriṇo'pekṣanta iti tvayaivoktam | na ca kṣaṇasyopakārasaṃbhavo'nyatra jananāt, tasyābhedyatvāt | tathā cārthakriyāyā ekatvānekatvasāpekṣatvānapekṣatvavyāptatvāt | tṛtoyaprakāravirahāt | anayoranyataraniṣedhasyānyataravidhānanāntarīyakatvāt | kṣaṇikavad vyāpakayorekatvānekatvayoḥ sāpekṣatvānapekṣatvayoḥ prakārayorabhāvāduktena krameṇa sattvaṃ nivṛttamityasādhāraṇānaikāntikatvaṃ gandhavattvāderiveti |
[50,2]
yadi manyeta, anupakāriṇo'pi bhavanti sahakāriṇo'pekṣaṇīyāśca, kāryeṇānuvihitabhāvābhāvatvāt | sahakāryakaraṇācca | nanvanena krameṇākṣaṇiko'pi bhāvo'nupakārakānapi sahakāriṇaḥ kramavataḥ kāryeṇānukṛtānvayavyatirekānapekṣiṣyate, kariṣyate ca kramavatsahakārisamavadhānavaśāt krameṇa kāryāṇīti vyāpakānupalabdherasiddheḥ sandigdhavyatirekamanaikāntikaṃ sattvaṃ kṣaṇikatvasiddhāviti | tadapi pūrvameva nirastam |
yatpunarayamadhikamāha — nāpi sāmagrībhedaḥ, tasyā apyekatvāditi | tatrāpi brūmaḥ — yathā sāmagryā abhedaḥ, tathā kāryāṇāmapyabhedāt kathaṃ na kāraṇābhedānukāraḥ ?
[50,3]
nanu pratiniyatānekarūpāṇāṃ kāryāṇāmabheda iti keyaṃ vācoyuktiḥ ? yadyebaṃ na khalu samagrebhyo bhinnā kācidadhyakṣagocaraḥ | saugatamate ca cinteyam | tato'bhinnā sāmagrīti samagrā eva pratiniyatānekamūrtayo'bhinnā ityapi kīdṛśī vācoyuktiḥ ?
sāmagrīlakṣaṇakāraṇabhedābhedācca kāryabhedābhedamāśaṅkamānasya ayamabhinnasāmagrīvādo vācaspaterucitaḥ | anyathā bījamekaṃ kathamaṅkurasarodharaṇidhāmādi janayedityetāvataiva gatametat | na cedaṃ codyam, yato yadi pramāṇavṛttimanuvṛttya ekasmādanekotpattiniṣedho'bhipretaḥ, tadā ekasmādapi dīpād vartivikārādyanekaṃ kāryamupajāyamānamadhigacchadadhyakṣamakhilatadviparītamatiṣvāsthāṃ dusthayati |
[51,1]
tadapi kathamiti cet ? nanu pramāṇapuraskāreṇa vicāre pratyakṣamādāvādāya pariśiṣṭagaṇanāttena sādhite bādhite vā nāparasya bādhanasādhanayoradhikāraḥ | pramāṇamārgollaṅghinastu tādṛśaiva deyamuttaramityāstāṃ tāvat |
[51,2]
athāṅkurakāri kathaṃ dharaṇikṣaṇahetuḥ ? na hyatrāpi pratyakṣabādhābhidhānaṃ yuktimat, kṣaṇasya tadgocarātikrāntatvāt | tadāpi yadyekakārako'nyakārako na bhavatīti vyāptiḥ, tadā dīpenaiva vyabhicāraḥ | athāṅkurakārako na pṛthvīheturiti tadā'sādhāraṇānekāntaḥ | athāṅkurasya hetuḥ kathamanyasya bhavitumarhatīti cet ? kimaṅkurasyaivāthāṅkurasyāpi, yadvā aṅkurasya tāvad bhavati, anyatrāniścayaḥ ? atra ca pakṣatraye'pyasiddhaviruddhānaikāntikatvaṃ krameṇa duṣpariharam | tasmānnātra pramāṇavṛttiḥ | prasaṅgodbhāvanamapi parābhyupagamena bhavati, na caikamanekasyājanakamiti kṣaṇikavādināmabhyupagamaḥ | tanna sāmagryantargatavastvekatvena kāryaikatvaprasañjanamabālasya | sāmagrīlakṣaṇakāraṇāpekṣaṇe ca bhinnānāmapyaṅkurādīnāṃ kāraṇabhedābhedānuvidhānaṃ siddhamiti nābhedānuvidhānānurodhādaṅkurādīnāmekatāpattiḥ | yathā hyaṅkurādayaḥ pratyekakāryatve'pi bhinnābhinnātmānaḥ, tathā sāmagrośabdavācyā bījādayaḥ pratyekaṃ kāraṇībhavanto bhinnābhinnā eveti siddhaḥ kāraṇabhedād bhedaḥ |
[51,3]
atha bhinnātmāno'pi bījādayaḥ kayācit pratyāsattyā ekavyavahāragocarīkriyante, evamaṅkurādayopīti kāraṇābhede'bhedo'pi siddhaḥ | tatra kāraṇānāmekaikārthajanakatvamekavyavahārahetuḥ | kāryāṇāṃ tvekaikajanyatvamiti samānam | tat kimarthamekībhavitavyamaṅkurādibhiḥ, sāmagryapekṣāyāmapi tāvataiva hetubhedābhedānuvidhānasya paryāptatvāt | etacca kāraṇaśabdena sāmagrīṃ vyutpadyamānasyāpi parasya bhedābhedayoravyutpattirevabuddhyanurodhādabhidhīyate | tattvatastu yathā kāraṇaṃ sāmagrī vivakṣitā, tathā bhedābhedāvapi vaijātyāvaijātye vivakṣite iti darśitaprāyam |
[52,1]
nanvadyāpi na samagrebhyo'nyā sāmagrīti teṣāmeva samagrāṇāṃ sādṛśye vaisadṛśye vā kāryāṇāṃ sādṛśyaṃ vaisadṛśyaṃ veti prāptam | evametat | na tu tatpuñjasthānāṃ parasparaṃ sādṛśyādinirūpaṇam | kiṃ tu puñjāntarasthaiḥ saha svajātyapekṣayā senāyāḥ senāntareṇa saha sādṛśyetaranirūpaṇavat | tatra yāvanto yādṛśā ekasāmagrīprajñaptigocarā arthā hetusaṃmatāḥ, tāvantastādṛśā eva yadi deśakālāntaravartinastadāsau sadṛśī sāmagrī, kāryaṃ ca sadṛśamasyā iti kāryaśabdenāpi puñja eva | yāvanti yādṛśāni kāryāṇi jātānyekatra tāvanti tādṛśānyevānyatrāpi jāyanta ityarthaḥ | vaisadṛśye tu tāratamyabhedena bhidyamāne kāryamapi tāratamyabhedena bhidyata ityapi kāryapuñjasyaiva tāratamyabhedena vaisadṛśyamityarthaḥ | bhedamātrabivakṣāyāmapyayameva nyāyaḥ | satyāṃ bipratipattau bhinnāyāḥ sāmagryā bhinnameva kāryaṃ bhavatīti etādṛśameva kāraṇabhedānuvidhānaṃ kāryasya pramāṇānusāri | tadatikrame ca viśvasyāhetukatvaprasaṅgaḥ saṅgatimavatarati | na pramāṇabādhitasya ekakāraṇaikakaraṇaniyamasyātikrame | tadiyaṃ bhedābhedānukaraṇavārtā naiyāyikānāṃ gopamukhātpāyasamiṣṭatāśrutimanuharati |
[52,2]
tasmādekameva bījamaṅkurādikamanekaṃ janayati, evaṃ kṣityādikamapi pratyekam |
ato naikānekayorubhayorapi vyāvṛttiryato vyāpakānupalambhā'yamaparaḥ kṣaṇikapakṣe'pi kriyābādhanaṃ sattayā asādhāraṇīkaraṇārthamupanyasyate | rūpāntareṇa jananapakṣastu pratikṣipta evāsmābhiriti na taddūṣaṇaparamparāyāḥ parihārābhiyogaḥ | etacca tattvāpekṣayocyate | kalpanāvilāse tu yadaṅkurajananaṃ na tat kṣitijananam | tathā na sahakāritvamevopādānatvamityevaṃ prakāraprapañcasaṃbhave'pi nāparādho vastunaḥ kaścit kriyāvirahalakṣaṇaḥ, tāttvikenaiva rūpeṇa sarvanirvāhāt | ataeva kṣityādau janayitavye tadupādānaṃ pūrvameva kṣityādibījasya rūpāntaramiti kimarthaṃ baktavyamasmābhiḥ, yaduttaraḥ prabandhaḥ sādhuḥ syāt | anapekṣā caikā sahakāriṣvapi sādhiteti prakaraṇārthanigamanaṃ sakalamākulamākuladhiyaḥ parasya |
[53,1]
kiṃ ca yenaiva rūpeṇa bījamaṅkuramutpādayati kiṃ tenaiva kṣauṇīkṣaṇamiti paryanuyuñjānāḥ te'pi paryanuyujyante rūpaśabdena kimatra vivakṣitamiti ? kiṃ tāvat kalpanātalpaśāyino bhinnā iva bhāsamānā dharmāḥ kṛtakatvānityatvādivadaṅkuretarajanakatvādayaḥ svarūpaśabdenāpi labdhavyavahṛtayaḥ ? atha rūpaṃ svarūpaṃ svalakṣaṇaṃ yadbhedāt nāparo vastubhedaḥ yadadhikāreṇocyate, yadādau vastunaḥ svarūpaṃ tadeva yadi paścādapi prāgiva paścādapi na janayedityādi ?
[53,2]
yadvā naiyāyikaiḥ patyurnāmāvijānatyā bhrātṛśabdena vyavahāravat sahakāriṇa eva svarūpaśabdena vyavahṛtā rūpamityuktam | tatra prathamapakṣe tāvanna paryanuyogasaṃgatiḥ |
kalpanānirmitā hi dharmāḥ parasparaṃ dharmiṇaśca sakāśād vidyamānā iva bhānto'pi yathā pratibhāsamasattvāt pramāṇasahatayā na kvacit kriyāyāṃ karaṇabhāvabhājo bhavitumarhati |
yadeva hi svalakṣaṇamadhyakṣagocarīkṛtamanaṅgaṃ tata evānvayavyatirekābhyāmarthakriyāniṣpattiniścaye'pyanādivāsanāvaśādupajāyamāna vikalpacetasi tatastato vyāvṛttavastuvyavasāyabalāvalambisaṃvādeṣudharmaṣvapoddhāreṇāsyāmasyāṃ kriyāyāmayamayaṃ dharma upayujyata iti vyavahāramātramātanyate | na tu teṣā kvacit karaṇabhāvaḥ, svayamasattvāt | vivakṣākṛtastu na vāryate | yathā prakāśe piśaṅgātmani pradopepyayamakhaṇḍenaiva rūpeṇa tamaso nāśamavakāśapiñjaraṇaṃ ca kurvati tathaiva niścite ca yadayaṃ dīpaḥ prakāśarūpaḥ, tato'ndhakāraṃ harati hariṇāṅkavat | piśaṅgatvācca piñjaraṇaheturharidrādivaditivyavahāraḥ | na ca tatra prakāśapiśaṅgabhāvau bhinnau | vikalpacetasi tu bhinnavadbhāsamānāvekaikamapoddhṛtya bhinnakriyākaraṇatvena vyavasthitau vivakṣitau, na vyavasthitau vā na ca vivakṣāmātreṇa pradīpasyākārakatvaṃ bhedo vā | tathā bījasyāpyaṅkurajananena rūpeṇa kalpitenāṅkurakaṇaṃ pṛthvījanakena ca tatkaraṇamiti vyavahāre'pi tattvato naikasyāpyanekakarmaṇi niṣedho bhedopapattirvā akriyaiva vā | tato vikalpārūḍharūpāpekṣayānekena rūpeṇānekakaraṇamiti vyavahāramātraṃ na vastu | vāstavī ca cinteyam | tat kimanena vikalpitena, kiṃ tena rūpeṇānyena veti ? vikalpe'pi vānekenaiva visarjanaṃ vyavahāramātreṇa | na ca kaścid doṣaḥ | dvitīyapakṣastvanekasvalakṣaṇadarśane satyupapadyate | na ca bīcasvalakṣaṇāni api sakṛdekasaṃkhyā nirīkṣāviṣayaḥ | na hyaparidṛṣṭabhūmani manuṣye kimayamatra karmaṇi niyojyo naraḥ, kimayaṃ veti praśnāvatāraḥ |
[54,1]
tṛtīyavikalpe tvayamarthaḥ syāt, yenaiva rūpeṇāṅkuraṃ karoti kiṃ tenaiva kṣitimiti ? yenaiva sahakāriṇāṅkuraṃ janayati kiṃ tenaiva bhuvamiti ? etacca kadocyate yadi bījasyāṅkurakaraṇe nirjāte niyatarūpaḥ kaścit sahakārī vyāpāravān pariniṣṭhito'nyakaraṇe sandigdhavyāpāraḥ | na caivaṃ śakyopadarśanam |
[54,2]
athaivaṃ sati bījasyāṅkurakaraṇe pṛthvīpāthaḥprabhṛtayaḥ sahakāriṇasya eva kiṃ tasya pṛthvījanane'pīti vikalpārthaḥ ? tenāpi nopayogaḥ | sarveṣāṃ sarvatra parasparaṃ sahakāribhāvasya suprasiddhatvāt kimatra praśnena ? na cottaraḥ prabandho'trānurūpaḥ | nahi tadāpi kāraṇabhedābhedābhyāṃ kāryabhedābhedāviti śliṣṭatā kācit | tasmādīrṣyāśalyakadarthitanirarthakaiḥ pralāpaiḥ paramākulayitumicchanti nyāyavinmānina ityalamatra nirbandhena |
[54,3]
api cāpūrvo'yamasādhāraṇānaikāntikakīrtanaprakāraḥ | vidyamāno hi bhāvaḥ sādhyetarayoraniścitānvayavyatireko gandhavattvādivadasādhāraṇo yuktaḥ | prakṛtavyāpakānupalambhabalācca sarvathārthakriyaivāsatīti tat kathamasādhāraṇānaikāntikī bhavitumarhati ? asiddhidūṣaṇaṃ tu vaktumucitam | tatra coktameva |
[54,4]
atha kṣaṇikatve vyāpakābhāva ityuktam, tanna sarvathāsattvamiti cet ? evaṃ tarhi vidyamānaivārthakriyā kṣaṇikādeva vyāvartate, tato niyamenākṣaṇike viśrāmyantīti tena vyāpyata iti viruddhatāpyastu |
[54,5]
atha sākṣādakṣaṇike tasyā bādhakasya sādhakasya vā virahāt sandeha iti cet ?
vidyamānatve kṣaṇikād vyāvṛttireva sādhanī tasyāḥ sandehamanavakāśayati | vidyamānatāsandehe ca sandigdhāsiddhireva dūṣaṇam |
[54,6]
kiṃ ca prakṛtavyāpakānupalambhasya kṣaṇikavadakṣaṇike'pi sāmarthyānapāyāt kathaṃ bādhakasiddhirityasiddhireva sarvathāyātā | śakyaṃ hi nitye'pi vaktuṃ na sahakāriṇi sāpekṣasya karaṇamupakārābhāvāt | na nirapekṣasya, tena vinā karaṇāt | sthiraṃ ca bījamaṅkurajanakenaiva rūpeṇa kṣitimutpādayati bhinnena vetyādi yadā visadṛśakṣityādijanmopālambhaḥ pradīpo'pi cākṣaṇika eva bhavatām | tatra vartivikāratailakṣayāvekena bhinnena vā rūpeṇa kriyetāmiti samānam | yastu samādhiḥ sahakāriṇa eva bhinnāḥ tasya svarūpabheda iti, evaṃ ca bruvatā paro'pyātmā ātmāpi para iti nivṛttedānīmātmaparādiśabdebhyaḥ pratiniyatārthapratyāyanapratyāśā | na ca devadattasya svarūpaṃ yajñadattaḥ śuklasya vā nīlamityucitaṃ kvacidekakarmaṇi vyāpāre'pi |
[55,1]
tadetadapetāgamayuktikaṃ paraspardhayā'bhidhīyamānaṃ niyatamupahāsabhājanīkaroti |
sahakāriṇo'vadhīrya ca svarūpaśabdavācyamarthaṃ pṛcchataḥ sahakāriṇottaramiti vyaktaṃ na tena nānyena vātmanā janayati sthiro'pi bhāva iti niyatamanujñātaiva vyāpakānupalabdhiḥ | anyasyāpi hi sa evātmā janako na svayamiti na kaścijjanakaḥ | tadayaṃ sthirāsthirayoḥ sādhāraṇo nyāyaḥ kriyāniṣedhasādhana iti | tasya dṛḍhatve sarvathā kriyaiva nāstītyasiddhireva, antataḥ kramayaugapadyavirahalakṣaṇasyāpi doṣasyāparihārāt | sthire'pi kriyānivṛttiravaśyābhyupeyā | kathamanyathā kṣaṇike kriyāniṣedhābhidhānena kevalenāsādhāraṇatāpratijñā nivṛttimālambeta ? na hi sādhyād vyāvṛttirityevāsādhāraṇatā |
anyathā vipakṣād vyāvṛttirityeva kiṃ nāsādhāraṇatvamucyate, kimiyatā prayāsena ? nanu vipakṣād vyāvṛttyā sādhye niyamāddhetureva syāditi cet ? sādhyād vyāvṛttyā vipakṣe niyamād viruddha eva syāditi samānam | tasmādarthakriyāyāḥ pratijñāmātre'pyasiddhireva |
[55,2]
athānyena prakāreṇa ubhayoraniścayamātraṃ sattāyāḥ khyāpyate, tathā ca satyasādhāraṇatā yuktaiva | tadayuktam | vyāpakānupalambho hyekāntato'bhāvaniścayakara eva kathamaniścayaḥ ? tatra yadi nāma kramādyanupalambhasya nityāt sattānivartakasya dārḍhyam asaṃgatam, tathāpi prakṛtasya kṣaṇinityatābādhanasya dṛḍhatvamabhipretameva, anyathopanyāsāyogāt | tataḥ kṣaṇabhaṅgarāt kriyāyā aikāntikī vyāvṛttireva vyāvṛttirasādhāraṇatāyāḥ | nahi gandhavattvaṃ kutaścidekāntena vyāvṛttamavasātuṃ śakyam | tadayaṃ vyāpakānupalambhaḥ sthire'pi vyāpakānupalambhamapekṣamāṇo na sādhurasādhāraṇatāsādhane |
apekṣamāṇaśca sarvathā kriyāmevonmūlayatītyasiddhireva na sādhyasādhanabhāvaḥ | tasmād bāhyavedanaṃ bāhyavedakapramāṇasiddhāṃ cārthakriyāṃ vastusatīmāśritya vādaprakrame tasyāsādhāraṇatāvādinā na sādhyetarayorekatra vṛttirekato vyāvṛttirvopadarśayitavyā, kiṃ tūbhayatra saṃśayamātraṃ śaraṇīkaraṇīyam | na ca vyāpakānupalambhe saṃbhavastasya | tasmānna sādhurasādhāraṇatopanyāsa iti sthitam |
[56,1]
syādetat | yadi bhinnakālakāryajanmani janakasya svabhāvabhedaḥ, tadā bhinnadeśakāryotpāde'pyeṣa prasaṅgaḥ | tadavaśyaṃ sahakāryapekṣayaiva deśabhedaḥ kāryāṇām | na ca kiñcitkaraḥ sahakārotikālabhedo'pyeṣāmakiñcitkaraḥ sahakāryapekṣayaivāstu |
athopādānabhedād deśabhedaḥ ? kālabhede tu naivaṃ śakyamabhidhātum | kālāntarajanyānāmupādānasya sthirapakṣe tadānīmapi prāptisaṃbhavāt | tasmāt kāraṇabhedarūpabhedanibandhana eva kāryasya kālabheda iti cet ? tadapi nāsti, upādānasahakāribhedasya tattvato'tāttvikatvāt | tāttvikatve'pyupādeyasahakāryabhedena dīpāderupādānasahakāribhāvabhedādanekasvabhāvatāprasaṅgaḥ | tadayamāropitasvabhāva upādānasahakāribhāvabhedena bhedaḥ kāraṇasya kathaṃ kāryasya deśabhedāya prabhavet ? yadi cāropito'pi kāraṇasya bhedaḥ kāryasya deśabhedāya prabhavedevaṃ satyāropita eva kāraṇabhedaḥ kālabhedāya kāryāṇāṃ paryāpta ityalaṃ tāttvikabhedapratyāśayā |
[56,2]
na caitad vaktavyam, yathā kālabhede yadyadā yajjanakamityādi bādhakamasti na tathā deśabheda iti, etādṛśasya bādhakasya deśabhede'pi vaktuṃ śakyatvāt | yathā yat yatkāryaṃ tat taddeśaṃ yathopādeyābhimataṃ, tatkāryaṃ ca kāryāntaramapīti ||
[56,3]
yadapīdamucyate, sarvāvasthāsamāne'pītyādi (vārtikālaṅkāre 1. 396)
tatrāpi śakyamevaṃ paṭhitum
[57,1]
sarvadeśasamāne'pi kāraṇe yadyakāryatetyādi |
[57,2]
atha kāraṇasya vaibhavābhyupagame syādeṣa doṣaḥ | tadabhāve tu kiṃkṛtamasya sarvadeśasamānatvam ? evaṃ tarhi deśāntare'pi kāryaṃ na kuryāt, tatra svayamapravṛtteḥ |
yogyatāmātreṇa tu taddeśavṛttimanapekṣya tatra kāryakāriṇaḥ samāno'sya deśaḥ upakārasyaikato'pyalābhāt | tasmāt taddeśe karotīti na svāpekṣayā deśasyādhārabhāvaḥ kiṃ tu kāryāpekṣayā | ayogavyavacchedena ca tatkaraṇam | anyathā deśāntaravataḥ kāryasya karaṇaprasaṅgāt | evaṃ tarhi kāle karotīti sa kālaḥ kāryasyaivādhāro niyamena |
hetostu sa cāsacca syāt | ayogavyavacchedena tvekakālakāryakaraṇamiti kālāntaravato'pi kāryasya karaṇamavirodhi | tasmāt kuśūlādisarvāvasthāsamānasvabhāvasyāpi tadatatkālakāryajananamupapannam, bhinnadeśānekakāryārjanavaditi |
[57,3]
tadetanna saṅgatam, bādhakabhāvābhāvābhyāṃ viśeṣāt | yattu tatkāryatvaṃ taddeśatāsādhanāyopanyastaṃ tadviparyayabādhakapramāṇābhāvādasādhanameva | anvayavyatirekasamadhigamyaśca kāryakāraṇabhāvaḥ | tau ca yathā taddeśakāryajanmani dṛṣṭau tathā bhinnadeśakāryasaṃbhave'pi | na caivaṃ sthitenāpi kāraṇena saha tatkālakāryasyānyakālakāryasya vānvayavyatirekau samānāviti yuktam | kālāntare'pi tadeva kāraṇamanuvartata iti na pratyabhijñāto'nyatpramāṇam, sā ca dūṣiteti kathaṃ sthireṇānvayavyatirekagrahaṇaṃ kāryāṇāṃ kālabhedavatāmiti nāyaṃ nyāyaḥ samānaḥ | tato viparyayabādhakavikalatayā deśabhede bhedasādhano heturyadi svasādhyasādhanasamarthaḥ kimāyātaṃ tadvalavataḥ kālabhede bhedasādhanasya | nahi vṛṣabhasyādohayogyatve dhenorapi tatheti yuktam |
[57,4]
astu vā deśabhedena bhedasādhanasyāpi viparyayabādhā balam, kālabhede bhedasādhanasya tu kimetāvatā dūṣaṇam ? anaikāntikatvamupapādyata iti cet ? kimayaṃ mantrapāṭhaḥ ?
kadācijjananasamarthasyājananasyānvayadarśanāt sandigdhavipakṣavyāvṛttikatvamabhimatamiti cet ? tathāpi kimanena śrameṇa ? samarthaṃ ca syāt, na ca janayatītīyataiva tatsiddheḥ | deśodāharaṇena saṃśayapuṣṭiḥ kriyata iti cet ? yadi viparyayabādhā balamasya na puṣṭyāpi saṃśayamanullaṅghayantyā kiñcit, viparyayabādhāvaidhurye tu saṃśayamātreṇāpi hetorviparyāsanāt kimaparaṃ puṣṭyā ? yadi ca tanmātraṃ vivakṣitam, tadā viparyayabādhakena niraste'smin kiṃ punarupanyāsena ?
[58,1]
atha kāladeśayoḥ sarvatra samānanyāyopalabdherekayogakṣematvād deśabhedavadeva kāryeṇa kālabhedavatāpi na hetubheda ityucyate ? tadapyayuktam | tathāhi na paramāṇoḥ kālavyāptisadṛśī deśavyāptiriṣyate nityavādibhiḥ | nāpi vidyududdyotasya deśavyāptisadṛśī kālavyāptirevaṃ ghaṭāderapīti kathaṃ sarvatra samānanyāyatā ? na cānyatra samānanyāyatādarśane'pi sarvatra tathābhāvaḥ, prastute vaiparītyasaṃbhave bādhakābhāvāt ||
[58,2]
upādānabhedācca deśabhede yaduktamupādānasahakāribhāvo'vāntara iti, tadapyayuktam | yadyapi vikalpe pratibhāsamānau tāvupādānasahakāribhāvau bhinnāviva na vastu, tathāpi vastunastattadvyāvṛttisaṃbhavānnāvāstavavyavasthā, anyānyāpekṣayā ca na virodhaḥ | yathaikasyānyāpekṣayā pitṛputratvasya na vāstavatvaṃ, na ca virodhaḥ |
na ca rūpadvayena kāryadvayasya karaṇam, yena kalpanābhāsino rūpayoravāstavatvāt dvayākaraṇam | yathā caikarūpeṇa dvayākaraṇaṃ tathā svopādeyaṃ svadeśe paropādeyaṃ ca paradeśe karotīti upādānabhedādupapanno'pi deśabhedaḥ | yataśca nāropitasvabhāvabhedādeva deśabhedaḥ kāryasya, kiṃ tu svopādeyaṃ svasvadeśaṃ janayadbhirevārthād bhinnadeśaṃ sahakāryaṃ kāryamiti nyāyaḥ | tato na vikalpitasvabhāvabhedādeva bhinnakālakāryakaraṇamabhinnasya, bādhakasāmarthyena bhedasādhanāt | ata eva na sarvadeśasamānatvaṃ kāraṇasya | svasahakāryupādeye hi sahakāritā asya, tasya ca kāryasya svopādānadeśa eva saṃbhavāt tatraiva asya sahakriyāsāmarthyaṃ na deśāntara iti kathamasya sarvaḥ samāno deśaḥ kutaścidupakārābhāve'pi ?
[58,3]
yaccoktam, kāryasyaiva sa kāla ādhāro niyamena, hetostu sa cāsacceti, tadapi deśasāmyena pratihatam | tathāhi yathaikadeśastha eva heturbhinnadeśāni kāryāṇi karoti, tathā ekakālastha eva bhinnakālāni kāryāṇi karotītyaprāpyaiva kāryakālaṃ deśavat |
tataśca kadācijjātanaṣṭo'pi sahakāryapekṣayā sakalakālakalitāni kāryāṇi kuryāditi sthāne saṃbhūyaikārthakaraṇapratijñānirvāhaḥ |
[59,1]
atha deśamapi kāryasya prāpyaiva jananānna deśadṛṣṭāntasiddhiriti cet — na, puruṣāntarbhuvo jñānasya deśaprāpterabhāvād dīpasya jñānādhikaraṇasyātmanaḥ pradīpasaṃyoge'pi na jñānasukhādisaṃbhavadeśe dehāntaḥprabhāpraveśāvakāśa iti kāśakuśāvalambanametat |
yaścāyaṃ taddeśatvasādhanastatkāryatvaheturupanyastaḥ, sa na svatantraḥ, pratibandhābhāvād |
bhāve'pi nāsmākaṃ kṣatirityuktam ||
[59,2]
na ca prasaṅgo bhavitumarhati, tatkāryatāyāḥ pramāṇasiddhatvena paropagamamātrābhāvāt, viparyayaparyavasāyitāvirahācca | tadāhi na ca taddeśatvamatastatkāryatvamapi nāstīti syāt, na caivaṃ śakyam | śakyatve'pi nāsmākaṃ mūlaprasaṅgayoḥ kṣatiḥ |
na coktadoṣaḥ, yato jananasāmarthyamanyadā paropagamamātreṇaiva, na pramāṇāt | viparyaye ca jananābhāvaḥ pramāṇasiddhaḥ kṣaṇāntare tatkāryasāmarthyaṃ nivartayan jaladharasya anyakriyākriyāpakṣayordvayorapi kṣaṇabhaṅgaṃ sādhayatīti sapakṣe bhāvānna viruddhaḥ sattvaheturiti ||
{1.3}
<kṣaṇabhaṅgādhyāye tṛtīyaḥ pādaḥ — vyatirekādhikāraḥ>
[60,1]
nāpyanaikāntikaśaṅkā, sarvopasaṃhāravatyā vyāpteḥ prasādhanāt | nanu viparyayabādhakapramāṇavaśād vyāptisiddhiḥ, tasya ca nopanyāsavārtā | tat kathaṃ vyāptiḥ prasādhitetyucyate ? tadetaduparipariplavamānataralatarabuddhivilasitam | tathā hyaktametat, kartuḥ sā na kriyā anyadāpi, kiṃ tu parakriyā akriyaiva vā | ataeva prakāradvaye'pi kṣaṇabhaṅgasya saṅgatiravaśyambhāvastanmātrānubandha iti yāvat | tacca prasādhitamataḥ sādhyena vyāptaiva sā arthakriyāśaktiriti |
[60,2]
nanvevamanvayamātramastu, vipakṣātpunarekāntena vyatireka iti kathaṃ labhyamiti cet ? vyāptisiddhereva | vyatireke vyāptisiddhireva kathamiti cet — na, dvividhā hi vyāptiḥ, anvayarūpā ca kartṛdharmaḥ sādhanavati dharmiṇi sādhyasyāvaśyambhāvo yaḥ, vyatirekarūpā ca karmadharmaḥ sādhyābhāve sādhanasyāvaśyamabhāvo yaḥ, vyāptirvyāpakasya tatra bhāva eva vyāpyasya vā tatraiva bhāva iti nyāyāt | enayoścaikasiddhirniyamena dvitīyapratītimākṣipati | anyathā ekasyāpyasiddheḥ | kevalaṃ sākṣādekatra pramāṇavyāpāro'nyatra nāntarīyakatayā pratītiriti tāvataivaikavyapadeśaḥ | tathā ca satyekatra pramāṇapravṛtteḥ pūrvamanyatra saṃśayaḥ pravartamāno'pi paścāttanyā tayā nirasyate | yathā viparyayabādhakapramāṇavādināmanvayaḥ sandihyamāno'pi vipakṣādekāntena vyāvṛttibalāt nirastasaṃśayaḥ paryavasyatyakṣaṇike sarvathā'nupapadyamāneyaṃ sattā kṣaṇabhaṅganiyataiveti, evaṃ sattāvataḥ pratikṣaṇaṃ niyatasvabhāvabhedopasthāpanāt tadabhāve'pi sattāsaṃśayakṣaṇaḥ pūrvapravṛtto'pi svayameva parigalati | kriyāvatā cedavaśyaṃ kṣaṇabhaṅgureṇa bhāvyam, kṣaṇikatvavyatireke na bhavatyeva niyataṃ satteti |
[61,1]
yadi tu tadabhāve'pi syāt, tadā tasyāṃ satyāṃ niyamena kṣaṇikatvamityanvayo'pi katham ? tasmāt sādhyābhāve sādhanasyaikāntiko vyatirekaḥ, sādhane sati sādhyasyāvaśyamanvayo veti na kaścidarthato bhedaḥ | pramāṇavyāpārastu mukhyato'rthataśceti dvidhā vyavahāraḥ | ataeva yatra yatra sādhyaviparyaye bādhakapramāṇaparyeṣaṇā, tatra sādhane sati sādhyānvayaḥ, sādhakapramāṇaparyeṣaṇāpi tayopalakṣitā veditavyā | viparyayabādhakaśabdena punarubhayasaṃgraha eva | vyatirekarūpavyāptau hi sādhyaviparyaye bādhakaṃ sādhanasya, anvayarūpāyāṃ tu sādhyaviparyayasya bādhakaṃ sādhane satīti | tadubhayābhāve sādhanasya sādhyapratibandhānupapattirityayamarthaḥ | anyathā vyatirekaniścāyakapramāṇasya sākṣādalābhe'pi yadi sādhanasya sādhyenānvayaniyamaprasādhakaṃ pramāṇamupadarśayet, kastasya sādhyasiddhau pratibandho vyatirekasyānvayasyāpi sāmarthyākṣepāt |
anyathā sādharmyaprayogo'nupādeya eva syāt, sākṣād vyatirekānupadarśanāt | tad yadi sāmarthyagamyo'pi na vyatirekātmā, tadā'pi yatra yatra sādhanaṃ tatra tatra sādhyamitīyataiva sādhane satisādhyapratyāśāprayuktaḥ kṛtī kṛtārthaḥ | tadabhāve'bhāvinyapi hi sādhane sati yadi tadbhāve'vaśyaṃbhāvi sādhyaṃ tadā phalitaḥ sādhanasvīkāraḥ |
tasmāt sādhanavādinā dvayamapi paryeṣaṇīyaṃ vikalpena, vādinā caiko'pi prakāraḥ pramāṇasiddha upadarśayitavyaḥ, parasādhaneṣu ca vyatirekavadanvayo'pi niyamavān durlabha eveti veditavyam |
[61,2]
asmābhistu prakṛtasādhane niyamavānanvayaḥ prasaṅgaviparyayābhyāṃ paurastyābhyāṃ darśita eva, tau ca yadyapi sapakṣīkṛte jalabhṛti pravartitau, tathāpi yo yatkaraṇasvabhāvaḥ sa tajjanayatyeva, yo yanna janayati na sa tatkaraṇasvabhāvaḥ, ityevaṃ pravartamānau sarvameva kriyāśaktiyuktaṃ kṣaṇikatve niyataṃ darśayata iti sarvopasaṃhāro vyatirekākṣepabījaṃ dhūmādivat | yathā cādhyakṣaṃ dhūmasya, dhūmadhvajena vyāptiṃ pratiyato na vahnermahānase sattāmanupasaṃharat pratyeti, tathā jalabhṛti kṣaṇikatāṃ pratiyadeva yathoktānumānaṃ sāmānyena kriyāvataḥ sādhāraṇanyāyatayā kṣaṇikatayā vyāptimātanotīti | yaduktaṃ prāk na sattvādanyadanumānasthirasiddhau yato'navasthā na syāditi, tadapāstam yathoktaprasaṅgaviparyayayorapi tatsādhakatvāditi |
[62,1]
yadyevamanarthakaḥ sattvahetūpanyāsa iti cet ? brūmaḥ | kiṃ hetvantarasattāmātreṇa bandhyaṃ sādhanāntaraṃ, uta pakṣīkṛte tasyāpyupanyāsāt, athopanyasituṃ śakyatvāt, yadi vāvaśyopanyasanīyatvāt, yad vā yadarthakāri tadavaśyaṃ kṣaṇikamiti vyāptisiddhau jaladharavat kṣitidharāderapyarthakāriṇaḥ kṣaṇabhaṅgasiddhiriti pakṣāḥ |
[62,2]
tatra prathamastāvat na yuktaḥ, anekasādhanasaṃbhave'pi vivakṣopanītasyaiva paropayogāt | ataeva śakyopanyāsatvamapi nānarthakyahetuḥ, tādṛśasyāpyupanyāsāt prāgaprāgalbhyāt | sādhyadharmiṇyupanyāsaścāsiddhau dṛṣṭāntadharmimātre upanyāsāt |
ataeva pakṣe'vaśyamupanyāsāpekṣāpyasiddhā, tadbalād vyāptisiddhau saṃścāyaṃ capalacāmara ityetāvataiva sādhyasiddheḥ | antimastu doṣaḥ sarvatra sarvopasaṃhāravatyāṃ vyāptau asiddhāyāṃ śaṅkāmavakāśayati, na ca tatra viparyayabādhakasyāpi viśeṣaḥ, kevalaṃ sāmānyena kriyāvati kṣaṇabhaṅgitayā vyāpteḥ siddhe'pi viśeṣe pravṛttyarthinaḥ saccedamityavaśyopanyasanīyatvāditi kimatra nirbandhena ? nanu tathāpi dṛṣṭāntadharmiṇi tāvattadanumānamavaśyāśrayaṇīyaṃ vyāptisādhanāya, tadeva ca kṣaṇabhaṅgasādhanaṃ svadharmiṇaḥ, evaṃ sati sādhyadharmiṇyapi tadupanyasyaiva nirvṛtirālambyatām, kimiyatā prayāsena vibhāgena tadanumānāvatāraṇam ? tena ca vyāptaṃ sattvaṃ pratītya sattvāt pakṣe kṣaṇabhaṅga iti |
[62,3]
yadyevaṃ viparyayabādhakapramāṇavādino'pi samānaḥ paryanuyogaḥ, tenāpi yad yadā yajjananasvabhāvamityādiprayogasya vyāptisiddhāvapekṣaṇāt, sādhyadharmiṇi sāmarthyānapāyācca tasya | tasmāt pratipattuḥ pravṛttibhedamāśritya vibhāgo'tra kartavyaḥ, yo hi prativastu yo yajjananasamarthaḥ ityādikamavatārayan kṣaṇikatāparīkṣaṇakṣamaḥ, tasya tata eva kṣaṇabhaṅgasiddhiḥ kimanyahetunā ? evaṃ parapratipādane'pi pratyekavastuṣu tathaiva sādhayataḥ kṛtamanyahetūpanyāsena | yastu tadapekṣayā pratibuddhabuddhiḥ sa ekatra tatsādhanavyāpāreṇa nyāyena sarvasya kriyāvata iyameva gatiriti kṣaṇikatayā tadvyāptimanavadhārayan pratyekaṃ tannyāyāvatāraṇaprayāsamanāviśanneva yathā svayaṃ yaṃ yamarthakriyāsamarthaṃ paśyati, taṃ tamasthiraṃ sthāpayatīti sattvahetorupayogaḥ, tathā parapratipādane'pi tannyāyasiddhavyāptikaṃ sattvameva vyāpārayatīti na doṣaḥ | tadatra prativastu tannyāyāvatāraṇaprayāsaḥ asahya eva | agatikatayā tvādyaḥ pratipattā tamevāśrayet | dvitīyastu saprajñatayā ekatra pravṛttena tannyāyena jhaṭityeva kriyāmātramasthairyaparatantramavadhārayan sattvenaiva paramapi pratipādayati, na tu tannyāyasya kvacit kriyāvati kṣaṇabhaṅgasādhanasāmarthyapratighātaḥ, nāpi sattvādisādhanabandhyataiva, sādhyadharmiṇyapravartitatannyāyapratyupanyāsādityalaṃ bahunā |
[63,1]
tadevaṃ vyāptirvyāpakasya vyāpyavati bhāva eveti kartṛdharmānvayarūpavyāptisaṃpāditasāmarthyādeva sattvahetoḥ kṣaṇabhaṅgasiddhirapratihateti kimatra viparyaye bādhakapramāṇopanyāseneti samarthitam ? ataeva tadupanyāsāśakyatāpi na pīḍayati, viparyayasyaiva bādhakena sādhyasya siddhatvāt | śāstre'pi prathamaniyame ca vyāptiranvayarūpā bījādivadanekāntaparihāravyājena vistarataḥ prasādhitā | sphuṭataramanudbhedāttu vyatirekalakṣaṇāyāḥ parikaramātrametadāropayati loka iti ||
[63,2]
atrāpi tīrthikavacanavikrāntikṛtaṃ kautukamasti vyatirekarūpāyāmeva vyāptau |
tadāpi nāpyekaiva vidhā'nyadāpi kiṃ tuparakṛd, vā bhavet sthirābhimatasyānyadā pūrvaṃ paścād veti kramanirdeśaḥ | naiva kriyā vā bhavet anyadā naivetyabadhāraṇānna pūrva nāpi paścāt kriyetyakramanirdeśaḥ, yadi tu prāk paścād vā syāt kadācit kriyā, tadā krama evetyasaṅkīrṇamanayorlakṣaṇamākhyātaṃ bhavati | yadyapi caikasyā eva samasamayāṃ kriyāmapekṣya yaugapadyaṃ bhinnasamayamapekṣya kramaḥ, tathāpyapekṣaṇīyabhedādasaṅkara eva pitāputravat | akriyāgrahaṇena ca vastvabhāva eva vā sarvathāstu, kriyāśūnyaṃ vā svarūpamavaśiṣyatāṃ matabhedena, nātra nirbandhaḥ | tatra nāpyekaiveti pūrvaparayorekatvamātravivakṣayā jātinirdeśaḥ, pūrvā parā vā punarekānekā vā kriyā syāt | ekadā kriyāpakṣe vobhayamapyakramaśabdavācyatāṃ nātipatati |
tatrāpyanekakriyaiva tāttvikī, puñjātpuñjotpattestāttvikatvāt | śaṅkāmātreṇānavakḷptyā vā ekakriyābhidhānam | ataeva yaugapadyaśabdena tasyāpyupalakṣaṇādakramasaṃgṛhīta evārtho yaugapadyapade'pyavagantavyaḥ śāstre | etasya ca kāryagatasya prakāradvayasya kartuḥ kṣaṇabhaṅga eva saṅgatirityatyantībhāvāvadhāraṇayā vṛttyā nityād vyāvṛttiruktā | prādhānyena kṣaṇabhaṅgasaṅgatirityakṣaraṃ tu nityādiva kṣaṇikādapi sā vyāvṛttiḥ śaknoti lakṣayitum |
athavā vyāpyasya vā tatraiva bhāva ityanukaraṇārtham | etena nityasya kramayaugapadyābhyām arthakriyāvirodhāt tallakṣaṇaṃ sattvamavahīyate, ataḥ kṣaṇikatva eva viśrāmyati tena vyāpyata iti kramayaugapadyalakṣaṇavyāpakānupalambhād viparyaye bādhakāt sattvasyārthakriyāśaktilakṣaṇasya kṣaṇikatvena vyāptisiddhirityuktaṃ bhavati | tatra kartṛdharmo yadārthakriyā, tadārthakriyā śaktiriti vā vyavahāra ekārthaḥ | kevalaṃ karmadharmasya kramayaugapadyābhyāṃ vyāptau kathaṃ kartṛdharmasya vyāptivyavahāra iti syādāśaṅkā | tatrāpi kramākramikakāryaviṣayatayā vyāpyamānā kāraṇaśaktiḥ kramākramavyāptetyucyate vyavahāralāghavārthamiti ||
[64,1]
etena kṛtvā karaṇalakṣaṇaṃ kramamāśritya kṣaṇikādayaṃ kramo nivartayituṃ śakya ityasāraprabandhaṃ trilocanacodyaṃ nirastam | arthakriyāvirodhādityatra cārthakriyā kartṛdharma eva veditavyaḥ, tallakṣaṇaṃ sattvamiti vacanāt |
[64,2]
athavā lakṣaṇamupalakṣaṇaṃ na svabhāva iti karmadharmo'pyastu | tadatra pakṣe kramākramābhyāmupalakṣitārthakriyā nityasya virudhyata ityarthaḥ | prathamapakṣe tu kramākrameṇopalakṣitārthakāritvaṃ nityasya virodhītyarthaḥ | kramayaugapadyābhyāmiti tu viśeṣaṇānna śeṣābhyanujñāśaṅkā, hetutvārthamupādānāt | yasmāt kramākramābhyāmevārthakriyā tato nityasya virodhinī, kramākramātikramādityarthāt ||
[65,1]
kaḥ punaratra virodhaḥ ? na tāvat sahānavasthānamubhayovastutvaprāpternityaṃ sadeva syāt |
[65,2]
nāpi dvitīyaḥ | nityaṃ hi tadviparītenānityena virudhyeta | kramākramavyāptā cārthakriyā anarthakriyayaiva virudhyata iti cet ? pramāṇabalena nitye'tyantaṃ tasyā bādhasādhanād virodha eva pramāṇāntarabādhādveti vacanāt | vastutastu parasparaparihāra eva niṣṭhāsyati | kiṃ punaḥ pramāṇaṃ akṣaṇike'rthakriyābādhakamiti cet ?
yadyat kramayaugapadyavatyāmarthakriyāyāṃ nopayujyate tannārthakriyāśaktam, yathā haripadāravindam | nopayujyate ca nityābhimato bhāvaḥ kramākramadharmiṇi karmaṇīti vyāpakānupalambhaḥ | na hi kramākramābhyāmanyaḥ prakāro'sti, yenārthakriyāsaṃbhāvanāyāṃ tābhyāmavyāptirasyā bhavet | tasmādarthakriyāmātrānubaddhatayā tayoranyatarasya prakārasya ubhayorabhāve cābhāvāttābhyāmasyā vyāptisiddhiriti pakṣīkṛte tayorabhāve cārthakriyāśaktyabhāvasiddhau nānekāntastāvat |
[65,3]
tatra yat śaṅkaraḥ kramākramābhyāmarthakriyāniṣedhe prakārāntareṇa saṃbhāvayannāha — na ca tṛtīyasya prakārāntarasyābhāvasiddhiḥ, viśeṣaniṣedhasya śeṣābhyanujñāviṣayatvāditi, tannirastam | hetutvārthavacanena yattūpalabhyasvabhāvatve nātyantābhāvasiddhirupalabhyasvabhāvatvādeva paṭādivat, anupalabhyasvabhāvatve tu nāsattāniścayo viprakarṣiṇāmiti kathaṃ prakārāntarābhāvaniścayastannimittāyogāditi viplavate ? tatra yadyādaraḥ, hanta hataḥ prakāreyattāparicchedadvāreṇa tattvavyavasthānanibandhanaḥ svargāpavargamārgānuṣṭhānabhedaḥ |
yadā hi prakāradvaye tṛtīyaḥ śaṅkyate, traye caturthaścatuṣṭayādau pañcamādiḥ, tadā sarvatrānantaprakāratve prakāradvayatrayādiniyamakṛtaṃ tattvavyavasthānaṃ kutaḥ, yathā catvāri pramāṇāni, ṣaṭ padārthāḥ ? yadā ca pramāṇaprakāraśatamanyadapi saṃbhāvyate, tadā caturbhiryanna siddhaṃ tadanyena siddhaṃ, catuḥsiddhaṃ cānyena bādhitamiti kathaṃ taddvāreṇa tattvavyavasthitiḥ ?
evaṃ yadārthasahasre dravyādivyatirekiṇi sidhyati tattvapariniṣṭhāviplavāt kimabhyudayaniḥśreyasayorvātmā'nuṣṭeyamastu ? kathaṃ cānityasya jñānakāritvākāritvapakṣau dūṣayitvā nirvṛtamanena svayamevaṃ prakāreṇa prakāraśatasya niṣeddhumaśakyatvāt ?
[66,1]
kiṃ ca paśavo'pi yadayuktaṃ paśyanti na tadaiva tadācarantīti kathamanena sāhasamidamanuṣṭhitam ? anupalabdherdṛśyaviśeṣaṇāpekṣābhyāṃ prakāradvaitaṃ niyamya kramākramābhyāṃ dvaitanirākaraṇaṃ nāma, prakārāntarasyopadarśayitumaśakyatvāditi tu kramākrame'pi dvaitavādināṃ nāśakyam | tasmāt kimapyayaṃ jalpamahodadhināmaparipuṣṭaye viceṣṭatām, ekaniṣedhenāparavidhāne tāvadaśakyābhidhānaḥ prakārāntarasaṃbhavaḥ ?
[66,2]
kiṃ ca ekakālakriyānantaraṃ kriyāntarasya bhāve kramavyavahāro'bhāve cākrama iti bhāvābhāvayorapi tṛtīyaśaṅketi mahattārkikatvam, tadalaṃ nirbandhena | sthitametat kramākramābhyāmarthakriyāśaktervyāptireveti |
[66,3]
yadapi trilocanaḥ kaścit sahakāripratyayaḥ pratyakṣaḥ | parokṣaścetaraḥ | tataḥ pratyakṣaparokṣasahakāripratyayasākalyamasarvavidā pratyakṣato na śakyaṃ pratyetum | tathā ca sati sādṛśasahakāripratyayasākalyavataḥ kramayaugapadyasyātyantaparokṣatvāt tena vyāptaṃ sattvamapi parokṣameveti kathaṃ pratibandhaḥ pratyakṣeṇa sidhyatītyāha, tadapi nirupayogam |
kāryadharmau hi kramākramau pratipāditau | tataḥ kāraṇasāmagryāḥ sākalyāsākalyaniścayābhāve'pi kramayaugapadyaniyamaḥ kāryāṇāmadhyakṣagocara eva | ekadaiva kāryotpattiranyadāpi neti kathamagocaraḥ pratyakṣasya ? tadāpi hi kāryamekamanekaṃ vā syāt | pratyakṣeṇa vā tathā gṛhītamanekasaṃbhave'pi caikaṃ gṛhītamastu, sarvathā kramākramābhyāmeva vyāptā kāryaniṣpatiriti siddhametat |
[66,4]
nanu kṣaṇabhaṅgapakṣe nārthakriyāpratītiḥ, nāpi kramākramapratītiriti kathaṃ vyāptivyavasthā ? tathā ca śaṅkaraḥ, kṣaṇikatve sati sarvasaṃvittīnāṃ svabhāvaniyamena hetuphalayoḥ svarūpānvayavyatirekāsiddhau sarvatra tadbhāvasyāvagantumaśakyatvāt, na hi kāryasaṃvittyā tasya hetubhāve bhāvaḥ pratīyate, tadā tasya hetoratītatvāt | nāpi hetusaṃvittyā kāryasya tadbhāve bhāvo'vasīyate, tadā tasyānupapattereva, na cātītānāgatayorvartamānena siddhiratiprasaṅgāt | nāpi kāryasaṃvittyaiva hetusvabhāvasaṃvittiḥ, adṛṣṭānvayavyatirekasyāpi dhūme'gnijanyatvaviniścayaprasaṅgāt | etena hetumātrasaṃvittyā kāryasaṃvittirapāstā | hetuvyatireke tu kāryavyatirekaḥ svasaṃvittivādino manorathasyāpyaviṣayaḥ, tasya hetvabhāve kāryābhāvapratipattāvupāyāsaṃbhavāt | nahi tacca nāsti tena ca pratipattiriti nyāyyam | tadayaṃ kāryasya hetusadbhāve bhāvaṃ tadabhāve cābhāvaṃ pratipadyamāno'vasthitaṃ pratisandhātāraṃ prasādhayatīti | evaṃ ca yadyavasthikartṛsiddhiḥ, tadā sādharaṇānekānta eva maulaḥ sattvahetuḥ, kimatra viparyayabādhakapramāṇopanyāsaḥ kariṣyati ? tadaniṣṭau tu vyāptigrahānupapatteḥ sandigdhavipakṣavyāvṛttikatvamubhayorapi |
yathā ca kramiṇī hetuphale pratyetumaśakye evaṃ phale apīti na kramapratītiḥ, nāpi yaugapadyasya |
[67,1]
yathāha sa eva, nāpi yaugapadyasya, bhinnākāreṇa jñānena pratiniyatākārāṇāṃ yaugapadyasyāśakyasādhanatvāt | na tāvadbhireva jñāne yaugapadyaṃ pratyetavyam, teṣāmitaretarāsaṃvedyatve santānāntaravat yugapadbhāvasyāsiddheḥ | na caikamanekākāram, svabhāvabhūtākārabhede bhedasyāvaśyaṃbhāvitvāt | bhede tu vijñānasyākārebhyo'rthāntaratvaprasaṅge na viṣayasya tadākāratvaṃ samarthitaṃ bhaviṣyatīti |
[67,2]
atrocyate, pratisandhātṛsvīkārastāvadasaṃbaddhaḥ, pratisandheyābhimatābhirbuddhibhirbhedābhedavikalpākṣamatvāt | abhede hi sa eva vā syād buddhaya eva vā ? atra ca prathamapakṣe karmaṇaḥ, pakṣāntare karturabhāvāt kaḥ pratisandhānārthaḥ ? bhede'pi buddhibhyo bhidyamānasya jaḍasya kaḥ pratisandhānārthaḥ ? buddhiyogād draṣṭṛvat pratisandhātṛtvamiti cet ? buddhireva tarhi draṣṭrī pratisandhātrī ceti niyatasvīkāre tadyogādanyasya tathātvamiti kimanena yācitakamaṇḍanena ? buddhīnāṃ kartṛtvābhāvāditi cet ? taddvāreṇāpi tarhi tasyātmano draṣṭṛtvādivyavahārānupapattiḥ | yadi hi buddhirhetoḥ phalasya vā draṣṭrī syāt, tadānantaryapratiniyamasya cānusandhātrī kalpikā, tadyogāttasya draṣṭṛtvaṃ pratisandhātṛtvaṃ vocyata iti syādapi | prativiṣayamalabdhaviśeṣāyāṃ ca buddhau saṃbandho'pi na viśeṣaṃ vyavahārayitumīśaḥ, adhunā nibandhanādhigantā, adhunā phalasya, idānīṃ pratisandhāteti | tathāvidhabuddhigataviśeṣasvīkāre tu kimapareṇa kartavyam tāvataiva paryāptatvād vyavahārasya | sthirātmānamantareṇa saiva buddhirna syāditi cet ?
[68,1]
kenaivaṃ pratārito'si ? aho mohamāhātmyaṃ yadīdṛśānapi paravaśīkaroti |
tathāhi nedamidamantareṇeti yaducyate tat khalvanyatra pratyakṣānupalambhābhyāṃ sāmarthyāvadhāraṇe sati yujyate, vahneriva dhūme | cakṣurādivad vā dṛṣṭakāraṇasāmagrye kāryādarśane paścād darśane ca kiñcidanyadapekṣaṇīyamastīti sāmānyākāreṇa | ādyaḥ pakṣastāvannāstīti vyaktam | dvitīyo'pi na saṃbhavī | nahi kāraṇabuddhisamanantaraṃ kāryabuddhau satyāṃ niścayapravṛttasya idamasyānantaraṃ dṛṣṭaṃ mayeti pratisandhānamadṛṣṭapūrvaṃ, kadācid, yato'nyasya sāmarthyaparikalpanaṃ syāt | evaṃ smaraṇamapyanubhavāt kutaścit paramparayā śaktipariṇāmadvāreṇa, kutaścit sākṣāt tat paripākabalāditi | anyasyānubhave tarhi kathamanyasya na smṛtiḥ | anyasyeti na saṃbandhī siddhaścodyaṃ kimīdṛśam ||
anubhavādibhyo bhinnasaṃbandhisiddhyadhikaraṇavivādaprakrame tameva siddhamāsthāya paryanuyoga ityasaṃbaddhametat | tatsiddhau hi vivādaparyavasānāt kā parāpekṣā ? tasmādanyasyeti vivādapadatvādapanīyānubhave kathaṃ na smṛtiriti pariśiṣyamāṇaṃ na prakṛtopayogi |
evaṃ tu yujyate codyārthaḥ | yaddehasaṃbaddho'nubhavastadanyatra dehe kasmānna smṛterudaya iti ?
evaṃ ca vadatā yatkṣetrasambandhi bījaṃ tadanyatra kṣetre kiṃ nāṅkurajanmetyuktaṃ bhavati | sa ca kutastyo nyāyaḥ ?
[68,2]
nanu kāryakāraṇabhāvamātrādanubhavasmaraṇayorna kācidaparā pratyāsattiḥ, na ca kāryakāraṇabhāve'yaṃ niyamo, yadādhārameva kāraṇaṃ tadādhārameva kāryamiti, viṣayādatyantadūre'pi jñānakāryadarśanāt | evaṃ tarhi nāṅkurasyāpi kāryatāmātrādaparā pratyāsattiriti jñānamivāṅkuraṃ dūre'pi bījaṃ janayet | nanu bījārambhiṇaḥ eva paramāṇavaḥ kecidaṅkure samavāyikāraṇatāṃ pratipadyamānāḥ kathaṃ kṣetrāntare'ṅkuramutpādayitumīśate ?
bhavatastu tathāvidhapratyāsattivirahāt | vijñānādinā sādhāraṇaṃ kāryatvamasyeti dūre'pi jananaprasaṅgo'nivārya iti cet ? kasmāt punaraṅkura eva kārye bījaparamāṇavaḥ samavāyikāraṇatāṃ pratipadyante na jñānādau, kāryatvena sarveṣāmekarasatvāt ? tataḥ sarveṣāmaṅkuravat taddeśa eva jananaṃ, jñānādivad vāṅkurasyāpi dūre jananaṃ, kāryatvenāviśeṣāt, tadvadevāṅkure'pi nimittakāraṇatvād bījasya |
[69,1]
nanu yatraiva kārye bījaparamāṇavaḥ samavāyikāraṇatāṃ pratipadyante sa evāṅkuraḥ, tat kathamaṅkurādanyatra teṣāṃ samavāyikāraṇatā codyate ? evaṃ tarhi kāryatvenaikarasatayā samavāyikāraṇatāyā duṣpariharatvādaṅkuraikarūpatvaṃ sarveṣāmekadeśatā caprasahyāyāteti sthāne phalitaṃ parihārapratyāśayā | yadi ca kāryatvena sarveṣāmaviśeṣaḥ kāryāṇām, kāraṇānāmapi sarveṣāṃ kāraṇatvenāviśeṣa iti viśvasya vaicitryamatrāṇam |
tasmātkāryatve satyapi na rītirekaiva sarveṣāmiti | yathā nisargabhedāt kvacit kiñcit samavāyikāraṇatvena kvacidasamavāyikāraṇatvena kvacinnimittakāraṇatvenopayujyate bhavataḥ, tathāsmākamapi kiñcit kāryaṃ samānadeśameva heturutpādayati, kiñcid vyavahitadeśam, kāryaṃ ca kiñcinniyamena hetudeśa evotpattidharmakaṃ kiñcidanyathā | tathaikatra kārye pratyabhijñāsaṃbhavo nānyatra kāryatvāviśeṣe'pi dīpāntaravat jñānavacca | tādṛk kāryāpekṣayā ca yatra bhavataḥ samavāyikāraṇavyavasthā, tatropādānakāraṇavyavahāro'smākamātmāderanyatra | tathāvidhahetuphalaparamparāyāṃ ca ekatra santānavyavasthānamanyatra sahakāritvamātramiti prakriyābhede'pi kāryadvaitaṃ tādṛg nisargasiddhamastīti bhavato'pyaśakyamatikramitumiti sthitametat | tathābhūtabhedasaṃbhave ca yatkāryakaraṇādhikaraṇa evotpattidharmakaṃ tatkathamitaratrotpadyate ? kāraṇaṃ vā svādhikaraṇa eva śakyotpādanaṃ kāryaṃ kathamanyatra janayet ? tadayamanubhavo'pi svādhikaraṇajanyaṃ smaraṇamaṅkuramiva bījāt kathamanyatrotpādayet ? smṛtirvānubhavādhikaraṇaniyatotpattiraṅkuravat kathamanyatrotpadyeta, yato dehāntare smaraṇaprasaṅgaḥ codyamavakāśamāsādayet ? ātmavāde tu duṣpariharametat, vyāpinastasya tenaiva smṛtijananarūpeṇa dehāntare'pi sthānāt | adṛṣṭāśrayaṇaṃ ca nityasyaiveti | bījāṅkuravadanubhavasmaraṇayornyāyo nānyavaditi kathamavagantavyamiti cet ?
bījāṅkurayorapi sa nyāyastathādarśanādevāvasīyate, tathā niyamadarśanaṃ cānubhavasmaraṇayorapyasti, na hyanyadehe'nubhavavati anyamūrtiḥ smṛtimatī nāma |
[70,1]
nanu dehaḥ kathamanubhavavān ? tadādhāratayā tatkāraṇatayā tena saha samānakāraṇatayā vā saṃbandhavivakṣāstīti na kṣatiḥ | kiṃ cātmano'pi kathamanubhavavattvam ? samavāyabalāditi cet ? nanu samavāyo'pīhetibuddhiheturiṣyamāṇa ihetibuddhinibandhanakalpana eva | asti ceha śarīre buddhiḥ, ataḥ kiṃ na samavāyakalpanāpi ? ayutasiddhatvābhāvāt śarīrabuddhyoḥ pṛthageva pratīyamānatvāditi cet ? nanu pṛthakpratīyamānayorihedamiti pratītiniyamaḥ, uparyadhobhāvena hi bhāvadvaye paridṛśyamāne parasparāsaṅkareṇa saptamīprathamayornirdeśa upapadyeta, yadā tu pṛthagdarśanameva nāsti tadā kathamihedamiti bhedena nirdiśan prekṣāvattāyā na hīyate ? samavāyaviṣaye kvacidapi bhedasyādṛṣṭeriti cet ? ataeva svayamiheti buddhiṃ vikalpamātratvena icchayānirvartanayogyāmutpādya samavāyo nāma kalpyate | iheti buddheḥ samavāyasiddhirihetidhīśca dvayadarśane syāt | na ca kvacittadviṣaye dvayekṣā svakalpanāmātramato'bhyupāyaḥ ||
tena cāsaṃvidyamānasyaivātmano buddhimattāvyavahāra iti bandhyāputreṇa turagaśṛṅgasya kholighaṭanavṛttāntamanuharati | yat khalu yāvatopayogena kalpitaṃ tāvata upayogasya anyena siddhireva tasyābhāvaḥ, siddhaścātmano'pi smṛtyādyupayogo'nyatheti | tasmāt naikakāyastho'nubhavaḥ kāyāntare smaraṇakaraṇāya prabhavati |
[70,2]
nanu kṣaṇikatve dehāntara eva smṛterudayāt kathamidaṃ śakyaparihāram, janmāntaraparigrahe vā tataḥ santānāntaratvenābhimate'pi dehe kiṃ na prasaṅgo'nyatvasyāviśeṣāditi cet ? īdṛśaṃ dehāntare smṛtijananamātmano'pi duṣpariharam, tato'nyatrāpi tatprasaṅgo'nyatvasyāviśeṣāditi samānam | yadyapi ca kāyasya kṣaṇikatvaṃ neṣṭam, āśunāśitvaṃ punastairiṣṭameva, tataḥ samāno doṣo yadbhayādātmavādasvīkāraḥ | athātmavāde tasyātmanaḥ karmaṇābhisaṃskṛta eva dehe smṛtijananamiti na doṣaḥ, nairātmyavāde tu kasya tat karma ? śārīrātiriktā hi buddhireva kṣaṇikā saṃbhavati | ataeva ca na kartṛkṣaṇasya tatkarmasukhaduḥkhādi saṃvartanīyam, tasya tadupabhogābhāvāt | yasya ca kṣaṇasyopabhogaḥ so'karteti kṛtanāśākṛtābhyāgamadoṣastvatirikto bhavatu, na tu kasyacit karmasiddhiryataḥ prakṛtadoṣaparihāraḥ syāt | na ca santāno'pi gīyamāno bhinnaḥ kaścidasti | na ca karmāpi bhinnaṃ bhavatāmastītyabhitti citrakarma ||
[71,1]
atrocyate | kartṛkṣaṇasya tāvat tatkarma tatphalopabhogābhāve'pi nāpahnavasaham |
nahi dāhādikamakurvatotpāditena vahninā tadvān na bhavati naraḥ | antimakṣaṇasyāpi tatkarmopakārakatayā saṃbadhyate paramparayā, tata evopabhogabhāgitvāt |
ekakālatā tu kāryakāraṇayorapi na saṃbhavati, saṃbhavati ca merumandarayoḥ | tasmādupakāradvārakameva bhede tasyedamiti ghaṭanam, sa copakāro'ntimasya tatkṛto mahānasti, tanmadhyavartināṃ ca tatsantānavartināṃ kṣaṇānāṃ tādṛgantimakṣaṇaprasūtisāmarthyaṃ sākṣātparaṃparayā vā, tata eva karmaṇa ityupakāradvāraka eva teṣāmapi tatsambandhaḥ | evaṃ ca sarveṣāṃ karmasambandhavyavasthitau sthitāyāṃ tatkarmādhipatyenopanīyamāna eva śarīre tatkarmābhisaṃbhūtānāṃ buddhidehakṣaṇānāmudayaḥ, nānyatra tādṛk pratyāsatterabhāvāt | karma ca kāmaṃ na bhinnamasti vyatirekī ca nirdeśo'pi vyavahārānurodhena | yastu prāktanaḥ karmasaṃbaddha ityucyate kṣaṇaḥ, sa tādṛg viśeṣabhūto jātaḥ, yataḥ paryante tatphalopabhoktṛkṣaṇaprasavasamarthasantānasaṃbhavaḥ, tadanurūpaśarīrasantatisaṃbhavaśca | tatrādyād viśiṣṭād yau buddhidehakṣaṇau alpatamaviśeṣayogināvupajātau saṃbhūyottarāvalpataraviśeṣau janayataḥ, tau cālpaviśeṣāvuttarau janayata ityanayā diśā tāvacchaktilakṣaṇaviśeṣaprakarṣastaratamādibhāvenopacīyate yāvadantimajananasamarthodayastato'ntima iti |
ekasāmagryadhīnatayā parasparānubaddhayorbuddhidehayoranyaparamparāṃ prati viśiṣṭayornaikavyatirekeṇa dvaitīyikaśaṅkāvakāśaḥ | janmāntaraparigrahe'pi tadāyuḥsaṃskārakṣīṇe kṣīyamāṇamūrtikṣaṇāntarasahakāriṇā manaḥkṣaṇena janitaṃ tasyānurūpaṃ vapuranyat pūrvavanmanasaḥ sāhāyakamātanotīti na dehāntare smṛtibhoktṛtvacintāvakāśaḥ | na cātra santānanāmnā bhinnena kiñcit, kṣaṇānāṃ karmasaṃbandhasiddhidvāreṇaiva santāne'pi siddherapratibandhāt, tebhyastasya vyatirekāt | na ca mukhyataḥ santānadvāreṇa siddhāntopakramaḥ, kiṃ tu kṣaṇadvāreṇeti sarvamavadātaṃ mūlapariśodhanāditi ||
[72,1]
yaduktam, yasminneva hi santāne āhitā karmavāsanā | phalaṃ tatraiva badhnāti karpāse raktatā yathā ||
iti, tat svābhimatasantānalakṣaṇaprasiddhau ||
[72,2]
yattu nyāyabhūṣaṇakāra etad dūṣayānnāha — na, sādhanadūṣaṇāsaṃbhavāt, anvayādyabhāvānna sādhanam | na hi kāryakāraṇabhāvāt smṛtiḥ karpāse raktatādivadityanvayaḥ saṃbhavati | nāpi yatra na smṛtiḥ tatra na kāryakāraṇabhāva iti vyatireko'sti | asiddhatvādyanudbhāvanānna dūṣaṇam | na hi pūrvabuddhyanubhūte'rthe uttarabuddhīnāṃ smṛtiḥ saṃbhavati, tato'nyatvāt santānāntarabuddhivadityasya hetoḥ karpāse raktatāvadityanena na kaściddoṣaḥ pratipādyata iti | tadasamīkṣyābhidhānam, sādhanārthāparijñānāt | na hīha śloke kāryakāraṇabhāvaḥ smṛtau hetutvenopanyastaḥ pratīyate | kiṃ tarhi ? karmavāsanā |
vāsanā hi karmaṇābhisaṃskāraḥ | vasitaṃ hyabhisaṃskṛtamucyate | karmakṛto viśeṣo yatra santāne utpāditastatraiva bhogādiphalabandho, nānyatra | yatra nāsau viśeṣa iti pratijñāya karpāse raktatā yathā iti vadataḥ saṃskārasantānabhedo vā heturabhipretaḥ, sādhyaṃ cānyatra bhogādiphalaniṣedhaḥ, tatsantāne tatphalayogyatā ca pratīyate | tadayaṃ prayogaḥ, yo yaḥ saṃskāraḥ kvacitsantāne āhitaḥ sa tatraiva phaladānayogyo nānyatra | yathā karpāsasantāne bījāvasthāyāṃ rāgadravyayogajanitaḥ puṣpāvasthāyāṃ phalāvasthāyāṃ vā rāgaṃ phalamunmīlayituṃ yogyo nānyasantāne |
[72,3]
saṃskāraścāyaṃ dānādikarmajanitaścittasantāna iti | svabhāvahetureva samudāyasādhyāpekṣayā | saṃskāramātrānubandhinī hi tatsantāne phaladānayogyatā anyasantāne sarvathā tadayogyatā ceti nimittāntarānapekṣaṇāt | ekaikasādhyatve tu prathame svabhāvahetuḥ | dvitīye tu viruddhavyāptopalabdhiḥ, svādhārādanyasantāne phaladānaviruddhena svādhārasantāna eva phaladānena vyāptasya saṃskāratvasyopalabdheḥ | tatra yadi saṃskāre'pi sati tatra santāne phaladānayogyatā nimittāntaramapekṣeta, prayatnena saṃskāraghaṭanamanarthakaṃ syāt | anyasantāne'pi phaladānasāmarthye ca dvitīyaprayatnavaiyarthyam | na caikāmalakyāṃ kṣīrāvaseke sarvāmalakī madhuraphalā | tasmātsvasantāna eva phaladānena vyāptiḥ saṃskārasyeti nānekāntaḥ | saṃskāraśca karmakṛto viśeṣaścetasa ityāgamasiddhamabhyupagamyaiva codyavat samādhānamapīti nāsiddhiḥ | sapakṣe bhāvānna virodho vyāptyasiddhervā | athavā, yo yaḥ santānaḥ sa svādhikaraṇa eva saṃskāre phaladānayogyo yathā karpāsasantānaḥ, santānaścāyaṃ cittasantāna iti pūrvavat ||
[73,1]
smṛtthādiphalāpekṣayā'pyayameva nyāyaḥ | yadi santānadvāreṇeyaṃ vyavasthā, tadā vidyāyonisaṃbandhaprasiddhe'pi santāne prasaṃgaḥ | tato guruṇānubhūtādau śiṣyasya smṛtyādiḥ syāt, evaṃ pituranubhavādau putrasya bhavet | naitādṛśaḥ santāno'tra vivakṣitaḥ upādānopādeyabhūtahetuphalaparamparārūpaḥ | kiṃ punarupādānopādeyalakṣaṇam ? ekādhāratāniyamo'sati vicārakāraṇe, vicāre'pi tadyogyatāniyamaḥ | vicitrā hi kāryakāraṇaparamparopapāditā pūrvam, tatraivaṃlakṣaṇā paramparā santāna ucyata ityapi sūcitameva | na caivaṃ guruśiṣyacetasoḥ pitāputramanasorvā astīti nātiprasaṅgadoṣo nyāyabhūṣaṇīyaḥ | santānopādānavyavasthayorvānyonyāśrayadoṣaḥ, upādānavyavasthāyāstadanāśrayatvapratipādanāt |
[73,2]
athavā abhrānta saṃmataikāvasāyaḥ prakṛtivikriye ubhau hetuphalasyopādānopādeyalakṣaṇam | hetuphalasantatau idamupādānamidamupādeyamiti pratyabhijñāpratyayena lakṣitaṃ veditavyam | visabhāgotpattau tu prakṛtirupādānasya vikṛtirupādeyasya lakṣaṇaṃ svabhāva eva | prakṛtivikṛtitvaṃ vā lakṣaṇamiti bhāvapradhāno nirdeśaḥ, kāṣṭhayūpavat kāṣṭhāṅgāravacca | anekotpattāvapi bhinnā eva bhāgā upādānam | yathā dhūma uṣmādīnāmaṅgārāṇām, buddhāvapyekapuruṣaprajñaptirekāvasāyaḥ | asti ca viṣayoparāgaṃ vivecya caitanyamātramāmṛśata ekapuruṣābhimatāyāṃ santatau saiveyaṃ buddhirityavasāyaḥ | te punaratrāśeṣasvarūpānanukārāt, anukārasaṃbhave'pi stambhāntaravadekāvasāyo bhrānta iti na pitāputrādāvupādānādivyavasthā | tadevamupādānādilakṣaṇamanapekṣya tādṛksantatau upādānādivyavasthāyāṃ kṛtāyāṃ kīdṛśe santāne āhitā karmavāsaneti jijñāsāyāṃ yatropādānādivyavastheti bhaṇitau na doṣaḥ |
[74,1]
yat punarayamevāha — na, sambandhaviśeṣābhāve kāraṇamātraviśeṣādupādānetaravibhāgānupapatteḥ, yathāsmākaṃ janakatvāviśeṣe'pi samavāyyasamavāyinimittakāraṇavibhāgaḥ saṃbandhaviśeṣāt, na tathā tava kāraṇānāmupādānetaravibhāgaṃ paśyāma iti |
etadapi dūṣitameva, kāraṇatvasāmānye'pi kāryāpekṣayā vibhāgasya darśitatvāt | kāryakāraṇayoranyonyaviśeṣānapekṣaṇe hi saṃbandhadvāreṇāpi vyavasthādausthyamāpāditam |
na ca samavāyaḥ kṣama ityapi leśena sūcitameva | tasmānna saṃskārasantānayordūṣaṇaṃ kiñcit |
[74,2]
yadyapi cātra śloke karmavāsanāśabdaḥ prayukto na cāsyārthaḥ karpāsamanveti, tathāpi vāsanārtho'bhisaṃskārastāvadanvetīti sa eva hetuḥ sūcito grāhyaḥ | athavā karmaśabdenāpi kriyā | yatra santāne yayā kayācit kriyayā kṛto'bhisaṃskāra ityarthaḥ |
etena vyāptipradarśanam, pakṣadharmastu prastāvād boddhavyaḥ | tataḥ kāryakāraṇabhāvaṃ sākṣāt smṛtau pratipādakamādāya yaduktaṃ tatsarvaṃ viplutam, kāryakāraṇabhāvāśrayaviśeṣānvayinī tu smṛtirityanavadyam |
[74,3]
yatpunarasya sādhanaṃ na pūrvabuddhyānubhūte'rthe uttarabuddhīnāṃ smṛtirbhavatyanyatvāt, santānāntarabuddhivaditi, tatrotrarabuddhīnāṃ dharmiṇīnāṃ bhinnasmṛtirūpabuddhisambandho niṣidhyata uta smṛtirūpatvameva tāsāṃ vāryate, atha smṛtyā phalavatyastā na bhavantīti pratipādyate ? prathamapakṣastāvadayuktaḥ | na hyanyā smṛtiranyā ca smṛtimatī matiriṣyate asmābhiryanniṣedhaḥ syāt, api tu smṛtirūpaiva sā matiriti | athāśvasya smarato gavekṣaṇakāle taddarśanaṃ smṛtimad bhavatīti cet ? tat kiṃ tadavasthāyā eva smṛterniṣedho vivakṣitaḥ ? kevalā tu yadi smṛtirbhavati tadā bhavatu | naivaṃ cet ?
kimanena tarhi uttarabuddhīnāmiti sahacāranirdeśena ? athānumānārthaṃ dharminirdeśa eva iti cet — na, prakṛtābhimatasākalyasiddheḥ sarvathottarakālaṃ smṛtiniṣedhasyeṣṭatvāt pakṣaikadeśāsiddhiḥ sādhanasya | athāśaktidaśāyāṃ kevalasmṛtikāle niṣedho neṣṭa eva |
tarhi vinātmānamuttarakālaṃ smṛtisaṃbhave buddhyantarasahacārakālena kimaparāddhaṃ yat tatraiva niṣedhaḥ ? nāpi vyāptiviṣaye kiñcidasti bādhakam |
[75,1]
dvitīyapakṣe tu uttarabuddhīnāṃ smṛtitvaniṣedhe kimanubhavasyaiva smṛtitvamatha pūrvabuddhīnām ? sarvathā niṣedhe tu kiṃ viśeṣanirdeśeneti pūrvavat |
[75,2]
tṛtīye tu vikalpe evameva viśeṣanirdeśavaiyarthyaṃ samarthanīyam | atha viśeṣanirdeśasyopalakṣaṇatvāt sarvaivānubhavādanyā buddhirna smṛtirūpā, nāpi smṛtimutpādayati ityabhimatam | anubhavasya na hi tathātvaṃ niṣiddham, tatto'nubhavaḥ smṛtirūpaḥ smṛtiṃ cotpādayatītyubhayamapyaniṣṭamāsaktam | anyathā'nubhavādanyatayā viśeṣaṇamanarthakam |
anarthakamevāstu, sarveṣāmeva jñānānāṃ dharmitvamastu | tadāpyanubhavādanyatvaṃ hetuḥ pakṣaikadeśāsiddhaḥ, anubhavasyaiva tadanyathābhāvāt | athottaragrahaṇaṃ vivādapadatvena na tvanyavyavacchedena, anyāsāṃ tu buddhīnāṃ bauddhenāpi smṛtibhāvāniṣṭeḥ | tathāpi tṛtīyapakṣe nedamuttaram, anubhavasyāpi vivādapadatvāt | nairātmyapakṣe hyanubhavo'pi sākṣāt smṛtimutpādayatītyaniṣṭameva bhavataḥ | bauddhasya punariṣṭam | tadayamanubhavasya smṛtijanakatvaṃ na svīkartuṃ śakto'priyatvāt, na parihartum, hetoḥ pakṣaikadeśāsiddheriti |
[75,3]
astu caivamubhayapakṣe'pi tu vyāptirna śakyā | tathā hi yasyā uttarabuddheḥ smṛtitvaṃ smṛtijanakatvaṃ veṣyate, tasyā yadi tadubhayaprāptāvanubhavādanyatvahānirupapādayituṃ pāryate na paryavasyatu vyāptistadanyatvasya tadubhayaniṣedhena | na caivaṃ śakyam | anubhavādanyatvahānāvanubhavatvameva, tacca kathaṃ smṛtitve vaktuṃ śakyam ? smṛtijanakatve ca taducyamānamanubhavasya smaraṇahetutvamanapanīya na viśrāmyati | pratibandhasiddhau hi prasaṅgasaṅgatiḥ | evamuttarakālabhāvitvādayo'pi nāśaṅkyāḥ, śakyapratīkāratvāt tadvadeva |
anekāntastu hetudoṣo vyāpterabhāvāt | tasmād yadi codyacuñcutāyāṃ bharastadaivaṃ brūyāḥ |
anubhavamātrāt karmamātrād vā smaraṇabhogādi janyaṃ cet — bhinnasantāne'pi janmaprasaṅgaḥ, na cābhimate'pi | yad yenāviśiṣṭasāmarthyāsāmarthyaṃ tat tenāviśiṣṭaphalāphalatvam, yathā bījorvījalajvalanapavanādisāmagrīdvayam | aviśiṣṭasāmarthyāsāmarthyaṃ ca santānadvayamanubhavādapīti svabhāvahetuḥ | atra ca siddhiḥ yasminneva hi ityādinā darśitaiva, karmavāsanā ityādinā karpāsavat saṃskāraviśeṣasya vyaktamuktatvāt | yathā prathamaṃ prathitamasmābhiḥ | evamanubhavāt smṛtiriti samānanyāyam |
[76,1]
athavā pūrvoktahetāvayaṃ paryanuyogaḥ, kimanubhavasmaraṇādereva paramparayā hetuphalasaṃmatasyāyaṃ nyāyo'nyatvānna jananamiti, athānyasyāpi ? yadi tāvat prakṛtasyaivāyaṃ yautukalabdho nyāyaḥ tadā yuktiḥ kācidabhidhīyatām, yataḥ sāmānyasiddhaṃ kramamatikramyāyamatra viśeṣo gamyeta | santānāntare'darśanāditi cet ? yadviśeṣaparamparayā jananamanyatve tadabhāve tadadarśanaṃ bhavet, yathāraktabījakarpāse rāgādarśanam | na ca tāvatā sarvatrājananamiti śakyam ||
[76,2]
dvitīyapakṣe tvasiddherudbhāvanametat | rakte bīje'nyasyāpi tatsantānabhuvaḥ puṣpasya phalasya vā tatphalarāgadarśanāt | yat punaḥ kāryakāraṇabhāvena smṛtimāśaṅkya nānātvasyāvañcanādityuktam, atrāpi trapā tapasvino ekataḥ kṣiptā tadvacanena, yadi saṃskṛtakarpāse kārya vāryeta sarvaṃ śobhate | tadayaṃ sāmānyasiddho nyāyaḥ | pṛthaktve'pi viśeṣāntarāpekṣaṃ phalamekatra santāne bhavati nānyatreti prakṛte'pi vārayitumaśakyaḥ |
ślokena cānena sādhanaṃ dūṣaṇaṃ vā saṃpāditamityāstāṃ tāvat | tat siddhamavasthitaikābhāve'pyanubhavabhāvitasantānasaṃskāreṇa smaraṇam | na ca pratyakṣeṇānubhavasmaraṇayoḥ kvacidekādhāratvaṃ dṛṣṭam |
[76,3]
yadapyatroktam, na, dṛṣṭatvāt | tathā hi pūrvaṃ yamarthamevānubhūtavānahaṃ tametarhi smarāmi, yo'hamanubhavitā so'haṃ smarteti anubhavasmaraṇayorabhinnādhāratvaṃ liṅgasambandhasmṛtthanapekṣamāptopadeśānapekṣaṃ ca niścinoti | na ceyaṃ bhrāntirvisaṃvādābhāvāt | sukhāderapi pratyakṣatvamapahnavāno nākṣajena pratibodhayitavyaḥ | tathā cānusandhānecchādveṣādīnāmapyekakāraṇatvaṃ pratyakṣato gṛhyate, yamahamadrākṣaṃ tamahaṃ paśyāmīti | taṃ dṛṣṭvāhamicchāmi dveṣmi vā | tamicchan dviṣan vā prayate | yatamāno'haṃ tamarthaṃ prāpya sukhī duḥkhī vā saṃvṛtto'smīti | tadevamahamityetasmin jñāne yo'rthaścakāsti tadadhikaraṇaḥ smṛtyanusandhānecchādayaḥ pratyakṣataḥ pratibhāntītyataḥ pratyakṣeṇātmā gṛhyate | na hyahamiti jñānaṃ sandigdhaṃ bhrāntaṃ vā | nāpi laiṅgikaṃ śābdaṃ veti | tadapi mithyāparitoṣamātram | tathā hi vikalpastāvadayamastyahameva draṣṭā smartā ceti | na ca sarvo vikalpa āśvāsaviṣayaḥ |
tathā cāyaṃ caturdhā darśitaḥ trilocanenāpi |
[77,1]
tatra pratyakṣapṛṣṭhabhāvī tāvanna bhavati, pratyakṣāntarasya tadgrāhakasya svayamapyanaṅgīkārāt, yasyāyaṃ pṛṣṭabhāvī varṇyeta | laiṅgikatvamapi svayameva nirastam | tad yadi avastukaḥ sandigdhavastuko vā bhavan bhavatā pramāṇīkriyate, kasya kiyatī kṣatiḥ ?
[77,2]
athaibhyo bhinnaḥ pañcamo'yaṃ pratyakṣa iṣyate | sarvasya tarhi svābhimate pramāṇavirahiṇi viṣaye sulabha eva nyāyaḥ iti na kvacit siddhipratibandhaḥ |
saṃvādena viśeṣa iti cet ? sa punaḥ saṃvādo'rthakriyāprāptiḥ pramāṇāntaravṛttirvā syāditi nirūpitaprāyam | pramāṇāntarabhāve ca tadevāstu kimanena ? arthakriyā ca nāvasthitasādhyā kācinniścitā, sarvasyā buddhiśarīrābhyāṃ siddheḥ | nāpi tadatiriktagocaro'haṃpratyayaḥ | yathā hi so'yaṃ caitra ityatra caitraśarīre eva upādhyavasthākṛtaṃ bhedamavigaṇayya pūrvāparakālayorekatvena pratyabhijñāyete, tathā ahameva draṣṭā smartā cetyanenāpi pratyayena | kevalamayaṃ buddhidvārakaḥ samudāyavyapadeśaḥ, yathā yo'haṃ mūrkha āsaṃ sa paṇḍito'smīti | kaścit punardehadvāreṇa vyapadeśo yathā gauraḥ pīno vā'hamiti, ekadeśena samudāyavyapadeśasya prasiddhatvāt | kaścit punarubhayadvārako yathā mayā rājyaṃ kṛtaṃ mama durgatirityādi yathāyathamūhyam | sukhaduḥkhecchādveṣaprayatnadharmādharmadvārakā api buddhikārakā eva vyapadeśāḥ, ahaṃ sukhī yāvadahaṃ dhārmika iti buddhivyatirekābhāvāt teṣām | mukhaṃ śarīraṃ vā'syāstīti bhedanirdeśo'pi samudāyaikadeśabhedavivakṣayā, yathā vṛkṣasya śākhā | ata eva mukhamahamiti na bhavati |
[77,3]
kathaṃ tarhi mama matimūrtī iti ? yathā śilāputrakasya śarīram | tarhi buddhiśarīre ityapi syāt, śilāputrakaḥ śarīraṃ rāhoḥ śira ityapi kiṃ dṛṣṭam ? yathā ca tatraiva dvitīyātmābhāve'pi mamātmeti vyavahārastathā samānaṃ prathamātmābhāve'pi mama buddhidehāviti | yathā ca nāhamātmeti tathā nāhaṃ buddhiśarīre iti | ahamātmetyuktārthatvānna prayogārhamiti cet ? evamevāhaṃ buddhiśarīre ityuktārtham | na ceṣṭāmātraparādhīneṣu dhvaniṣu nirbandho budhānāmityāstāṃ tāvat |
[78,1]
tadayamasmacchabdo vaktuḥ paraniṣedhaparaḥ, natu mativigrahau vihāya vastvantaraparaḥ |
tayośca buddhivigrahayorbhūtabhaviṣyatorapi vartamānena ekādhyavasāyānmayaiva dṛṣṭaṃ mayaiva spṛṣṭaṃ smṛtaṃ ceti prayujyate | tasmāt so'yaṃ caitra itivadubhayapuñjasya pūrvāparakālayorekatāropamātrametat, nārthāntarollekhaḥ | caitrepyātmaiva pratyabhijñāyata iti cet — na, adṛṣṭe pratyabhijñānābhāvāt, buddhivigrahāveva hi dṛṣṭau | yadyapi ca parabuddhiranumeyā tathāpiatyantābhyāsādasyāmadhyakṣavad vyavahāradarśanānna doṣaḥ | mitrāmitrayordarśanamātrādeva hi tadanurūpānuṣṭhānamupalabdham | na ca tatra liṅgarūpānusaraṇādiparilambho'sti | nāpi kalevaramātrapratipattau tādṛganuṣṭhānam, mṛtamūrtāvapi prasaṅgāt | sarvaśarīravyāpāraprayojakatayā ca janmanaḥ prabhṛti buddherātmani darśanameva paratrāpi tatsahacarābhyāsabījaṃ satataṃ sannihitamasti | na caivamātmano darśanamabhyāsabījamasti, sarvavyāpārasya śarīracaitanyābhyāmeva paryavasānāt | tasmāccaitraśabdagocarau cittakāyāveva so'yamiti pratyabhijñāyete | tathāsmacchabdaviṣayayostayoreva pratyabhijñānamātrametanmayā dṛṣṭaṃ mayā smṛtamiti | mayā kṛtaṃ mayā mokṣyata ityapi ekatvādhyavasāyamātraṃ tayoreva |
tadatra pakṣe pratyakṣapṛṣṭhabhāvī vikalpo'yamāśvāsaviṣayaḥ, sattāmātre ekatve pūrvaparakṣaṇānāmavastukaḥ, atiriktaviṣayatve tu sphuratyapyarthe alīkānalīkaśaṅkāsaṃkarāt sandigdhavastukaḥ kathaṃ pratyakṣasiddhatāmātmanaḥ prayojayet ?
[78,2]
yaccānenāpyudghuṣyate, abhinnasaṃbandhina icchādibhedā mametyakapratisandhānaviṣayatvādekanartakīpratisandhānaviṣayā iva prekṣakā ityanumānam | tadapyatitaralahṛdayatāmeva dyotayati | nahi nartakī tattvata ekarūpā kācit, caitanyādhiṣṭhitaparamāṇusamūhamātratvāt | vyavahārasiddhamekatvamupādāya dṛṣṭāntasiddhau dārṣṭāntike'pi vyavahārasiddhamekatvaṃ kena bāryata iti | na ca sarvātmanā dṛṣṭānta iti cet ? satyametat |
tāttvikaṃ punarekatvaṃ kasya sāmarthyena samarthyatām, dṛṣṭānte tadanvayadarśanāttena vyāptyasiddheḥ | dṛṣṭāntadṛṣṭenāpi hi pramāṇabalāvalambinī vyāptiḥ siddhyati | adṛṣṭena tu tatsiddhiśaṅkāpi nāsti | tasmānna sarvātmanā sādhāraṇo dṛṣṭānta iti vārtāyāmapi sādhyasādhanābhyāṃ sādhāraṇastāvadavaśyakartavyaḥ | na hi vyāptipradarśanādanyo dṛṣṭāntasya arthaḥ, na cānupadarśitena dṛṣṭānte sādhyena vyāptisādhanamādarśitaṃ bhavati | na caikāvayavisiddhyā sādhyaśūnyatāparihāro hārī | śarīrabuddhyādirāśitayā nartakyā'vayavitvābhāvāt | śarīrāpekṣayā tvavayavidūṣaṇameva jāgarti | ātmāpekṣāyāṃ tu so'dyāpi na sidhyati, viparyayabādhakābhāvācca nānekāntaśāntiḥ | mameti pratisandhānaṃ hi vikalpatayā anādyavidyāvaśādapi pratyabhijñānavat saṃbhavatkathamekasaṃbandhādhīnatāṃ svīkuryāditi ?
[79,1]
tadevaṃ yathāsmṛti karmaphalasaṃbandhādikamaśeṣamavasthātāramantareṇāpi na vipattimāsādayati kṣaṇikavādinaḥ, tathā kāryakāraṇabhāvabuddhirapīti na sādhāraṇānekāntaśaṅkākalaṅkaḥ |
[79,2]
śaṅkarastu vācāṭatayā kimapi nāṭayati | tathā hi, kadācidupalambhapūrvikā dhūmabuddhiḥ tejaḥkāryamidaṃ kapotakaṇṭhadhūsaraṃ vastviti niścayamutpādayati, kadācit tadubhayopalambhapūrvakastadanupalambhaḥ | anupalambho'pi pratiyogivastūpalambhasvabhāvatayā adhyakṣarūpa eva anvayaḥ punaranupalabdhiniṣṭhāyāṃ vihita iti tatraivāvadhāryaḥ | anvayavyatirekagrāhakapratyakṣānupalambhanītirapi trikapañcakacintāyāṃ darśitetyāstāṃ tāvat |
[79,3]
prakṛtaṃ tū brūmaḥ | ubhayathāpi kramabhāvinīṣu buddhiṣu pūrvapūrvayā saṃskāraviśeṣādhānādantimā buddhiretasyedaṃ kāryamiti matimutpādayituṃ pūrvavannirvahatīti nāvasthitasyānurodhaḥ pratisandhātuḥ |
[79,4]
yatpunaruktam, vyatireko manorathasyāpyaviṣaya iti, tadatisāhasam | nahi yadeva pratyakṣaṃ vastugrāhiṃ vastudvayanivṛttau tadeva tayorvyatirekamapi gṛhṇātītyucyate, kiṃ tu tadviviktapratiyogivastūpalambhasvabhāvaṃ pratyakṣāntarameva | tato yaduktaṃ tacca nāsti tena ca pratipattiriti na nyāyyamiti kvopayujyate ? na caivaṃ svasaṃvittivādopalambhasaṃgatiḥ |
yadapyuktaṃ pūrvottarayoḥ kṣaṇayoḥ saṃvittī, tābhyāṃ vāsanā, tayā hetuphalādhyavasāyī vikalpa iti cet ? tat kimidānīṃ yatkiñcidāśaṅkitena vaktavyamityevaṃ vidhiranuṣṭhīyate bhavatā ? vikalpo hi gṛhītānusandhānamatadrūpasamāropo vā syāt ? na tāvat pūrvaḥ pakṣaḥ, adṛṣṭānvayavyatirekasya puruṣasya hetuphalabhāvāgrahe'nusandhānapratyayahetorvāsanāviśeṣasyaivānupapatteḥ | agṛhītasya cānusandhāne'tiprasaṅgāditi |
[80,1]
tadetanna samīcīnamālocitam | yato hetuphalabhūtapūrvottarakṣaṇayoranubhavena kramiṇāpi svarūpasākṣātkaraṇāt hetuphalatve gṛhīte eva, kevalaṃ hetukāle phalābhāvāt tadviṣayasāmarthyagrahaṇe'pi phalādarśanāt tadavasāya evāpravṛttaḥ kāryadarśane pravartate |
tathā phalāvalokane'pi tatkāryatā gṛhītaiva vikalpenānusandhīyata iti gṛhītānusandhānarūpa evāyaṃ vikalpaḥ anvayavyatirekagrahaṇaṃ ca pratyakṣānupalambhābhyāṃ pratipāditamiti yatkiñcidetat |
[80,2]
etena tadapi pratyuktam, yaduktaṃ na cādṛṣṭānvayavyatirekasya hetuphalabhāvo vāsanāyāṃ vāsanāhetau ca sidhyati | tatrāpi paryanuyogasyāviśeṣādanavastheti |
[80,3]
anvayavyatirekadarśanaṃ hi prastutaviṣayaṃ tāvadupapāditameva | vāsanāvikalpayoranvayavyatirekasiddhiradhyakṣānupalambheṣvantimādevānusandhānavikalpapravṛtteḥ, ekākinaḥ pratyakṣādanupalambhād vā pravṛttyabhāvāt, śaktisvabhāvatvād vāsanāyāḥ kāryamantareṇa vyavasthānupapatteḥ | tathā vyavasthitāyāśca tasyāḥ svahetunānubhavenāpi sahānvayavyatirekasiddhiḥ kāryānvayavyatirekadvāreṇaiva | na cādyaṃ codyam — yāvannānusandhānavikalpaḥ tāvanna vāsanāyāṃ vāsanāhetau vānvayavyatirekasiddhiḥ, yāvacca na vāsanāyāṃ vāsanāhetau vānvayavyatirekasiddhistāvannānusandhānavikalpa iti | na hyanusandhānavikalpo vāsanāyāṃ vāsanāhetau vānvayavyatirekaniścayamapekṣate, api tvanubhayavāsanayoranvayavyatirekavatyoḥ svasantāne sattāmātram, tadanvayavyatirekaniścayastvanusandhānavikalpamapekṣata eva | tatra yathā dahanendhanavikārānvayavyatirekaniścayānapekṣastadapekṣaṇīyo dhūma iti netaretarāśrayastathā prastute'pītyalaṃ bahubhāṣitayā |
[80,4]
atadrūpasamāropapakṣe tu dūṣaṇaprasaṅgāgatamaprastutatayā tadanaṅgīkāreṇāvadhīritaṃ tāvat | tasmādavyākulā kāryakāraṇabhāvapratītirasthiratva iti sthitam ||
[81,1]
tatsthitau ca kramapratītiranivāritā, asmin satīdamasmādupajātamiti pratīteḥ kramāvasāyanāntarīyakatvāt | anyathā siddhasādhyavibhaktiprayogasya viṣayaniyamānupapatteḥ | yasmāddhetuphalayorvā kramapratītiḥ phalayorveti na kaścidviśeṣaḥ kramāpekṣayā | yaugapadye śaṅkāpi nāsti, aikakālikānekāvalokanānantarameva sakṛdimāni jātānīti vikalpasya baujādivāṅkurasyotpatteḥ | na hi tadanekakāryodayagrahaṇakṛtaḥ kaścidaparādho virodho kṣaṇikatāyāḥ | kramikadarśane hi sthirāpekṣā syādapyanusandhānāyāpātataḥ, sakṛddarśane tu kiṃ sthireṇa ? evaṃ tu syāt — sakṛddarśane'nantaramapi smartānyaḥ prāpnotīti, tacca parihṛtaṃ prāk | tadeva vā vācyamastu, kimavraṇakaṇḍūyāsthānīyena sākāravedanadūṣaṇodgīraṇena aprastutatvāt ? grahaṇaṃ cedasti sakṛdanekasya sākāreṇa nirākāreṇa vā jñānena bhaviṣyati, kimidānīmeva sakalatattvaniṣṭhāyā anuṣṭhānam ? yadi tu sakṛjjāyamānānekagrahaṇameva nāstītyabhimatam, tadā yathā sākāranirākaraṇaṃ tathā nirākārasyāpyastu |
anyathā tenaiva grahaṇamāśaṅkyeta |
[81,2]
kiṃ cānekagrahaṇābhāvo'pi sakṛt kathamabhimataḥ ? kiṃ sakṛdanekasaṃbhavābhāvāt ?
grahaṇaprakārāsaṃbhavād vā ?
[81,3]
prathamakalpe tāvat kathaṃ pradīpasya vartivikārāndhakārakṣayādayaḥ tadā kriyante svayamapi ? asmākaṃ punarevaṃ sati prayāsalāghavameva na kṣatiḥ, nitye kramadūṣaṇenaiva sādhyasiddheḥ |
[81,4]
dvitīye tu anekasaṃbhavavyavahāraḥ kiṃkṛto'stu ? anumānakṛto'stu | kiṃ tadanumānamiti pṛṣṭo yadi vyākaroṣi tadānumānasiddhameva yaugapadyaṃ kramasahāyamarthakriyāvyāpakamastu, kathaṃ prakṛtivirahadoṣaḥ ? atha na vyākaroṣi, tāvataiva hato'si | yugapadanekagrahanigrahe ca varamantaḥkaraṇasya manaso yugapadanekatra pravṛttyasaṃbhava eva pratipadyatām, kimanena ?
[81,5]
athānekākārānekasaṃvedanasaṃkalayitā eka eṣitavya iti matiḥ ? tataḥ kim ?
sthirasvīkāro hi kramavān naḥ saṃprati pīḍayati, anyathā tu vādāntarāvatāra eṣaḥ | tadvat krame'pi saṃkalayitā sidhyatīti cet ? tadapi yadi sākāranāntarīyakaṃ grahaṇamiti pramāṇasiddhaṃ syāt tadā sidhyet, anyathopagamamātrasya sukaratyāgatvādanākārasvīkāreṇa nirvahet paraḥ | na cākārasādhanayatno'sti, viṣayasyaiva tadākāratvaṃ samarthitaṃ syāditi tannirapekṣamakṣaraṃ vā kathamāvakṣīta ? na cātra pratisandhāturasthiratvāvirodhinaḥ svīkāre'pi krame'vaśyaṃ svīkāraḥ, yathā bhinnadeśamabhinnasvabhāvasya kāryakaraṇamicchannapi na bhinnakālamicchati | tasmāt krame pratisandhātṛsvīkārārthamanya eva prakāra āśrayaṇīyaḥ | tataḥ kimanena ? tasmāt kathañcit gaṇḍollāsaḥ kartavya ityevaṃvidhimanuṣṭhito'nena | na cedānīmākāradūṣaṇapratividheravasara iti nedaṃ pratiṣidhyata iti ||
[82,1]
nanu tathāpi,
[82,2]
matiḥ sākārā cenna ca bhidi mitho vedanamataḥ sphuratyekaivāsau tadiha na virodhaḥ prabhavati | ataḥ śaktāśakto'pyabhiditi nirastā kṣaṇikatā na vācyo doṣaścāvayavini na vā sākṛtinayaḥ ||
[82,3]
nanvata evoktaṃ nāyaṃ tatpratividheravasara iti | na hi tadasiddhiravayavisiddhirvā bādhikāsmākam |
[82,4]
nityatrayānugamanādiguṇena kāntaḥ sautrāntikasya samayo'pi na bādhitoṃ'śe | nocenna pudgalanirākaraṇena bauddha siddhāntabādhakṛta eva kṛtāparādhaḥ ||
[82,5]
tasmāt,
[82,6]
dhiyaḥ sākāratvaṃ yadi mama ya evaiṣa samayo bhaved duṣṭo mānābhyupanatahatiḥ syātkathamiva | pramāsiddhaṃ tacced bhavatu dhiya evaiṣa samayo bahiścitre'pyekasthitiriti viluptaṃ khalu bahiḥ ||
[83,1]
arthakriyābhedanāntarīyako hyākārabhedaḥ padārtheṣu | tatra yadyākārabhede'pi nārthakriyābhedaḥ, hanta pratibhāsamātrabhedānnātiriktaṃ kiñciditi bāhyapadārthāpalāpa eva prasaktaḥ | tadavaśyamanena bāhyavastuna ākārabhedādbheda eva svīkartavyo, buddhirbhidyatāṃ mā vā | nahi samakakṣatāpi dhiyo'dhigantumalam | anyathā svasaṃvedanamanyaprakāśanaṃ ca bāhyasyāpi prasajyamānaṃ grāhyagrāhakabhāvameva viplāvayet | tad yadi pramāṇasiddhaṃ buddherekatvaṃ citrākārāyāstasyā evāstu, bāhyaṃ tu bhinnākāraṃ bhinnameva | bāhyamapi bhinnākāraṃ kathaṃ bhinnamiti cet ? bhavatu tribhuvanamekameva vastu kimasmākaṃ kṣīṇam ?
pṛthagarthakarmaniyogādyabhāve tu na gandharvanagarādivat pratibhāsamātratāmatiśayītetyuktam |
kvacidekatā kvacid bheda iti vibhāgasyāpi naiṣa prastāvaḥ |
[83,2]
atha buddherapyekatvaṃ samayamātraṃ na pramāṇasiddham | tadānīṃ bādhavirodhī samaya iti sa eva duṣyatu, pramāṇopanītastu prastuto vastubhedaḥ parasparavirodhāt kathaṃ tyājyaḥ ?
[83,3]
kiṃ ca,
[83,4]
hato heturvakturyadi samayamāśritya samaye tavāstveṣa śreyānatha samayacintā pravadituḥ | na vai śāstre sthitvā vacanamiti vaktuśca samayaḥ pramāsiddhai rūpairanumitividhau nāgamaguṇaḥ ||
[83,5]
api ca na virodhamātraṃ bhedamasmākaṃ, kiṃ tu śaktāśaktatvena | taccāvaśyaṃ svīkāryam, anyathā sādhanadūṣaṇasamarthānusaraṇavisaraṇāt paryavasito vāda iti kimapareṇa ? tasmācchaktyaśaktidvāreṇa bhedo duṣpariharaḥ | tato virodhamātrasya bhedavyabhicāre'pi prakṛtaviśeṣasya na vyabhicāraḥ, vastumātrasya vahnivyabhicāre'pi dhūmalakṣaṇavastvavyabhicāravat |
[83,6]
nanu śaktāśaktatvenāpi bhedo virodhādeva, sa ca vyabhicārīti cet ? dhūmo'pi vastutvādeva heturgamako, vastutvaṃ ca vyabhicārīti samānam | tasmād vastutvādeva dahanasya gamako dhūma iti na vastutvaṃ parihṛtyetyarthaḥ | na tu yāvad vastu tāvad gamakam | evaṃ śaktāśaktatvaṃ virodhādeva bhedasādhanamiti na virodhaṃ vidhūyetyarthaḥ | na tu yāvad virodhastāvad bhedasādhakaḥ |
[84,1]
āha ca,
[84,2]
virodhaśced bhedaṃ vyabhicarati bhedapratipade viśiṣṭo'sāviṣṭaḥ prabhavati ca śaktetaratayā | aśakte sāmānye yadi ca viśeṣo'pi balavān na dhūmādagnyāśā vyabhicarati yadvastu śikhinam ||
[84,3]
virodhādevālaṃ balavadabalatvaṃ yadi bhide na vastutvaṃ hitvā hutabhuji sa dhūmo'pi balavān | atho vahniṃ vastu vyabhicaratu bhedo'sya tu balī pramāsiddhāpattiḥ prakṛtaviṣaye'pyeṣa samayaḥ ||
[84,4]
abhede hi śaktāśaktayoḥ sakalamākulam trailokyamapravṛttinivṛttikamāsaktamiti śaktetarayorvirodho'vaśyaṃ bhedasādhaka eṣitavyaḥ, ākāradvāreṇa bhavatu mā vā |
[84,5]
nanvākārabhedo'pi śaktibhedanāntarīka eveti kiṃkṛto vibhāgaḥ ? satyam, bāhyeṣu tāvadevameva, jalānalādiṣu tathaivopalabdheḥ | anyathā ca na bāhyaṃ nāma kiñcit pratibhāsamātrāvaśeṣāt | buddhestvākārā na tāvad dāhagāhanādiṣvevopayogino, bāhyakāryatvātteṣām | yatpunaravasāyādikāryaṃ tadapyākārāntareṇa saha bhedābhedavivādārūḍhameveti kathamekatraikavyāpāro darśitaḥ ? bhavatu vā kiñcidekamapi kāryam, tatrāpi kimapoddhāradvāreṇa ekākāravyāpārakalpanamatha bhedādeveti cintyam | na cāsmākaṃ citrabuddherekānekatvasādhane nirbandhaḥ, icchāpi sākāratāmātre, kṣaṇabhaṅgasādhane tu tasyāpi na kaścidanurodhaḥ | anāntarīyake cārthe badhite'nyasya kā kṣatiḥ | (pra. vā. 4. 47)
iti nyāyāt | tasmānnāpratītikṛto'rthasāmarthyasya kramākramasya ca vyāpyavyāpakabhāvaniścayaḥ |
[85,1]
yatpunarucyate, yadi krameṇa vyāptam, tadā kathamakrameṇa ? athākrameṇa, na tarhi krameṇa | kramākramābhyāṃ vyāptamiti bruvatā vyāpterevābhāvaḥ pradarśito bhavati | sā hi vyāpyasya tatraiva bhāvo vyāpakasya tatra bhāva evetyevaṃrūpā, ubhayorvyāpakatvena svarūpaṃ jahāti | na hi bhavatyagnirdhūmadhūmābhāvābhyāṃ vyāpta iti | kimevaṃ vaktari vaktavyam ?
datto hi jalāñjaliramunā krameṇa sakalatārkikavartmani vartamānairātmanā ca anena bahudhā dattasya vikalpya dūṣaṇarāśeḥ | api nāmaitatprakārāṇāṃ dūṣaṇenāsattāpratipādanāt tatprameyamasatsyāditi vikalpya dūṣaṇāni pratīyante, tatprakārairavyāptau ca dūṣyaprameyasya teṣāmabhāve'pināsyābhāvaniyama iti dūṣaṇābhidhāne'pi prāgiva saṃśayaḥ, tadalamupanyāsena | tatprakārāṇāmabhāve'bhāvaniyame vā sa eva vyāptyartha iti kasya niṣedhaḥ ? tathā ca santānasya vastutvamanicchan bhinno'bhinno veti vikalpya dūṣaṇamārabhate, tadubhayābhāvavibhāvane ca nirvṛṇvīteti na bhedābhedābhyāṃ vastuvyāptimanaṅgīkurvannirvahati | evaṃ trayādivikalpeṣvapīti sthitam | tasmādekaikenāvyāptiḥ, samudāyena tu vyāptireveti nyāyaḥ | yathā yudhiṣṭhirādiṣvanyatamo'bhavan pāṇḍava eva na bhavati | ekanivṛttau hi tadanyaprakāramāśrityāsīt tattvam | sarvaprakārābhāve tu kvāstām ? ato niyamavatī nivṛttirvyāptireva |
[85,2]
yadapyuktam, na hi bhavatyagnirdhūmadhūmābhāvābhyāṃ vyāpta iti, tadapi pāpīyaḥ |
kramākramābhyāṃ hi kāryodayavyāptivādino rāśyantaravirahavatā taddharmadvayena vyāptiḥ prastutā, tat kvedamupayujyate ? na hi kramākramāviva kāryāṇāṃ vahnerapi dhūmadhūmābhāvo dharmaḥ | svabhāva eva hi dharmiṇo dharmaśabdavācyaḥ prakṛtaḥ | tad yadi dhūmadhūmābhāvābhyāmiti dhūmavattvādhūmavattvābhyāmiti vivakṣitam, tadā kaḥ pratibandhaḥ pratibandhabodhasya ? na hi dahanastadavasthādvayavirahitaḥ kvacidupapannaḥ |
[85,3]
atha yathā yathoktadharmo nāntarīyakatvamagnestathāparabhūte dhūme dhūmābhāvaśabdavācye ca niścitamiti tābhyāmapi kathaṃ na vyāptirasya, sāmānyalakṣaṇasyākṣīṇatvāt ? asti hi dhūmadhūmābhāvayoryatrābhāvastatra vahnerapi, yatra ca vahnistatra tayoranyatarasya saṃbhavaḥ dhūme sati hutāśanaprakārāṇāmivānyatamasyeti cet ? yadyeṣa nirbandhaḥ kastāvadevaṃ doṣaḥ, aniṣṭimātrasyānaṅgatvāt ? vyāptirhi vyāpyasaṃbhave vyāpakaprabhedānyatamasaṃbhavāya vyāpakābhāvena niyamena vyāpyanivṛttyarthamarthyamānā tadubhayavyāpāravyabhicāraśaṅkāyāmeva duṣyati | tacca nāstīti kimaniṣṭimātreṇa bhavataḥ ? kevalaṃ viśeṣalakṣaṇāyogānna sākṣād dhūmatadabhāvābhyāmanalasya vyāptirabhidhīyate | tathā hi dahanadhūmaryorbhedānna tādātmyam, dhūmādibhāvābhāvābhyāmasyānutpattiśca na kāryakāraṇabhāva iti dhūmavattvetarābhyāmeva svagatadharmābhyāmāśrayabhujo'ñjasā vyāptiḥ |
tadarthasvīkāradvārā tu dhūmatadabhāvābhyāmapyabhidhīyamānā na doṣamāvahati | tad yadi bhavata īdṛśī vyāptiranabhimatā viparyayo vā'bhimataḥ, astu | asmākaṃ tāvadayameva vyāptikramo vivakṣitaḥ, sa eva ca prakṛtopayogī, vipakṣādatyantaṃ hetorvyāvartanasamīhayā kramākramābhyāmarthaśakteḥ vyāptivādaprakramāt, taccaivameva siddhamityalametāvati skhalite nirbandhena | tadevaṃ kramākramābhyāmarthakriyāvyāptisiddhāvevārthakriyābhāvena kramākramābhāvasyāpi vyāptisiddhiḥ, na hi vyāpyavyāpakayāstadbhāvasiddhimuddhūya vyāpyābhāvena vyāpakābhāvasya vyāptāvupāyāntaramastīti nānekāntaḥ | prakṛtavyāpakānupalambhasya vyāptisiddhau ca na virodhagandhaḥ, sapakṣe bhāvācca ||
[86,1]
nāpyasiddhiḥ, nityasya sādhyadharmiṇaḥ kramayaugapadyābhyāṃ virodhasiddheḥ | atra nyāyabhūṣaṇaḥ, yadi tāvadakṣaṇikānāmasattvaṃ prasādhayitumabhipretaṃ, tadā kasyātra dharmitvam ?
tasyaiva dharmitve tasyaivābhāvasādhanamayuktam | na hyasati dharmiṇi hetoḥ pakṣadharmatvam |
na cāsati pakṣadharmatve gamakatvam | tasmādasanto'kṣaṇikā ityayuktā pratijñā | atha santo'kṣaṇikā na bhavantīti pratijñārthaḥ, tathāpi tasyāṃ kramākramavirodhādityasya kathaṃ pakṣadharmatvamiti ? kiṃ cārthakriyāśakternityena saha virodho vyāpakānupalambhādeva mataḥ, vyāpakasya tu kramākramasya katham ? api caivaṃ sattvameva nityasya prasajyate |
tathā ca sarvaḥ prayāso viphalaḥ |
[87,1]
yadāha śaṅkaraḥ, virodhasiddhimanusaratā virodhyapi pratipattavyaḥ, tatpratipattināntarīyakatvādvirodhasiddheḥ | yathā dahanatuhinayoḥ, sāpekṣadhruvabhāvayośca | pratiyogī cākṣaṇikaḥ pratīyamānaḥ kathaṃ bādhakoparodhenārthakriyākāritvaṃ jahāti, pratipattirūpārthakriyākāritvāt ? atatkāritve kathaṃ pratīyeta, ajanakasyāprameyatvāditi bāhyeṣu yathāsārametallikhitam |
[87,2]
tathā ca nyāyabhūṣaṇaḥ, virodhyapratītau virodhasya pratyetumaśakyatvāt, na hi dahanatuhinayoranyatarāpratītau virodhapratītirasti | kramākramavirodhādakṣaṇikaṃ yadi pratīyate tataḥ kathamasat, pratītirūpārthakriyākāritvāt ? atatkāritve kathaṃ pratīyate ? na hi tvayārthāntaramajanakaṃ pratītiviṣayatveneṣṭam | athākṣaṇikaṃ naiva pratīyate, kathaṃ tasya kramākramābhyāṃ virodho'vagamyata iti ? tadevaṃ nityasya sarvathā'bhāvāt pratītyaviṣayatvāt āśrayāsiddhirvyāpakānupalambhasya | tathā svarūpāsiddhiśca ||
[87,3]
yadāha śaṅkaraḥ, atha kramayaugapadyāyogādakṣaṇikābhāvaḥ sidhyati, sattātaḥ kṣaṇikatvam, evaṃ tarhi tasya pratipattijanakatvāt tadavasthamanaikāntikatvamarthakriyākāritvasya, tasyābhāve'pi bhāvāt | vyāpakābhāvasiddhau hi vyāpyābhāvo'nyaḥ pratipattavyo yathā agnyabhāve dhūmābhāvastoyādiḥ, vṛkṣābhāve śiṃśapābhāvastadrahito deśādiḥ | evaṃ kramayaugapadyābhāve sāmarthyābhāvaścānyaḥ pratipattavyaḥ, tadasiddhāvaniścitavyatirekeṇa hetunā sādhyasiddherayogāt | pratipattau tu vyāpyavyāpakabhāvasya pratītirūpārthakriyākāritvamiti durnivāraḥ prasaṅga iti |
[87,4]
ataeva sapakṣe sattvamapyasya vaktumaśakyam | ākāśakuśeśayasya kramākramābhāvasyārthakriyāśaktyabhāvasya ca pratītyabhāvāt | pratītau sarveṣāṃ vastutvena mūlahetoḥ pakṣasapakṣayorantarbhāvaprasaṅgāt |
[87,5]
yannyāyabhūṣaṇaḥ, vyatirekabalenaivāsya gamakatvamiti cet — na, vaidharmyadṛṣṭāntasyāpyabhāvāt | śaśaviṣāṇādirdṛṣṭānta iti cet — na, tasya pratipattyaviṣayatvāt | na hi svarūpeṇāpi yanna pratīyate tat sādhyasādhanadharmarahitaṃ pratipattuṃ śakyate, na cāpratipannasya dṛṣṭāntatvaṃ yuktamiti | kiṃ ca nityasyārthasāmarthyābhāvasādhanamasattāsādhanametat, tacca sattāsādhanavanna trayīṃ doṣajātimatipatati |
[88,1]
tathā hyaktena krameṇa
[88,2]
nāsiddhe bhāvadharmo'sti vyabhicāryubhayāśrayaḥ | dharmo viruddho'bhāvasya sā sattā sādhyate katham || (pra0 vā0 3. 190)
[88,3]
iti śaṅkaranyāyabhūṣaṇau darśayataḥ | trilocano'pi tadeva prameyajātamupaskurvannāha, kramayaugapadyarahitatvaṃ bādhakaṃ kimakṣaṇikānāmasattāṃ sādhayati, āhosvid vyatirekam arthapratibandham ? na tāvat pūrvo vikalpaḥ, ākāśakāladigātmamanasāṃ paramāṇūnāṃ ca rūpāsiddhau hetorāśrayāsiddherasiddhatvāt | so'pi vyāpakānupalambho na trayīṃ doṣajātimatipatati | tatra kramayaugapadyarahitatvamabhāvadharmo na sidhyatyāśrayāsiddherityuktam | na hi kramayaugapadyarahitatvasya śaśaviṣāṇadharmatvaṃ prekṣāvantaḥ pratipadyante |
kiṃ ca yāvatteṣāmasattvaṃ pramāṇāntarānnāvagamyate tāvadabhāvadharmatvaṃ na sidhyati, anyathā pakṣadharmatvasiddhau teṣāmasattvasiddhiḥ, asatvasiddhau ca satyāmabhāvadharmatvasiddhiriti itaretarāśrayatvaṃ durnivāram | bhāvadharmatve cāsya viruddhatvaṃ syāt, ubhayadharmatve cānaikāntikatvam, sattāyāmiva so'yamasattāyāmapi tulyaḥ prasaṅgaḥ |
[88,4]
nāpi dvitīyaḥ kalpaḥ tatrāpi hi vyāpakanivṛttisahitā vyāpyanivṛttiḥ vyatirekaśabdasyārthaḥ | sā ca nivṛttirgamakāṅgatvādavaśyaṃ pratipattavyā bhavatīti yadyanubhavād gamyate tasya hetuḥ syādahetoragrāhyatvāditi heturanaikāntikaḥ syāt, vyatirekasyānubhavakāritayā bhāvarūpatve sādhyakoṭinikṣiptatvāt | anvayavyatirekayorabhāvādasādhāraṇo heturagamakaḥ | tasmād vyatireko'vaśyāṅgīkartavyo'vaśyajñātavyaśca jñātavyatve tajjñānaprasaṅgo darśitaḥ |
[88,5]
syādetat | vyatireko na sākṣātkārivijñānagrāhya iṣṭo yataḥ sākṣātkāriṇo vijñānasya janakaḥ syādapi tu vikalpayitavyaḥ, na ca vikalpyamāno'rthaḥ svakīyasamanantarapratyayādhīnotpādasya vikalpasya heturupapadyate, tat kimucyate heturanaikāntika iti ?
[89,1]
tadapyasaṅgatam, yataḥ sarva eva vikalpo na catuṣṭayīṃ gatimatikrāmati | tathā hi kaścidanubhavapṛṣṭhabhāvī nīlādivikalpaḥ, aparaḥ sandigdhaviṣayaḥ piśācādivikalpaḥ, anyaḥ punarasadarthaḥ śaśaviṣāṇādivikalpaḥ, vikalpaḥ punariha kaścilliṅgajaḥ | tatra liṅgajādārabhya sarvo vikalpaḥ avastunirbhāsād iti bruvatā pratyakṣābha uktaḥ, yato vastupratibhāsaṃ pratyakṣaṃ, svalakṣaṇābhāve tatpratibhāsapracyuteḥ | na caivaṃ vikalpaḥ, tatpratibhāsasya vastunyananurodhāt | tasmāt pratyakṣābho vikalpaḥ | liṅgajastu yathādhyavaseyamarthaṃ prāpayatīti pramāṇam | na ca vyatireko vikalpyamāno liṅgābhāvālliṅgajena vikalpena vikalpyate anubhavapūrvakasya ca vikalpasya pāramparyeṇa vastujanmano'pi na vastuni prāmāṇyam, anubhavasyaiva pramāṇatvāt | anubhavaśca vyatirekāśrayaḥ saṃpratyeva nirasta iti pāriśeṣyādasadarthaḥ sandigdhavastuko vā vikalpo niścāyayatīti sattvamavidyamānavyatirekaṃ sandigdhavyatirekaṃ vā na kṣaṇikatvasādhanāya paryāptam |
[89,2]
nāpi tṛtīyo vikalpaḥ | yataḥ kramayaugapadyamakṣaṇikāt sattvamupādāya vyāvartamānaṃ svena vyāpyena saha kṣaṇikatve vyavatiṣṭhata iti pratibandhasiddhirvyatirekasiddhipūrvikā gamyate, vyatirekaśca pūrvoktena krameṇa nirākṛta iti |
[89,3]
tadevam,
[89,4]
nityaṃ nāsti na vā pratītiviṣayaṃ tenāśrayāsiddhatā hetoḥ svānubhavasya cākṣatirataḥ kṣiptaḥ svapakṣo'pi ca | śūnyaṃ ca dvitayena sidhyati na vā sattāpi sattā yathā no nityena virodhasiddhirasatā śakyā kramāderapi ||
[89,5]
iti dūṣaṇasaṃgrahaḥ |
[89,6]
tatrāmī evaṃ paryanuyujyante,
[89,7]
dharmasya kasyacidavastuni mānasiddhā bādhāvidhivyavahṛtiḥ kimihāsti no vā | kvāpyasti cet kathamiyanti na dūṣaṇāni nāstyeva cet svavacanapratirodhasiddhiḥ ||
[90,1]
na hi kasyacid dharmasya vidhiniṣedhavyavahāro nāma saṃvādavān vastvekaniyataḥ, kiṃ tvavastunyapi | athāvastuni nāstyeveti bhaktiḥ, tatra kathametaditi paryanuyukto na rājaśāsanamāśrityaiva stheyamiti yadi kiñciddhetumupādadīta kathamāśrayāsiddhiparihāraḥ ? mūkībhūyāvasthānaṃ sati vacanasāmarthye nocita iti yat kiñcillapato na pratimallaḥ |
nāpi pararatena pratipādito bhavati |
[90,2]
kiṃ cāvastuni nāstyeva vidhipratiṣedhavyavahāra ityevaṃ vadataiva avastuni niṣedhavyavahāraḥ svīkṛtaḥ, hetau paraṃ paro vañcitaḥ, na hi niṣedhamavadhūya naño'nyadarthasaṃbhāvanā, sa ca niṣedho yadi na pramāṇasiddhaḥ, kathamādriyate ? kiṃ vāsya vacanena ? pramāṇasiddhisvīkāre ca na tāvadadhyakṣamevāvastuniṣedhayoḥ sādhanam, adhyakṣasya tadviṣayavirodhādarthasāmarthyāpekṣaṇāt | anumānāśraye tu āśrayāsiddhiraśakyaparihāreti |
ato'vastuprastāve mūkataiva prāptā | na ca pratijñāmātrasyāpyavakāśaḥ | na caivaṃ śakyaṃ yāvanna rājadaṇḍenāvastuprastāvavāraṇam | prastāve tvavaśyaṃ satā saṃbhavino vacanamanuṣaṅgi paryanuyogasaṃbhavāt | vacanasya ca vidhiniṣedhābhyāṃ nāparo vyāpāraḥ | tato na vacanaṃ nāvacanamiti mahati kaṣṭasaṅkaṭe praveśaḥ |
[90,3]
tathā ca saṃpratyeva nitye'ntarālakamalavat kramākramābhāvāt nārthasāmarthyamiti prastāvenāvastuni kasyaciddharmasya vidhiniṣedhāviti viduṣāpi bhavatā na mūkībhūya sthātuṃ śakyam, kiṃ tu kṛta eva niṣedho bauddhābhimatāyā asati kramākramābhāvena sāmarthyanivṛtteḥ || nivṛttyabhāvastu vidhirvastubhāvo'sato'pi san | tadabhāvastu nāstīti paśya dhārṣṭyavijṛmbhitam || (pra. vā. 4. 553)
ityantaraślokaḥ |
[90,4]
atha nityasya koṣṭhaśuddhyā vastutvānna pramāṇānniṣedhavirodhaḥ kasyaciddharmasya, tat kimidānīṃ gagananalinasyāpi koṣṭhaśuddhyā vastutvameva ? vastutve vā nāvastuko vikalpaḥ saṅkalpayituṃ śakyaḥ | tadavastuni nabhastāmarase kramādivirahādarthakriyāsāmarthyaviraho'stu na vā ? ubhayathāpi nāvastuni vidhiḥ pratiṣedho vetyasyāḥ pratijñāyā nirvāhaḥ | kathametaditi pramāṇagaveṣaṇe ca pratyakṣābhāve'numānamāśrīyamāṇamāśrayāsiddhigrastaṃ samastam, apramāṇavacanamātrasya cānapekṣitatvāt praśnakṛtā prekṣeṇa | na cobhayābhāvo'bhidhātuṃ śakyaḥ, vidhiniṣedhayorbhāvābhāvasvabhāvādekaniṣedhenāparavidhānāt |
vidhiniṣedho hi niṣedhaḥ pratiṣedhaśca vidhistat kīdṛśo'paraḥ ? astu cobhayaniṣedhapratijñāhetorupādīyamānasya nāśrayāsiddhiparihāraḥ |
[91,1]
yaccedamuktam, koṣṭhaśuddhyā vastveva nityamiti, tataḥ kim ? na hi tadvastutvenaiva dharmi, āśrayāsiddhidūṣaṇasyānavakāśaprasaṅgāt | paropagamāpekṣayedamucyata iti cet ? prasaṅgahetustarhi avastutvānnityāśrayāsiddhaḥ kramādiviraho na heturityarthaḥ |
evaṃ ca satyavastuni heturāśrayāsiddhatvena vyāpto vaktavyaḥ, na hi pratibandhamantareṇa kaściddhetuḥ | pakṣadharmatāmātre paropagamāpekṣayā tu prasaṅga ucyate, na tu vyāptāvapi tadupagama eva | kadācidevamapi syāditi cet ? tathāpi na pareṇāvastuni heturāśrayāsiddhatvena vyāpto'bhyupagataḥ, nitya evāvastuni hetupraṇayanāt | tataśca yatravāvastuni vastutvāt hetorāśrayāsiddhirupanīyate, tatreva pratijñāyāḥ paribhavo nāvastuni vidhiniṣedhāvityasyāḥ |
yadi ca paropagamādeva vyāptirapi vivakṣitā, avastunyavastutvānnapakṣadharmatāprayukto heturiti, tarhi tava nedamanumatamiti, tathāpi nāvastuni vidhipratiṣedhāviti vyāhatam, pratiṣedhasya svayaṃ svīkriyamāṇatvāt, naño'nyārthābhāvāt |
[91,2]
kiṃ ca sarvaḥ prasaṅgo viparyayaparyavasitavyāpāra iti nyāyāt yadyavastu nityaṃ tadāśrayāsiddhiḥ | na cāśrayāsiddhiḥ, tannāvastu nityamiti kiṃ vivakṣitam ? tadāpi yathāśrayāsiddhirdoṣaḥ prastuto nāsti siddhamavastutvaṃ nityasya dharmiṇa iti nāvastu nityamiti kathaṃ na viplavate ? tasmāt svatantra evāyamavastutvādāśrayāsiddhiravastuni hetoriti hetudūṣaṇapravṛttasya prakṛtaḥ | tathā ca nāvastuni vidhiniṣedhāviti dūrīkṛtametat |
vyāpakānupalambhaścāyaṃ svabhāṣayā prayujyate, āśrayatvasya vastutvena vyāptyabhimānāt |
sa cābhimānaḥ svavacanavirodhānavabodhāt | na hi nāvastuni vidhiniṣedhādhāratvamiti svavacanavirodhaṃ manyamānasya vastutvena dharmitvasya vyāptyabhimāno mānasaṃ spṛśati, kiṃ svaparibhāvakatayeti sāmānyanyāyaḥ | kiṃ cāmī svayamavastuni vidhiniṣedhavyavahāramātanvanto vyāpakānupalambhaṃ cāpramāṇayantaḥ paraṃ pratikṣipantīti ka eṣa kramaḥ ?
[92,1]
nyāyabhūṣaṇakāro hi na hyasati dharmiṇi hetoḥ pakṣadharmatvamiti bruvāṇo'vastuni hetoḥ pakṣadharmatāniṣedhaṃ vyaktamāha | kathametaditi yuktigaveṣaṇe ca dharmiṇo'sattvāditi hetumabhipraiti | anyathā ca vacanamātre ka ādaraḥ ? athākṣaṇikaṃ naiva pratīyate kathaṃ tasya kramākramābhyāṃ virodho'vagamyata iti bruvāṇaśca vyaktaṃ pratītyaviṣayatvena virodhāvagamābhāvamāha | sa cāvastvantarasādhāraṇo dharmo nitye'pyavastusaṃmate āsajyate, anyathā anyatrāvastuni yadyayaṃ na nyāyo nitye'pi kathamabhidhātuṃ śakyaḥ ?
[92,2]
śaṅkaropyetadeva sphuṭayati, avastuni pratītyaviṣayatvena na virodhāsiddhiriti |
anyathā prabandhavaiyarthyāt |
[92,3]
nanvasya ṣaṣṭhīsaptamīnirdeśābhāvādasatā saha sato na virodha ityabhiprāyāt na doṣa iti cet ? adyāpyasato'pratīyamānatvāditi svayamabhivyakto heturapekṣaṇīya eveti kathamasato dharmibhāvavyāpakānupalambhayoḥ paribhavaḥ ? tena saha virodhāsiddhau hi tasya pratītiviṣayatvābhāvo hetuḥ | yadi ca tṛtīyānirdeśenāśrayāsiddhiparihāramanumanyate bhavān, kramākramayorapi nityena saha yogābhāvādarthakriyāśakterapi nityena saha yogābhāva iti na kṣatiḥ | evaṃ pakṣeṇa yoga eva sapakṣeṇaiva yogo vipakṣeṇāyoga eveti hetostrairūpyaṃ vakṣyāmaḥ | śāntirastvāśrayāsiddhiprahārasya | tasmāt vivakṣāmātrabheda eva na vastubheda iti kimanena kāyavratena ?
[92,4]
kiṃ ca asatā saha tāvad virodhabādhanamevamastu, yadā punaḥ sata eva satā saha virodhaḥ kimastu na veti praśne'stvitisvīkāraḥ, sthitaṃ bauddhasiddhānteneti viphala upanyāsaḥ | atha neti svīkāraḥ, tadā sa evāpratīyamānatvāditi heturapekṣitavya ityavastuni niṣedhanaṃ virodhasya vyāpakānupalambheneti punarbauddhasiddhāntasiddhiḥ | tathā, nāsiddhe bhāvadharmo'sti (pra. vā 4. 190)
ityatrāpi eṣa eva nyāyaḥ śaraṇam |
[93,1]
tathā ca trilocanaḥ svākṣareṇa sphuṭayati, kramayaugapadyarahitatvamabhāvadharmo na sidhyati, āśrayānupalabdheriti | atra hi vyaktamabhāvo dharmī, kramādirahitatvamasya dharmo niṣidhyate, āśrayānupalabdheriti hetoriti | evamasato dharmitvaṃ pratijānāna evānantaraṃ na hi kramayaugapadyarahitaśaśaviṣāṇadharmatvaṃ prekṣāvantaḥ pratipadyanta iti evaṃ bruvan mahān sāhasiko yadayamātmānamātmanaiva nopahasati | abhāvādeva hi śaśaviṣāṇasya dharmitvaṃ niṣeddhavyam, svīkṛtaṃ cābhāvasyāpi dharmitvamiti kaḥ pratirodhasturaṅgaśṛṅgādeḥ ?
athābhāvasya dharmitā kramādirahitatvaniṣedhena svīkṛtā, kathaṃ kramādirahitatvenaivāstu ?
aho buddhivaibhavam ! abhāvasya śaśaviṣāṇasya kramādirahitatvaniṣedhena dharmitvaṃ manyate, na kramādirahitatvena | ubhayathāpyavastuni vidhiniṣedhavyavahārasvīkārād durnivāraḥ saugatakṛtānta iti varaṃ kramādirahitvenaiva dharmitvamubhayatrāstu, kimuttarāpathaṃ praviśya tāvataiva mūlyena turagatyāgino gardabhakrayaṇavṛttānta āśriyate ?
[93,2]
athavātisūkṣmā buddhiḥ sthavīyāṃsamasamañjasaviśeṣamiyantaṃ na paśyatīti kimatra kriyatām ? tathāpyakṣiṇo nimīlya cintaya tāvat kiṃ śaśaviṣāṇaṃ kramādiyogi bhavati na vā ? yadi bhavatīti bhaṇasi, kimatra vaktavyamasmābhiḥ ? sabhyādayaḥ pramāṇam |
atha neti pakṣaḥ, tadā kramādirahitaṃ tattatkathaṃ kramādirahitatvaniṣedhena dharmīkaroṣi ?
ubhayathā ca hetuṃ paryanuyujyāvaśyamavastutvāditi vakṣyāmītyalaṃ vistareṇa |
[93,3]
evaṃ bandhyāsuto vaktā na vetyevaṃvidhe'pi prastāve niṣedhamapratijñāya na sthātuṃ śakyamacetanatvādavastutvādityādisādhanamanupanyasya vā na kaścidevamāśaṅkate | yadīdṛśamuttarayitavyamiti cet ? kutaḥ ? tadavastu tāyāḥ prasiddhatvāditi cet ? punastadevāyātam bandhāsutasya dharmiṇo vaktṛtvenāśaṅkanoyatāniṣedhaḥ, suprasiddhāvastutvāditi heturiti | na ca suprasiddhatve'pi sarvathā śaṅkāvirahaḥ | niḥsīmo hi mohamahimā | dṛṣṭo hi śāstrakārāṇāmapi kramādirahitatvaniṣedhaḥ śaśaviṣāṇe ityevaṃprakāro bhramaḥ | tato yathā śabde cākṣuṣatvādanityatvaṃ saṃbhāvayannasiddhatvena niṣidhyate tathehāpi syātāṃ śaṅkāniṣedhau, na virodhaḥ | tasmād vastunīvāvastunyapi kasyaciddharmasya vidhiniṣedhavyavahāro durvāraḥ, āhatya vipratipannānāmapi śāstrakārāṇāṃ niṣedhavākyenaiva svīkārāt |
tatredānīmavastuṣu bandhyāsutaparyanteṣu kathaṃ dharmitvam ? pratītyabhāve kathaṃ vyavahāraḥ ? pratītijanakatve kathaṃ na vastutvam ? na ca vacanamātrapramāṇamupādeyamiti yaḥ kaściddheturupādīyate, sa sarvaḥ kathaṃ nāśrayāsiddhaḥ ? tadetadāyātam, yaścobhayoḥ samo doṣa ityādi |
yadi ca niścitāvastubhāveṣvapi naite doṣāḥ, tat kiṃ sādhanātprāgasandigdhasattāke nitye bhaviṣyati ? kaḥ punaratra paramārthaḥ ? na hyavastuni kasyaciddharmasya vidhiniṣedhavyavahāraḥ śakyaparihāraḥ prāmāṇikasya | na caite doṣāḥ sānuṣaṅgiṇa iti ceducyate, na tāvadavastuno dharmitvābhāvaḥ | yatraiva hi idamevamiti parāmarśaḥ tadevedamityanenākāreṇa dharmi | evamiti dharmaviśeṣayāgaḥ | yathā ghaṭo nīla evaṃ bandhyāsuto na vakteti ghaṭasya nīlatvamiva bandhyāsutasya vaktṛtvaṃ dharmaḥ pratoyata iti na dharmitvābhāvo'bhāve |
kevalaṃ kaściddharmo vastuniyatā nīlatvādiḥ, kaścidavastuniyataḥ sarvopākhyāvirahādiḥ, kaścidubhayasādhāraṇo'nupalambhamātram | tatra vastudharmiṇāvastudharmitvaniṣedha iti yuktam | na tu dharmamātrāṇām, svavacanavirodhasya bādhakatvāt | pratītyabhāvena vyavahāra ityapyayuktam | na punarubhayārekaprakāraiva pratītiraṅgaṃ vyavahārasya | vastuno hi svasāmarthyabhāvinī pratītiḥ | vikalpaścādhyakṣaliṅgābhyāṃ pāramparyakāryaḥ | avastunastu sandigdhavastubhāvasya vā vikalpamātram | sāmarthyābhāve hi tayorabhāve vikalpamātramapi yadi na tatpratītiravasthāpyate sarvathāvyavahārya eva syāt | iṣṭaśca vyavahāraḥ, ato vikalpanamātraṃ tatra pratātiḥ, tadupasthāpitameva ca tayoḥ svarūpaṃ nānyat | yathā vastunaḥ pratyakṣānumānopanītameva svarūpam, evamavastunaḥ sandigdhavastubhāvasya vā vikalpāpasthāpita evātmā nānya iti | nātaḥ samayādaṅgamākaṣantaḥ santā bhavitumarhanti |
[94,1]
yattu, grāhyatāṃ viduḥhetutvameva yuktijñāḥ (pra. vā. 2. 247)
ityuktam, tanmānasapratyakṣaprastāve grāhakād bhinnameva grāhyamapekṣya | na hi svasaṃvedane'pyeṣa eva nyāya iti sthitametat |
[95,1]
tathā ca nyāyabhūṣaṇa evāha, na hi tvayārthāntaramajanakaṃ pratītiviṣayatveneṣṭamiti | na cāvastvarthāntaram | artha eva hyanyamarthamapekṣyārthāntaramucyate, na tvavastu | tadbhāvaniṣedhamātraṃ tat | tasmādarthāntaratvābhāvānna svajanyajñānāpekṣānarthasya | tato vikalpamātramatra śaraṇam | tadākārollikhitaścāsya svabhāvo nāpara ityapyavaśyaṃ svīkartavyam | anyathā śaśaviṣāṇādiśabdānāmanuccāraṇameva prasajyeteti kathaṃ vyavahāraḥ ? tathā hi kharaśṛṅgādiśabdena śabditamarthamanūdyāvaśyaṃ kiñcidvidheyam, yathā na kramādirahitatvaṃ śaśaviṣāṇadharmastatsahitaṃ vā, yathā vā nāsatā kasyacidvirodhabodhaḥ, nāvastudharmīti vā | tatra śaśaviṣāṇāsadavastuśabdairyadi nābhimato'rthaḥ pratyāyyate, abhimatādanya evārtho dhvanijanitavikalpasya, tadā vidhīyamānaḥ kramākramaniṣedhādiḥ kasya pratīyatām ? tatpratītyabhāve ca śabdoccāraṇamanarthakamāyātam | asti ca kūrmaromādiśabdavyavahāraḥ, tasmāt sa eva tasyārthaḥ, arthasyāpi sa eva niścayaḥ | dṛṣṭe'pi vikalpa eva niścayaḥ | evaṃ tarhi vikalpa evāstu sarvatrāśrayaṇīyaḥ, kiṃ darśanena ? naivaṃ darśananirākṛte vikalpacetasyākāramātrasphuraṇād vastutvasādhanārthaṃ bādhanārthaṃ vā pramāṇāntarāpekṣaṇam | darśanena tu viṣayīkṛte vastuni yāvati rūpe vikalpaḥ, tāvati sa eva niścayaḥ, asati sādṛśyād vipralambhe | tasmānna vastunyapi vikalpamātraṃ śaraṇam, avastuni tu tadeva śaraṇam | tadākārabāhyādhyavasānameva hi pramāṇāntarasāpekṣaṃ tatra prārthyate | tacca vikalpenaiva siddham | pramāṇavṛttau tu na pramāṇāntarāpekṣā | tatastena vikalpena yat svarūpamullikhitaṃ tatparāmarśena yathā kramākramarahitatvaniṣedhādikamupasthāpayanti santastadarhatayā, tathā tadrūpapratyanīkākāreṇa saha virodhavyavasthāyāṃ kīdṛśo doṣaḥ ? yathā vā bandhyāsutasya saundaryādiniṣedho'nurūpaḥ, tathā ca vastutāvirodhasya ko virodhaḥ yadi cānubhavābhāvādvirodhapratirodho'nubhavābhāvādeva saundaryaniṣedho'pi mābhūt, tato vidheyasya kasyaciddharmasyābhāve'bhāvābhidhāyināmanuccāraṇaprasaṅgastadavasthaḥ, na ca tacchakyamityapi niveditam |
[96,1]
atha bandhyāsutādīnāṃ vikalpanīyād rūpād rūpāntaravirahāt tanmātrasya ca vikalpena viṣayīkaraṇe tadanurūpavyavahārasya na kṣatiḥ ? evaṃ sati virodhavyavahārasyāpi tadanurūpasya kā kṣatiḥ ? yathā ca vastutayā bandhyāsutasya virodhaḥ, evaṃ nityasyāpi yo dharmaḥ pratyanīka upapādayituṃ śakyastena kathaṃ na virodhaḥ ? tat kathamanubhavābhāvamātraṃ virodhabādhanesādhanamanabhidhīyamānaṃ sādhu syāt ? yadi tu vikalpo'pi tadviṣayo na syāt, tatpratyanīkākāraparāmarśo vā na syāt, sahānavasthānābhidhāno vā virodhaḥ sādhayitumiṣṭo bhavet, bhaved virodhasiddhiḥ | ekasya hi bhavato'nyabhāve abhāvāt sahānavasthānavyavasthā | bhāvaśca pratyakṣagocara iti kathamekasyānyavastutve ghaṭeta ?
parasparaparihārasthitilakṣaṇatvaṃ tu pratyanīkākāraparāmarśamātrasādhyam vikalpamātreṇa viṣayīkaraṇe'pi sannidhīyamānavyavasthānimittaṃ nāvaśyaṃ vastvanurodhi, kathamanyathā bhāvābhāvayoreva virodhaḥ parasparaparihāralakṣaṇaḥ ? tatra ca virodhe pradhānamudāharaṇaṃ tāveva |
abhāvasya vastutvasvīkāre'pi na bhāvasya bhāvo'bhāvābhidhāne vastuni, nāpyabhāvasya bhāvo'bhāva iti nābhāvavastuparamparāmupagantuṃ śakyamiti svapracyutimātramavastuvyavahartavyaikasvabhāvamiṣyamāṇaṃ kathaṃ tadvirodhi vyavasthāpyatām ? virodhāvyavasthāne ca tatra svātmā ca svapracyutiścetyekameva vastu svātmanaivāsti ca nāsti ceti syāt, na caivaṃ niyamenetyayameva virodhārthaḥ | kṣaṇikākṣaṇikavad vā | yathā hyekasya nākṣaṇikaṃ tathā nānyasya kṣaṇikamiti | tasmād vastvavastunorna parasparaparihāralakṣaṇavirodhabādheti sthitam ||
[96,2]
nanvevaṃ virodhasyāpāramārthikatve taddvāreṇa kṣaṇabhaṅgasiddhirapyavāstavī syāt, na hyapāramārthikādhāraḥ pāramārthiko bhavitumarhati virodhaḥ | yadāha śaṅkaraḥ, evaṃ tarhi virodhakalpanayā bādhakamapi kalpitavirodhatvānna vāstavavyatirekasādhanamityavāstavavyatirekatvāt sattāyāḥ, tadāyattaṃ kṣaṇikatvamapyavāstavameveti |
[96,3]
nyāyabhūṣaṇo'pi tadevamupaskurvannāha, saṃvṛtisiddhenākṣaṇikena virodhāsiddhiriti cet ? saṃvṛtisiddhamapi vāstavaṃ kālpanikaṃ vā syāt | yadi vāstavam, tataḥ kathaṃ tasyāsattvam ? kathaṃ vārthakriyāvirodhaḥ ? arthakriyāṃ kurvaddhi vāstavamucyate | atha kālpanikam, tadvirodhaḥ kiṃ vāstavaḥ kālpaniko vā ? na tāvad vāstavaḥ, kalpitavirodhivirodhatvād bandhyāputravirodhavat | atha virodho'pi kālpanika eva, na tarhi paramārthato'kṣaṇikasyārthakriyāyāṃ kramākramābhyāṃ virodha ityato'kṣaṇikāt sattvasya vyatirekasiddhirapyapāramārthikītyavāstavavyatirekatvāt sattāyāḥ, tadāyattaṃ kṣaṇikatvamapyavāstavameveti |
[97,1]
abaddhapralapitametat | na hi virodho nāma vastvantaraṃ kiñcidubhayakoṭidattapādaṃ sambandhābhidhānamiṣyate'smābhiḥ, upapadyate vā, yenaikasaṃbandhino vastutvābhāve apāramārthikaḥ syāt | yathā tviṣyate tathā pāramārthika eva | viruddhābhimatayoranyonyasvarūpaparihāramātraṃ virodhārthaḥ | tacca bhāvabhāvayoḥ pāramārthikameva | na hi bhāvo'bhāvarūpamāviśati, nāpyabhāvo bhāvarūpamiti yo'yamanayorasaṅkaraniyamaḥ sa eva virodhaḥ | sa ca niyamaḥ svātmānaṃ virodhamapi pāramārthikapade niveśayati | evaṃ na nityaṃ kramayaugapadyarūpamāviśati, nāpi kramayaugapadyaṃ nityarūpamāviśatīti yo'yaṃ niyamaḥ sa eva virodhastayoḥ | na ca kadācidanyatheti pramāṇasiddhireva pāramārthikateti kathamucyate, virodhasyāpāramārthikatayā sattvahetorvyatireko'pyatāttvika iti ? nityasya punarapāramārthikatvamaṅgīkṛ yaiva sarvamavasthāpitamiti na kaściddoṣaḥ | yacca kalpitavirodhivirodhasya vāstavatvaniṣedhāya kalpitavirodhivirodhatvād bandhyāsutavirodhavadityuktam, tatraiva anena tapasvinā kathamāśrayāsiddhitvādidūṣaṇaṃ sthavīyo'pi nopalabdhamityāstāṃ tāvadasya marmodghāṭanam |
[97,2]
etacca cintyate | kalpitavirodhivirodhatvameva vāstavatvena viruddhaṃ na vā ?
yadi tāvanna viruddhaṃ, tadā kalpitāvirodhiviruddhatvamapi bhavati, vāstavatvamapi syāditi kathaṃ tadupanyāsastannirākaraṇaikāntikaḥ syāt ? nāviruddhavidheḥ kasyacit pratiṣedhasiddhiḥ |
atha viruddham, sa virodho vāstavo'vāstavo vā ? tatrāvāstavo virodhaḥ paraparābhave'tiprasaṅgāt asamartha iti, vāstavapakṣe kalpitavirodhivirodho'pi svayaṃ vāstava iṣṭaḥ, na cāsmākamiva svaviruddhaniṣedhāmidhāyīti paśya dhārṣṭyavijṛmbhitam | yathā hi nityakramayaugapadyayorvirodhaḥ kalpitavirodhivirodho nityasya kalpitatvāttathā vāstavatvakalpitavirodhe virodhayorvirodhaḥ kalpitavirodhavirodho vartate kalpitasya virodhino virodha iti kṛtvā kalpito virodhī tasyeti vā, kalpitasya hi virodhino virodho'pi kalpita eva na vāstava ityeva bhavatpauruṣeṇa sādhyamānamīkṣāmahe | tasmāttasya kalpitasya virodhasya virodhino vāstavatvena saha yo virodhaḥ so'pi kalpitavirodhivirodhaḥ siddhaḥ | tasya vāstavatve svavacanavirodhaḥ | avāstavatve dūṣaṇamuktameva |
[98,1]
api ca | virodho nāmaikatra dvayoḥ saṃvāsaniṣedhārthamarthyate | na tu dvayorvastutvasiddhirnāma virodhaphalam | yatra tu dvayorvastutvasiddhistatra sāmarthyādekena vastunā vastvantaratiraskārāt kvacid deśe, yathā sahānavasthāne yathoktaṃ prāk | prakṛtastu virodho dharmayorekatra dharmiṇi sadbhāvaniṣedhaphalaḥ |
[98,2]
tatra yathā dvāvapi dharmau santau niṣidhyete, yatra nīlatvaṃ na tatrānīlatvam |
ato na nīlānīlamekamiti | tathā sadasattvarūpāvapi vipratiṣiddhau dharmāvekatra dharmiṇi samāropitau pratiṣiddhāveva | na hi jananyāḥ tanaye bandhyātanayatvamāropitaṃ tattvato'saditi na niṣedhyam | bandhyātanaye vā vikalpaikagocare jananītanayatvamāropitaṃ na niṣedhyam | na hi jananītanayo bandhyātanayo vaikātmā, tāvataiva virodhakāryaparyavasanāt, kimapareṇa virodhanāmnā yo vastudharmāvanapekṣya nātmalābhamāsādayati ?
evaṃ yatra nityatvaṃ na tatra kramayaugapadyavattvam, yatra kramayaugapadyavattvaṃ tatra na nityatvamato na nityaṃ kramayaugapadyayogi paramārthataḥ | tataśca sattāyuktamapi naiva niyamena paramārthataḥ | tataḥ kṣaṇika eva viśrāmyat tadāyattasattākameva sattvamiti sattvāt kṣaṇabhaṅgasiddheravirodhaḥ | yadi caivamapi virodhavyatirekapratisandhānena mātṛmodakakrameṇa gṛhītvā girikuharakoṇamāviśya ghoṣayitumicchasi ced, ghoṣaya | na punarasmadārabdhasiddhipratibandhe kiñcidupayujyase | tadalamabhiniveśaparavaśībhūya vāstavā evaite virodhādaya ityeva sādhu | nanu nityatvaṃ kramayaugapadyavattvaṃ ca viruddhau dharmau vidhūya nāparo virodho nāma, kasya vāstavatvamiti cet ? tadapi yatkiñcit | na hi dharmāntarasaṃbhavena virodhasya pāramārthikatvaṃ brūmaḥ | kiṃ tu yato viruddhau dharmau dharmāntarasaṃbhave'pi hi yadi na viruddhau na pāramārthiko'pi virodhaḥ | viruddhau cet ? tāvataiva tāttviko virodha iti vyavahāraḥ, kimapareṇa dharmeṇa ? yadapi bandhyāputravirodhavadityuktam, tatra kimekādhāra evāyaṃ virodho dṛṣṭāntīkṛtaḥ, atha dvitīyāpekṣaḥ ? dvitīyo'pi pratiyogirūpo'nyamātraṃ vā ?
prathamapakṣastāvadayuktaḥ, na hi kaścidekādhāraṃ virodhaṃ pratijānīte | tato yadi bandhyāputravirodhasyābhinnadharmiṇo'pāramārthikatvaṃ tadobhayadharmiṇo'pi pāramārthikena virodhena na bhāvyamiti ko'yaṃ nyāyaḥ ? evamanyamātreṇāpi na virodhaḥ, kṛtakānityatvavat |
pratiyoginā tu tatrāpīṣyata eva | bandhyāputrasya hi abandhyāputratvena virodho'styeva |
ekātmaniṣedhaścābhimata eva |
[99,1]
nanu dharmayorvirodhe dharmiṇoraikātmyaniṣedha iti yuktaṃ, banyāputrasyābandhyāputratvena virodho dharmidharmayorvartate | naiṣa doṣaḥ | dharmiṇo'pi dharmadvāreṇaiva vyavahriyante evaṃ dharmiṇorapi kadācidbhāvapradhāno vā nirdeśa iti | yaśca vaidharmyeṇa dahanatuhinayorupanyāsaḥ, so'pyayuktaḥ, parasparaparihārasya vivakṣitatvāt | yau ca tadviṣayatayā sāpekṣadhruvabhāvābuktau, tatrāpi sāpekṣatayā kādācitkatvamanityatvamuktam | dhruvabhāvo'pyavaśyambhāva iti yadi bhāvaniyamatvam, tadā nityatvameva | tato nityānityayoriyaṃ virodhasthitiḥ kathamanubhavapūrvakatayopadarśayantaṃ nopahāsayati ?
nityena kathaṃ virodhapratītirityeva hi prakṛtam | athāvaśyaṃ bhaviṣyattā dhruvabhāvaḥ, sāpi na kasyacidanubhavaviṣaya iti nityavadeva doṣaḥ |
[99,2]
syādetat | yacca kadācidavaśyambhūtamupalabdhaṃ tadapekṣayedamucyata iti | tadapekṣayā tarhi virodha eva nāsti, taddhi sāpekṣaṃ ca dhruvabhūtaṃ ca | atha tadā sāpekṣatvaṃ nāsti siddhatvāt, anyadā tadā sutarāṃ nāsti, asiddhatvādeva | asiddhadharmaṃ evāpekṣeti cet ? ananubhūte tarhi na virodhavyavastheti sa eva doṣaḥ | asiddhasyaiva siddhikālāpekṣayā anubhūtenaiva virodha iti cet ? siddhikālāpekṣāsvīkāre tarhi virodha eva nāstītyeva sādhu |
[99,3]
etenānubhavābhāvād virodhavyavasthābhāve sādhye vaidharmyadṛṣṭāntābhimataḥ sādhyāvyatirekī, asatā virodhaprasañjane tu sādhanāvyatirekī | dhruvabhāvasya nityatārthapakṣe tu sādhyakoṭinikṣepa eveti | bhedābhedādikaṃ tu bhavatu vaidharmyadṛṣṭāntaḥ | na ca tāvatāpi vastunoreva nākṣaṇiko virodha iti niyamaḥ, anyathāpi samarthitatvāditi | yadapi nāsiddhe bhāvadharmo'stīti (pra0 vā0 3. 190)
vācyam, tadapyāśrayāsiddhicodyasya dūrīkṛtatvānnirākṛtam | asato'pi dharmitvasādhanāt, avastuni vikalpasya pratītivyavasthāsiddheśca vyomādisvarūpāpratītirapi parihṛtā |
[100,1]
syādetat, yadi vikalparūpāṃ pratītimāśrityāśrayāsiddhiparihāraḥ sattāsādhane'pi samānam, tataḥ kathamucyate nāsiddhe bhāvadharmo'stītyādi ? kathaṃ cātmano vibhutvasādhanaṃ sarvatropalabhyamānaguṇatvamāśrayāsiddhābudāhriyata iti cet ? sādhanānurodhādubhayatrāpi hi bhāvadharma eva heturupātta āśaṅkitaśca | na ca bhāvadharmasyāvastu dharmī bhavitumarhati |
na hi dhūmarśiśapātvādayo'vastuni vasanti | tasmād yatra bhāvadharmaḥ sādhanaṃ tatra niyamena vastveva dharmī | na ca vikalpamātraviṣayasya vastutāśvāsaḥ, avastunyapi vikalpamātrānapāyāt | tato vastu dharmīkurvatā pratyakṣānumānarūpe ca siddhirabhidhātavyā | tadanabhidhāne tu vikalpamātragocarito'rthaḥ sandigdhasattāko nirastasattāko vā dharmīkriyamāṇaḥ kathaṃ vastutayā niścitaḥ kṛtaḥ syāt ? tathā ca sati yāvān vastudharmo hetuḥ sarvo'sau nāśrayāsiddhimatikrāmati, ekatra sandehādanyatra viparyayāt | tataḥ pratyakṣānumānābhyāṃ vastuviṣayābhyāmasiddhe bhāvadharmo na heturastyāśrayāsiddhatvāditi yuktametat sattāsādhane | asattāsādhane tvavastudharmo heturavastuni vikalpamātrasiddha eva nāśrayāsiddhidoṣeṇa dūṣayituṃ śakyaḥ | na hi tasya vastvāśrayāpekṣā, avastudharmādeva |
na ca tadādhārasya pratyakṣānumānāpekṣā, avastutvādeva | bhāvadharme tu sādhane vastvevāśrayo vastudharmatvāt | vastunaśca niścayaḥ pratyakṣānumānābhyāmeva, tatastayorabhāve niyamenāśrayāsiddhiriti sadasattāsādhanayoḥ kathaṃ samāno doṣaḥ ?
[100,2]
yattu trilocanena pramāṇāntaraṃ nityānāmasattāsiddhau kramādivirahasyābhāvadharmatā na sidhyatītyuktam, tad bālasyāpi durabhidhānam | nityā hi dharmiṇaḥ | asattvaṃ sādhyam | kramādiviraho hetuḥ | asya cābhāvadharmatvaṃ nāma svasādhyābinābhāvitvamucyate, abhāvānāṃ śaśaśṛṅgādīnāṃ dharmo na bhāvānāmiti kṛtvā | tadanena vacasā yāvat pramāṇāntareṇa pakṣe sādhyaṃ na sidhyati, na tāvaddhetorvyāptirityuktaṃ bhavati |
tacca kutra hetāvupalabdhamaneneti na vidmaḥ | yathā cānyatra sādhyanāntarīyakatā anyadā pravṛttapramāṇāntarasiddhā dṛṣṭāntena smāritā pakṣīkṛte sādhyasiddhyarthamupayujyate, nānyataḥ sādhyasiddhimapekṣate, tathā kramādyabhāve'bhāvadharmatā vyāptisvabhāvānyadaiva kramākrameṇa siddhatvasya | vyāptigrahaṇakāle pravṛttapramāṇasiddhākāśakamaladṛṣṭāntena smāritā sādhyasiddhāvupayujyate, nānyataḥ sādhyasiddhimapekṣate | anyathā sarvānumānavaiyarthyāt |
kramayaugapadyena hi sattvasya vyāptisiddhau sattvasya vyāpyasyābhāvena kramayaugapadyasya vyāpakasya viraho vyāptaḥ sidhyatītyabhāvadharmatvaṃ kramayaugapadyaviṣayaḥ | yathā ca vyāptirūpaṃ tathā pūrvameva niścitaṃ, sadabhāvadharmatvaṃ na pakṣe pramāṇāntareṇa sādhyasiddhyā vyavasthāpyate, tathā kramākramābhāvābhāvenāpi sādhyaṃ prasādhya vyavasthāpyata iti naḥ pakṣaḥ, pūrvameva vyavasthāpitatvāt | tat kuta itaretarāśrayatvam ?
[101,1]
kiṃ ca, itaretarāśrayatvamapyevaṃ yujyate | kramādivirahasyābhāvadharmatvasiddhau teṣāmasattvasiddhiḥ asattvasiddhau cābhāvadharmatvasiddhiriti | viṣamadṛṣṭinā punarabhāvadharmasiddherasattvāsiddhau na prayājakatvamuktaṃ, kiṃ tu pakṣadharmatāsiddheḥ | tat kīdṛśamitaretarāśrayatvam ? na ca pakṣadharmataivābhāvadharmatā, sādhyāvinābhāvarūpatvādabhāvadharmatāyāḥ |
atha yadyabhāvadharmatvaṃ kramādyabhāvasya syāt, tadā pakṣīkṛtānāmasatāṃ nityānāṃ dharmaḥ syādityabhiprāyāt pakṣadharmatāvyāpāradvāreṇa tadavyāpāro darśitaḥ, tathāpi cakrakaṃ vaktumucitam | tadapi prācīnacarcayā carcitameva |
[101,2]
kiṃ ca, abhāvadharmatve vyāptirūpe sati pakṣadharmatvamiti nāyaṃ hetvantarasādhāraṇo nyāyaḥ | na cāsyāpi hetorevam, abhāvadharmatvaṃ hi vyāptirbhavatu mā vā, kramādivirahastu kena nityānāṃ niṣidhyate ? na caite'pyasattārūpeṇa dharmiṇaḥ, kiṃ tu sadasattvasandehavattveneti yatkiñcidetat bhāvadharmatvamubhayadharmatvaṃ ca neṣṭamasya kramādivirahasya hetoriti na prathamavikalpe doṣaḥ | nāpi dvitīye, vyatirekasyābhāvarūpatve'pi vikalpena pratīteḥ samarthitatvāt | na hyabhāvarūpāṇāṃ vikalpādanyā pratītirapratītirvā, ubhayathāpyabhāvavyavahārahāniprasaṅgāt | tato'nubhavāpekṣāvirahānna tajjananaprasaṅge doṣāvakāśaḥ |
anāśvāsastu śāsitumucitaḥ | so'pi kramayaugapadyavirahalakṣaṇavyāpakānupalambhasaṃbhavālliṅgajatvena dūrīkṛtaḥ |
[102,1]
tathā hi tathaiva trairūpyapariśodhanametadārabdham, siddhaṃ ca kimiti vismaryate, yato liṅgābhāvādityucyate ? tasmāt kramādivyāpyasattāvyatirekavikalpe kathamanāśvāsaḥ ?
avyatirekaśaṅkā hyanāśvāsasyārthaḥ | vyāpyavyāpakabhāvaniścaye cāsthānametaditi nityānniyamena vyatiricyamānaṃ sattvaṃ kṣaṇikatvena vyāptaṃ siddhamiti na doṣaḥ |
[102,2]
tṛtīye'pi vikalpe vyatirekaniścayasya dṛḍhīkṛtatvāt, so'yaṃ vyāpakānupalambho nitye svāśraye kramādyabhāvaṃ sādhayanneva sattāyāstato niyamena vyatirekaṃ, kṣaṇikatāyāṃ ca pratibandhamasyāḥ sādhayatīti trayo'sya vyāpārāḥ ekavyāpārasaṃgṛhītāśca, na ca doṣaleśena lipyante | tritvaṃ cārthaśakteḥ sattālakṣaṇatve, hetumātratve tu vyatirekamātrasādhanamasattāsādhanārtha iti vyāpāradvaitameveti sthitam ||
[102,3]
nanu vyāpakābhāvasyābhāvarūpatvena vastudharmatayā āśrayāsiddhiparihāre'pi sa kathamabhāvaḥ kasyacit pratipattiḥ, pratipattiheturvā tasyāpi vā kathaṃ pratipattiriti kiṃ na dṛśyate ? talliṅgajanmā ca saṃpratyeva vyatirekavikalpo na visaṃvādaśaṅkāmaṅke nidhatta ityuktam | avaśyaṃ ca sādhyabuddhiṃ sādhayatā sādhanena bhāvavyavahāraḥ svīkartavyo nānyathā |
taccābhāvarūpatve sarvaṃ virudhyate | vyāpakānupalabdhirityapi yadyapyanupalabdhimātraṃ sa eva doṣaḥ, na cānyopalabdhirvyāpakānupalabdhirabhidhātuṃ śakyā, anyasyāpi kasyacidanupalabdhiriti | tadapi yatkiñcit, dharmyupalabdherevānyatrāpyanupalabdhitayā vyavasthāpanāt |
yathā hi neha śiṃśapā vṛkṣābhāvādityatra vṛkṣāpekṣayā kevalapradeśasya dharmiṇa upalabdhiḥ vṛkṣānupalabdhiḥ, śiṃśapāpekṣayā ca kevalapratītireva śiṃśapābhāvapratītiriti svabhāvahetuparyavasāyivyāpāro vyāpakānupalambhaḥ | tathā nityasya dharmiṇo vikalpabuddhau parisphurataḥ kramādyapekṣayā kevalasphuraṇameva kramādyanupalambhaḥ, arthakriyāpekṣayā ca kevalapratītirevārthakriyāviyogapratītiriti viśeṣaḥ | adhyavasāyāpekṣayā ca yathā neha śiṃśapā vṛkṣabhāvādityabhāvasya hetupañcamyā nirdeśaḥ, tathā bhāvaḥ sādhanamityapi vyavahāraḥ, na tvabhāvaḥ sādhanameva kvacit | sa ca vyavahāraḥ avasitārthāvisaṃvādānna parihartuṃ śakyaḥ | yat khalu vyāpakena virahitaṃ tadavaśyaṃ vyāpyenāpītyetāvata evārthasya saṃvādinaḥ tenāpi prakāreṇa pratipādanāt | ayaṃ ca nyāyo yathā satye dharmiṇi tathāsatye'pīti ko viśeṣaḥ ?
[103,1]
nanvayameva mahān viśeṣaḥ | satye hi dharmiṇi vyāpakasyaikajñānasaṃsargī sa eva dharmīti tasyopalabdhiranupalabdhirvyāpakasyāstu, asatyastu dharmī naikajñānasaṃsargī kenaciditi cet ? tenaiva svasaṃbandhinā dharmeṇa vyāpakasaṃmatena | tathā hyekajñānamatra vikalpa eva | sa hi nityagrāhī vikalpaḥ tadākārāntaramiva kramayaugapadyadharmasaṃbandhe nityasya kramādyākāramapyullikhediti saṃbhāvanayā ekajñānasaṃsargitvamubhayoranivāryam |
yadi na nityamanādheyātiśayatvādinā dharmāntareṇa saha pratītigocarībhavet, yaugapadyāyaugapadyaṃ vāstavadharmiṇā saha na pratītiviṣayaḥ syādapyevam | na caivam, na ca niṣedhyasya saṃbhāvanāṃ vinā kvacidekajñānasaṃsargaḥ tadaiva syāllabhyaḥ | tatra yathā hariṇaśirasi tenaikajñānasaṃsargi śṛṅgamupalabdham, harivarāṅge'pi tatsaṃbhāvanayaiva tatsaṃsargānniṣidhyate, tathā nīlādāvapariniṣṭhitanityānityabhāve tāvat kramākramau svadharmiṇā sārdhamekajñānasaṃsargiṇau dṛṣṭau nitye'pi yadi bhavato nityagrāhiṇā jñānena svadharmiṇā nityena sahaiva gṛhyeyātāmiti saṃbhāvanayaikajñānasaṃsargadvāraka eva pratiṣedhamāviśataḥ |
[103,2]
kathaṃ punaretannityajñāne kramāderasphuraṇamiti, yāvatā kramākramakroḍīkṛtameva nityaṃ vikalpayāma iti cet ? ataeva bādhakāvatāraḥ, viparītarūpāvataraṇaṃ vinā tasya vaiyarthyāt | so'yaṃ nityātmani kramākramāropau bhavatastadvādhakopanyāsaṃ prayojayennāma, na tu nitye kramākramāvantarbhāvayituṃ prabhavati, virodhāt | kālāntaraikarūpatayā hi nityatvaṃ, kramākramau ca kṣaṇadvaye'pi bhinnarūpatayā, tato nityasya kramākramikārthakriyāśakteśca parasparapratyanīkarūpatayā durnivāro virodha iti kathaṃ nitye'ntarbhāvaḥ kramādeḥ ? anantarbhāvācca śuddhanityavikalpena dūrīkṛtasamāropeṇa kathamullekhaḥ kramākramasya ? sarvasya ca vikalpamātragocarasya vikalpārūḍharūpāpekṣayā viruddhaniyatāniyatadharmavyavasthānaṃ, yathā treguṇyasyaikatvaṃ viruddhaṃ dharmaḥ prasādatāpadainyakriyā niyatā, nairātmyetarayogo'niyataḥ, tathehāpi pūrvāparakālayorekātmatayā yadyakārakamakārakameva, sarvadā kārakatveṃ ca kārakatvameva nityaṃ, kramākramau tu kadācit kriyāśaktisvabhāvau, yaugapadye hi vyaktamekadaiva karaṇamiti kādācitkakriyatvam, krame'pi kṛtāyāḥ kariṣyamāṇāyāśca karaṇāt kādācitkyeva kriyā, sahakāryapekṣāyāḥ kṣiptatvāt | tataḥ kādācitkākādācitkakriyatvayoḥ parasparaparihārasthitalakṣaṇatayā virodhaḥ siddhaḥ |
evaṃ sati pratiyogini nitye vikalpyamāne ekajñānasaṃsargilakṣaṇaprāpte viruddhasyānupalabhyamānasya kramākramasya tadupalabdhirevānupalabdhiḥ | saiva vārthakriyāśaktervyāpakānupalabdhiḥ | tasmād vyāpakadharmyupalabdhitayā na vyāpakānupalambhāntarādasya viśeṣaḥ | yadi ca dharmitve'pi vastvavastutayā vibhāgo bhāgyahīnasya bhavato matimadyāpi duḥsthayati, vastunyapi dharmiṇi ekatra pradeśaḥ kaṭhino dharmī dravarūpamanyatra jalamityādayo vibhāgā bhaṅgavantastadanviṣyantaḥ kena vāraṇīyāḥ ? tasmād vastvavastutayāpi bhedacintā kopayoginī ?
[104,1]
nanu mahānasyā upayogaḥ | tathā hi vastuni dharmiṇi paramparayā tatpratibaddhaṃ vyāpakānupalambhalakṣaṇamanumānaṃ pramāṇaṃ pramāṇabhājanībhavati, vastvadhiṣṭhānatvātpramāṇavyavasthāyāḥ | na caivamavastuni śakyamiti cet ? kiṃ tāvatparamparayāpi vastunaḥ sakāśādāgatatvameva vastvadhiṣṭhānatvam tadā kramākramasyārthakriyāyāśca vyāptigrahaṇagocaravastupratibaddhatvamasyāpi na kṣīṇam, dharmivikalpavastupratibaddhatvaṃ vā |
[104,2]
atha vastuni kenacid rūpeṇa vyavahārakāraṇatvaṃ vastvadhiṣṭhānatvam ? tadapi kṣaṇabhaṅgivastusādhanopāyatvena pratiṣṭhitamasya, tasyaiva vā dharmivikalpasya vastuno'vastūpādānatvavyavahārakāraṇatvena dharmivastunaiva tu vastvadhiṣṭhānatvamiti kimanena ? yadi caiṣa grahaṇa eva tat kimanumāna eva vastvadhiṣṭhānatvaṃ prāmāṇyaṃ vā ? na pratyakṣe, liṅgāśrayaṇameva hi dharmicintāmavakāśayati | tadanāśrayaṃ tu pratyakṣaṃ vastuna āgataṃ vastunimittavyavahārakamityeva vastvadhiṣṭhānam, evamanumānamapi tathaiva vastvadhiṣṭhānamiti gṛhyatām | kevalaṃ paramparayā pratyakṣasyāpi hi janmaiva sākṣāt, vyavaharaṇaṃ tu vikalpādivyavadhānenaiva | anumānasya punarubhayamapi paramparayā | vyavahārāṇāmapi smṛtyabhilāṣādinā vyavadhānāt | evaṃ vastvadhiṣṭhānatvamanumāne vyavadhānena dūṣaṇameva |
kevalamanumāne'pyanyatra sādhyadharmāpekṣayā yadvyavadhānaṃ tato'tiriktamidaṃ vyāptigrahaṇāpekṣaṃ vartata iti dhāndhyaṃ dhiyaḥ | tatrāpi na sarvo'numānāntarasādhāraṇo'yaṃ dharmaḥ |
svasādhye hi sākṣātpratibandhamavadhūya viparyayavyāptyā gamakatvaṃ kāryakāraṇavyāpakānupalabdhiṣu | tadvad vastvadhiṣṭhānatvamapi yadi yathoktavyavadhānena viṣayaviśeṣe bhavet kīdṛśo doṣaḥ, kasyacid bādhakasyābhāvāt ? dharmivikalpāpekṣayā tu na tāvato'pi vyavadhānasya saṃbhavaḥ, asādhāraṇī ca pratyāsattirdharmiṇo vikalpākāreṇa sahaikīkaraṇāt | nirākārapakṣe'pi hi vikalpāyattaprakāśatvādalīkanityākārasya dharmiṇaḥ | tasmād dharmiṇo vastvadhiṣṭhānaparyeṣaṇaṃ pratyāsattiviśeṣāśrayatayā vikalpabapuṣāpi kṛtārthībhavediti na doṣaḥ kaścit | ayameva nyāyo na vaktā bandhyāsutaścaitanyābhāvāt, na kharaṃ kharaśṛṅgaṃ dravyatāviyogādityādau yojyaḥ, nāvastuni virodhaḥ pratītyaviṣayatvādityādau ca śaraṇam |
[105,1]
yadi pratītimātrāpekṣayā pratītyaviṣayatvaṃ tadā asiddhiḥ anubhavāpekṣayānekāntaḥ |
ityevaṃprakāradūṣaṇaparihāraśaktiḥ, na punarāśrayāsiddhyādidūṣaṇagaṇagaṇanā kācit |
etena vyāpakānupalabdhau hi vyāpyābhāvo'nyaḥ pratipattavya iti helayāpahastitam, dharmirūpasya bhinnasya pratipattiviṣayasya pratipādāt, gaṇḍaśaile vṛkṣatvābhāvena śiṃśapātvābhāvavat | tadevaṃ na prakṛtavyāpakānupalambhasya svarūpāsiddhiḥ, nityakramayaugapadyayoḥ virodhapratipādanāt | yadāha, kramākramavirodha iti, tad vyāpakadvāreṇa punararthakriyāvirodhādityāha | nāpyāśrayāsiddhiravastuno'pi dharmitvapratipādanāt, vikalpena pratipattipratipādanācca | ataeva śāstre, tasya dharmiṇi pratyakṣato'numānato vā prasiddhiniścayaḥ ityutsargasya parairanutpādyāpūrvarūpaṃ nakhādikaṃ sakṛt śabdādyahetutvādikamavastuni sādhyasādhanapratijñānamapavādo veditavya iti vyaktametat |
[106,1]
evaṃ dṛṣṭāntadharmiṇo'pi asiddhiparihāraḥ | vyāpyavyāpakābhāvau ca siddhāveva, nityavat tatra vimaterabhāvāt | tataḥ sapakṣe sattvaniṣedho'pi dhvastaḥ | atha mañcānekāntakrāntiḥ kṛteti, tadanena siddhasādhyapratibandhāt sattvahetoḥ siddhaḥ sādhyadharmiṇāṃ kṣaṇabhaṅgāṅgīkāra iti ||
{1.4}
<kṣaṇabhaṅgādhyāye caturthaḥ pādaḥ — ahetukavināśādhikāraḥ>
[107,1]
anvītivyatirekamākalayatā'dhyakṣeṇa dhūmāgnivad dṛśyādṛṣṭiprabhūtahetuphalatā siddhā vināśāṅgayoḥ | tatprāk kāraṇasannidheḥ phalamasannāśastanoti sthitiṃ tāvantaṃ kila kālamityapi mṛṣā nāśaḥ svarūpādṛśaḥ ||
[107,2]
nahīdantayā nāśasya svarūpamupalabdhigocaraṃ yenānvayavyatirekaniścayāt kāraṇābhimatamudgarādisannidheḥ prāk nāśākhyaṃ kāryamabhavat tāvantaṃ kālaṃ bhāvasya sthairyamāpādayet, yāvatā nāśasya svabhāvānupalabdhermṛṣaiva kalpaneyamiti kutaḥ kāraṇānupalabdhyā sthairyasiddhiḥ ?
[107,3]
nanu ghaṭamudgarādayo dṛśyante tāvat teṣveva kaścinnāśo nāmeti nāśasvarūpānupalabdhirasiddheti cet ?
[107,4]
dṛṣṭasyāvadayaṃ ghaṭo'tra ca patan dṛṣṭastathā mudgaro dṛṣṭā karparasaṃhatiḥ paramato'bhāvo na dṛṣṭo'paraḥ | tenābhāva itiśrutiḥ kva nihitā kiṃ vātra tatkāraṇaṃ svādhīnā paridhasya kevalamiyaṃ dṛṣṭā kapālāvaliḥ ||
[107,5]
sunipuṇaṃ nirūpayanto'pi māṃsacakṣuṣā vayaṃ tāvannāparamatra vastujātamīkṣāmahe, yadabhāvaśrutyā viṣayīkriyate | taddarśanābhāvācca tatkāraṇamapi kimavadhārayāmo, yadabhāvena pūrvapūrvamasannāśa iti syāt ? yaśca tatkāraṇaṃ kalpito daṇḍastasyāpyanvayavyatirekānuvidhāyinī kapālapaṃktireva dṛṣṭā, nānyā kācit | vaidharmyadṛṣṭāntatayeyamupanyastā punaḥ, yatheyamadhyakṣānupalambhābhyāmanvayavyatirekāvanuvidadhatī dṛśyatayā daṇḍasya kāryamavasthāpyate, tathā yadi nāśākhyamapi vastu dṛśyaṃ syādanātmarūpavivekena tasyāpi tarasvidaṇḍakāryatā avāryaiva, na caivam | tasmāt kalpanaiveyam |
[108,1]
syādetat, āstāṃ karparapaṃktireva kalasadhvaṃso na ceyaṃ purātena sthairyamapi prasidhyatu tato bhinnena nāśena kim |
atrottaram,
[108,2]
nāśaḥ saiva yathocyate yadi tathābhāvo'pi kumbhāntaranyāse'bhāvaravaḥ kathaṃ matamataḥ sidhyatyabhāve'pi naḥ ||
[108,3]
ayamarthaḥ | yathā vegavanmudgaraprahārāt pūrvaṃ ghaṭasya nāśo nāstīti pratipādayituṃ śakyaṃ bhavatastatsvabhāvabhūtāyāḥ kapālapaṃkteradarśanāt, tathā nābhāvaparamparāparicayo'pi nāstīti śakyam | na hyabhāvo'pi kapālapaṃktirevocyate, yena svabhāvānupalabdhiravalambanaṃ tadvadeva syāt | atha nāśavadabhāvo'pi kapālapaṃktirevocyate, tadā kvaciddeśe kumbhamekamapanīya kumbhāntaranyāse kathamabhāvavyavahāraḥ, kapālāvalerabhāvāt ? asti ca kathañcidbhedamākalayataḥ tatrāpyabhāvavyavahāraḥ ekasyānyasya sādṛśyavipralabdhasya prācīnāvasthānavyavasāye'pi, tat kathaṃ kapālapālirevābhāvaḥ ? tadasyāṃ dhvaṃsaśabdaṃ saṅketayato yadi pūrvaṃ dhvaṃso nāstīti śakyamapyabhidhātu, kapāladaśāvirahāt, abhāvastu nāstīti na śakyam, sadṛśāparasaṃbhavena durupalakṣaṇāt | tasmāt prahārātprāgabhāve'pi kumbhasya saṃbhāvyamāne siddhamabhimatamasmākam | dṛśyānupalambhānavatāraṇaṃ nāma, ato na karparāṇāṃ dhvaṃsasaṃjñayopayogaḥ | na cānyanmudgarānvayavyatirekānukāri dṛṣṭamiti vyavahāramātraparāyaṇa eva nāśo na vastuto'sti |
[108,4]
nāśo nāsti yadi svahetuniyataḥ kiṃ deśakāle kvacit kumbho naṣṭa iti pratotiniyamastenāsti kāryaśca saḥ | nāpyanyat kila kāraṇaṃ rayavato daṇḍāt purāpyanyathā nāśotthānakṛtā vinaṣṭaghaṭadhīḥ kenoddhurā vāryate ||
[109,1]
evaṃ tarhi kāryāntaravat kāraṇānvayavyatirekānuvidhānaṃ dhvaṃsasyotphullagallamullapitaṃ luptaṃ, kāryāntaravadanubhavābhāvāt | kevalamupapattyā prasādhya pradhvaṃsamasthābhimatanibandhanādhīnatā sādhyā | sā copapattiḥ kṣīṇā, yataḥ
[109,2]
dṛṣṭe'mbhobhṛti mudgarādijanitāṃ dṛṣṭvā kapālāvaliṃ saṃketānugamādvinaṣṭaghaṭadhīstāvat samutpādyate | sāmagryāmiha nāśanāma na kimapyaṅgaṃ na vāsyāmapi syādeṣā na kadāpi nāpi ca purāpyeṣā samagrā sthitiḥ ||
[109,3]
pūrvārdhena naṣṭaghaṭabuddherjanmasāmagrīmādarśya paścārdhenādhikasya nāśanāmno nānvayo na vyatirekastadvivekasāmagryāstūbhayamanukṛtaṃ bhavediti darśitam | tatra nāśākhyaṃ na kiñcidiha sāmagryāṃ nimittamastītyanvayo nirastaḥ, na cāsyāṃ satyāmapi sāmagryāṃ kadācinna syādeṣā buddhiriti vyatirekāvalambanamapāstam | pūrvaṃ tarhi kasmānneyaṃ buddhiriti vyatirekapratyayāśātanaṃ śeṣeṇa ? yadi purāpyeṣā sāmagrī syāt, niyatamiyaṃ bhavantī buddhirarthāntarasāpekṣatāṃ sūcayet | na ceyaṃ sāmagrī purāpyasti, vikalakapālapaṃkteḥ parighapātādikāraṇābhāvenābhāvāt | tat kuto vyatirekamātramapi ? uktasāmagryāstu na vāsyāmapi syādeṣā na kadāciditi niṣedhadvayenānvayaḥ | śeṣeṇa vyatirekaśca vyaktaḥ |
tad buddhyabhāvakāle sāmagryā evābhāvapratipādanādasau sāmagryabhāvo buddhyabhāvavyāpta ityarthaḥ | yastu pratyakṣetarasahakārisākalyarūpatayā sarvaiva sāmagrī parokṣeti samarthayate viṣamadṛṣṭiḥ tataśca parokṣatayā tasyā nānvayavyatirekaniścaya ityucyate, hanta hutavahendhanādisāmagrīpratibandho'pi dhūmāderastamita ityapravṛttinivṛttikaṃ jagat prasajyeta |
tasmānnādṛṣṭābhyupagamo dṛṣṭasādhanasāmarthyapratirodhenetyalaṃ vistareṇa | tadayaṃ ghaṭāmarśavataḥ kapālānubhava eva naṣṭaghaṭāvasāyasādhana iti siddham | arthāpattirato gatā kṣayamiyaṃ na dhvaṃsasiddhau prabhuḥ na viśeṣabuddhirviśeṣaṇamantareṇeti cet — na, bhāve bhinnakālatvād viśeṣaṇatvāsiddherdhvaṃsasya yataḥ,
[110,1]
svabuddhyā rajyate yena viśeṣyaṃ tadviśeṣaṇam |
[110,2]
kālabhedena pūrvāparakālayornāśabhāvayorabhāvāt kena kaḥ syāt ? kvacit pratītiviṣayīkriyate | na ca bhāve sthitidharmo dhvaṃsaḥ, kiṃ tu pradeśe | na cānyatra sthitaḥ anyasya viśeṣaṇaṃ, daṇḍavat | bhedādevamapi syāditi cet ? bhede tarhi sarvānyarūpavivekena pratibhāsamānameva viśeṣaṇaṃ viśeṣyaṃ svānuraktapratītiviṣayīkuryāt, na svarūpeṇāpratibhāsamānaṃ, daṇḍavadeva | anumānasiddhenāpi daṇḍena daṇḍipratīterutpādādanekānta iti cet — na, sarvathā yasya na svarūpāvabhāsa ityabhiprāyāt | daṇḍasya punaranumānakāle'pratibhāsane'pi niścāyakābhimataliṅgena saha saṃbandhagrahaṇakāle'styeva svarūpanirbhāsaḥ | tatastadanusmaraṇādanumānakāle'pi tadrūpānuraktāṃ buddhimādadhīta daṇḍaḥ |
na ca sarvathā adṛṣṭadaṇḍasya daṇḍo'pyanumānabhājanaṃ svarūpānuraktapratītiheturvā dṛṣṭapūrvaḥ |
evaṃ nāśanāmāpyarthaḥ kathaṃ tathā syāt, sarvathā adarśanāditi ? na ca daṇḍānumānādbhinnā daṇḍipratītiḥ, daṇḍo'tra daṇḍo'sya daṇḍavānayamiti cānarthāntaratvāt | na ceyaṃ liṅgatyāge na bhavantī pratijñāmātratayānumānaṃ bhavitumarhati, yannaṣṭapratītirapi nāśanāmārthasādhakaṃ niścayamapekṣamāṇā kathaṃ svayameva sādhanatvenābhidhīyeta ? na cānyaliṅgamasti, sarvathā adṛśyatayā tasmin kasyacit pratibandhāsiddheḥ | ataeva hi saṃva buddhistatsiddhaya śaraṇamāśrīyate | ato'numānasiddhanānakāntaḥ | anumānasyāpi viśeṣaṇasvarūpanirbhāsanāntarīyakatvādapṛthaksiddhaścānumānaviśeṣaṇapratītyoriti, yasya na svarūpanirbhāsastanna kasyacit svānuraktapratītinimittam, yathā karikeśaraḥ | nāsti ca svarūpapratibhāso dhvaṃsasyeti vyāpakānupalabdhiḥ | svānuraktapratītinimittatvaṃ nirbhāsabhaṅge bhavadatiprasaṅgabādhitaṃ pratibhāsavattayeva vyāptam | na cāsiddhiḥ, idantayā darśayitumaśakyasya bāhyavastunaḥ pratibhāsavyavahārābhāvāt, idantayā nirdeśanoye ca vivādābhāvāt | na hi daṇḍo'pi daṇḍipratītyā sādhyo'dhyakṣasiddhatvāt | mūḍhaṃ prati vyavahārasādhane'pi nedantayā nirdeśaḥ, viśeṣato locanagocare |
[110,3]
atha sarvaṃ vastu svarūpeṇa pratibhāti, na pararūpeṇa, yathā bhāva eva nābhāvarūpeṇa, evamabhāvo'pi bhāvarūpeṇāpratibhāsamāno'pi svarūpeṇa pratibhātyeva | idantayā pratibhāsanaṃ nayanaviṣayasyāpi bhāvasyaiva | ato nedantayā pratibhāsābhāve'pyapratibhāsa eveti cet ? navai pararūpeṇa pratibhāso mṛgyate, tasyābhāvaṃ prati siddhatvāt | svarūpaṃ punarasya kiṃ tatpratibhātīti nibhālayanto na labhāmahe, idantayā nirdeśastu bhāveṣvetyapi na rājakīyo niyamaḥ | tad yadi bhāveṣvapi keṣucideva netrapātreṣvidantayā nirdeśo na sarveṣviti brūyāt, tadā ṭaṅkavakādayo'pi puraḥ pratibhāsina evedantayā paraṃ nirdeṣṭumaśakyā iti kimatra vaktavyam ? tasmād yāvaccakṣurgocaracāri vastu tāvadidantayā nirdeśapratibhāsameva, yatpunaridantayā nirdeśavirahitaṃ tadapratibhāsameva nayanagrāhyamiti nyāyaḥ |
[111,1]
atha viśeṣabuddhyaiva pratibhāso'pi sādhyaḥ, yathā hi na daṇḍibuddhirdaṇḍabuddhimantareṇa tathā daṇḍapratibhāsamantareṇāpi, evaṃ naṣṭabuddhirapi viśeṣabuddhitvānna nāśaṃ nāśapratibhāsamantareṇeti kathamapratibhāsaghoṣamiti cet ? bhavatyeva vikāro na punaretādṛśaḥ | svasantānavartipratibhāso'smābhirapyanumānena pratipattavya iti ghaṭādipratibhāse'pyevamidānīmāyātam | tat kimahaṃ paśyāmi kiñcidityanumānamanāptavatā āptavacanenāpi pratyetavyamityarthamapratikurvāṇo'pi vaidyaḥ kṛtārthaḥ syāt | antataḥ śapathenāpi nirvṛttirālambyeta | parokṣe hi viṣaye'mīṣāṃ prakārāṇāmavakāśaḥ, na jñāne | yatpunarapaśyantamātmānaṃ vedayamāna eva paśyasīti grāhyate vyaktamiyaṃ bhaṇḍavidyā paśyantamapi vāhayati | yo'pyapaśyannapi tadvacanena paśyāmīti gṛhṇīta sa khalu paśorapi paśuḥ |
[111,2]
jñānaparokṣatāvāde'pi hi,
[111,3]
kasyacitpratibhāsena sādhyate'pratibhāsi yat | pratibhāso'sya nāsyeti sādhyate nopapattibhiḥ ||
[111,4]
tasmāt pratibhāso'pi sādhya ityasaṃbaddhametat | nāśastvapratibhāsamāno yadi sādhyate, sādhyatām, na tu naṣṭaghaṭapratītyeti sthitametat,
[111,5]
nāśo vā'stu na tu pratītijanako yadvadghaṭe naṣṭadhīḥ |
[111,6]
abhyupagamyāpi brūmaḥ | astu vā nāśo nāma, na punarasyāvaśyaṃ pratītameva janakaṃ mudgarādīti śakyam, yathā naṣṭaghaṭabuddhereva na pratītaḥ kapālānubhavo heturiṣṭaḥ, tathā nāśasyāpi mudgarādiparihāreṇa kāraṇamanyadevādṛṣṭaṃ kiñcit syāt, yato na purā kāraṇānupalabdhisiddhiḥ | yathā adṛṣṭameva nāśākhyaṃ vastu svīkārasiddhaṃ naṣṭabuddhernibandhanam, tathā nāśasyāpyadṛṣṭameva kiñcit kāraṇaṃ na mudgarādīti kathaṃ tadabhāve'pi niyamena nāśanivṛttiḥ ? ayaṃ tu viśeṣo yathā mudgarasya kapāle kapālānubhavasya ca naṣṭabuddhāvanvayavyatirekābhyāṃ sāmarthyasiddhistathā na mudgarasya nāśe na nāśasya naṣṭabuddhāviti, yadi paraṃ bhavaduparodhādayamarthaḥ pratipattavyaḥ |
[112,1]
atha kapālānubhavāt kapālakalpanaiba syāt, na naṣṭaghaṭabuddhiriti cet ?
tadetajjīvato vyāghrasya daṃṣṭrotpāṭanam | kalasāmarśavataḥ kapālavalayavīkṣaṇādeva naṣṭaghaṭabuddherudayaḥ sākṣādanubhūyamāno'palapyate iti, evaṃ tarhi sarvasyānvayavyatirekāvadhāritārthasyāpalāpaḥ prasaktaḥ | yadā punaranarthitvādinā ghaṭāmarśena śūnyatā puruṣasya, tadā kapālāvalokanāt kapālakalpanaiva jāyate, sāmagrībhedasya bhedakatvāt | yadi punarbhavadabhiprayānuvartino bhāvā bhaveyurna bhavedapyevam, tathāpi yadīcchasi kapālānubhavādeva naṣṭaghaṭabuddhirastviti, tadā tathaiva syāditi na nāśaḥ prayojakaḥ |
tadalaṃ svamanīṣikāsaṃpratyayena karparadarśanameva tadbuddhinibandhanam | yadā tu kalasavimarśamapekṣate tathā saṅketasmaraṇamapi, tato nātiprasaṅgaḥ | na ca saṅketo'pi nāśamupadarśya kartuṃ śakyaḥ, tasyādṛśyatvādeva, kiṃ tu visabhāgotpattirūpaṃ vikāramupadarśya etādṛśāvasthāyāṃ naśyataḥ prayoga iti |
[112,2]
etenābhāvadarśanameva bhāvānupalambhaṃ saṃbhāvayanto nirastāḥ, abhāvarūpādarśanādeva |
tasmānna dhvaṃso nāma kaścit paścādbhāvī |
[112,3]
kiṃ cānyaprakṛti pratikṣaṇamidaṃ saṃsādhitaṃ cejjagat | prauḍhanyāyabalād vilambi nidhanaṃ syād vā navā kiṃ tataḥ ||
[112,4]
syādetat |
[112,5]
na dhvaṃsena vinānyataiva hi bhaved bhāvena sārdhaṃ sa cet | saccāsacca kimastu vastuniyataṃ bhāvānujo'sau tataḥ || bhāvāttena vibhinnakāraṇatayā tatkāraṇāsaṃbhavebhāvāttena kṛtānyatāpi galitā bhaṅgaḥ kuto'nukṣaṇam ||
[113,1]
bhāvahetoḥ sakāśādabhāvodayavarṇanā bhāvena sārdhaṃ sa cedityuktam | atra dhvaṃsādanyateti ko'rthaḥ ? kimeko bhāvastena khaṇḍakhaṇḍīkriyate ? atha bhāvāntarotpādanamātramasmāt ? uta prācīnanivartanaṃ ca bhāvāntarotpādanaṃ ca ? yadvā prācīnanivartanamātram ? tatra, naikātmānamanekatāṃ gamayati dhvaṃso virodhāttayorekānekatayoḥ | nanu kālabhedenaikamapyanekaṃ bhavanna duṣyatīti cet ? svabhedavirahe kālasya bhede'pi kim |
yadi hi kālabhedako bhāvabhedako bhaved, bhavedetat | bhāvasya tu tādavasthye kāśakuśāvalambanamupayuktamevaitādṛśāmiti prathamapakṣaniṣedhaḥ | bhinnaṃ cet kurute na tasya dalanam iti dvitīyo doṣaḥ | arthāntarakaraṇe hi tatprācīnaṃ na khaṇḍitamiti kṛte'pi karparādau kumbhopalambhaprasaṅgaḥ | bhinnena taddālanekiṃ nāśena ?
arthāntareṇa kapālādinā tasya kalasasya darśane'bhyupagamyamāne nopayogaḥ | nāśākhyasya tasyaivārthāntarasyotpādane upayoga iti cet ? vibhinnajanma tu bhavannāśasya hetorna kim ||
yata eva mudgarādernāśastata eva karparasyāstu janma, kiṃ sādhye dhvaṃsamutkṣipya ?
[113,2]
etena tṛtīye'pi vikalpe'nyotpādanabhāgaḥ pratyukta iti caturtho'vaśiṣyate | nāśena tasya nivṛttiḥ kriyata iti | tadāpi,
[114,1]
pradhvaṃsena vināśajanmani mate tenāpi nāśāntarotpāde nāśaparampareti vibhavedbhāvaḥ kadācinna saḥ | na dhvaṃsādaparā nivṛttiriti cedanyo'nyanāśaḥ kathaṃ tasmin vastuvilokanāditi na sannāśādṛśaḥ khyāpanāt ||
[114,2]
dhvaṃso hi vastutāṃ bhāvatāṃ vā atikramituṃ nārhati, anubhavajananasāmarthyādanyata upapatteśca | sa kathamanyo'rtho'nyasya nāśa ityucyate ? yattvetasmin sati vastuno'darśanādityuttaram, tanna sat, yato nāśasya darśanaṃ nāstīti khyāpitam, tatastasminnasatīti kathaṃ kathayituṃ pāryate ? yadi ca tasmin sati vastvadarśanād dhvaṃsākhyavastunivṛttirucyate, tadā —
[114,3]
nāśo mudgara eva vāstu śakalānyevāthavā,
[114,4]
tadubhayatra tasmin satīti vivakṣāghaṭanāt mudgarasya prāgbhāvāt, khaṇḍānāṃ samasamayatvāt, bīje satyaṅkuro goṣu duhyamānāsu satīṣu gata itivat | nāśa iti nivṛttiḥ dhvaṃsākhyo vā, dhvaṃso'pi mudgarādirevāstu | alaṃ pṛthak dhvaṃsakalpanayā, tāvatāpi tadabhāvāt purā sthiro bhāva iti siddheḥ |
[114,5]
atrocyate,
[114,6]
tad dvayaṃbhāvatvena na bhāvarodhi,
[114,7]
na hi bhāva eva bhāvasya virodhī bhavitumarhati | aviruddhabhāve ca kathamanyasya nivṛttiradarśanaṃ vā ? atrottaraṃ,
[114,8]
bhavato bhāṣaiva bhāvānyatā |
[114,9]
nātra bhāvānāṃ sāmarthyam, kiṃ tu bhavata eva bhāratyā bhāvatā abhāvatā vā |
tathā hi bhavatīti bhāvaḥ, bhavanaṃ cotpattistāvadasya svīkṛtā | yadāpyastīti bhāvaḥ, tadāpi vidyamānatā bhāvārthaḥ | sāpi svarūpasattvalakṣaṇā svīkṛtaiva nityatālaṃkṛtā yāvat | yaccāstīti na bhavati tat kimutpadyatinā saṃbadhyate bandhyāsutavadaṅkuravacca ?
[115,1]
atha sarvasāmarthyopākhyāviraheṇābhāvavyavahārāt śaktirapi sattvamanumanyate, sāpi svajñānajanane'bhyupagataiva, niḥśaṅkagamanādikaṃ ca tatkāryameva | svābhyupagataḥ sattvasamavāyaḥ svakāraṇasamavāyo vā paraṃ nāsti | na ca sarveṇa bhāvadharmeṇa sarvatra bhāve bhavitavyam, nāpi sarvabhāvadharmābhāvena bhāvāntarasyāpi na bhāvatvam | evaṃ sati sāmānyaviśeṣasamavāyānāmapyabhāvaprasaṅgaḥ | tebhyo'pyadhiko dhvaṃsasyotpattirevāparādhaḥ |
vastu cāvaśyaṃ nāśo vasatyarthakriyā asminniti na bhāva iti kaṣṭo vatāyaṃ siddhāntaviṣamagrahaḥ | tasmād bhavato'tra svātantryam | yadi bhaṇasi dhvaṃso'pi bhāvaḥ syāt, mudgarādirapi kumbhasyābhāvaḥ syāt |
[115,2]
na khalu mudgarādikaṃ bhāvamabhāvaṃ vā kaścid vyavaharatīti cet ? nanu dhvaṃsamapi yadi kenacid rūpeṇa jāyamānamupalabheta kaścid viśeṣato nityasthitaṃ kimabhāvaṃ vyavaharet ? dṛśyante hi tanudhūmādayo vyavadhānānavadhānādinā anupalabdhamūrtayaḥ punarupalabhyamānā bhāvavyavahārabhājaḥ | tasmād bhāvavyavahārahānirasyādarśanādeva pratyātmaṃ vedyate pratiyogidarśanasvabhāvāt | taccādarśanamanubhavābhyupagame bhāva eva, anupalabhyatve tu janmādikīrtanamākāśacitraṇam | svarūpajanmanorupalambhe tu bhāvavyavahāraḥ prasahyāyāta iti kathamasyāpi virodhitvam ? na ca mudgarādāvapyabhāvaśabdāpravṛttireva, bhāvāntaraparyudāsena tatsiddheḥ | na cātiprasaṅgo, dhvaṃsavat | yayā hi pratyāsattyā dhvaṃsākhyameva vastu ghaṭasya nivṛttirucyate, tasyā na karparaparidhayorvighātaḥ |
virodhitvamapi tayoreva ramaṇīyam, aṇīyasāpyaṃśena darśanākhyena tayorutkarṣāt |
tayoḥ satoḥ kumbhābhāvavyavahāra ityasyātiprasaṅgasaṅgamādbhaṅganimittasya puṣṭatvāt | na ca bhāvo bhāvāntaravirodhī na bhavatyeva, kathamanyathā gotvamagotvasya, dahanastuhinasya vā ? kiṃ ca virodho'pi dvividhaḥ prasiddhaḥ | tatra,rodhaḥ so'pi sahāsthitiryadi tadā bhāvadvayasyaiva sā dahanatuhinavat | avikalakāraṇasya bhavato'nyabhāve'bhāvāddhi sahānasthānavyavasthānam |
na ceyaṃ gatirbhāvābhāvayoḥ saṃbhavatīti vyaktam |
[116,1]
naikenānyahatiḥ parasparaparīhārasthite lakṣaṇe ||
[116,2]
na khalvalākṣaṇikavirodhasya sadvastubādhana vyāpāraḥ, kiṃ tu sahānavasthānasyaiva, lākṣaṇikasya tu dharmayoreva vyavasthānāt | vyavasthita eva vastuni vastunā avastunā vā svarūpasaṃkaravyatikaraniṣedhaḥ | tato yathā nīlamanīlaṃ na bhavati ubhayoranyonyasvabhāvatvāt, tathā kalasanāśayorapi syāt | na ca tāvateṣṭasiddhiḥ mudgarasannidhimātra iva tasya tādavasthyānapāyāt |
[116,3]
nanu kalasakuliśādau dharmayoreva virodhāt tadadhyāsitasya bhedamātram, kalasanāśau tu bhāvābhāvarūpatayā svayaṃ viruddhāviti kathaṃ saha syātām ? na, bhāvābhāvayorhi bhavanābhavanarūpatayā dharmayoreva parasparaparihāraḥ, yato na bhāvādhyāsitasyābhāvo'bhāvādhiṣṭhitasya vā bhāvaḥ, yato vā kumbhanabho'mbhoruhādernaikatvam | kalasanāśarūpasya padārthadvitayasya dharmirūpasya kva parasparaparihāraḥ ? virodhamātraṃ tu na vāryate, kebalamekena bhavatā bhavataḥ paribhave sati | tāvatā ca sahānavasthānavyāpāraḥ |
tasmāddharmayoreva parasparaparihāraḥ | nīlānīlayoḥ kathamiti cet ? nīlānīlayoḥ parasparaparihāra iti naikatvamanayorityevārthaḥ | tato dharmavirodha evānenāpi prakāreṇa prakāśyate | anyathā tuhinahutabhujoriva nīlānīlavāsasorapi militayoranavasthitiprasaṅgaḥ | tādātmyaṃ tu tadāpi nāstyeva |
[116,4]
deśo'pi nīlānīlayorbhinna eveti cet ? kāmaṃ bhinnaḥ, na tu vastunorvirodhaḥ tāvatā deśabhedena kṛtārthaḥ | anyathā jalajvalanayorapi tadvadeva militayoḥ prabandhasthitiḥ prasajyeta, sūkṣmadeśaparihāreṇa virodhasya phalavattvāt | ataeva viruddhopalabdhau kalpitaikabhāvaḥ sthūla eva deśo dharmī | evaṃ nīlamanīlatvena virudhyata ityapi nīlamanīlaṃ na bhavatītyevārthaḥ |
[116,5]
yadi tu dharmidharmayorapi sākṣādvirodhaḥ syāt, tadā yatra dharmiṇyanīlatvaṃ tatra nīlatvaṃ na syāt | asti ca yathā ratnāntaraṃ tapanīyamātre, tathā nāśasyābhāvarūpadharmamātratve'pi bhāvadharmā ghaṭo nāsannabhāvadharmā ca na sannityevārthaḥ, tataḥ siddhenābhāvena dharmeṇāsanneva ghaṭo'sanniti vyavahriyate, na tu sanneva nivartyate |
sattānivartane tu sarvatra sahānavasthānavyāpāraḥ | kathaṃ punarghaṭasyābhāvo dharmaḥ ? kasya punarasau dharmo'stu ? dharmatvena svīkārād dharmiṇo'vaśyamākṣepāt kṣmātalasyaivāstviti cet ? tataḥ kiṃ bhūtalasyaivābhāvo vivakṣitaḥ ?
[117,1]
nanu ghaṭasya nivartyanivarttakabhāvasaṃbaddho'bhāvo bhūtalasya dharmamātramucyate, na tu bhūtalasya nivartaka iti cet ? bhavatu bhūtalasyānibartakastaddharmo vā kevalam, yathā nīlaviruddhānīlatvayukte bhūtale nīlavastusthitiraviruddhā, tathā ghaṭaviruddhābhimatenābhāvena yukte'pi ghaṭasthiteravirodhaḥ syāt, tato'bhimānamātravyavasthita evaiṣāṃ nivartyanivartakabhāvaḥ | tasmād bhūtale kalasasyābhāva iti bhūtalādhārasya ghaṭasya saṃbandhitvenābhāsayantī vikalpabuddhirabhāvaṃ taddharmatvena vyavahārayatīti nyāyyam | adhyavasitāpekṣayā tu saṃvādetarau, tadevaṃ parasparaparihāraviruddho dharmaḥ svaviruddhasyāsata evāsattāmātmadharmiṇi vyavahārayati | na tu nivartayatīti dharmiṇo bhedavyavahārahetureva | tathā ca jalānalādiṣu sparśasyoṣṇetaratvaṃ dūre'pi pratyanīkākāravattayā anyonyāpanayanamanapekṣya svarūpavimarśamātreṇa virodhavyavahāragocarībhavati | sahānavasthānaṃ punarekenānyasya, sattānivartanadarśanādeva vyavasthāpyate | tad yadi sahānavasthānamabhimato virodhaḥ, tadā sidhyatu bhāvasya sattopalambhayornivṛttiḥ | kevalaṃ bhāvayorevāsau na bhāvābhāvayoḥ |
[117,2]
nanu tasmin sati tannivṛttiritīyatā sahānavasthānamabhimato virodhaḥ, taccābhāvenāpi bhāvasya labhyata iti na bhāvayoreveti yukto niyama iti cet ? uktamatrāsmin satītyeva durlabhamabhāve iti | kiṃ caivamabhāvatvasamarthanamanupayogi, bhāvayorapi tadvirodhasyāvirodhāt | mudgarādinaiva virodhasiddheśca dhvaṃsasyānupayogāt | atha lākṣaṇiko virodha iṣṭaḥ, tadā svarūpāsaṃkareṇaiva tasya kṛtārthatvād bhāvasyāvasthānamanivāryam |
[117,3]
kiṃ ca, sahānavasthānalakṣaṇapakṣe nānutpannena virodhinā paro viroddhavyaḥ, śītahutāśavat | prathamamutpattiḥ, tato vyāpāraḥ, vyāpārapāṭavatāratamyāpekṣayā kiyatāpi kṣaṇena paroparodha itīyantaṃ kālamuparodhāt prāgabhāvena saha saṃvaset | athotpattikṣaṇa eva vyāpārastathāpyutpadyamānena dhvaṃsena sahakāriṇā bhāvaḥ svopādeyaṃ bandhamādadhīta, tato nivṛttiriti durnivāraḥ sahabhāvaḥ | bandhakṣaṇādhānānapekṣāyāmapi svasantānakṣaṇānantaraṃ nāśanāt kṣaṇamapi sahabhāvaḥ siddhaḥ | etacca kathaṃ cetanāvataḥ soḍhuṃ śakyamekasminneva kṣaṇe bhāvasya bhāvābhāvāviti ?
[118,1]
api ca sahānavasthānasvīkārāt kṛśānunā śītamiva dhvaṃsamaparamutpādayatā dhvaṃsenāpi nipādi nivartanīyamiti, tenāpi dhvaṃsamaparamutpādayatā pratiyogī pratihantavya ityanavasthānāt puruṣāyuṣaśatenāpi na kasyacidabhāvavyavahāraḥ syāt | atha dvitīyo virodhaḥ, tadā yatra bhāvastatrābhāvasyāvakāśa eva nāsti | ayameva hi lākṣaṇikavirodhasya svabhāvo yadviruddhayordharmayoranyatarādhiṣṭhite dharmiṇi netarasyāvakāśa iti anutpattireva dhvaṃsasya | atha hetusāmarthyāt kathamabhūtvā āsituṃ śaknotītyavaśyaṃ bhāvyaṃ dhvaṃseneti cet — na, pramāṇabādhite'rthe hetusāmarthyakalpanānupapatteratiprasaṅgāt |
yāvat khalu bhāvasya śvāsaḥ calati na tāvadabhāvagandhaḥ | anyathā viruddhābhimatayoḥ dharmayorekatra dharmiṇi kṣaṇamapi saṃbhave kva parasparaparihāravirodhaḥ ? tathā hi hetubalādbhavatu nāma, sahabhāvastu vastunyekatra bhāvābhāvayorduṣpariharaḥ | sa hi bhāvaḥ pūrvavyavasthito, na bhavanaprayāsakhinno yannivarteta | mudgarādeśca dhvaṃsa eva vyāpāraḥ |
ubhayatra vyāpāre'pi kimaṅga dhvaṃsena ? nāpi dhvaṃsenaiva nivartanīyaḥ, tasyodayāt pūrvamavyāpārāt | tato bhāvasya sthitirabhāvasyotpattiriti siddhaḥ sahabhāvaḥ, gireriva keśariṇotpadyamānena |
[118,2]
paścāttarhi varhiṣevendhanadhvaṃsena nirākariṣyate tāvaditi cet ? bhāvābhāvayoḥ sahabhāvaprasaṅgadūṣaṇādavibhyadabhyastadurnītiruttaraṃ kila vilapati | paścād vidhvaṃsena bhāvo nirākariṣyate na vā, bhāvābhāvayostu sahabhāvaḥ prasakta ityeva pakṣakṣatirāyātā |
kimaparagaveṣaṇena ? yadi ca vyavasthito bhāvastena dhvaṃsena dhvaṃsanīyaḥ, tadā vyaktamayaṃ sahānavasthānavirodhavyāpāra iti prakṛtakṣatiḥ | parasparaparihāravirodho hi vicārayitumupakrāntaḥ | tataḥ prakaraṇavismaraṇād vyutthāpayatyadyāpi parasparaparihāravirodhābhimataḥ, tadā na vyavasthitāpanayanavyāpāraḥ spraṣṭavya iti drādhīyānasahabhāvaḥ |
saṃprati svahetubalāvalambinoḥ kalasanāśayorupanatau bhāvābhāvau caikatra dharmiṇi dhīyete ciramiti paryavasitaṃ virodhakathayā |
[119,1]
atha dhvaṃsena svodayāt prāgeva bhāvo nirbadhyamāno nivartate pravartate cānantaraṃ dhvaṃsa iti noktadoṣaḥ | na caiṣa vyāpāraḥ sahānabasthānasyeti cet ? na śakyamevam |
vyavasthite hi vastuni,
[119,2]
paścātpravartamāno'pi dhvaṃsātmā tasya kiṅkaraḥ | apravṛtteyatastvasmin vastveva balavattaram ||
[119,3]
vyāpārastu yathā naiṣa sahānavasthānasya tathā parasparaparihārasyāpīti niveditametat | nāpi bhaviṣyataḥ kācicchaktiḥ | svayameva tarhi nivartatām ? evaṃ sati kimatrānyena dhvaṃsena mudgareṇa vā ? tatsannidhānāpekṣāyāṃ ca svayaṃśabdārtho riktaḥ |
yathā bījamapekṣya svayameva jāyate'ṅkura iti na tāvatā tatprayuktatvaparihāraḥ | atha parihāra eva, tadā tadapekṣyeti na vaktavyam | tāvatā ca siddhaṃ sādhyamityanena kimiha kartavyam ? dhvaṃsamudgarādikamanapekṣya svayameva bhāvo nitratata iti prāgapi nivṛttisiddhiḥ | vastumātrānubandhī ca dhvaṃso nibandhanāntaranirapekṣa iti, sahasthānābhāvo yadi tava virodho'rthavipadoḥ sahasthānāsaṅgaṃ kṣaṇamapi yathā śītaśikhinoḥ | sahadhvaṃso dhvaṃsāntaramupanayan saṃprati bhaved virodhī so'pyanyaṃ kṣayamiti na nāśaḥ kathamapi || athānyonyābhāvaprakṛtikatayā'rthe sati tadā kṣayasyaivābhāvaḥ saha bhavatu vā hetubalataḥ | anena dhvaṃsena prakṛtihatirasya tvanudaye balīyānevārthaḥ svayamapacaye'nyena kimiha ||
iti saṃgrahaślokau ||
[120,1]
etena yat śaṅkarasyābhavanotpattividhānena kathaṃ bhāvasya niṣedha iti cet ?
abhavanotpattereva saha sthitivirodhena bhāvapratiṣedharūpatvādityevaṃ prakāramabhidhānam, tadvirodhabodhavaidhuryādiyuktamiti darśitam | ata evābhāvotpattividhānena ca bhāvasya tādavasthyaprasaṅga iti pramattabhāṣitamityabhidadhānaḥ sphuṭamayaṃ tapasvī prativātakṣiptabhasmanātmānameva cchurayatīti mahāmohamagnatayā kṛpāpātraṃ mahatāmavagantavyaḥ |
yadyevaṃ bhavatāmapyabhāvo vyavahriyate sa kiṃsvabhāvo yadi na vastu bhāvena vā satyaṃ na virudhyata evāyam ? kathaṃ vā virodhadvayavyavasthā ? ko vāsya hetuḥ ? kādācitkatve akādācitkatve ca bhāvasya samakālaṃ kathaṃ na vyavahriyate ? kathaṃ vā prāgiva paścādapi na kṣaṇaparamparāprasavaḥ ? prasave ca na sahaḥ sahānavasthānavirodhaḥ |
[120,2]
parasparaparihāro'pi bhāvābhāvayorabhāvasyāvastutvenāvāstavaḥ prāpta iti cet ?
yata evaṃ paramataṃ vicārakṣamam,
[120,3]
tasmātpracyutimātrakaṃ vyavahṛteḥ pātraṃ prasajyāhvayaṃ bhūyo'rthasya virudhyate na tu janistasyeti kiṃ hetunā | rodhādeva sakṛnna tadvyavahṛtirhetukṣayānnodayo rodhastāttvika eva tāttvikamithaḥ svābhāvyabhaṅgasthiteḥ ||
[120,4]
bhāvapracyutimātraṃ prasajyapratiṣedhasaṃjñakamiti svarūpanirdeśaḥ | tatra pratiṣedhe pratiṣedhameva vastvicchantīti pracyutimātramuktam | pracyutirnāma kiṃsvit tṛtīyo bhāvaniṣedha iti śaṅkāyāṃ prasajyāhvayamityuktam, tacca tathā vyavahāramātraviṣayo na punaranubhavaviṣayaḥ anyathā vastveva syāt |
[120,5]
na ca yat kiñcid vyavahriyate vikalpabuddhyā tāvad vastu, kharaśṛṅgāderapi vastutvaprasaṅgāt, nirvastukavikalpavyavasthānupapatteśca | taccābhāvasya bhūtyā dharmeṇa virudhyata eveti dvitīyapraśnavisarjanam | bhūtiśca sattārthasāmarthyaṃ, svarūpeṇāvasthānaṃ vā ? ubhayathāpyanyonyapratyanīkarūpatayā pracyutimātreṇa virudhyata iti parasparaparihārasthitilakṣaṇavirodhavyavasthoktā |
[121,1]
nanu pracyutimātraṃ na kiñcit, tacca kathaṃ kenacid birudhyate ? yata eva pracyutimātraṃ na kiñcit, bhāvastu nañarthapratyanīkastata eva virudhyate |
virodho'pyeṣa nānyonyapratighātaḥ, sattānavasthānavat, kiṃ tvanyonyarūpānanupraveśamātram | tacca vikalpitānubhūtayorapyastīti na doṣaḥ | pracyutimātrasya ca kadācid bhāvatvābhāvāt kiṃ hetuneti caturthe visarjanam | kenacid rūpeṇonmajjato hi janakaḥ kalpyeta, akādācitkaṃ ca sarvadāsti vā nāsti vā ? tatrāstipakṣakṣepāt sarvadā nāstyeva tat | vyavahārastu kādācitkaḥ, bhāvakāle tadapravṛtteḥ | kathaṃ virodhādeva ?
bhāvavirodho hyabhāvaḥ pracyutisvabhāvaḥ kalpanāviparivartī kathaṃ bhāvakāle vyavahriyate ?
bhavanadharmā hi nirhetuko vā, bhavanahetujanito vā, hetvantarakṛto vā bhāvakāle'pi bhavennāma, bhāvānvayaṃ ca vyavahāramasyāsādayet | yadā tu nāsya bhāvo na tadā bhāvānuyāyī vyavahāraḥ | vāsanānugastu virodho niścayavato vastudarśane vāsanāprabodhavaidhuryāt kathaṃ pravarteta ?
[121,2]
ataeva yāvatsa eva vastvātmāstīti vyavasāyaḥ, tāvadanavakāśa evābhāvavyavahāraḥ, kṣaṇabhaṅgabhāve'pi tattvataḥ | yadā tu pramāṇabalādekakṣaṇasthitadharmaiva bhāvasvabhāva ityavadhārayati tadā dvitīye kṣaṇe tadvastūpādeyakṣaṇasamakālaṃ tadabhāvaṃ vyavaharati | tatpramāṇālābhe tu karparādivikāradarśanamapekṣyaivābhāvavyavahārā iti pañcame visarjanam | ṣaṣṭhe'pi hetukṣayānnodayaḥ sajātīyakṣaṇadhārāyā iti |
[121,3]
etaduktaṃ svarasanirodheṣu pūrvapūrvakṣaṇeṣu mudgarasahakāriṇā kṣaṇena sāmagrīvaisadṛśyād bandhyakṣaṇasyotpādanādupādānaṃ kṣīṇamiti nāparasyotpattiḥ | yatkṛte ca kasyacid bandhyakṣaṇādhāne sajātīyakṣaṇāntarāpratisandhānam, so'pi bhāvastasya bhāvasya virodhī siddha iti sahānavasthānavirodhavyavasthā | tenaiva saptame'pi caturthapādena yadi nāma vastvavastunoḥ parasparaparihāro virodhaḥ tathāpi na tāttvikatvahāniḥ |
na hi tayoḥ kadācit svabhāvasāṅkaryamasti | etāvāneva dharmavirodhasyārthaḥ | ataeva sthitigrahaṇaṃ niyamasūcanaparam | etena tṛtīyo'pi vikalpo nirastaḥ | tasmānnāśo nāma na prasajyātmā kartavyarūpo yato hetusāpekṣaḥ syāt, nāpyetāvanti dūṣaṇānīti sthitam ||
[122,1]
kiṃ cārthasya vinaśvaretaratayoḥ kiṃ nāśane kāraṇaiḥ
[122,2]
svayaṃ vinaśvarasvabhāvasyotpattau vaiyarthyamanarthahetūnām, avinaśvarasvabhāvatve tvasāmarthyam |
[122,3]
evaṃ tarhi bhaviṣṇutetaratayoḥ kiṃ kāraṇairjanmani |
[122,4]
śakyaṃ hi vaktumarthasya bhaviṣṇutāyāṃ vyarthā janmahetavaḥ, abhaviṣṇutāyāmasamarthā iti |
[122,5]
tathā ca nyāyabhūṣaṇakāraḥ — tanna, hetuvādocchedaprasaṅgāt, vikalpasya sarvatra saṃbhavāt | tathā hi hetutaḥ kiṃ bhavanasvabhāvo bhavatvāhosvit abhavanasvabhāva iti ? yadyādyaḥ pakṣastadā svayameva bhavati, tatsvabhāvatvāditi vyartho hetuḥ | dvitīyapakṣe tvasamartho na hyabhavanasvabhāvaṃ śaśaviṣāṇādi kenacidutpādayituṃ śakyam | tathā cchedadāhādihetavo'pi tatsvabhāvatvāt tatsvabhāvatvātatsvabhāvatvapakṣayoḥ vaiyarthyāsāmarthyābhyāmanupapannā draṣṭavyāḥ | tathā caivaṃ hetuṣu sarvahetupratikṣepasaṃbhavānmokṣādau prayāsaḥ śāstraśravaṇād vyartha iti, atrāyaṃ paryanuyujyate — kimanena mūle paraśunipātaprakāreṇa ? sarvathā kvacidapi hetutayopanīte'sāmarthyavaiyarthyalakṣaṇaṃ dūṣaṇameva na vācyamityucyate | tattāvadayuktam, dṛśyate hi nakhacchedye kuṭhāravaiyarthyam, kuṭhāracchedye ca nakhasyāsāmarthyam | tathā devadattenaiva yat sādhyaṃ tatra devadattasahāyasya yajñadattasya vyāpāravaiyarthyam | tadvinākṛtasya punarasāmarthyam | dahanendhanasāmagryāṃ satyāṃ rāsabhasya dhūme vaiyarthyamasatyāmasāmarthyam | yatra vā siddhasādhanapoṣaṇaṃ tatra vaiyarthyam | asiddhaviruddhānaikāntikeṣvanyatamasattve asāmarthyamiti | ye tu siddhasādhanasyāpyeteṣvantarbhāvamicchanti, tatprayāsaphalaṃ na kiñcit, vaiyarthyasya hetudūṣaṇasya sarvathāśakyāpahnavatvāt, jñāpakahetorapi pratītiṃ prati kārakatvācca | yadi cāsāmarthyavaiyarthyamadūṣaṇaṃ hetoranyadūṣaṇābhāvāt sarvasya sarvasiddhiryataḥ kutaścit |
[123,1]
atha tatsvabhāvātatsvabhāvavikalpadvārakaṃ dūṣaṇamasadityucyate, tadapyasat |
pradīpe hi yo hetuḥ prakāśakaraṇe'ndhakārakāraṇe vā upanīyate, sa kiṃ vaiyarthyāsāmarthyābhyāṃ na nigṛhyate ?
[123,2]
yat punarayamevāha, prakāśādidṛṣṭānto'pyayuktaḥ | tathā hi na tāvadasmanmate pradīpaprakāśādīnāmekatvaṃ siddham, nāpyekahetutvam | dravyotpattyanantaraṃ hi sāmagryantarataḥ prakāśādayo guṇā utpadyanta iti naḥ siddhānta iti | tadapyasambaddham | yataḥ yadyapi dravyotpattyanantaraṃ prakāśo guṇa utpannaḥ, tathāpi tadeva dravyamutpannaṃ na tadrūpaniṣpattau hetvantaramapekṣate, paścād vā prakāśo guṇo na prakāśaguṇarūpatve iti na dṛṣṭāntakṣatiḥ |
[123,3]
atha dravyarūpamapi dravyatvasāmānyāt tatsamavāyāt pūrvaṃ na dravyaṃ nādravyamiti cet ? tat tarhi dravyarūpaṃ dravyatvasāmānyāt jñāyate, atha dravyamiti vikalpavacasorvā gocarībhavatīti pakṣaḥ | prathamapakṣe tāvanna doṣaḥ | sāmānyādeva dravyaṃ jāyatāṃ yataḥ kutaścid yenātmanā jātaṃ na punastadbhāve hetvantaramapekṣata iti hi prakṛtam | dvitīyapakṣe'pi sutarāṃ na doṣaḥ, dravyarūpaṃ hi jātameva prāgapi dravyadhīdhvaniprasava eva sāmānyāt, na caitāvatā tadbhāve hetvantaramapekṣitaṃ bhavati | na hi kāryeṇa kāraṇasya svaviṣayasāmarthyavyavahāre prāganiṣpannameva tatsāmarthyaṃ tadbhāve vā kāraṇam, tadeva kāryaṃ hetvantaramapekṣitavat |
[123,4]
kiṃ ca, bhinnena paścāt jāyamānenāpi prakāśaguṇena yadā tāvat prakāśaguṇayuktaḥ saṃpanno dīpaḥ, tadā kiṃ punastadbhāve hetvantaramapekṣate yato dṛṣṭāntakṣatiḥ syāt ? tanna prakriyāpoṣaṇatrāṇamapramāṇaparāyaṇena | anubhavānurodhena tu yathābhimatameva dṛṣṭāntaḥ |
na hi prathamadvitīyakṣaṇayoḥ sāmānyayogāyogābhyāṃ viśeṣapratītirasti | nāpi dravyasāmānyayorbhedānubhava iti prakṛtasya tvanyathāpi siddhernātra nirbandhaḥ | tasmānna prakāśaḥ svahetoḥ prakāśarūpaniṣpannastadbhāve hetvantaramapekṣate, vaiyarthyāt | andhakārīkaraṇe'pyasāmarthyāditi siddham |
[124,1]
nanu śulkamambaraṃ rāgadravyayogena raktīkriyamāṇamupalabdham, tatra raktasvabhāvāsvabhāvatve vastrasya vaiyarthyāsāmarthye codyaṃ rāgadravyasya kiṃ nopakramyata iti cet ? na khalvasya vikalpasya sarvatrāvatāro vivakṣitaḥ, kiṃ tu tatsvabhāvātatsvabhāvavikalpadvārakamapi dūṣaṇaṃ hetorasti tāvadityatyantāyoganiṣedha upakrāntaḥ | tato yatraitaddūṣaṇamupapādayituṃ śakyate, tatra dūṣaṇabhāvamāviśati | kimanyacintayā yadi yuktibhedaḥ ?
tathā ca vinaśvaratvaṃ nāma kṣaṇikatvaṃ kanīyaḥkālatvaṃ vā ? avinaśvaratvamapi drādhīyasā kālena sadāsthāyitayā vā ? sarvathā yāvatkālāvasthitiko bhāvaḥ svahetorudapādi tadabhyantare yadi kenacinnāśyeta, tadā yāvatkālāvasthitireva notpannaḥ | na hi saṃvatsarasthāyī cāsau divasanāśī ceti svabhāvadvayaṃ parasparaviruddhamasya sādhu |
[124,2]
nanu vināśakāraṇamantareṇa saṃvatsarasthāyī, avāntaraṃ tu vināśakāraṇasamavadhāne'vāntaranāśīti ko virodhaḥ ? virodha eva niścaye hi yadyarthānupraveśo na svabhāve, yathā yadyatra patrapāte dhūmaḥ saṃbhavenniyatamiyamaṅgārā, anyathā tu guñjāpuñja iti na svabhāvabhedaḥ | tathā yadi divase vinaśyati tadavadhikameva hetunā janitam, saṃvatsaranāśe tu tadavadhikamiti bhavatu | na tu parasparavirodhisvarūpe dvitīyasyaikatra samuccayaḥ | na hi tatrāhani vinaśyanneva saṃvatsarasthāyī, ardhārdhena vā tadubhayaṃ bhavitumarhati | vikalpastu saṃśayātmā jñānasyaiva, na vastuno dharmaḥ | tasmād vastvekasvabhāvameva na viruddhasvabhāvāntarayogi | etacca divasādisthāyitvaṃ pramāṇena nirūpaṇamarhati satyaṃ na veti | abhyupagamya tu cintitametat, pramāṇavyāhate hetusāmarthyāśrayaṇasya durlabhatvāt | tato yadyakṣaṇikatāpi tathāpi yāvānasya kālaḥ sthiteravadhistadabhyantare hetvantarasyāsāmarthyaṃ tasya purastādvaiyarthyamiti sthitam | kṣaṇikatve'pi na tatkṣaṇe nāśakāraṇena kiñcit śakyamiti vyaktam, kṣaṇāntare tu svayameva nāstīti nārtho'narthahetunā | sadātane tvasamartha evāyam |
[124,3]
tasmād vināśe kartavye na kaścit heturasāmarthyavaiyarthyadūṣaṇamatikrāmati |
yadārthāntare tu karparādau sa eva mudgarastābhyāṃ dūṣaṇābhyāṃ na lipyate, tadvyāpārānantarameva janmalābhāt karparasya, evaṃ rāgadravyasyāpi tadvyāpārāntaramudayabhāji raktavāsasi na sāmarthyavaiyarthyam | pāṇḍucaṇḍātakanivartane punaḥ kastannivartayati ?
yadāpi daśādvaye ekameva vastravastu tadāpi taddoṣānativṛttireva | na hi raktāvasthāyāmapi śubhrameva taditi nirvahati | tato yadi tadāpi śubhrameva tadvastu na raktatāyā avakāśa ityasamarthaṃ rāgadravyaṃ, pūrvarakte tu tanmātrarāgāpekṣāyāṃ vyartham | tasmāt sthairyāpekṣayā doṣāvatārāt samayāparādha evaṃvidho na vastunaḥ | pūrvasya svarasanirodhe tadupādānāpekṣayā rāgadravyeṇāpūrvaraktavastrotpādane taddoṣasya parihārasiddheḥ | naivaṃ vastusthitiriti cet ? nanu tadeva cintyate kīdṛśī vastusthitiriti | kimatra kośapānena paraḥ pratyāyanīyaḥ ? tat kimakāṇḍenaivaṃ vastusthitiriti ucyate, pratyabhijñāprāmāṇyāvalambanasya nirastatvāt ?
[125,1]
nanu samayāparādho'pi kathamabhidhīyate, vyavasthite dharmiṇi guṇadvayasya tirobhāvāvirbhāvasvīkārāt ? yadyevaṃ tadā prācīnaguṇanirākaraṇe'sāmarthyavaiyarthyaprāptāvapyapūrvaraktatāguṇotpādanenaiva caritārtho rāgadravyavyāpāra iti kathamuktadūṣaṇasparśaḥ ? pūrvaniṣpannarūpāpekṣayā hi vaiyarthyāsāmarthyacintā prakrāntā, nāpūrvāpekṣayā |
na hyapūrve'pi kartavye yadyevaṃ rūpaṃ svahetorjātaṃ tadā vaiyarthyam, evaṃ jāte tvasāmarthyamiti nirṇayāvakāśaḥ | nāśanīyaśca sarvaḥ pūrvasiddha eva bhāvaḥ | sa ca vinaśvaretarayoḥ, prakārāntaratiraskārādanyatarasvarūpamanativartamāno na vināśahetoḥ kalpitasyāsāmarthyamānarthakyaṃ vā sthātuṃ prabhavati | na caivaṃ hetuvādocchedaprasaṅgaḥ saṅgataḥ |
asiddhe hi kārye hetorāśrayaṇam, siddhe ceyaṃ cintā | tadaiva ca yadi hetorevaṃrūpo niṣpanna iti hetupuraskāreṇaiva vādapravṛtteḥ | na caivamasiddhe śakyamityuktam | tatkathaṃ prakṛtāsmadvikalpasya sarvatra saṃbhavaḥ ? vikalpamātrasya sarvatra hetuphalasaṃmate saṃbhave'pi nāsmadīyayukteraparādhabodhaḥ kṛto bhavati |
[125,2]
yadi tu siddhe'pi vastuni vyāpakasvabhāvadvaye'sāmarthyavaiyarthyāvatāre'pi hetvantaramapekṣamāṇamupadarśayituṃ śakyate syādaparādhaḥ | na caivam | tasmādvikalpamātrasyāparādhe'pi nāparādhaḥ saviśeṣaṇasya, anupalambhavaditi vyarthaḥ tanmātropanyāsaḥ |
[126,1]
athānupalambhamātrasya svasādhyasādhanasāmarthyaśūnyataivāparādhaḥ, vikalpamātrasya punarasāmarthyavaiyarthyollekhaśekharasya na hetuvādāpavādaśaktiśūnyateti viṣama upanyāsaḥ | aho puruṣakāro bhasmabhūṣaṇasya ! evaṃ hi sarvathā hetuphalāpalāpe sādhu sādhitaṃ dhvaṃsasya hetumattvamiti vyaktamayamātmānamātmanaiva viḍambayati | tadayaṃ bhavanasvabhāvādivikalpaḥ saṃkalpaniveśitaśaktirapi viṣaye ca parihāryaḥ kāryakāraṇabhāvavyavasthitena, anyathā mūlocchedāt prakaraṇapravṛtteḥ | siddhopādhistu vikalpo vināśakaraṇameva kavalayati, na kāraṇamātram | atiprasaṅgabhaṅgabhīruṇā tu bhavatā nādriyate iti yuktamevaitat | tasmāt hantu hetuphale śramo'yamaphalaḥ saṃsthāpya sāmānyatastattvaṃ kvāpi vimarśa evaviṣaye prārambhasaṃbhāvitaḥ ||
prārambha upakramaḥ prastāvaḥ tena saṃbhāvita ādṛtaḥ | sāmānyena kāryakāraṇabhāvasattāṃ vyavasthāpya vināśādau viṣayaviśeṣe kvaciddhetusattā kimastu navetyatra vimarśa eṣo'smadīyaḥ prastāvānurūpaḥ | hetuphalonmūlanāya tu viphalaḥ prayāsaḥ, sāmānyena vyavasthāpyaiva prakaraṇapravṛtteḥ | na cāyaṃ vikalpaḥ kāryakāraṇabhāvakṣepāya kṣamaḥ bhavanasvabhāvo'bhavanasvabhāvo vā hetuto bhavatīti | tathā hi abhavanadharmā tāvad bandhyā prasūtīti bhavanasvabhāvaśca, tvanmatena gaganāderabhavanasya kadācidapyabhāvāt, tayostāvadasāmarthyavaiyarthyagrasto bhavati hetuvyāpāraḥ | kādācitkaṃ bhāvaṃ bhavanadharmāṇamabhavanadharmakaṃ vā brūhi, na punarayaṃ kiñcidanapekṣamāṇaḥ kādācitka eva bhavitumarhati, yaścāpekṣo'rthaḥ kāladeśasvabhāvaniyamāya sa eva hetuḥ | atha bhavanasvabhāva iti na sattādharmā kiṃ tu utpattidharmeti vivakṣitam, tadāpyutpattirityasata ātmalābho na kādācitkatvādanya iti tadvadevottaram | vināśasya tu kādācitkatvaniṣedha uktaḥ |
[126,2]
atha hetuto bhavanadharmā yaḥ sa kiṃ bhavatītaro veti vikalpārthaḥ ? tadā ādyavikalpa eva viśrānto vādaḥ | tathā hi hetuto bhavati, na pūrvamiti na vaiyarthyam, bhavati hetuto nānyato bhavatīti kuto'sāmarthyam ? atra ca nirbandho bandhya iti diṅmātramabhidhīyate, ubhayoḥ siddhatvāt hetuphalabhāvasya aprastutatvācca | yataścāyaṃ siddhopādhiko vikalpaḥ sannāśasyaiva hetorbādhako nāsadutpādakasya, asamānatvāt nyāyasya yathoktaṃ prāk | tataśchedadāhādihetavo raktadukūlakāraṇavadupapannā eva, mokṣākhyadaśāviśeṣahetuśceti saphala eva tatra prayāsaḥ | tasmānna sato nāśahetuḥ kaścit | svahetuta eva tāvaddeśākāravat kālatayāpi niṣpattiḥ ||
[127,1]
kiṃ ca,
[127,2]
dhvaṃso vāstu vidherbalātparighavad yad vā yathā śarkarā bhāvo'sau tadavastha eva tu na yatkiñcitkarāstasya te | vyāpārāviratistataḥ kṣaṇinaye dattvādabandhyaṃ kathaṃ deśākāravadasya hetuniyataḥ kālo'pi yasmānmataḥ ||
[127,3]
yathā hi mudgaraḥ śarkarānikaro vā yastasmātsyānmataḥ, nāśahetoranupapatteḥ notpattirnāśasyetyuktam | astu vā nāśābhidhānamarthāntaraṃ kāraṇabalāt | daṇḍavat śarkarāraktatānāśe'pi koṣāntarakamadhiṣṭhāya tiṣṭhatu, santu bhāvāstadavasthā eva, na hi te tasya kiñcitkarāḥ | yathā hi mudgaraḥ śarkarānikaro vā tasyākiñcitkaraḥ, anyathā nāśābhyupagamaverthyaprasaṅgāt, tathā nāśo'pi sthitimati bhāve svakāraṇādutpadyamānastasya kimaṅga kartumasamarthaḥ ? yathā hi tasya hetubalabhāvino na sarvathā nāśaḥ śakyo vā sāmarthyavaiyarthyābhyām, tathānurūpāṃśe nāśo'pyaśakya eva | tatrāpi svabhāvabhede pūrvavannaśvaretaravikalpasyāvatāravāraṇābhāvāt, niraṃśe'pi ca vastuni kalpanānurodhādetaducyate | tattvatastvaṃśanāśane'pi sarvathā nāśa eva, sa cāśakya iti sādhitam apūrvanirvartanam | vastunastu vāryate | tataḥ yo'pyapūrvaḥ pūrvavat koṣāntaratirohitaḥ kalpamāstāṃ tatkṛto vā punaraparo nāśābhidhāno'rthastadvadastu | na tu bhāvasya kiñciditi svajñānajananajaladhāraṇādivyāpārānuparamaprasaṅgo durnivāraḥ |
[128,1]
etena yadavocad vācaspatiḥ, nanvasminnutpanne'pi bhinnamūrtau kimāyātaṃ bhāvasya ?
na kiñcidāyātam, astvayamāyuṣmān bhāvaḥ | svakāraṇādhīnajanmanā tadabhāvena tatsvarūpavirahalakṣaṇena svalakṣaṇaśālinārthānurūpavyavahāraṃ pravartayatā nirastasamastārthakriyā kiṃ naśchinnamiti, tadapahastitam, samastārthakriyānirasanasyaiva tadavasthe tasminnaśakyasādhanatvāt |
[128,2]
tadabhāvenaiva tādavasthyakhaṇḍanamiti cet ? nanu bhāve tāvat tadavastha eva svakāraṇaprabhāvādabhāvo jātastato vyāvṛttya tatkhaṇḍanamanena kartavyamiti samasamayatāprasaṅgaḥ prācīno duṣpariharaḥ | tathā ca sati tatsvarūpavirahalakṣaṇenetyanupapannam, na hi tadviraharūpatve tatkālasaṃbhavo nāma | tato mudgarādipadārthāntarasādhāraṇasya abhāvasaṃjñākaraṇe nābhimatasvalakṣaṇaśālitābhivyaktisiddhiḥ, yataḥ tadanurūpavyavahārapravartanamabhidhīyamānaṃ śobheta | tena ca svarūpasyārthakriyāyāṃ tādavasthyasya cākhaṇḍanamiti parasparākarṣī nāśāntarakaraṇaprasaṅgaḥ |
[128,3]
svayaṃnivṛttirūpatayā na nāśāntarāvakāśa iti cet — na, samānakālasaṃbhavāt nivṛttirūpatāyāḥ pratikṣiptatvāt, padārthāntaravat paryudastameva rūpamavaśiṣyate | tena ca vināśena niyataṃ parabhūtavināśākhyavastukaraṇaṃ mudgareṇeva, ko hi viśeṣo'sya tatparyudastarūpatvena mudgarāt, yadayaṃ paramanapekṣamāṇa eva nāśayati ? mudgarastvenamanapekṣamāṇo nāśa iti syāt | vināśasaṃjñākaraṇapratilambhastu bhavet | tāmantareṇa tasyāpi mudgarādaviśeṣāt, ākārabhedamātrasya maṇimantrādiṣvapi bhāvāt |
[128,4]
yadi tu pratyakṣānupalambhaṃ śaktisādhanamekaniyataṃ bhaved, bhaved viśeṣaḥ |
tacca nāstīti pratipāditam ||
[128,5]
tasmāt, prasajyapakṣe'sti na tulyakālatā na paryudāse paranāśavarjanam | sthite'nyadanyatrabhavad bhavet sakṛnniyogato'nyakṣaṇatānurodhini ||
iti saṃgrahaḥ | sthite'pi hetau bhavadekadā na cet prayojanaṃ tatkṣaṇabhaṅgasaṃbhavāt | sthitena kiṃ vyomni samakṣaṇaṃ phalaṃ phalena nāśo'pi yathaiva lakṣayet || ityantaraślokaḥ |
[129,1]
yadi tu nāśākhyaṃ kāryaṃ na tasya nivartakaṃ kiṃ tvanyadeva daṇḍādi, tadā bhāvaśca nivartate, abhāvaśca pravartata iti bhavati kālabhedaḥ, kiṃ tu nopayogo nāśasya | nāpi tadabhāvena nirastasamastārthakriya iti vācyam | asāmarthyavaiyarthyaṃ ca prastutam | tato'pi rikteyaṃ vācoyuktiḥ |
[129,2]
yatpunaratra tenotprekṣitam — yathoktaṃ svahetuto bhāvo naśvaro'naśvaro vā jāyate iti, tatrocyate — na vayaṃ vinaśvaramavinaśvaraṃ vā jānīmaḥ, kiṃ tu santaḥ svahetubhyo jāyante, dhvaṃsante ca hetvantarebhyaḥ svapratyayādhīnasannidhānebhyaḥ, dhvaṃsaśca dhvaṃsamānādbhinno hetubhedataḥ svabhāvabhedācceti, tatrāpyucyate — yadi naśvarānaśvarasvarūpamavidvāneva bhavānevamāha, tadā kva nāśo nāma padārthaḥ ? kuto vā vyāvṛttyā bhavati vyavasthāpyo yo dhvaṃsamānād bhinnaḥ saṃpratyeva pratijñātaḥ, sa idānīṃ vinaśvarāvinaśvarasvarūpāparijñānena vyavasthāpyamāna ākāśādiṣvapi kiṃ na vyavasthāpyate ? teṣu nāśādarśanāditi cet ?
nanvanyatrāpi nāśo nāma dṛśyata iti śapathagamyametat | tato vinaśvaretarasvabhāvāviṣkaraṇaṃ bhavataḥ prasahyāyātaṃ kimatra śapathena ? tathā ca sati svahetoreva tadatadrūpajanmani niyatāvatāramasāmarthyavaiyarthyadūṣaṇaṃ paśyato'pi tatra hetvantarapratijñānaṃ kathamiti vayamapi na jānīmaḥ | athedamākūtaṃ vaidarbhyagarbhayā girā pratyakṣata eva kutaścidutpādaḥ kutaścinnāśa upalabhyamāno vinaśvaretaravikalpena kathamapohituṃ śakyaḥ ? na hi pratyakṣasiddhaṃ vikalpaśatenāpi śātayituṃ śakyam, sarvapramāṇavyāpārasya pratyakṣa eva viśrāmāditi ||
[130,1]
tatrāpi nāśa iti yadi padārthāntaraṃ svasamayaprasiddhamucyate, yo mudgarādijanmā ghaṭādipadārthamarthaḥ kadarthayati, tasya janmavyāpārau pratyakṣagocarāviti mahatsāhasamityupapāditaṃ prāk | tat kathaṃ na vikalpāvakāśaḥ ?
[130,2]
atha naśyataḥ svayameva rūpaṃ bhedāntarapratikṣepeṇa tanmātrajijñāsāyāṃ pṛthagivādarśyamāno nāśo'bhipretaḥ, tathā ca dhvaṃsante hetvantarebhyaḥ ityabhītvaivoktam | evaṃ tarhi daṇḍādibhyaḥ kuṇḍādayo vinaśyanti, na svayamiti siddhāntaniṣṭhāyāṃ dhvaṃsaśca nirastasamastārthakriya ityapi suptavilapitameva | tat kimanayā vācaspatiḥ abhipraitīti na vidmaḥ | evaṃ tarhi yāvati pratyakṣavyāpāraḥ tāvato'pi kathamapahnavaḥ ?
kiyati cāsau pratyakṣavyāpāraḥ ? utpadyamāne ca hetvantarāddhetvantarānnirudhyamāne ca bhāvetadutpattihetorvināśaheturanya iti siddham |
[130,3]
na ca nāśo nāmānyo yataḥ pratyakṣagocaracodyāvakāśa iti | dhigetat ! vināśasya bhāvādananyatve taddhetūrbhāvahetureva, bhāvahetureva, na bhāvotpattihetuḥ |
tatkathamutpattihetoranyo vināśahetuḥ ? kathaṃ ca pūrvaniṣpannasya paścāttano hettuḥ ? pūrvaparabhāvaścāyamadhyakṣasiddha eva |
[130,4]
kiṃ cotpadyamānaṃ nirudhyamānaṃ ca vastvekamanekaṃ vā ? ekatvaṃ tāvadviruddhadharmādhyāsādayuktam | atha pratyakṣeṇa tathā vyavasthānāt kiṃ kurmaṃ iti cet ? ekapratyakṣeṇa ekadaikādhārayorupalabdhau sādhuravirodhaḥ, nīlacaturasratāvat | yadā tu bhinnakālamadhyakṣadvayamekaikarūpagrāhi, tadā pratyabhijñānamātrameva miśrayati | taccāpramāṇamityuktam |
tato viddhadharmādhyāsād bheda eva | ekatra tu kṣaṇe vibhāgābhāvānna virodho vyāvṛttibhedamātreṇaikatra bhāvāt | tathā hi sa eva bhāvakṣaṇaḥ prāgabhāvādutpadyamāna ucyate, paścādbhāvānnirudhyamāna ucyate | kṣaṇaparamparāvyāpinyapi vastunyevamastīti cet — na, vyāpakadvāreṇa virodhasyaiva siddheḥ | prathamakṣaṇe'pyutpadyamāno bhāvo vā bhāvikṣaṇāntarāvasthānena vyāpto na prācīnāvasthitiṃ kṣaṇamapi spṛśati, nirudhyamānaścāsau caramakṣaṇe prācyakṣaṇāntarāvasthānena vyāpto, na ca bhāvinīmavasthitiṃ kṣaṇamapi spṛśatīti virodha eva | kṣaṇe punarekasminneṣa vibhāga iti vyāvṛttimātrabhedo na virodhaḥ | tasmāt kṣaṇadvayamapi sthitivivakṣāyāmudayanidhanadharmayorvirodhānnaikatvam |
anekatvapakṣe ca prācīnaṃ vastu mudgarādiparigaṇitavināśahetuvyatirekeṇāpi nirudhyamānaṃ svahetoreva niyatakālasthitidānasāmarthyamuddopayatīti na vināśahetuḥ kaścit | athāparigaṇitā eva vināśahetavaḥ, tatra durupalakṣaḥ kaściddheturanirjñāyamānaḥ svanibandhanaṃ nidhanamādadhīteti kimayuktam ? evaṃ tarhi pratikṣaṇamapi vināśasaṃbhāvanāyā na pracyutiriti vyarthaṃ vināśahetuvyavasthāpanam | parigaṇitasya hi bhūyo lakṣaṇasya hetoḥ prasiddhapradhvaṃsalakṣaṇāt prāgabhāvaniścayena vināśavyavasthā mābhūditi sahetukatvaṃ vināśasya sādhayitumārabdham | sūkṣmatayā tu durupalakṣaṇasyāpi hetoḥ svīkāre prayatnavaiyarthyamāyātamityalaṃ mithyāvikalpena | tasmāt sthitimati vastuni sarvasyākiñcitkaratvapratipādanāt santaḥ svahetubhyo jāyante dhvaṃsante ca hetvantarebhya ityarthapadametat | tat kutaḥ idaṃ maṇimantrauṣadhamindrajālaṃ bhāvena śikṣitaṃ yadayamavikalānyadarśanapratyayastadavastha eva kadācidadhyakṣaḥ atyakṣaśceti ?
[131,1]
nanu kṣaṇikanītāvevāyaṃ doṣa ukto yuktaśca | yadāha śaṅkaraḥ — na hi bhāvasya nivṛtterutpattimantareṇa prāgiva paścādapi svarūpahāniḥ, yenāyaṃ tadaivānupalambhaviṣayo na pūrvaṃ hānau vā paścāt saivāsya nivṛtterutpattiriti | tadayuktam, kṣaṇikapakṣe hi prāgiva paścādapi na svarūpahāniriti sāhasametat | nivṛtterutpattimantareṇa svīkriyamāṇā'pi svarūpahānirasaṅgataiveti cet ? nivṛttyādināmnaḥ padārthāntarasyotpattiḥ bhavatu mā vā bhūt, yata evāsau kṣaṇasthitiniyato'rthaḥ, tata eva kṣaṇāntaramavyāpnuvan kṣaṇāntare nāstītyucyate, sa evārtho bhāvasya kṣaṇāntare nāśo jāta ityanena vacasocyate | nāpūrvavastūtpādo vidhīyate | chandato hi vacasāṃ pravṛttiḥ | arthastu nirūpaṇīyaḥ |
tatra yadyekakṣaṇādhīnatayā kṣaṇāntare niyatasattāvasāyasiddhiḥ, tāvataiva caritārtho vināśavādaḥ, kimatra kasyacidutpattiparyeṣaṇayā ? na hi gṛhe eva devadatto'stīti sarvatrānyatra vastvantaramabhidhānanirodhabodhanamiti nyāyaḥ |
[132,1]
tatrāpi pradeśāntare'bhāvavidhirastīti cet ? astu, tadarthameva niyamanibandhananipātaprayogāt | kevalaṃ kiñcid vastu vidyamānamutpadyamānaṃ vā na pratītipathaprasthāyi, niṣedhamātrasyaiva pratīteḥ | tāvataiva ca devadattamanusarataḥ pravṛtinivṛttipāṭavamāpanīpadyate | vastvantarapratītāvapi hi vihitāyāṃ gṛhādanyatra yāvanna niyamānusāreṇa devadattasya prasajyātmānaṃ niṣedhamavasthāpayati tāvanna susthaḥ | tasmādaspṛṣṭavasturūpamabhāvamātramavaśyapratipādyam |
[132,2]
na cānyatra nāstītyanena vasturūpaṃ kiñcid vidhāya tadeva paramasti na devadatta iti kramavatī pratītiranubhavaviṣayaḥ, yathā gṛha evāstītyanena nānyatreti | bhavatu caivam, tathāpi paścādabhāvamātrapratītyaiva viśrāmaḥ | anyathā parāparavasturūpapratipattāveva puruṣāyuṣamupayujyet, na prakṛtaniṣedhabodhasiddhiḥ | tasmād yathātra niṣedhamātraṃ mandirādanyatra devadattasya vyavahriyate, tanmātrameva ca devadattasyānyatrābhāvaḥ pratītigocara ityādi vyavahārasyāpyarthaḥ, tathā ekatraiva kṣaṇe'sti bhāvaḥ, kṣaṇāntare nāsti |
kṣaṇāntare tasyābhāvaḥ pratīyata iti niṣedhamātramanyatra kṣaṇe khyāpyate, na vasturūpasaṃsparśaḥ |
nāpi tadapekṣāniṣedhasiddhaye'pi | evaṃ svarūpahānirityapi niṣedhamātravyavahāra eva |
tatra ca na kasyacidutpattyā sattayā vopayoga iti kathamucyate nivṛtteḥ utpattimantareṇa svarūpahāniriti ? ataeva hānau vā paścāt saivāsya nivṛtterutpattiḥ ityapi pravāhāpātaḥ pātakavatparihāryaḥ | paścāt svarūpahānirityapi hi paścānniṣedhavyavahāramātram, na tu kasyacid vasturūpasyotpattiriti | sa ca niṣedhavyavahāro devadattasyaivānyatra kvacit sattāniyamapratibandhādavyavasthitasaṃvādī |
[132,3]
etena yat nyāyabhūṣaṇo'pyāha, ko hyevaṃ śraddadhīta pratyutpannāvasthāyāmeva san bhāvaḥ paścāttvasan, na ca paścānnaśyatīti ? tatrāpi kaḥ punarevamāha, na paścāt naśyatīti ? yadi paścānnaśyati tadā paścānnāśotpattiḥ svīkṛteti cet ? yadi tvameva vacasāmartheṣu svāmī |
[133,1]
syādetat | dvidhā tvarthasthitiḥ, pramāṇānusāriṇī samayānusāriṇī ca | prathamāyāṃ paścānnaśyatīti paścādasanniti vyavahriyata ityevārthaḥ samarthitaḥ | ataḥ pramāṇaparāyaṇena kathamabhidhātuṃ śakyaṃ paścādasanna ca paścānnaśyatīti | dvitīyāyāṃ tu na virodhaḥ | yasya hi paścānnaśyatīti paścānnāśotpattiriṣṭā taṃ prati paścādasan | na san vyavahartavyo na ca paścānnaśyati | na cāsya paścānnāśavastūtpattiriti kathamaśraddhāviṣayaḥ ? tadapariniṣṭhitārthatattvavacanavibhramamātreṇa grāmyajanamanohareṇa samayanirvāhamanoratha iti kaṣṭam |
[133,2]
tasmāt svahetorekakṣaṇaniyatasthitirudabhūdbhāva ityeva nānyadā san, na tu kasyacidutpattyā hetostu tādṛk sāmarthyaṃ kiṃ saṃbhāvanāviṣaya iti yadi cintayasi, tadāpi yadi janane sāmarthyaṃ tadāvaśyaṃ kenacid rūpeṇa kāryamutpādayan kṣaṇamātrasthāyināpi rūpeṇa kiṃ notpādayet ? sarvaṃ tu rūpamaspṛśan kāryaṃ kuryāddheturiti kasya śraddhāviṣayaḥ ? tato yathāyaṃ bhāvo niyatadeśo niyatavastusaṃsthānādyākāraḥ svahetoreva samutpadyate, tathā niyatakālo'pīti kimasaṃbhāvyamatra ? na ca deśādiniyamena svarūpasaṃkocamabhāva eva bhāvasya bhāvayatīti vācyam | na hyabhāvo bhāvamutpannaṃ vā saṅkocayet | kāraṇena saha saṃbhūya saṅkucitameva cotpādayet | atra pakṣe pṛthak pauruṣarahitaḥ kāraṇasāmagryantarbhūto'bhāvo'pi nāma yadi bhāvasādhakaḥ kaścidupapādayituṃ śakyaḥ, kiṃ naśchinnam ? yādṛśī tādṛśī vā kāraṇasāmagrī kāryaṃ kuryāt | yathā tu niyatadeśākāraṃ kurute tathā niyatakālamapi kartuṃ kastasyāḥ śaktivighāta iti brūmaḥ, yatastadarthamarthyate parotpattiḥ paścāt | prathamapakṣe'pi kiṃ tāvat sa bhāvaḥ svahetorviśvarūpa utpanno niyataḥ kriyate'bhāvena ? na vā kenāpi rūpeṇa niṣpannaḥ kenacid vā niṣpanna eva na tu deśākārakālairiti vikalpāḥ |
[133,3]
antyastāvadayuktaḥ | yena hi rūpeṇa niṣpannaḥ sa eva tasyākāraḥ, sa ca na kvacid bhāvamantareṇa, kvacid bhāvo'pi na kadācidabhavata iti kathamākārādiparihāraḥ ?
[133,4]
mābhūt tathaivaṃ kevalaṃ kenacid rūpeṇotpādayituṃ śaknuvataḥ svahetoranyatra kimālasyamīrṣyā vā, pramāṇenaikatra śaktiniyamānirvāhāt ? madhyamīye tu kiṃkṛtaḥ kāraṇabhāvaḥ, rājaprasādo vā ? ādye'pi kalpe sakalatribhuvanākāracchedanasahābhāvakarṣiṇaḥ kṣaṇāntarāvasthiticchedanamātre aṇīyasi kārye paryāloca eva nāsti | tato deśādisaṅkocakāriṇaivābhāvanāmnā pūrvasiddhena siddhe kālasaṅkoce'pi kimakāraṇamanyaḥ kālāntarabhāvī kāraṇāntarāpekṣaḥ siddho yaḥ sthāyī gaveṣyate ityuktaprāyam |
[134,1]
pratyarthaṃ bhedo'bhāvasyeti cet ? sarvathā'nupalabhyasvabhāvatve sāhasametat |
ato vyomādeḥ sarvadharmanirmāṇavat sarvato vyāvartanamapi kiṃ neṣyate ? na ca prācīnamevaṃ vyāpārabhāvamanubhavaḥ kṣamate | tasmāt svakāraṇādeva deśādiniyata iva kālaniyato'pi jāta iti na sthirapakṣavat kṣaṇikapakṣe'pi vīkṣaṇādiprasaṅgaḥ, bhāvasyaivābhāvāt |
sthirapakṣe tu sa cāsti tadavasthaśceti na nivartate prasaṅgaḥ padārthāntarotpattāvapi tasya tatrākiñcitkaratvāt | aprastutābhidhānaṃ ca bhāvanivṛttau prastutāyāṃ vastvantarodayavarjanāt |
[134,2]
na nu bhāvanivṛttau prastutāyāṃ nivṛtterudayo'padiśyate iti kimaprastutamatra ?
na nu tāvadeva nivṛttiḥ prasajyātmā yāvannodayopadeśaḥ | udaye tu tatparyudastavastvantaravidhānāt punararthāpattyā nivṛttyākṛṣṭiḥ, na tu saiva nivṛtirvastutvādeva, anyathātiprasaṅgāt |
[134,3]
yattu śaṅkaraḥ, bhāvādbhāvāntaravadarthāntaratvāviśeṣe kathaṃ sa eva tasyaiva nivṛttiriti cet ? atra vastusvabhāvairuttaraṃ vācyaṃ yeṣāṃ svahetubhyaḥ sahasthitivirodhenaivotpattiḥ, na hyarthāntaratvādanyatra sahasthitivirodhābhāve bhāvatannivṛttyorapi tasyābhāva iti nyāyyam, tayoreva sahasthitivirodhasya pramāṇena siddhatvāt | na hi yathā kaścidarthāntaratayā anyeṣāmaheturevaṃ svakāryasyāpi mābhūt tādṛgetadapīti |
[134,4]
etadeva nyāyabhūṣaṇo'pi, tadapi dvividhasyāpi virodhasya ghaṭanādapāstam |
yadi ca virodhādarthāntarasyāpi nivṛttibhāvo varaṃ mudgarasyaivāstvityapi darśitam | na ca pratyakṣamanumānaṃ vā nivṛttau pravṛttam | tadvirodhaśca pramāṇasiddho'vaśyavaktavya iti sundaram |
vahnidhūmādau tu hetuphalabhāvaḥ pramāṇasiddha eveti nārthāntarodayavarṇane'pi tannivṛttikhyātiḥ |
tasmāt, agnerarthāntarotpattau bhavet kāṣṭhasya darśanam | (pra. vā. 1. 272) na tasya kiñcidbhavati na bhavatyeva kevalam | (pra. vā. 3. 277)
iti duratikramo nyāyaḥ |
[135,1]
yattu nyāyabhūṣaṇaḥ, yadi tasya na kiñcid bhavati tataḥ pratiṣedho'pi na tasya bhavatītyapratiṣiddhasvarūpastadavasthatvāt prāgivopalabhyeteti, prāgeva prarihṛtametat | tathā hi pratiṣedho'pi na tasya bhavatīti yadi pratiṣedhākhyo'pi padārtho notpadyata ityarthaḥ, tadā satyametat, na tu tāvataivāpratiṣiddhasvarūpatvamarthasya, svahetutaiva kṣaṇāntare pratiṣiddhatāpratipādanāt | atha vācanikapratiṣedho vivakṣitastadā kastamapahastayati ?
kevalamatra pakṣe prāgivopalabhyetetyasaṃbaddham, na hi yo yadā nāsti sa tadopalabhyaḥ | anyathā kānyakubjasthito'pi pāṭaliputre dṛśyeta | māndhātā'pi vādyopalabhyeta |
[135,2]
nanvadya māndhāturabhāvastena nīpalambhaḥ | ko vai anyathā prāha ? kevalaṣaṣṭhīnirdeśād bhedāvasāye'pi na tato bhinnaḥ padārtho vidhīyate, yāvānevārtho māndhātādya nāsti tatkālaniyatasattākatvāt, tāvāneva māndhāturadyābhāva iti | na nu samānametadapi yāvānevārtho māndhāturadyābhāva iti tāvāneva māndhātādya nāstīti |
[135,3]
yadapyucyate — tatkālaniyatasattākatvāditi, tatrāpi tatkāla evāstīti kālāntare abhāva eva pratipādyata iti kimatrādhikamabhihitam ? uktamevaitat | tathāpyucyate, bhedābhedanideśayoreka evārthastattvataḥ kevalaṃ yadi bhinnavastusiddhiḥ pramāṇabalāvalambinī, tadādya nāstītyasyāpi vākyasyādyābhāvo'stītyayamevārthaḥ |
[135,4]
atha bhinnavastubādhaiva pramāṇānvayinī, tadābhāvo'stīti tāvadastu | adyābhāvo jāta ityasyāpi vākyasyādya nāstītyevārtho veditavyaḥ | pramāṇānveṣaṇe ca dṛśyatayā svīkṛtasyādarśanameva bādhakamuktaṃ ca sādhakaṃ ca kiñcinnetyapi | adyānupalambhe'pi tatkālavartinaḥ kālāntare vastvantararūpamaspṛśatā virahamātreṇa siddhatvamityupapāditam | na ca virahamātreṇeti karaṇaśaktinirdeśād vastutvapratyāśā, vivakṣāparatantratvāt kriyākārakavyavahārasya, yāti gandharvanagarādeṣa bandhyāsutaḥ padā | mṛgatṛṣṇāmbhasi snātvā pitre dātuṃ jalāñjalim ||
iti | sakalakārakaśaktiyoge'pi vastutvābhāvāt sarvathā mithyedamiti cet ? vivakṣāparatantratāmātreṇa dṛṣṭāntīkṛtatvāt |
[136,1]
ka evaṃ sādhurabhidadhīteti cet ? na ko'pyabhidhattāṃ prakṛtasiddheravirodhāt | na ca sādhorapyetatpāṭho'saṃbhavī sarvathā kiṃ tat sādhurnābhidadhīteti tadaśrutavataḥ praśne tatpāṭhamātreṇa sādhutākṣaterabhāvāt | kūrmaromṇāṃ tu mithyātvaṃ svīkṛtamityapi kimasādhunaiva vaktavyam ? nāpi sarvathā mithyaivedam | tathā māndhātā nāstīti nādya sthīyate māndhātreti vā vyaktā kartṛśaktirna vastutāṃ pratyujjīvayati |
[136,2]
niṣedha eva tasyā vartata iti cet ? ata eva vivakṣāpāratantryamapetasandeham |
tasmāt kārakaśaktinirdeśena vastutāsiddhipratyāśā phenasaṃghātena toyataraṇamanorathamanuharati |
[136,3]
tadevaṃ nābhidhānādhīnamarthatattvavaśenedaṃ tvabhidhānamiti bhedanirdeśa evādya abhāvo'sya jāta iti bhinnavastūtpattimivāsaṃśan adyedaṃ nāstītyasya prasajyapratiṣedhamātrasūcakasyārthe sthāpyo, na viparyaye, pramāṇāśaraṇatvādasya vibhāgasya | tatkālaniyamena kālāntare'bhāvābhidhānaṃ ca siddhasādhanam, vastvantarotpattireva hi niṣidhyate kālāntare, na ca prasajyapratiṣedhavyavahāramātraṃ pratiṣidhyate | tadasya bādhavidhānapratipādane'pi na paramārthasat padārthāntarasiddhiḥ |
[136,4]
tena yadudvartya vārtikaślokasya nyāyabhūṣaṇaścakāra kāvyam, abhāvo yadi paścānna bhāvastasya kimiṣyate | so'pi na pratiṣedho'yamabhāvasya kimiṣyate ||
iti, tat siddhasādhanaṃ bādhāniścayena vā paścādabhāvavyavahārapravartanamātrasyeṣṭatvād vastūtpattereva pratiṣiddhitvāt |
[137,1]
nanu keyaṃ vācoyuktiḥ, abhāvavyavahāramātramiṣyate paścānnābhāva iti ? evaṃ hi sati visaṃvāditāprasaṅgo'bhāvavyavahārasya, abhāvaśca mithyeti bhāva eva pratiṣedhyasya syāt | pratiṣedhaniṣedhaśca vidhānāt kīdṛśo'paraḥ | (pra. vā. 4. 221)
iti nyāyasya svayaṃ pratijñānāt | sa cābhāvo bhavan paścādeveti sphuṭataramasya kādācitkatvāt sahetutvaṃ vastutvaṃ ceti | tathā ca saha evāha, yasya bhāvasya paścādabhāvaḥ sa eva nāśa ityucyate | kathaṃ bhāvasya vināśo'nyo vā kaścinnopalabhyate ? atha bhāvasya vināśa ucyate, kiṃ tu sa bhavatīti nocyate, bhavatītyabhidhāne ko doṣaḥ ? bhāva eva syāditi cet ? tatkimidānīmabhidhānādevārthasya rūpaparivarto bhavati ? yadi ca bhavet tato jāyata ityucyatām | janmāpyabhāvasya kuta iti cet ? kādācitkatvāt |
akādācitkatve tu pratyutpannāvasthāyāmapyabhāvaḥ syāditi |
[137,2]
atrocyate, vyavahāraśabdena tāvadasmākaṃ niścayavacasī abhimate, vacanaṃ ca vikalpena sahaikaviṣayameva | vikalpasya ca grāhyādhyavasāyabhedena dvividho viṣayaḥ |
tatra yatpratibhāsaṃ vikalpajñānamājāyate tad grāhyamucyate | yadāśraye tu pravṛttinivṛttī tadadhyavaseyam, yathā paścādabhāvā bhāvasyaiva jāta ityasyaiva vikalpasyārthāntarotpattiḥ sākṣānnirbhāsamānā grāhyā tadbhāvārthakriyārthino nivṛtterāśrayabhūtā ca tadviviktatatkāladeśasvabhāvavastvavasthādhyavaseyā, yatastadvikalpodaye vināśākhyavastūtpattiparāmarśavimukhaḥ pratiṣedhyabhāvārthakriyārthī taddeśakālātmani vastuni na pravartate, api tu nivartate | tatastaddeśakālavastvavasthādhyavaseya ucyate | tatra pratibhāsamānavastvantarāpekṣayā vyavahāramātramucyate, yatnena nirūpatayā nayanasahasreṇāpyudīyamānapadārthāntarasyānupalabdheḥ | tatastadvisaṃvāde'pi yatra pravṛttinivṛttibhyāṃ pariniṣṭhitavyāpāro vikalpaḥ saṃpadyate, tamadhyavaseyaṃ viṣayamapekṣya na visaṃvādasaṃvādaḥ | adhyavaseye ca saṃvādetaracintā, na pratibhāsini | tadayamavyāpako'pi yadi nyāyaḥ prakṛte tāvadavaseyasaṃvādenaiva saṃvādamanuśiṣmaḥ | pratibhāsinī tu visaṃvādaḥ sādhya eva yadi sidhyati prasannāḥ devatāḥ, kimatrabhavataḥ kopena ?
[138,1]
tasmādabhāvavikalpapratibhāsinaḥ kāryarūpasya mithyātve'pi nābhāvavyavahārasya visaṃvāditā, adhyavasitārthayāthātmyasya sattvāt | tasya ca kalpitarūpasya mithyātve'pi bhāvavirodhinaḥ pracyutimātrasya vyavahartavyaikarūpasya mithyātvamiti na vastuniṣedhe bhāvaprasaṅgaḥ | tasya tu pracyutimātrasya niṣedhe syāt | na cā sā tena rūpeṇa pracyutimātrātmanā pratiṣidhyate | kiṃ tu vasturūpatayā kalpitayā |
[138,2]
nanu vastu na bhavatītyayameva pratiṣedhaḥ tathā ca sā pratyutirasti na veti praśne yadyasti kathaṃ na vastu ? nāsti cet kathamapratiṣedhaḥ ? ucyate, vastuvirahamātrasya vastutvāropa eva niṣedhaḥ | na vastutvaniṣedhastanniṣedhaḥ | tataḥ pracyutirastīti na pracyutirūpātpracyavata ityayamevārthaḥ | ghaṭo'stītyapi hi ghaṭarūpāpracyutimātramāpadyate | na tvasti prayogamātreṇa kalpitasyāpi traiguṇyamayatvādervidhiḥ | yathā ca pratiṣiddhaghaṭarūpādatiriktarūpāpekṣaiva nāsti ghaṭo nityatayā kṣaṇikatayā veti sādhu, tathā nāsti pracyutirityapi vastutvenetyapekṣaiva sādhu | nirupādhistvasti pracyutiriti tatsvarūpāpracyutau na duṣyati | yāvacca na pratiṣedhyabhāvastāvatpracyutiḥ, svarūpāpracyutiḥ, parasparābhāvarūpatvādanayoḥ | ataeva, nivṛttiryadi tasminna hetorvṛttiḥ kimiṣyate | sāpi na pratiṣedho'yaṃ nivṛttiḥ kiṃ niṣidhyate || (pra. vā. 4. 224)
iti durlaṅgho'yaṃ nyāyaḥ | evam, abhāvo yadi paścānna ityanena paścādabhāvākhyavirahamāśaṅkya, bhāvastasya kimiṣyate ityucyate yadi tadā na doṣaḥ | yasya hi yadāstītyasya pratyanīkaṃ nāstīti virahamātramavasturūpaṃ kalpanāviparivarti pratiṣidhyate, tasya tadā niyamenāstītyevaṃ rūpamantarmātrāyāmupasthānamāsādayati | yadā tu paścādvirahamātramapratikṣipya paścād bhavati jāyate ceti vikalpavivartavaśād vāsanāvaśagādvasturūpasya kalpitasya niṣedhaḥ, tadā kathaṃ virahamātrapratikṣepaprabhavo bhāvaprasaṅgaḥ, yato bhāvastasya kimiṣyate ityucyate ? na hi ghaṭaḥ kalpitarūpaniṣedhe svarūpāt pracyavamāsādayati, udakadhāraṇādyarthakriyāvirahaprasaṅgāt | na ca pracyuteḥ svarūpollekho vastutvapratyāśāyāḥ pūrakaḥ, asatsvabhāvo bandhyāsuta ityādivat, svabhāvāvasthānaniveśane'pi tadayogāt |
asiddho heturityādivad vā |
[139,1]
tasmāt nāśaḥ paścād bhavati jāyate mudgarādibhya iti bālavyavahāramātramapalapyate | tat pratibhāṣitaṃ tu kādācitkatvādi vasturūpaṃ nāstīti brūmaḥ |
[139,2]
na ca vastu yāvad vyavahāropasthāpitaṃ tatsarvaṃ vastutattvamiti śakyam, śāstrapraṇayanānarthakyaprasaṅgāt | vyavahāraṃ tu vitathamupadarśayannapi mūlabalābalābhyāṃ kaścidupādeyo heyaśca kaściditi vibhāgaḥ subhagaḥ | mūlaṃ cādhyavaseyamiti darśitam | tasmāt tattvacintāyām, na bhāvo bhavatītyuktamabhāvo bhavatītyapi | paścādabhāvo bhavati bhāvasyaivānapāyi vā || (tula0 pra. vā. 3. 278) tathā ca paścānna bhavati bhāvaḥ svakālamātraniyata ityeva kathyate | ato nārthāntarotpattiriti na kṣaṇabhaṅgapakṣe tādavasthyādupalambhādisaṃbhavaḥ | kiṃ tu sthirapakṣa eveti sthitam || nārthastāvatsvayamuparato nāśahetormudhātvaprāpterdaṇḍādapi na nidhane vyāpṛtestasya gīteḥ | nāpi dhvaṃsāt parighavadato bhinnanāśaprasakteḥ kasmānnaiṣa sphurati caṭakālopavṛttaṃ kimetat ||
ityantaraślokaḥ | kṣaṇikatve tu, svakāraṇādeva yathānyarūpavicchinnarūpaḥ samudeti bhāvaḥ | vicchinnabhinnakṣaṇavṛttirevaṃ svakāraṇādeva na jāyate kim ||
ityuktam | abhāvato'rthāntararūpabādhetatrāpyabhāvāntaramīkṣaṇīyam |
tatra yadayamāha, pradīpaprakāśavannānavasthetyeke iti | tatrocyate,
[140,1]
pradīpadṛṣṭāntamataṃ na kāntaṃsvarūpasandarśanaviprayogāt ||
[140,2]
dṛṣṭo hi pradīpaḥ paraprakāśanaśaktiyuktaḥ kathamapahnotuṃ śakyaḥ ? abhāvasya punaḥ svarūpavedanaṃ svapne'pi durlabham | tatra ka evaṃ dhṛṣṭa ākāśacitramācaratu etadbhāve'yamasya bhedaḥ, tadabhāve cātra nāsti, svayaṃ cānena rūpeṇa bhidyamāno nānyamapekṣata iti ? tat kathaṃ pradīpena sāmyam ? kiṃ ca,
[140,3]
pradīpavaccedayamapyabhāvo bhinatti bhāvaṃ ca vibhidyate ca | sa eva bhāvo'pyuditaḥ svahetorbhinattu bhāvaṃ ca vibhidyatāṃ ca ||
[140,4]
na hyevamabhidhīyamānaṃ vadanaṃ vakrayati | adarśanādanyapauruṣābhāvasya | na ca dṛṣṭāntamātrāt sādhyasiddhiḥ, hetustadbhāvasādhanāyābhāve upādīyamānaḥ ko'sāvasti yo nāśrayāsiddha iti ?
[141,1]
yat punarāha, vayaṃ tu paśyāmaḥ | tatrānavasthā nābhyupagamyate yatrānavasthāyāṃ kiñcid dṛṣṭaṃ virudhyeta, na cātra dṛṣṭaṃ kiñcid virudhyate | yā tāvad ghaṭasya paṭādibhyo vyāvṛttiḥ, tayaiva ghaṭādibhyo vyāvṛttaḥ siddhaḥ | tatra vyāvṛttyantarānavasthāyāṃ na kiñcid vighaṭitam | vyāvṛttivyāvṛttiparamparāgrahaṇopakṣīṇaśaktitvād vastu vyāvṛttaṃ na sidhyatīti cet — na, viśeṣaṇaviparyastānāmapi grahaṇānabhyupagamāditi | tatrāpyucyate,
[141,2]
sa hyastu nābhyupagamo'tra paramparāyā bhāvasya tadgrahaparamparayāstamāpteḥ | neṣṭaṃ viśeṣaṇaviśeṣaṇavedanaṃ cet nyāyaḥ samāna iti naiṣa tato vibhāgaḥ ||
[141,3]
agṛhītamapi kila vilocanaṃ grāhayati rūpamiti tadviśeṣaṇaviśeṣaṇamagṛhītamapi viśeṣaṇaṃ grāhayatīti manyamānasya prathamamapi viśeṣaṇamagṛhītameva grāhayiṣyati viśeṣyamiti kṛtaṃ tadgrahaṇenāpi | na cāyaṃ viśeṣaṇakramaḥ | tato yathā prathamameva viśeṣaṇagrahaṇamanapekṣya lakṣayituṃ viśeṣyamaśaktaṃ tathā dvitīyādyapīti kathamayaṃ vibhāgaḥ śobhāmabhyeti ? yathā hyabhāvopādhigrahaṇamantareṇa saṅkīrṇagrahaṇabhītiḥ, tathā so'pyupādhirasaṅkīrṇo'gṛhyamāṇaḥ kathaṃ parabhedako nāma, svayaṃ viṣṭambhidravyavat ? evaṃ paramparāpekṣāyāṃ vyāvṛttavastunaḥ kalpairapi grahaṇābhāvādastamayo durvāraḥ |
[141,4]
yadi ca viśeṣaṇamabhāvaḥ tadā svahetoreva bhinnabhāvasaṃbhave bhinnadarśanavikalpanayorarthāpattyā siddheḥ kimabhāvena ? na hi bhinnamabhinnamanubhavitavyamabhrāntapratyayena | nāpi bhinnamanubhūtaṃ bhinnasaṅkalpavirodhi | athābhāvamantareṇa na bhinnaṃ nābhinnaṃ, kva tarhi kārakavyāpāra ityabhāvaḥ kāraka eva svīkṛto bhavati | tathāpi svahetoreva bhinnotpattau sarvamaviruddhamiti nopādhivādaḥ saṃvādaviṣayaḥ |
[141,5]
yaccāha — athavā nirvikalpakajñānena vyāvṛttivyāvṛttyānantyamapi gṛhītamiti, tatrāpi,
[142,1]
nirbhāsamāha yadayaṃ hṛdi nirvikalpe tat kauṣikāvaraṇamapyajahādalajjaḥ | yatraikamapyanupalabhyamabhāvanāmnā svavyāpinī sphurati tatra parampareti ||
[142,2]
mṛṣāvādaścedārabdhaḥ kimatra naibhṛtyenetyanurūpameva nyāyabhūṣaṇasya, yadapyayaṃ likhati, nanu svarūpeṇa buddhaṃ vyāvṛttamavyāvṛttaṃ vā ? yadi vyāvṛttaṃ, tadā'narthikā vyāvṛttiḥ | na ced vyāvṛttaṃ, vastusaṅkaraprasaṅgaḥ |
[142,3]
svarūpeṇeti ko'rthaḥ ? kiṃ vyāvṛttiṃ vinā, kiṃ vā vyāvṛttivyatiriktena rūpeṇa ?
vyāvṛttiṃ vineti na yuktam, vyāvṛtternityadharmatvāt | yo hi dharmaḥ kadācid bhavati tena dharmeṇa vinā'pi dharmī vyapadiśyate, yathā kuṇḍalena vinā puruṣo'kuṇḍalī, nāśāt prāganaṣṭa iti | na ca vastvantarād vyāvṛttivihīnaṃ vastu kadācit, yathā na gotvavihīno'sti gauḥ, nauṣṇyavihīno'gniḥ |
[142,4]
atha vyāvṛttivyatiriktena rūpeṇa vyāvṛttamityabhipretam ? tadiṣṭamevāsmākam, bhedābhyupagamāt | na caivaṃ vyāvṛttiranarthikā | yadi vyatiriktena dhanena dhanī puruṣaḥ, kimetāvatā dhanaṃ vyarthaṃ bhavet ? tasmāditaretarābhāvo'pi bhāvādarthāntarameveti, tadapi vidhūtam | yasmāt na khalu vastusatīṃ vyāvṛttimanumatyānyadarthaṃ codyametat | kiṃ tu vyāvṛttapratyaye'sāmarthyavaiyarthyābhyāmanupayogānna taddhanena vyāvṛttisiddhiriti codyārthaḥ |
tatra prathamapakṣe vaiyarthyamuktam | dvitīye tvasāmarthyamabhipretam |
[142,5]
athaṃ cārthaḥ, yadi vyāvṛttasvabhāvo bhāvaḥ svahetorudayavān, tadā tadupajanitayā pratīttyā vyāvṛtta eva pratyetavyaḥ | vyāvṛttilakṣaṇamarthāntaraṃ vināpi na hi vyasanamevaitadarthasya pramāṇena vā kenacidavadhāritam, yat mayā pratyayāntarasākalpe'pi tāmantareṇa na svajñānamutpādanīyamiti | nāpi jñānasya tadutpāditasya tayā vinā tadagrahaṇagraho nāma tadiyamanarthikā vyāvṛttiḥ vyāvṛttapratyayasyānyathāpi saṃbhavānna kalpanīyā |
[143,1]
atha na svahetorvyāvṛtta utpanno bhāva utpannaśca | tataḥ saṅkīrṇasvabhāvasyotpannasya vyāvṛttirevāsatī kathaṃ vyāvṛttapratyayamutpādayedityasamarthā | evaṃ ca codyaprakrame siddhāmeva vyāvṛttimavasthāpya vyāvṛtternityadharmatvādi kutropayogi ? na hyanena prathamapakṣoktavaiyarthyaparihāravārtā | tathā hi vyāvṛttapratyayasāmarthyād vyāvṛttirnāma kalpyate, sa ca vyāvṛttapratyayo'nyathāsiddha iti kimasyāḥ kalpanayeti codye vyāvṛttiḥ nityo dharmaḥ, atastena vineti na śakyamityuttaravādinaḥ kiṃ kena saṅgatam ? yāvatā vyāvṛttivyatireke sthityaiva vyāvṛttapratyayasyānyathānupapattivādasyāyaṃ nāvasaraḥ, tadvidhūya siddhāntamātrakathayā kimatra ?
[143,2]
na ca vināśāt prāganaṣṭa ityudāhartuṃ yuktam, vināśasya bhedāsiddheḥ | na vyāvṛttivihīnaṃ vastvityapi vyāvṛttestāttvikābhede siddhasādhanam, bhedāsiddhiḥ dṛṣṭānte'pi atadvyāvṛttirūpayorgotvauṣṇatvayorgavāgnibhedena darśayitumaśakyatvāt |
[143,3]
yaccātraiva pakṣe dvitīyaṃ vikalpitamanena, kiṃ vā vyāvṛttiriti vyatiriktena vyāpāreṇeti, tadanabhyupagamenaiva gatam, svarūpeṇa vyāvṛttaṃ buddhamiti viśvasmād vyāvṛttarūpaṃ buddhamityetasyārthasya vivakṣitatvāt | na cādyavaiphalyaparihāra ityuktam | nāpi dhanidṛṣṭāntena bhinnavyāvṛttisiddhirniyamahetorabhāvāt dhanavadvā saṃyogasamavāyānapekṣo, viśeṣaṇāntarasya daṇḍapāṇḍaratvāderapi saṃbandhavyavahāraḥ syāt | tasmānnetaretarābhāvo nāma kaścit, svahetoreva parasparavyavacchinnasyotpatteḥ |
[143,4]
evaṃ kālāntaravyavacchinnasyāpīti | na vināśahetunā kiñcit | tadayam, apekṣeta paraḥ kāryaṃ yadi vidyeta kiñcana | (pra. vā. 3. 579)
iti siddho nyāyaḥ | kimatra piṣṭapeṣaṇena ?
[143,5]
nāśo'dya, jāta iti nānyapadārthabhāvo bhāvaḥ svakālaniyatastu sa nānyadā'sti | nāstyanyadetyapi parodaya eva yasya tasya prasajyaviṣayāstamaye prasaṅgaḥ ||
[144,1]
yatpunarayaṃ prasajyaparyudāsayorbhedasādhanārthamabhāvabhāvavyavahāraviṣayatvena vibhāgaṃ pratyapīpadat, tad bhavato bhāṣaiva bhāvānyatetyatrāntare tiraskṛtam | na hi nyāyasiddhasya samayamātreṇa bādhanaṃ sādhu | tathā hi,
[144,2]
yajjāyamānamupalakṣitamarthakāri bhāvātmanā vyavaharanti tadeva santaḥ | so'yaṃ na yaḥ samayato yadi bhaṅgabhāgī bhāvānavasthitiriyaṃ na ca paryudāsaḥ ||
[144,3]
yadā hi mūrtāmūrtasapratighāpratighasanidarśanānidarśanadūrāsannasthūlasūkṣmādiprakāreṣu kaścid bhāvamabhāvaṃ vā kaścit svecchāvaśādabhidadhīta | vindhyavandhyāsutādikam abhāvabhāvaṃ vā, tadāyātamavyavasthānaṃ bhāvasya | na caivaṃ kṣatiḥ | svasamayānurodhāt abhidhānabhedasaṃbhavāt | kevalaṃ kimidānīṃ paryudastaṃ vastu vyavahriyatām ?
tasmāt samayānurodhādabhāvaśabdāpravṛttāvapi ekasya kāraṇāpekṣasaṃbhavasyopālambhabhājo vā, anyastādṛgeva padārthaḥ paryudasto vaktavyaḥ | tatkathamabhāvaśabdasaṅketamātreṇa paryudāsavyudāsaḥ ? yadi punarupalambhasaṃbhavāvapyabhāvābhimatasya samayamātratantrāvityucyate, tadā vāstavaḥ prasajyapratiṣedha evāyaṃ na paryudāsa iti na doṣaḥ | anena tu nyāyavinmāninā nyāyāgataṃ tameva prakāramullaṅghya saṃbhavopalambhārthakriyāśaktayaścābhāvasya bhāvikyaḥ abhyupagantavyāḥ | paryudāsapratyanīkaprasajyapratiṣedhatā ceti kimato'pi vyasanamanavasānamanyat ?
[144,4]
yaccāyamāha, na hyutpattirbhāvasya lakṣaṇaṃ yena nivṛttirbhavantī bhāvaḥ syādanutpattimatāmapyākāśādīnāṃ bhāvatvāditi | tatrāpi,
[144,5]
pāṇinerna nadī gaṅgā yamunā ca sthalī nadī | abhavannapi bhāvo'sya na bhāvo'sya bhavannapi ||
[145,1]
naraḥ svātantryamāpanno yadicchati karoti tat | ubhayatra samāno'yaṃ nyāyo nyāyavidāṃ mataḥ ||
[145,2]
nadīsaṃjñāniṣedhe'pi nāvagāhasya bādhanam | bhāvasaṃjñāniṣedhe'pi paryudāso na bādhyate ||
[145,3]
upalambhārthaśaktasya kāraṇāpekṣajanmanaḥ | sarvasya paryudastatvaṃ vastvantaramapekṣya hi ||
[145,4]
abhāvasaṃjñāvirahe paryudāsavyavasthitiḥ | na kvāpi sidhyet sarvatra saṃjñāyāḥ sulabhatvataḥ ||
[145,5]
yaccedaṃ svarūpanivṛttilakṣaṇā cotpattiḥ pradhvaṃsasyeṣyate, na tu prāgasataḥ sattāsaṃbandhalakṣaṇā kāraṇasamavāyalakṣaṇā veti, tatrāpi,
[145,6]
svarūpasyaiva nirvṛttiḥ sarvatrotpattirucyate | prakṣipya samavāyaṃ tu vimūḍhaiḥ sāpi hāritā ||
[145,7]
samavāyasyaivābhāvāt kva sattāsaṃbandhādiḥ | astu vā so'pi tathāpyapūrvātmalābha evotpattiḥ dharmādharmāntarāṇāṃ tu bhāvābhāvau na sādhakabādhakau | kiṃ ca kāryasyāpyabhāvasya na prāgasataḥ sattāsaṃbandha iti ko'rthaḥ ? kiṃ prāgasanneva na bhavati ? atha paścādapi na sattvamasya ? ubhayathāpi kutaḥ kāryatvamākāśākāśakuśeśayavat ? prāgasataḥ sattvamastu paścānna tu sattāyogaḥ |
[145,8]
nanu sattvaṃ sattetyanarthāntarametat | yogaśca sambandhaḥ | tatra sattvayogo'sti na sattāyoga iti ko'pyayaṃ nyāyaḥ ? atha sattā mahāsāmānyamucyate, tadabhāve'pi svarūpasattvamātreṇa paścāt sannityucyata iti cet ? tattarhi svarūpasattvaṃ yadi tāttvikam, tāvataiva kāryatvaṃ kimapareṇa kartavyamanyasyāpi kāryasya ? athaupacārikam, tadā nāśasyāpi kutaḥ kāryatā ? na hi bandhyātanayasya paścādbhāvopacāre kāryatā vāstavī nāma |
[146,1]
yaccedaṃ nivṛtterapyādimattvamityucyata iti, tadāpi nādhikaṃ kiñcit | sā ca nivṛttirabhāvarūpeṇaiva ādimatīti punarna sahāmahe, kāryāntarasādhāraṇatāyāḥ pratipādanāt | ādeśamātrametat bhūbhujāmeva śobhate | bhāvopalambhakāle tadrūpānupalambhādityapi paścādrūpopalambhe śobhāmābhajati | sa ca nāsti, kumbhāsaṃbhavavikalpamātraṃ tu saṅketānurodheneti darśitam | arthī paṭārthakriyayā ghaṭasyānupalambhane | na prāvartata ityasti nānyadṛk pratiyoginaḥ ||
tadalamasya prakriyāmātramavakaraṃ nirūpya, svayamūhyadoṣatvāt |
[146,2]
yaccāha, nāpyarthakriyāhetutvamātreṇa bhāvatvaprasaktiḥ, tvaduktabhāvalakṣaṇānabhyupagamāditi, tatrāpi paryudāsatvānatikramādityuktam | tasmānna bhāvādarthāntaramabhāvaḥ |
[146,3]
yatpunarāha, tvayāpi bhāvābhāvayorlakṣaṇabhedo'bhihitaḥ | tat kathamekatvam ?
sarvārthānāṃ lakṣaṇabhedādeva bhedavyavasthā, tato'pi cenna bhedavyavasthitirna kasyacit kutaścid bhedasiddhirityadvaitaprasaṅga iti | tadapyaparyālocanaphalam | yo hi naśvarasvabhāva eva nāśo nāśyatīti bahulādhikārāt kartari ghañ, taddharmatākalpanayā vā tadvācakenābhidhānāt | tannāśaṃ bhāvasvabhāvamicchāmaḥ, tamevāśritya, sattāmātrānubandhitvānnāśasyānityatādhvaneḥ (pra. vā. 3. 565)
ityuktam |
[146,4]
tathā cānenaivotthāpitam bhāva eva kṣaṇasthitidharmā nāśa iti tasyābhedameva brūmaḥ | naśanaṃ nāśa iti prasajyātmā dvidhā vyākartavyaḥ, tattvatastāvad vastutvavirahāt tattvānyatvaśūnya evāsau bhāvo na bhavatīti tadbhāvaniṣedhamātrapātraṃ tu kharaśṛṅgādivat | saṃvṛttau tu yathā kālabhedena vikalpyamānaḥ kādācitka iti pratibhāti, tathā sarvopākhyāviraharūpatayā bhāvādbhinna iva pratibhātīti nāvastutvepi lakṣaṇabhedākhyānavirodhaḥ | evaṃ ca sati saṃvṛttyā lakṣaṇabhede bhāvābhāvayorbhedasyeṣṭatvāt |
tattvena ca lakṣaṇaikatāvirahe bhāvasya tenaikyaniṣedhāt kathamadvaitaprasaṅgopālambhaḥ ? naśyatīti tu nāśo naśvarasvabhāvaḥ kathaṃ bhāvātmatāṃ pariharet ? sa ca sahetuko bhāvahetunaiva, na tu parastasya heturbhāvasvabhāvatvāt | tadayaṃ yat, bhāve hyeṣa vikalpaḥ syād vidhervastvanurodhataḥ | (pra. vā. 3. 574)
ityata āha, tadapi svavacanavirodhādayuktam | tvayā hi bhāvābhāvayostādātmyamuktam, tacca tattvānabhyupagame virudhyate | tattvābhyupagame'pi lakṣaṇabhedo virudhyate | yasya hi lakṣaṇabhedena bheda ucyate tasya kathaṃ tattvātattvanirvacanīyatvamiti ? tatsukhaidhitaḥ krīḍanaśīlatayā kṛtaṃ kṛtaṃ punaḥ kārayati | na khalu bhāvapracyutisvabhāvenābhāvena bhāvasya tādātmyaṃ brūmaḥ | yastu na bhavatītyabhāva uttarakṣaṇāpekṣayā tena kastādātmyavirodha iti nāśavimarśena gatametat | evamanyadapyanadhikamavadhīritamasya veditavyam |
[147,1]
yadapyāha, nanvabhāvasya sarvadharmavivekalakṣaṇatvādutpattirna yuktā | sā hi bhāvadharma eveti — na, jñeyatvāderbhāvadharmasyābhāve'pi sadbhāvādityādi, tadapyasāram | na hi sādhāraṇadharmayogamātreṇa virodhapratiniyatānāmapi dharmāṇāmavakāśaḥ, hutāśanasyāpi śaityaprasaṅgāt, abhāvasyaiva vā sarvatra sadbhāvaprasaṅgāt jñeyatvādīnāmapi niṣedhāt | utpattiścābhūtvā bhavanarūpatayā bhāvadharma evetyāpāditameva |
[147,2]
yattu svayaṃ na bhavatīti, ko'rthaḥ ? kiṃ svayamevāyamabhāvaḥ ? kiṃ vā svayamabhavanaṃ karoti ? uta bhavanaṃ na karoti ? atha kiñcinna karoti ? svayaṃ vā na kiñcit ? kiṃ vā svayamabhāvībhavatīti vikalpya dūṣaṇamārabdham, tadapi marmacchedikājanitārtaravaprāyam |
[147,3]
tatra hi svayamiti hetvantaramanapekṣya svahetunā kṣaṇaniyatasthitirjanita iti kṣaṇāntareṇa na kiñciditi prakaṭita evārthaḥ | tato'tatsvabhāvaḥ paścādasau kuto jātaḥ ? svahetorhi tatsvabhāvo'tatsvabhāvād vyāvṛtta utpannaḥ | sa kathaṃ paścādapyatatsvabhāvaḥ syāt ? na hi laghusvabhāvād vyāvṛttaḥ pāṣāṇaḥ kadācillaghu syāditi | tadapi plavata eva | yathā hi deśāntarasthitivyāvṛtta utpannaḥ, tathā kṣaṇāntarasthitivyāvṛtto'pi kathaṃ kṣaṇāntarasthiteravakāśa ityuktaprāyam |
[148,1]
nanvasaditi na tadeva vastvabhidhīyate, vidhiviṣayatvāt | anyaccābhāvaśabdābhidheyaṃ pratītigocarāpannaṃ tvayā neṣṭam, tato nirviṣayaḥ pratiṣedho visaṃvādītyapratiṣiddhaṃ vastu syāt | naivam, pracyuterapi pratipādyatvāt kuto nirviṣayatvam ? nāpi visaṃvādaḥ, bhāvasthitau hi pratiṣedhasya visaṃvādaḥ syāt | sa ca nāsti, pracyuteḥ pratipāditatvāt |
na cāvastunaḥ saṅkalpaviṣayatāyā apyanupapattirityuktameva |
[148,2]
yatpunararthāntaraviṣayo'pi pratiṣedhaḥ kathaṃ vastupratiṣedhaka iti cet ? tadabhāvābhidhāyī kathaṃ na pratiṣedhaka ityuktam, tadapi pratyuktaprāyam | tadabhāvo hi na prasajyātmako'rthāntarasvīkārāt, paryudāsamātratve tu nārthāntaranivṛttiravaśyamarthāntarabhāvena vibhāvitā bhavati | virodhastu nāstīti pratipāditam | satyapi vā virodhe kiṃ viruddhadvārāśrayaṇena ?
sākṣādevābhāvapratipādanamastu |
[148,3]
syādetat, vacasābhāvapratipādane kṛte saṃśayāvakāśaḥ, viruddhadvāreṇa tu niścaya ityasat | viruddhapratipādanamapi hi vacasaiva vartate | tad yathā vacanamātrapratipādye hutabhuji neha śītamityeva sādhu, na tu nātra śītaṃ vahneriti tadvadetadapi ||
[148,4]
athānyaccintyate,
[148,5]
nālaṃ niṣedhavidhaye yadi paryudastamanyopalabdhiritarasya kathaṃ niṣeddhrī | naṣṭo ghaṭaḥ sa iti vā bhavato vikalpākāraḥ kathaṃ ghaṭaniṣedhanamādadhāti ||
[148,6]
atrottaraṃ,
[148,7]
nehāstyasāviti vikalpamabhiprasūteranyo niṣedhavidhiranyadhiyo na tāvat | nābhāvakalpanadhiyo'pyaviśaṅkitāyā mānāṅgabhāvamavadhūya niṣedhakatvam ||
[149,1]
sato vināśanaṃ nāma nopapannamitīritam | nāsataḥ karaṇe śaktiraniṣṭā vastunaḥ sataḥ ||
[149,2]
tataḥ pratiyogyanubhavaḥ pratiyogyantaravirahavikalpamutpādayediti nehānupapattiḥ |
na ca tanmātrādanyo'pyanubhavasya pariniṣedhanavyāpāraḥ | yasyāpi vikalpasya naṣṭo ghaṭa ityevamākārasya vā niḥśaṅkagamanādau tadarthakriyānvitatayā pravṛttivyāvṛttyavasthāyāṃ vā nimittabhāvānnānyaniṣedhakāritvam | evaṃ vacanasyāpi tadvikalpotpādanadvārakameva niṣedhasādhanatvaṃ draṣṭavyam |
[149,3]
etena atha nāstīti jñānamevānupalambhaḥ, tadapi vastusat kathaṃ vastvantarapratiṣedhasya viṣayaḥ syādityādyavakaraparihāraḥ siddhaḥ |
[149,4]
na ca nāstīti jñānamanupalambho'smākaṃ, kiṃ tu pratiyogyupalambho nirvikalpa eva, nāstīti jñānaṃ tu manovyavahārarūpaṃ tat phalameva | kiṃ caivaṃvidhanirbandhena vastucintāyāmanupayogāt ? yadapyasya nāstīti jñānaviṣayanirūpaṇam, tadapyasaditi nirūpaṇena gatārtham | yattu tadviviktabhūtalāderviṣayatvamāśaṅkyoktam, na bhūtalādervastvantaratvāt, na ca vastvantare pratipādite pratīte vādyaghaṭādivastvantaramabhūtamiti pratipāditaṃ pratītaṃ vā bhavati | evaṃ hi vastvantaraṃ hi nāśa ityetasmin mate yaddūṣaṇamuktaṃ tattu svayameva parihṛtaṃ syāditi | tadapyasaṃbaddham, kevalaṃ hi bhūtalamasya viṣaya iti kathaṃ na ghaṭāderabhūtatvabodhaḥ, yaiva hi ghaṭādyapekṣayā kaivalyāvasthā pradeśasya sa eva ghaṭavirahaḥ | vacanādināpyevaṃ kevalaṃ pradeśapratipādane kathamiva na prakṛtaghaṭādyapekṣya bhāvapratipādanam ? evaṃ yadi karparādivat kevalasya nāśasyāpyupalambhaḥ syāt, bhavatu ghaṭo niṣedhapratītiḥ ghaṭaniṣedhastu kena kṛtaḥ ? pūrvaṃ sanneva hi ghaṭābhāvaḥ taddvāreṇa pratipattavyaḥ, na hi pradeśena ghaṭābhāvo janyante, kiṃ tu sanneva ghaṭābhāvaḥ taddvāreṇa niścetavyaḥ yadi hi ghaṭo'pi na syānna pradeśaikarūpaniyatā pratītiriti | evaṃ yathā yadi ghaṭo'dyāpi syānna karparaikarūpaniyatā pratipattistathā na nāśaikarūpaniyatā pratipattiriti balād ghaṭābhāvaniścayo bhavatu yadi pūrvaṃ ghaṭābhāvaḥ syāt, sa ca nāsti |
tadbhāve'pi kiṃ nāśena, kapālenaiva pratiyoginā gatārthatvāt ? na ca nāśapratītirapyastītyuktam, tasmāt sataḥ pradhvaṃsane sadrūpeṇāsadrūpeṇa vā dūṣaṇamuktaṃ kathaṃ sadrūpeṇa sato'sato vā niścaye kartavye syāditi na samānaḥ parihāraḥ |
[150,1]
yattvāha, na ca tadvivekāpratītau tadviviktagrahaṇaṃ bhavati | tadvivekaśca na bhūtalādisvarūpameva, viśeṣaṇatvāditi, tat nyāyabahiṣkṛtam | viśeṣaṇaviśeṣyabhāvo'pi saṅkalpārūḍhe rūpe | sa ca, bhinnaṃ bhāvamabhinnamākalayati vyaktaṃ tadanyātmanā jiṣṇu sphārakadambaḍambaramiva svāṃśairanaṃśaṃ jagat | kiṃ ca svākṛtimātra eva viṣayavyāmohadohakṣamaḥ saṅkalpaḥ paramaindrajālika iva vyādhūtabhūtasthitiḥ ||
yathā hi bhinnaṃ bhāvamekīkurvannutpadyate, tathābhinnaṃ bhāvaṃ bhinnamākalayatītyapyarthaḥ, yathā śilāputrakasya śarīram, śarīre karacaraṇādayaḥ lambakarṇo devadatta ityādi | tasmāt kalpanādhīno viśeṣyaviśeṣaṇabhāvo'bhinno'pi bhāve bhedavivakṣāpekṣavyavahāraḥ kathaṃ bhedaniyatamātmānamātanoti ? skhaladgatirayaṃ rāhoḥ śira ityādinirdeśa iti cet ?
yadi satyametattadā bhinnasya sākṣādanupalambhādeva | iyaṃ ca gatirghaṭavivekākhyapadārthāntarāpekṣayāpyasti, tathāpi neti koṣapānaṃ pramāṇam | tasmāt sa ghaṭābhapradeśa eva ayamanyo ghaṭavivikto na tu ghaṭavivekena bhinnena viśeṣita iti |
[150,2]
tasmād yadyapi kiñcid viśeṣaṇaṃ bhinnameva dṛṣṭaṃ vāhādi, tathāpi nāyaṃ niyamaḥ, viparyayasyāpi darśanāt, saṃbhāvanācca bādhakādarśanāt | vivakṣāparatantratā tu dṛṣṭāntasaṃbhāvanābījam | tadevaṃ na vācyaṃ viśeṣaṇaviśeṣyādarthāntaratvād vāhādivaditi |
kiṃ ca, vyāptaṃ bhidā yadi viśeṣyaviśeṣaṇatvaṃ bhedātyayānnanu tadā tadabhāva eva | deśo viśiṣṭa iti nāsti yathā tathedamapyasti dṛśyamatabhedadṛgasti neti ||
na ca dṛśyānupalabdheḥ pramāṇātmano viśiṣṭavyavahāramātreṇa sa ghaṭādanya ityarthaniṣṭhena bādhaḥ, kiṃ tu tathaivāsyeti |
[151,1]
yaccāha, abhede'pi na pramāṇaṃ kiñcidastīti, tadanunmīlitākṣasyaiva sāmpratam, anyathā pratyakṣodayasya nivārayitumaśakyatvāt |
[151,2]
yaccedam yadi ca ghaṭo nāstītyasya saṃjñānasyābhidhānasya ca bhūtalameva viṣayo na ca tato'nyo ghaṭābhāvaḥ, tadātra ghaṭo'stītyasyāpi bhūtalameva viṣayaḥ syāt | ghaṭo'pi na tato'nyaḥ kalpanīyaḥ, tathotpādena viśiṣṭaṃ bhūtalamevobhayatrāpyastu | na caitadyuktam |
yasmād ghaṭasadbhāvavadghaṭāsadbhāve'pi bhūtalato'nyaḥ pratibhāti, evaṃ hi vidhipratiṣedhayoḥ prayogo'pyarthavāneva bhavediti tadvaraṃ januṣāndho, na punarayaṃ durnītidagdhabuddhiḥ | abhāvavat kila kalaso'pi kalpanāmātraviṣayo na locanagocara iti kimatra brūmaḥ ? sakumbhamudbhutaṃ bhūtalam ityapi sahitotpattirāpadyate, na rūpasaṅkaraḥ, bhedopalambhasya bhinnārthakriyāniyogasya ca durapahnavatvāt | tadvannābhāvo'pi bhūtalakapālādibhyo bhinnaḥ pratibhātīti cintitameva | kiṃ ca,
[151,3]
kimiha kalasadhvaṃso dṛśyo na vetyudito jano vadatu samayasmṛtyā dṛṣṭiṃ vimarśaparāṅmukhaḥ | kalayasi punaḥ kāṃskānarthāniheti paraṃ yadi pradiśati dharādibhyaḥ sabhyastvameva vayaṃ na tu ||
[151,4]
tato vidhipratiṣedhaprayogayorapi kānupapattiḥ, avasthādvayapratipādanāt ? tathā ca jālāntareṇa praviṣṭālokasyābhāvo bhinnadeśo bhāsamānaḥ kimapahnotuṃ śakyaḥ ? kevalam,
[151,5]
vicchinnaḥ sphuṭanīlakāntikalitaḥ tāvatpradeśasthiti— rbhinnārthatvaviniścayāttu sa iti prakhyātināmāntaraḥ | ālokasya yathā tathānyaviraho'pyātmasvarūpasphuṭīkāre kiṃ kalasaḥ kimātapabhidādhyakṣeti citraṃ mahat ||
[152,1]
na hi sūkṣmamīkṣamāṇe'pyatyantavicitrasya bhāvarāśerabhāvānāṃ saṃbandhibhedādbhedopacāramantareṇa sūkṣmo'pi svabhāvabhedastama ivopalambhagocaraḥ | tadvaramālokaviveko'pi sakalānyavivekavadanālokya evāstu, tamastu vastveveti gṛhāṇa | kimaṅga kaṣṭasaṃkaṭe sukhinamātmānamāveśayasi ?
[152,2]
nanu nimīlitākṣasyāpi tādṛṅnīlapratibhāsaḥ saṃbhavī, na ca nīlamarthamupasthāpayatīti | tadayuktam, kṛṣṇavarṇāntarasya sarvasyāpyabhāvaprasaṅgāt | anyādṛśametat kṛṣṇāntaraṃ kalayāpi nimīlitākṣapratibhāsāditi cet ? andhakāro'pi tarhi punaḥ parimitadeśo vicitrasaṃsthānaḥ pratibhāsamānaḥ sphuṭataraṃ nimīlitākṣapratibhāsādbhinnarūpa evānubhūyate, ekarasaśca nimīlitākṣapratibhāsaḥ, andhakārastu kadācit kiraṇaparamāṇunikarasaṅkarakāle viralarūpaḥ, anyadā ghano dhanataro veti kathaṃ sāmyam ? kṛṣṇatāmātraṃ punaranyatrāpi sādhāraṇam |
[152,3]
anyatra nīlavarṇe vastuni sparśāntarasahacāraḥ avaśyambhāvīti cet— na, indranīlādimaṇikiraṇajālake tadabhāvāt | anupalakṣyastatra sparśa iti kalpanaṃ nāndhakārādvibheti | tasmādrūpamātramubhayamastu | na hi dṛṣṭe'nupapannaṃ nāma | yadi cāśrayo'vaśyamṛgyaḥ maṇikuḍyādikamastyeva | na ca vastuvyavasthāyāṃ pratyakṣapratibhāsamāśrayataḥ pratibhāsaviplavena vyabhicārābhidhānaṃ dhīmato dhinoti | anyathā vātapittakṣobhādinā jvalitastambhādisaṃdarśanāt satyamapi jvalitastambhādikamasatyaṃ syāt |
prakṛtipratyāpattau tu yathā tatpratibhāsābhāvaḥ, tathā nayanonmīlanakāle nīlābhāvaviplavasyāpi | andhakārādarśanaṃ tu svasthāvasthāpekṣameva yathopavarṇitaviśeṣam | tatpratibhāsasya ca pratyakṣasaṃbhavasāmagrīvighaṭane vighaṭanaṃ guṇa eva nāparādhaḥ pratyakṣasvabhāvatāyā iṣṭatvāt |
[153,1]
yatpunaruktam, kṛṣṇarūpasyālokena vinā grahītumaśakyatvāditi | nanu pītāvadātādayo'pi nālokanirapekṣavīkṣaṇā iti pradīpacandrātapādayo'pi prakāśāntaramapekṣeran | vicitrāstu bhāvaprakṛtayaḥ pramāṇasamadhigatā na paryanuyogamarhanti |
[153,2]
yaccālokavat, tadabhāvasyāpi grahaṇe cakṣurālokāntaranirapekṣamācakṣāte śaṅkaranyāyabhūṣaṇau, tadapi na kiñcit | niścāyakaṃ hi cakṣurvijñānamabhāvasya na grāhakamavastutvāt, ālokāntarānapekṣamiti tu siddhameva | na caitat vācyam | yo hi bhāvo yāvatyā sāmagryā gṛhyate tadabhāvo'pi tāvatyaivetyālokagrahaṇasāmagryā gṛhyamāṇaṃ tamastadabhāva eveti, tamograhaṇasāmagryā gṛhyamāṇasyālokasyaiva tadabhāvatāprasaṅgenānaikāntikatvāt | ghaṭapaṭayorvā samānagrahaṇasāmagrīkatayā paramparābhāvatvaprasaṅgaḥ |
[153,3]
tasmāt padārthāntare rūpavivekena pratibhāsamānamadhyakṣe andhakāramālokavirodhi vastveva | virodhitve tarhi kadācidālokamapyandhakāraḥ paribhavediti na codyam, adyāpi prakṛtivādasyopasthāpanāt, tūlānalādivat |
[153,4]
etena tamasa eva pratiyogivastuna upalabdhirabhāvaṃ sahasā vyavahārayituṃ prabhavati |
tamasyālokanivṛttāvapīti siddhe yathehālokasyābhāvopalabdhistathā sarvatreti śaṅkarādīnāṃ pratyāśāpratyādeśo veditavyaḥ | anupalabdhiniṣṭhāyāṃ tu jñānākāre'pi pratiyoginyabhāvasiddhirdarśitā | na ca kaścid doṣa ityāstāṃ tāvat | tasmānnābhāvo nāma kiñcid yatra kāraṇavyāpāra iti sthitam |
[153,5]
etena trilocano'pi nirastaḥ, yadāha — bhāvasya vyatiriktāṃ nivṛttimanicchadbhiraśakyā svarūpanivṛttiravasthāpayitum, yā hi tasya prāktanī kācidavasthā bhavadbhirarthakriyānirvartanayogyā dṛṣṭā saiva yadyuttarakālamapyanuvarteta tarhi svarūpeṇaiva nivṛttau bhāvaḥ kathamavasthāpyeta ? tadānīmayaṃ naṣṭo bhāvo, na sapadi svahetupratilabdhasvarūpātirekiṇī tasya kācidavasthotpadyeta ||
[154,1]
utpattau saiva tasyātmāntaraṃ jātamityatādavasthyam | atādavasthyamevāsya vināśaṃ brūmaḥ | tādavasthye tādātmyameva svarūpeṇa nivṛtto bhāva ityasya śabdasya satyamarthaṃ na vidmaḥ | svarūpanivṛttiḥ khalviyaṃ bhavantī bhāva eva syāt, bhāvādanyā vā ? tattve svakāraṇebhyo niṣpannasyānyathānutpattāvuttpatterārabhya sattvānnityatvaṃ prasajyate, anyathātve ca tadeva nivṛtteranyatvamiti priyamanuṣṭhitaṃ priyeṇa | tasmādutsṛjya vibhramaṃ nāśotpattireva naṣṭatvamabhyupagantavyam |
[154,2]
tat kimucyate naṣṭasyādarśanam, na ca tasya kiñcid bhavatīti ? adarśanaṃ naṣṭasya punarabhāvadarśanameva | ātmahānamabhāvotpattimeva vayamaṅgīkurma iti sarvamanavadyam |
[154,3]
akṣaṇikāḥ santaḥ, kāraṇavattvāt | yatkāraṇavattadakṣaṇikam, yathā bhāvavināśaḥ | kāraṇavantaśceme santaḥ | tasmādakṣaṇikā iti | kāraṇavattvasya sādhyaviparyaye vṛttiśaṅkā vināśahetumattvameva nivartayatīti prasiddhavyāptikātkāraṇavattvādakṣaṇikatvasiddhiriti, vyatiriktanivṛttimantareṇāpi svarūpanivṛtterupapāditattvāt |
tataśca kṣaṇādūrdhvaṃ kutaḥ prāktanaśaktāvasthāsthitiḥ ? vyatiriktotpāde'pi kathaṃ naṣṭo nāma ?
atādavasthyamatādātmyaṃ ca jātamityasyātyakṣarasya svahetorevāvasthāsvabhāvāntaravirahito'yaṃ jāta ityevārtha uktaḥ | tanmūlakaḥ atādavasthyādivyavahāra eva paścādbhāvī na tadvikalpapratibhāsi bhāvāntaramiti na tattvānyatvavikalpāvakāśaḥ | tasmādutsṛjya vibhramaṃ naṣṭavyavahāro'stu, na tu tasyānyat kiñcit jāyata iti | adarśanaṃ cābhāvadarśanameveti saṃpratyeva pratyākhyātamiti sarvamanavadyam |
[154,4]
tasmāt prasajyātmano'bhāvasya nāśākhyasya hetureva, na kaścit | vinaśvarasvabhāve tu hetvantaraśaktimapākṛtya svahetoreva sāmarthyasamarthanād jātamātrameva vinaśyatīti na kṣaṇāntaramanvetīti siddheḥ | kāraṇavattvasyākṣaṇikatvena vyāptyasiddheranekāntaḥ |
kṛtakānāmavaśyamante'pi nāśābhyupagame ca virodhaḥ | pramāṇagocarasya pakṣīkaraṇe pratijñāyā anumānabādhā | agocare cāśrayasvarūpayorasiddhiriti sthitam |
[154,5]
yat punarayaṃ bhagavato bhāṣyakārasya pratyakṣataḥ kṣaṇabhaṅgasiddhimanavagāhamānaḥ anurūpavikalpābhāvodbhāvanamātrasāreṇa vistareṇa dūṣaṇamabhilaṣannapabhāṣaṇapramādamācarati, tadasya caṭulavaṭubhāvasulabhamanātmajñatāviṣkaraṇamātramiti mantavyam | tathā hi pratyakṣasiddhaṃ kṣaṇikatvamiti na pratyakṣavyavahṛtam, anurūpavikalpānudayāt | kiṃ tu pratyakṣagṛhītam, vyavahāratvānumānāt | taccānumānaṃ yadi svayaṃ kutaścilliṅgāt prasādhya pratyakṣeṇa kṣaṇabhaṅgagrahaṇavyavahāramādadhīta sāmarthyāt, tadā na viśeṣaḥ sattvādyanumānavat | arthato hi tadā pratyakṣeṇa kṣaṇabhaṅgagrahaṇamavasthāpyamānaṃ svapauruṣasparśābhāvāt na pratyakṣataḥ kṣaṇabhaṅgasiddhiprasiddhiṃ puṣṇāti | yadā tu pramāṇāntarasiddhamadhyakṣasya kṣaṇamātrasthitigrahaṇamāśritya vyavahāramātrasādhanamanumānaṃ pṛṣṭhajavikalpanirviśeṣaṃ tatpauruṣameva dīpayadutpadyate, tadā pratyakṣataḥ kṣaṇabhaṅgasiddhiriti mukhyamākhyāyate | tadayamarthaḥ,
[155,1]
kṣaṇitvamadhyakṣadhiyādhipātaṃ pātaṃ punarna vyavahārametat | ataḥ samakṣagrahasādhanena prasādhyate tadvyavahāra eva ||
[155,2]
kṣaṇabhaṅge'nyadāsiddhe pratyakṣeṇa grahasthitiḥ | pratyakṣeṇa grahādasya kṣaṇabhaṅgavyavasthitiḥ ||
[155,3]
tathā hi,
[155,4]
yannirbhāti yathā tathā tadakhilaṃ gaṅgāmbu gauraṃ yathā nocenna prativastu śaktiniyamaḥ saṅkīrṇabhāve bhavet | saṃskārāḥ pratibhānti cendriyamatiṣvekakṣaṇasthāyinaḥ syādekakṣaṇavīkṣaṇāditarathā dṛṣṭastrikālī kalaḥ ||
[155,5]
liṅgarūpopapattivyavakīrṇo'yaṃ svabhāvahetuprayogaḥ | atra ca sapakṣe sadbhāvānna virodhadoṣaḥ | dvitīyapādena cānekāntaparihāraḥ | tathā hi, nirbhānaṃ pratyakṣe pratibhānamuktam, tato yāvatā viśeṣeṇa padārthaḥ pratyakṣe pratibhāsamāsādayati tanniyamaparihāreṇa yadi svarūpasthitimābhajeta tadā sarvasaṅkīrṇamasya rūpamiti sarvatra sarvopayogādiprasaṅgaḥ | ataḥ svarūpaniyame pramāṇāpekṣāyāṃ pravṛttinivṛttikāmasya yad yathā pratyakṣe pratibhātaṃ tattathaiva san, nānyayeti | tadanena avaitathyavyāpto hi pratyakṣapratibhāso'rthasyānyathāvasthāne vipakṣe vyāpakābhāvādabhavaṃstathāvasthānena vyāpyata iti darśitam |
tṛtīyapādena pakṣadharmopasaṃhāraḥ | tadasiddhiparihāraścaturthena | pūrvāparakālayorekatve hi padārthasya dṛṣṭādrūpādrūpāntaravirahāt sakalakālakalākalitasya deśāntarayuṣo'pi rūpasyāvaśyaṃ pratibhāsa iti na deśakālāntarāvasthāpratipattaye pramāṇāntaraparyeṣaṇāvakāśaḥ |
asti ca paryeṣaṇā idānīmanyadeśe kāle vā tadvastu kathamasti kiṃsvinnopanipātinā rāgarasena siktamiti tadupanipātasaṃbhavinyavasare vimarśadarśanāt | na ca darśanaviṣayīkṛte tathā saṃbhavaḥ | na ca dṛṣṭe'pyanavasāyaḥ śakyo'bhidhātum, tādṛśi jijñāsite raktādau rūpe kṣaṇikatāvadanabhyāsābhāvāt | anyathā paścād darśane'pi nāvasāyodayaḥ syāt | tasmāttadanavasāyastu tadapratibhāsādeva |
[156,1]
nanu vastunastrekālyavyāptipratibhāse'pi svasaṃbandhiviśeṣāṇāṃ kāladeśadaśāntarāṇāmapratibhāso na bādhakaḥ, kṣaṇikagrahaṇe'pi tatsaṃbandhihetuphalasaṃyogyādivastvantarāṇāmapratibhāsasya samānatvāt, ataḥ saṃbandhyantarāpekṣayā pramāṇāntaraparyeṣaṇamapi yuktameveti cet ? naivam, deśakālakriyāguṇādīnāṃ bhāvād bhedāsiddheḥ |
bhinnasya tu saṃbandhino'pi pratibhāsastatpratibhāse mābhūt | tasmāt kṣaṇāntaradaśāḥ sarvā nirvāsya kṣaṇaparigatenaiva rūpeṇa pratibhāsanaṃ samastavastunaḥ siddham |
[156,2]
yāvattarhi raktādirūpā visadṛśī daśā na sannidhīyate, tāvatkālamekīkṛtau ca grahaṇamastu | tadapi nāsti, darśanalakṣaṇānantaraṃ jhaṭiti vicalane vilocanasya sadṛśeṣvapi tattvataḥ kṣaṇāntareṣu viparyayaśaṅkāvatārāt, sākṣātkṛteṣu ca tadayogāt |
yadanantaraṃ tarhi locanacalanaṃ taddarśanaṃ naikakṣaṇikamavasāyaviparyayaśaṅke pṛthagjanasya saṃbandhamutthāpayitum, avaśyaṃ hi dvitrānapi kṣaṇānudīyamānameva taddarśanaṃ tadupayogi |
tato dvitrikṣaṇasthāyino rūpasya kathaṃ prathamakṣaṇe pratibhāsabhraṃśaḥ, yena dvitīyādikṣaṇasya bhedasiddhiriti cet ? yasya tāvatprathamakṣaṇa vīkṣaṇakṣaṇāntarameva calati cakṣuṣi viṣayavikalpodayaḥ, tasya durvāraḥ sarvāparakṣaṇaviparyayavimarśāvakāśaḥ |
[157,1]
naivaṃ kasyacit saṃbhavatīti cet ? kimatra bādhakam ? sādhakamapi kimatreti cait ? ucyate, yadi tāvadīkṣaṇakṣaṇamātrānantaramavasāyodaye sādhakānveṣaṇam, tadā dvividhaḥ pratyakṣapṛṣṭhajo vikalpaḥ, dṛṣṭamātravikalpaśca | dṛṣṭamidaṃ vastraṃ vetyevasvarūpaviśeṣavikalpaśca kṛtrimetaramaṇimuktādau | tatrāsya viṣaye sādṛśyāpahāryamandadhiyaḥ pṛthagjanasya bhrāntirutsargasiddhābhyāsaprakarṣasaṃbhavināpohyate | ataḥ prakarṣatāratamyenodayasya kālasya lāghavatāratamyaniṣṭhāyāṃ darśanakṣaṇānantaramapyayamudayamāsādayannaśakyasaṃbhāvananiṣedhaḥ | dṛṣṭamātrasya vikalpasya tu darśanānantarameva janmotsavasiddhaṃ sāmagrībhedenāpohyate | tathā hi, prakṛtyā anādisaṃsārasantatisātmībhūtavikalpāstvanubhūtapratyakṣe'pi ca vastuni vikalpāpekṣapravṛttinivṛttayo viśeṣataḥ sukhaduḥkhaprāptiparihārārthinaḥ sarve sarvadā tatsādhanavimarśābhyāsavāsitasantatayaḥ kathaṃ tadviṣayānubhave'pi samathahetau samupasthite vilambitavikalpabhāvānanubhavitumarhanti ? kevalaṃ kadācit saṃhatāḥ, yatā na vikalpasaṃhārābhyāsaḥ, kadācidanyāsaktiḥ, kadācidātyantikamāhādāmukhībhāva ityevaṃprakārasāmagryā vilambasaṃvāhitavikalpajanmāno bhaveyuḥ |
tadabhāve tu siddha eva pratyakṣakṣaṇānantaramudayo vikalpasya | tatastaddarśanavinākṛteṣu sarveṣveva viṣayakṣaṇeṣu raktatādisandehadolāndālanaṃ manaso viprakṛṣṭakṣaṇaparamparāsviva dvitīyakṣaṇe'pi vimarśaviṣayīkṛte kathamanavakāśaḥ ? na ca pratyakṣapratibhāse'pyevam |
tasmāt kṣaṇaparigateneva padārtharāśiradhyakṣapratibhāsamāviśati |
[157,2]
syādetat | pratyakṣasya kṣaṇikatve satyupapannametat, yāvatā pratyakṣamanekakṣaṇavyāpi |
tato'nekṣaṇavyāpini pratibhāsite vikalpāvasāyaḥ | tat kathamekakṣaṇagrahaṇasiddhiḥ ? ucyate, kiṃ tāvat svarūpaniṣpattāvupayogādanekakṣaṇasya vyāpakamadhyakṣam, atha kṣaṇaniṣpannasyaiva sthairyāt ? tatrādyakalpastāvadasaṃbhavī, jñārnasyāvayavirūpatāviyogena khaṇḍaśa utpattarayogāt | kṣaṇabhedinaśca te'vayavāḥ pratyakṣasya yadi paricchittisvabhāvāḥ, tadā tāvantyeva pratyakṣāṇoti prathamapratyakṣāpekṣayā saiva cintā |
aparicchittisvabhāve tu samuditamapi na pratyakṣam | akhaṇḍaśaḥ paricchittiḥ samudāyena sakalātmavastuparicchedaḥ | tadāpyādyakṣaṇaparicchinnaḥ khaṇḍa eva sakalātmavastu, tadapraviṣṭasya tato bhinnatvāt | anyathā krameṇa pratīyamānaṃ viśvamekameva vastu syāt, sakalaṃ ca pratyakṣamekameva pratyakṣamiti |
[158,1]
dvitīye pakṣe'pi niṣpannavyāpārasya vā ? kṣaṇāntaravyāptiniṣpannavyāpārasyaiva vā ? prathamapakṣe viṣayagrahaṇamevāsya vyāpāra iti tāvataiva vikalpajanmāvakāśaḥ, svayaṃ kṣaṇāntaramastu mā vā ? tathā ca sati calati cakṣuṣi viṣaye vā tadviṣayagrahaṇapravaṇamadhyakṣamavatiṣṭhata iti apūrvo'yaṃ nayaḥ | agrahaṇāvakṣaṇāvasthāne tu na tāvataiva vikalpajanmāvakāśānmuktiḥ | na ca pūrvagrāhiṇaḥ paścādagrahaṇe sthairyapakṣasthitiriti indriyaviṣayavidhāne bāgṛhṇato'pi tasya sthitiriti śraddhāvadheyameva |
evamaniṣpannavyāpārasthitirityapi duḥśraddhānam | na hi kāryāntaravajjanmātirekeṇa jñānasyāpi vyāpāraḥ | astu caivam, tathāpīndriyaviṣayopanidhau labdhodayamadhyakṣamanadhigatagocaramubhayavicālakāle kalayat kilāstīti subhāṣitaṃ pūrvavat |
[158,2]
tadalamatipratiṣṭhairmithyāvikalpairiti caturthapādena prāk paścād vā citraraktādirūpasya tadaiva nirbhāse sūcitapramāṇāntarāvṛttiviparyayeṇa | yad yad rūpaṃ vyavasitisahaṃ kvāpi nirbhāsamāne mānaṃ bhinnaṃ spṛhayati na tat tatra nirbhāsayogi | rūpābhāse rasa iva tathā tatkṣaṇe bhāsamāne pūrvāvasthā vyavasitisahāpekṣyate mānamanyat ||
iti viruddhavyāptopalabdheḥ sthitametat ekakṣaṇasthāyinamevabhāvasvabhāvamāmukhayati pratyakṣapratibhāsa iti | na ca tatpratibhāsabahirbhūto'pi svabhāvastasyeti niveditaprāyaṃ vyāptisamarthanaprastāve |
[158,3]
tasmāt siddhamadhyakṣeṇa bhaṅguratvam, vyavahṛtaṃ cānumānena mānāntaropapāditaṃ tatsiddhisiddheneti |
[158,4]
pratyakṣeṇa kṣaṇikakalane nyāyadiksūcanātaḥsāmarthyāptavyavahṛtividhau dhīmato na prabandhaḥ |
[158,5]
so'pyācāryapravararaviṇākāri kiṃ tvalpamedhā — stattvābodhāt prakṛtimukharo'satyamabhyujjagāra ||
[159,1]
no mārgamācāryaraverapekṣya cakṣaṇigrahe'smākamatha kramo yataḥ |
[159,2]
yathā ca bhāṣyoktisamanvayastathāna gītamaprastutavistarād bhiyā ||
[159,3]
tadalamānuṣaṅgikakathānirbandhena | sthitametanna vināśo nāma parighādibhyo bhinnaḥ kaścinmudgarādisādhyo yastadanupanipātadaśāyāmabhavan bhāvasya sthairyasiddhimanorathaṃ paripūrayediti |
[159,4]
durnītāśramavedikādṛḍhatarastambhānamūn śaṅkaranyāyālaṅkaraṇatrilocanavacaspatyāhvayān helayā | unmūlya kṣaṇabhaṅga eṣa vihito yatpuṇyamāptaṃ mayā tena syāt parapāragastribhuvane jñānaśriyo'yaṃ janaḥ ||
[159,5]
ahetukavināśādhikāro nāma caturthaḥ pādaḥ samāptaḥ ||
{2}
<vyāpticarcā>
[161,1]
namo bhagavate vītarāgāya |
[161,2]
iha dahanādinā dhūmādervyāptiradhyakṣānupalabdhisādhanatadutpattilakṣaṇeti vyutpādyate |
pare hi purastanāstāvadagnimati dhūmasya darśanamadarśanaṃ ca tadvirahiṇītyevānvayavyatirekitvaṃ kalpayāmbabhūvuḥ | tatra darśanādarśanaṃ yādṛcchikamapi sakṛd bhavediti ca bhūyaḥ pravṛttimapekṣate | nanu bhūyasāpi pravṛtte darśanādarśane ghaṭakulaṭādāvupalabdho vyabhicāra iti cet ? kimetāvatā, tatrāpyanumānamastvityucyate, atha tadvad dhūmādāvapi mā bhūditi ?
prathamapakṣastāvad vyabhicārādeva nirastaḥ | dvitīyo'pyavyabhicārādeva | na hyanyasya vyabhicāre dhūmasya kiñcit | na khalu viṣānnamaniṣṭamiti bhakṣyāntaramapi heyamastu |
tāvatā ca sarvā nivṛttirlabdheti kimutpattiprārthanayā, tanniścayopayoginā vā pratyakṣānupalambhena ? tadutpattirapi yadi darśanādarśanādeva gṛhyeta kīdṛśo doṣaḥ ? anumānameva ca vibhāgena bhavatviti tadanveṣaṇam | sa ca vibhāgo vyabhicārāvyabhicāradvāreṇa siddhaḥ | asati ca vyabhicāre tāvataiva gamakatvam, anarthikā tadutpattiḥ | vyabhicāre ca śatamapi tadutpattayo na samarthāḥ | tasmāt sannikarṣeṇa paryeṣaṇaṃ saṃyogenaiva kṛtārtham | ataeva saṃyogī heturucyate vahnerdhūmo na kāryamiti |
[161,3]
trilocanastvāha, pratyakṣānupalambhayorviśeṣaviṣayatvāt kathaṃ tābhyāṃ sāmānyayoḥ sambandhapratītiḥ ? athānagnivyāvṛttenādhūmavyāvṛttasya sambandhaḥ pratīyata eveti, nanu so'pi kasya pramāṇasya viṣayaḥ ? na tāvat pratyakṣasya, tasya svalakṣaṇaviṣayatvāt |
nāpyanumānasya, tasyāpi tatpūrvakatvāt | na ca vyāvṛttaḥ kaścit sambandhaḥ | atha pratyakṣapṛṣṭhabhāvī vikalpo dṛṣṭe bhede'bhedamadhyavasyati, tadeva sāmānyam | evamapi vikalpānāṃ na vastveva viṣayaḥ, api tu grāhyākāraḥ | sa ca na vastu | vastu tu teṣāṃ parokṣameveti kathaṃ tenāpi sambandhagrahaḥ ? asmākaṃ tu bhūyodarśanasahāyena manasā tajjātīyānāṃ sambandho gṛhīto bhavati, ato dhūmo nāgniṃ vyabhicarati | tadvyabhicāre dhūma upādhirahitaṃ sambandhamatikrāmediti hetorvipakṣaśaṅkānivartakaṃ pramāṇamupalabdhilakṣaṇaprāptopādhivirahaheturanupalambhākhyaṃ pratyakṣameva | tataḥ siddhaḥ svābhāvikaḥ sambandhaḥ |
[162,1]
vācaspatestu prapañcaḥ, tathā hi dhūmādīnāṃ vahnyādibhiḥ svābhāvikaḥ sambandhaḥ, na tu vahnyādīnāṃ dhūmādibhiḥ | te hi vināpi dhūmādibhirupalabhyante | yadā tu ārdrendhanasambandhamanubhavanti tadā dhūmādibhiḥ sambadhyante | tasmād vahnyādīnāmārdrendhanādyupādhikṛtaḥ sambandhaḥ, na tu svābhāvikaḥ | tato na niyataḥ | svābhāvikastu dhūmādīnāṃ vahnyādibhiḥ sambandhaḥ, tadupādheranupalabhyamānatvāt | kvacid vyabhicārasyādarśanāt | anupalabhyamānasyāpi kalpanānupapatteḥ | na cādṛśyamāno'pi darśanānarhatayā sādhakabādhakapramāṇābhāvena sandihyamāna upādhiḥ sambandhasya svābhāvikatvaṃ pratibadhnātīti yuktam,
[162,2]
avaśyaṃ śaṅkayā bhāvyaṃ niyāmakamapaśyatām (pra. vā., 3. 324)
[162,3]
iti ca dattāvakāśā laukikapramāṇamaryādātikrameṇa saṃśayapiśācī labdhaprasarā na kvacinnāstīti nāyaṃ kvacit pravarteta, sarvatraiva kasyacidanarthasya kathañcit śaṅkāspadatvāt |
anarthaśaṅkāyāśca prekṣāvatāṃ nivṛttyaṅgatvāt | antataḥ snigdhānnapānopayoge'pi maraṇadarśanāt | tasmāt prāmāṇikalokayātrāmanupālayatā yathādarśanamāśaṅkanīyam, na tu adṛṣṭapūrvamapi | viśeṣasmṛtyapekṣa eva hi saṃśayo nāsmṛterbhavati | na ca smṛtirananubhūtacare bhavitumarhati | taduktaṃ mīmāṃsāślokavārtikakṛtā, nāśaṅkā niṣpramāṇikā (ślo. vā., sū. 2. 60)
iti | tathā tenaiva bṛhaṭṭīkāyām, utprekṣeta hi yo mohādajātamapi bādhakam | sa sarvavyavahāreṣu saṃśayātmā kṣayaṃ vrajet ||
iti | tasmādupādhiṃ prayatnenānviṣyanto'nupalabhamānā nāstītyavagamya svābhāvikatvaṃ sambandhasya niścinumaḥ |
[162,4]
syādetadanyasyānyena sahākāraṇena cet svābhāvikaḥ sambandho bhavet, sarvaṃ sarveṇa svabhāvataḥ sambadhyeta, sarvaṃ sarvasmād gamyeta | athānyasya cedanyat kāryam, kasmāt sarvaṃ sarvasmānna bhavati, anyatvāviśeṣāt ? tataśca sa evātiprasaṅgaḥ | yadyucyeta na bhāvasvabhāvāḥ paryanuyojyāḥ, tasmādanyatvāviśeṣe'pi kiñcideva kāraṇaṃ kiñcicca kāryamiti, nanveṣa svabhāvānanuyogo'kāryakāraṇabhūtānāmapi svabhāvapratibandhe tulya eva | tasmāt yatkiñcidetadapi |
[163,1]
kena punaḥ pramāṇenaiṣa svābhāvikaḥ sambandho gṛhyate ? pratyakṣasambandheṣu pratyakṣeṇa | tathā hi yadā tāvat prathamaṃ vahnidhūmayoḥ sahārdrendhanayoḥ sambandhaṃ paśyati, tadā kiṃ dvayorapi svābhāvikaḥ sambandhaḥ aupādhiko vā; atha dhūmasyaupādhikaḥ, vahneḥ svābhāvikaḥ, vahneraupādhiko dhūmasya svābhāvika iti ca na śakyaṃ nirdhārayitum |
tatra vahneranārdrendhanasya vinā dhūmamayogolakādau darśanādārdrendhanopādhirasya dhūmena sambandho, na tu svābhāvika iti niścīyate | dhūmaviśeṣasya tu vinā vahnimanupalambhādupādhibhedasya cānupalabhyamānasya kalpanāyāṃ pramāṇābhāvāt viśeṣasmṛtyapekṣasya saṃśayasyānupalabdhapūrve'nutpādāt | utpāde vātiprasaṅgāt | prekṣāvatāṃ pravṛttyucchedāt svābhāvikaḥ sambandho'vadhāryate |
[163,2]
tadidamavadhāraṇaṃ na mānasam, anapekṣasya manaso bāhyeṣu pravṛttābandhavadhirābhāvaprasaṅgāt | bhūyodarśanasāpekṣasya ca pravṛttau pramāṇāntarāpātāt | na hi mano nimittamityeva mānasam | tathā sati na kiñcinna mānasam, pratyayamātrasya manonimittatvāt | tattadasādhāraṇakāraṇāpekṣayā ca tattatpramāṇavyapadeśe'trāpi bhūyodarśanam asādhāraṇaṃ kāraṇamastīti pramāṇāntaraṃ jātam | tasmādabhijātamaṇibhedatattvavad bhūyodarśanajanitasaṃskārasahāyamindriyameva dhūmādīnāṃ vahnyādibhiḥ svābhāvikasambandhagrāhīti yuktam |
[163,3]
evaṃ mānāntaraviditasambandheṣu mānāntarāṇyeva yathāsvaṃ bhūyodarśanasahāyāni svābhāvikasambandhagrahaṇe pramāṇamunnetavyāni | svabhāvataśca pratibaddhā hetavaḥ svasādhyena yadi sādhyamantareṇa bhaveyuḥ, svabhāvādeva pracyaveranniti tarkasahāyā nirastasādhyavyatirekasandehā yatra dṛṣṭāstatra svasādhyamupasthāpayantyeva | na ca śyāmatādiṣu maitratanayatvādīnāṃ svābhāvikapratibandhasaṃbhavaḥ, annapānapariṇatibhedasyopādheḥ śyāmatāyā maitratanayatvasambandhaṃ prati vidyamānatvena maitratanayatvasyāgamakatvāt | etena pakvānyasya vṛkṣasyāgravartīni phalāni, etadvṛkṣaprabhavatvāt, āsvāditaphalavadityādayo'pyaupādhikasambandhā vyākhyātāḥ | tasmād yasya svābhāvikaḥ sambandho niyataḥ so'numānāṅgam, yathā dhūmakṛtakatvādiḥ | yasya tvaupādhikaḥ, so'numānāṅgaṃ na bhavati, yathā tatputratvādiriti sthitam |
[164,1]
atrocyate, vyāptirnāma vyāpakasya tatra bhāva eva, vyāpyasya vā tatraiva bhāva ityevaṃ kartṛkarmadharmatayā pratīteranvayavyatirekarūpatayā dvidhānumānasamīhayā samīhitā, anyathānumāne'nupayogāt | yadi hi sādhane satyavaśyaṃ sādhyaṃ bhavatyeveti sāmānyena siddhaṃ bhavati, sādhyābhāve vā sādhanamavaśyaṃ na bhavatīti, tadā viśeṣoddeśena sādhanavati sādhyapratyāśā bhavati, sādhyābhāve tadabhāvasya | yadā tu na yathoktaniyamaḥ, tadā sādhanaṃ ca bhavati na ca sādhyamityāśaṅkāyāṃ kathamanumānāvakāśaḥ ? tasmādanumānamicchatā niyataṃ yathoktaiva vyāptirapekṣitavyā | na ca bhūyodarśanamātreṇa tasyāḥ siddhiḥ |
yathā hi yadṛcchayāpi sakṛt saṃvādasaṃbhāvanā, tathā katipayavārānapi yadṛcchayaiva bhavataḥ saṃvādasya niṣedhaḥ, yathā ca sakṛt sahacāradarśane vyabhicāra upalabdha iti na sarvatra sarvadā ca tatsahacāraniyama iti śaṅkā, tathā bhūyodarśane'pi vyabhicāradarśanādeva bhavantī na śakyaniṣedhā |
[164,2]
yat tu vyabhicāradarśanādananumānamuktam, tanna yuktam | tathā hi kasya punariha vyabhicāradarśanamanumānavidhnāya prayojakam | kiṃ pratipattureva, atha śāstrakārasya, yasya kasyacid vā ? antyapakṣe pratipattuḥ kimāyātam, yato nānumānamayaṃ kuryāt ?
anyathānyasya tattadviṣayapratyakṣīkāreṇaiva so'pi kṛtārtha iti kimanumānamavaśyamanveṣate ? śāstrakāraṃ ca pṛṣṭvā adṛṣṭasambandho'pi dhūmādagnimanumāsyate ityalaukikam | pratipattustu nāvaśyaṃ sannapi vyabhicāro gocarībhavati | na hi yatra vyabhicārastatraiva tāvati kāle deśe vāvaśyaṃ pratītimavatarati | apratīyamānaśca nāstyeveti na śakyamavasātum, ātyantikakālavyavadhāne'pi vā darśanāt, anupajātabādhabuddhīnāmapi nidhanasannidheravarodhācca | tataśca satyapi vyabhicāre pratipatturdarśanaṃ saṃbhāvyate | bhavati cāvyabhicāre'numānamanyathā netyupadiṣṭasya smaran kimasāvavyabhicāraniścayādanumāne pravartatām, nivartatāṃ vā'darśanamātreṇa niścayāyogādavyabhicārāsiddheḥ sandigdhāsiddhahetuvat | tatrādyapakṣe karabhādapyanumānaṃ kuryāt | dvitīye tu na dhūmādapi | na hi vidyamānasyāvidyamānasya vā vyabhicārasyānavalokanakāle kaścid viśeṣaḥ | tato yadi bhūyāṃsamapi sahopalambhaṃ karabhagardabhayoryādṛcchikamāśaṅkate, tathā dhūmadahanayorapi kasmānneti samānam | atha pratyāsannayorapi karabhagardabhayoḥ svātantryeṇopalakṣyamāṇayoḥ paśyāmi tāvat kimekamapasāryamāṇamanyo'nudhāvati dhenumiva vatsa iti jijñāsayā tathānutiṣṭhanna tathā pratipadyate | vahnau tvapasārite dhūmāpagamameva pratyeti, vahnisannidhāne vā dhūmasaṃbhavam |
[165,1]
ataḥ saṃbhāvyate vyabhicāraḥ karabhasyānyadāpi na dhūmasyeti cet ? viśiṣṭameva tarhi darśanādarśanaṃ dhūme utpattigrāhakaṃ ca yādṛśaṃ tādṛśaṃ na karabhe | tathāhi yadāgnyabhāve dhūmābhāvaṃ pratyeti, tadā sahopalambhapūrvakamagnimātrābhāve dhūmādarśanamupayuktaṃ pratibandhasiddhau | anyathā sahadarśanābhāve tāvadaṅgārāviśeṣacitrabhānumātrāpasāraṇaṃ ca dhūmaśca nāstyeva, karabhavad gardabhābhāva iti kva sambandhabodhaḥ ? sahadarśane'pi yadi vastvantarasahitahutāśāpasāraḥ, tadā pūrvamasya sattā kiṃ hutāśasya vastvantarasya vā sattayā prayukteti na niścayaḥ, hutāśamātrābhāve tu tadbhāvaprayukta eva prāgasya bhāva iti sulabham | yadāpi pāvakamātrasannidhau dhūmasattā, tadāpi pūrvamubhayādarśanapūrvakamagnimātropadarśane darśanaṃ dhūmasyopayuktam, anyathāgnimātramānītaṃ dhūmaścāstyeveti karabhavat kutra pratibandhasiddhiḥ vastvantarasahitahutāśanānayane'pi kasyābhāvena prayuktaḥ prāgabhāvo dhūmasyeti na niścayaḥ |
hutāśamātropalambhe tu tadabhāvaprayukto yuktaḥ |
[165,2]
tadevaṃ pūrvadarśanāpekṣaniyataikādarśanapūrvaṃ cānyādarśanaṃ viśiṣṭamucyate | tadapi prācīnadarśanamautarakālikayathoktādarśanadvayāpekṣayā viśiṣṭam | evamadarśanapūrvake'pi darśane viśeṣa ūhitavyaḥ, yadabhāvāt karabhādau nāśvāsaḥ | tameva darśanādarśanayorviśeṣamāśritya pratyakṣānupalambhavyāpāravyavahāraḥ tadviṣayaśca bhāvadvayasvabhāvaḥ kāryakāraṇabhāva ityucyate |
[165,3]
yaccāyattamanāyatte paratra tat tatra tadutpattyā pratibaddhamityapi | tathā hi tanmātrāpanayane dvitīyasāhityasyāpi niṣedhād vyaktaṃ tadāyattaṃ tat | evaṃ tanmātrāpasāraṇe'pi bīddhavyam, anyathā dvitīyāpasāraṇāpekṣaṇāt kutastannātrāpasāraṇamiti tadutpattyaiva pratyakṣānupalambhasādhanayā vyāptiruktā bhavati, na tadviśeṣavirahiṇā darśanādarśanamātreṇa ?
tadviśeṣāpekṣaṇe ca sakṛdeva pravṛttau nirvṛttilābhānna bhūyaḥ pravṛttyapekṣā | yathā hi sakṛd darśanādarśanena pratītasahacāramātrādanāśvāsakarānnāparamapareṇa pratyayam, tathā sakṛt pratyakṣānupalambhābhyāṃ pratītaviśiṣṭajātidvayahetuphalabhāvasambandhānnāparamparābhyāṃ pratyeyamiti tāvataiva nirvṛttiḥ | yadi na sādṛśyādinā jātyantare tadadhyavasāyaḥ puruṣasyeti nipuṇena pratipattrā bhavitavyam | sahacāramātre tu tajjātāveva saṃśayaḥ | anyatra sahacāramātre vyabhicāradarśanaṃ ca puṣṭaṃ bījamasya | na cātra viṣānnadṛṣṭāntaḥ śāntaye, viṣānnād bhojyāntarasya bhinnajātīyatvāt | atra tu yaḥ prayojako bhāgo bhūyaḥ sahacāralakṣaṇastenaikajātīyatvameva dhūmasya, na tu viṣadigdhatvaṃ dadhibhaktādeḥ sādhāraṇamiti vaiṣamyam | tadutpattimantareṇa cāvyabhicārasyaivābhāvād bhede avyabhicārasyaiva tadutpattirūpatvāt | avyabhicārāpekṣayā kṣepastadutpatterayukta eva | tasmāt kāryameva heturdhūmo dhūmadhvajasya, tadutpattyāvyabhicārākṣepāt; na saṃyogī, sahacāramātrollekhāt |
kathaṃ tarhi karabhagardabhodāharaṇamasaṃyogāt ? dāsīkalasasaṃyogadarśanabhūmnā santoṣo'stu |
karabhagardabhayorapi vā jalabalākayoriva tāvati kāle deśe'vasthitiniyamastathā darśanādastviti na kiñcidetat | tasmādarthāntare gamye kāryahetuḥ, tadbhāvasiddhiśca pratyakṣānupalambhāditi sthitam |
[166,1]
trilocanacodye tu brūmaḥ, viśeṣaviṣayaṃ pratyakṣamiti kiṃ viśeṣo'pi viṣayo'sya, atha viśeṣa eva ? ayogavyavacchedapakṣe na sāmānyaviṣayatāpratihatiriti kathaṃ na pratyakṣānupalambhāvakāśaḥ sāmānyadvaye ? anyayogavyavacchedastu kimasmatsiddhāntāśrayeṇa ucyate, vastuvṛttyā vā ? asmākaṃ tāvadubhayamubhayamapi pramāṇamubhayaviṣayam, grāhyādhyavasāyabhedena | yaddhi yatra jñāne pratibhāsate tad grāhyam, yatra tu tatpravartate tadadhyavaseyam |
tatra pratyakṣasya svalakṣaṇaṃ grāhyamadhyavaseyaṃ ca sāmānyam | anumānasya tu viparyayaḥ | tatra sādhanapratyakṣaṃ tadaivārthakriyārthinaḥ kṣaṇavokṣaṇe'pi santānāpekṣayā sāmānyaviṣayam |
vyāptigrahaṇaprakaraṇe punarekavyaktidarśane'pi sarvasajātīyavyaktiviṣayatvena sāmānyaviṣayam | pratyakṣeṇa mayā agnijanmā dhūmaḥ paricchinna iti sakalatadanyāpoḍhavyaktijātamantarbhāvyaiva tadbalotpannasyādhyavasāyasya saṃvedanāt | yathā rūpamātradarśane rūparasagandhasparśasamudāyaviśeṣātmani ghaṭe dṛṣṭādhyavasāyāt tadviṣayatvaṃ pratyakṣasya |
[166,2]
na ca sāmānyaṃ nāma kiñcidanyadeva, kiṃtu svalakṣaṇānyeva parasparamavivecitabhedāni sāmānyamucyante | bhedavivecane tu pratyekaṃ svalakṣaṇamiti svaśabdenaiva vyavahāraḥ | tato yadyapi paravilakṣaṇāśeṣasvalakṣaṇānāmapratibhāsānna grāhyatvena viṣayatvam, tathāpyadhyavaseyatvena durnivāramiti kathamanyayogavyavacchedaḥ ? vikalpānāmavastveva viṣaya ityapi parakṛtāntānabhijñatayaivocyate, anusandhānānumānayoradhyavasāyāpekṣayāvastuviṣayatvāt |
śeṣaṃ siddhasādhanam | atha vastuvṛttyeti pakṣaḥ ? so'pyayuktaḥ, sarvajñānānāṃ grāhyādhyavaseyabhedena viṣayadvaividhyasya duratikramāt | pramāṇasya hi prāmāṇyamevātiricyate, viṣayadvaitaṃ tu sarvatra siddham | tatrānumāne tāvadvastuno'pratibhāsādadhyavaseyameva svalakṣaṇam, grāhyastu svākāraḥ | evaṃvidhaṃ nirloṭhitamasmābhirapohaprakaraṇe iti na prastūyate | yadyapi ca buddherākāro neṣṭastathāpi vastubalādāyātaḥ kathamapohituṃ śakyaḥ ?
na hyapratibhāse jñānaṃ nāma, pratibhāsi cānumāyāṃ na vastviti sthite niyataṃ svākāraḥ |
alīkamastviti cet ? tathāpi tatpratibhāse grāhyamavaseyaṃ ca bāhyamiti viṣayadvaitasiddhau kiṃ nirbandhena ? evaṃ pratyakṣe'pi kācideva vyaktiḥ pratibhāsinī grāhyā | sarvā tu sajātīyādhyavaseyā pratibandhabodhakāle, asphuraṇe hi yadyavasāyo'pi syāt pratyakṣeṇa sambandhabodhaprasiddhigandho'pi nirdhūtaḥ syāt |
[167,1]
yattu mānasena bhūyodarśanajanitasaṃskārasahāyenendriyeṇa vā grahaṇamuktam, tatredaṃ vicāryate | asti tāvadagnidhūmavyaktyoḥ punaḥ punarupalabdhiraindriyī | asti ca tatkṛtasaṃskārajanmā vimarśaḥ ayametatsahita evopalabhyate, tat kimanayoḥ sadātano'yaṃ sahacāraḥ, atha suhṛddvayasyeva sātyaya iti ? parāmarśadurbalasya hetunāntarīyakapratītirapi bhavati | tadanurūpaṃ cānuṣṭhānam | na punaratrāparo jñānavivartaḥ saṃvedyate | tato bhūyodarśanaṃ tāvat saṃskāradvāreṇa sahāyameva kṛtam, na tatprastutamabhidhātuṃ śakyam, tadantimamekajātikāśeṣavyaktiviṣayaka ityapi manorathamātram, tadvyaktīnāṃ nirbhāsābhāvāt | saṃśayo'pi tadanantaraḥ saṃśayatvādeva na niścāyakaḥ sambandhasya | paścimaśca niścayākāratve'pi parāmarśaśūnyasyaiveti pratyakṣābhikhyayāpi tadupasthāpite prameye ka āśvāsaḥ ? aliṅgajasya hi vikalpasya pūrvapravṛttadarśanavyāpāranusārādevārthatathābhāvasambhavo, na svātantryāt, atiprasaṅgāt, pūrvapravṛttāni ca darśanāni sahacāramātrasākṣīṇi vātātapādisahacāravat kañcid viśeṣamanāviśanti kathamasya yathārthatāṃ samarthayitumīśate ? tathābhāve'pi tānyeva tatra pramāṇam, idaṃ tu smaraṇaṃ pramāṇatvena nirdiśyata iti sādhu | vātātapayoḥ paścāt sahacāravighaṭanāsti viśeṣa iti na vācyam, vyabhicārādarśanakālāpekṣayābhedasya vivakṣitatvāt, atrāpi avighaṭananiścayānupapatteścoktatvāt | yāvadeva vahnivyāpārāt pūrvaṃ dhūmānudayo hṛdayasaṃvāsī, tāvadeva hi sahacārāntarād bhedavimarśaḥ, tata eva tadvyabhicāre dhūma upādhirahitaṃ sambandhamatikrāmediti śobhate | anyathā pūrvaṃ sahacāramātropalabdhau yathā dhūmamantareṇānalavilokane analasya dhūmena sambandhe upādhikalpanaṃ sāmānyena, tathā dhūmasyāpi vahnimantareṇa bhāvasaṃbhāvanāyāmupādhyantarakalpanaṃ bhaviṣyati, ataḥ kasya kenaupādhikaḥ svābhāviko vā sambandhaḥ syāt ? na hi suhṛdorekavyatirekeṇānyadarśane'vyatirekeṇāpi taddarśanasaṃbhāvanā na bhavati | kevalaṃ caitramantareṇāpi maitrasya bhāvāvirodhād bhūdharavivarapraviṣṭasyāpi na darśanayogyatā vigalati, dhūmasya tu niyataṃ vinā vahnimudaya eva nāstīti na saṃbhāvanā, tāvatā ca tadutpattireva śaraṇīkṛtā bhavati | sā ca na bhūyodarśanādityuktameva |
[168,1]
ata eva gogotvayorapi na svābhāvikaḥ sambandho'bhidhātuṃ śakyaḥ, tadutpattipratītivirahe'nyasmāt sahacāriṇo viśeṣābhāvāt | na ca sahacāradarśanamapyasti, pratyakṣeṇobhayabhāgānullekhāt | tat kimatra svābhāvikaupādhikavādaprakṣepeṇa vibhāgena ? gamakatvaṃ ca sāmagryāḥ kāraṇatvādekaṃ kāraṇamanyāpekṣameva janakamityaniyamaḥ |
kāryaṃ tu sāmagrīniyatatvena pratyekaṃ niyatamiti tadeva liṅgaṃ na kāraṇamiti siddham |
athāgnerindhanasannidhau dhūmadarśanād viśeṣoddeśenaiva siddha upādhirindhanam | dhūmasya punaragninā sambandhe tadupādhirbhavan dṛśya eva bhavet, anupalabdhastu nāstītyucyate |
tat kimindhanameva paramupādhiryena dṛśyatāniyamaḥ sambandhe hi vivakṣyate, apekṣaṇīyamarthāntaraṃ svabhāvaviśeṣa eva copādhirabhidheyaḥ | na cārthāntaraṃ dṛśyatāniyatam | tataśca dhūmasyāpi hutāśena saha sambandhe syādupādhiḥ, na copalakṣyata iti kathamadarśanānnāstyeva, yataḥ svābhāvikasambandhasiddhiḥ ?
[168,2]
atha yadyapekṣaṇīyamarthāntaraṃ syāt, kathaṃ dhūma ityeva pāvakasya sattāniyama iti cet ? nanvidameva cintyate, kiṃ dhūme sati avaśyamagniḥ sambhavī, na veti ?
kadācidarthāntaramupādhimapekṣya dhūmo'pi syāt, nāgniriti kimatra niṣṭaṅkakāraṇam ?
tasmāt pāvakaparādhīnodayo dhūmaḥ pariniṣṭhataḥ kathaṃ tadabhāve'pi bhāvaṃ svīkuryādityeva sādhu | asiddhā ceyamupādhyanupalabdhiḥ | yathā hi dahano nendhanena vinā dhūmena saṃbadhyate, tathā dhūmo'pi na tena vinā'gni saṃbadhyata iti samānamupādhitvamindhanasyobhayatra | atha siddhasyāgnerindhanasāhityena dhūmalābha ityupādhivyavasthā, asiddhasya tu dhūmasya tannimittātmalābhatayā tadavyabhicārāt svābhāvikaḥ sthāpyata iti cet ? evamapi saiva tadutpattirāyātā, saiva ca svābhāvikaḥ sambandhaḥ | na ca yathoktamānasādigrāhyaḥ | na copādhirdṛśyānupalabdhibādhya ityaupādhikaśaṅkāyāṃ na vipakṣānnivṛttirdhūmasyeti sthitam ||
[169,1]
vācaspatye tu prabandhe'gnerdhūmena saṃbandhe indhanamupādhirdṛśya ukta eva | dhūmasya tu vahninā sambandhe svābhāvikatvamupādheranupalabdhimātreṇa ca bādhaḥ | tatra ca kvacid vyabhicārasyādarśanāditi hetuḥ | tatredamālocyate, kimayaṃ heturupādhyanupalabdhisādhakaḥ, atha saivāsya sādhikāyaṃ svābhāvikatvasya bhūtānupalabdheradārḍhyaṃśaṅkayopādhereva bādhakaḥ ?
prathame nirupayogaḥ, na hi buddherbhāvābhāvau hetvantarasādhyau, svasaṃvedyavedanāntarasvabhāvatvāt | nāsti copādherupalabdhiriti siddhaivānupalabdhiḥ | evaṃ vyabhicārādarśane'pi hetvanupayogo vācyaḥ | vyavahārasādhanamupayoga iti cet — na, vimaterabhāvāt, apratītimātrasya siddhatvāt | tṛtīyo'pi na yuktaḥ | ekasyā dṛśyaviśeṣaṇarahitāyā niṣedhasādhanāśaktau dvitīyasyāḥ kīdṛśī śaktiḥ ? vyabhicāro dṛśya eva vivakṣita iti cet ? tarhi na sarvatra sarvadā vā | tataśca na kvacid vyabhicāra ityataḥ svābhāvikatvamayuktam | kvacit tu na dṛṣṭo vyabhicāra ityevaṃ tatkalpanamanalasyāpi dhūmena prasajyeta |
caitramaitrādīnāṃ vā parasparam | sati caivaṃ svābhāvikasambandhe'pyanāśvāsa ityāyātam |
[169,2]
tasmāt sarvatraivāvyabhicāraḥ paryeṣaṇīyaḥ | tato'numānaviṣaye'pi yāvanna sādhyaṃ pratyakṣeṇopasthāpayati, tāvannāvyabhicāraṃ pratīyāditi kṛtamanumānena | kiṃ ca tadutpattivāderṣyayā dhūmasyānekāntaparihārāya svābhāvikavāda āśritaḥ, anekāntaśca vyabhicārāśaṅkayā | tataḥ svābhāvikatvādavyabhicāraḥ sarvatra | sarvatrāvyabhicārācca svābhāvikatvamitītaretarāśrayaḥ | yasya tu sakṛdekajāteranyajātyadhīnotpattipratītireva sarvatrāvyabhicārapratītiḥ, tasya nāyaṃ prasaṅgaḥ, bhūyodarśanāpekṣāyāmeva tadavatārasya nyāyaprāptatvāt | yathā hyekadā darśane śaṅkāyāmanyāpekṣā, tathānyadāpi śaṅkāpekṣā | parasparākṛṣṭa eva sarvatra darśanākṣepaḥ | yadi tu tatrāpi vārasaṃkhyāniyamaṃ darśayet, yathāsmākam — prāgadṛṣṭau kramāt paśyan vetti hetuphalasthitim | dṛṣṭau vā kramaśo'paśyannanyathātvena ca sthitiḥ ||
iti pratyakṣānupalambhayorvāratrayaniyamo'vayave, samudāye tvekavārasya, tadā tāvataiva sustho bhavet | bhūya iti tvapariniṣṭhitasaṃkhyaḥ kiyatā nirvṛttimāsādayet lakṣyānusārī ?
tadaśakyatve ca na kvacidanumānamayaṃ kuryāditi lakṣaṇaśāstramanarthakam | smaraṇe tu cittapāṭavādhānāya kiyadapi darśanaṃ pravartsyati | na tatra parimāṇaniyamamantareṇa kiñcit kṣīyate, bīje'ṅkurajananāya kālaparimāṇaniyamavat | evamabhijātamaṇitattvasphuṭībhāve'pi na darśanānāṃ parimāṇaniyamaḥ | sūkṣmarūpabhedodbhedamātrasya vivakṣitatvāt, prabhāsvarādivāvarakapraviṣṭasya | yamalakavad vā | dhūmādau tu na rūpasya bhedo vivakṣitaḥ, kiṃ tu svarūpasya | yathā hi nīletararūpayoḥ prāk paṭīyaso'pi koṭirapi darśanāni na bhedāvadhāraṇapaṭūni, tathā vyabhicāradarśanāt prāk vyabhicārāvyabhicāravatorarthāntare sannidhīyamānayorna kiñcid rūpabhedāvadhāraṇam | dhūme tu na rūpādviśeṣollekhi hṛdayamapi tu pāvakādhīnasaṃbhavatayetyuktam | ata eva ca sakṛtpravṛttapratyakṣānupalambhābhyāṃ nirvṛttiḥ |
rūpāpekṣayā tu dhūme'pi yādṛgeva darśanamādyaṃ tādṛgeva koṭitamamapi na maṇivadviśeṣabhāk |
tādṛgeva darśane yadi vyabhicāraśaṅkārahitaḥ pratipattā, tadā na dvitīyasyāpi darśanasya apekṣā | śaṅkamānastu śatenāpi darśanairapratyaya eveti bhūya iti bhavadīyamantrākṣarajāpinaḥ kā gatiḥ ? ataśca śatadhāpyavyabhicāradarśī purastāt sandehavāneva |
[170,1]
yat tvanupalabhyamānasyāpi kalpanānupapatteriti supteneva vilapitam, tad bālasyāpyasāmpratam | anupalabhyamānasyaiva hi kalpanā bhavati prakṛtīśvarādivat |
kalpitaṃ tu kiñcit pramāṇamanveti kiñcinneti viśeṣaḥ | na hi dṛśyamāno ghaṭaḥ kalpita ucyate | tasmādanupalabhyamāneṣveva kalpanāvyavahāraḥ, kevalaṃ kvacidāptavacanādinā bādhakādarśanād dṛḍhaḥ sattāvasāyaḥ, vimarśakasya tu pākṣikaḥ | tato dhūmasyāpi yadi vyabhicāro dṛṣṭo, dṛṣṭa eva | kastatra saṃśayaḥ ? yadā tu na dṛṣṭastadā sattaikāṃśāvasāyo mā bhūt prāmāṇikādhikārāt, pākṣikastu sattollekhaḥ kathaṃ vāryaḥ ? athaivamabhiprāyaḥ, na tatraivānupalabdhirvivakṣitā, kiṃ tvanyatrāpi yannopalabhyaṃ tasya na śaṅketi cet ? nanvagnivyabhicāraścāmīkarādau dṛṣṭa evetyastu santoṣaḥ | atha dhūme na dṛṣṭaḥ, tat kiṃ sthāṇau puruṣatvaṃ dṛṣṭaṃ yena sthāṇau śaṅkyate ? ūrdhvatāliṅgite dṛṣṭamiti cet ? ihāpi bhūyaḥ sahacāriṇi dṛṣṭa evānyatra | ata eva na cādṛśyamāno'pītyādi viplatam | yatraiva tu yat saṃśayyate, tatraiva tasya darśanamapekṣyata ityalaukikam | ato dhūmajātāvadṛśyamāno'pi vyabhicāra upādhirvā darśanāyogyatayā niṣeddhumaśakyaḥ | sa idānīṃ saṃśayaḥ svābhāvikatvasaṃśayasvabhāvaḥ svābhāvikatvaniścayaṃ tāvadavaśyaṃ pratibadhnāti | svābhāvikasaṃbandhabalena ca dhūmo gamakaḥ kathaṃ tadaniścaye gamakatvena gṛhyeta ? na hi dharmiṇi sattvena heturgamakaḥ sattvasandehe'pi gamako bhavitumarhati | yaśca yatsandehe pravartate sa tadasambhave'pi pravartata eveti svābhāvikasaṃbandhaṃ vidhūyāpi dhūmasyevānyasyāpi gamakatvaprasaṅgaḥ | tasmānniścayapratibandhaḥ svābhāvikatvapratibandha evārthataḥ, niścayamantareṇa gamakāṅgasya svayamakiñcitkaratvāt | tasmānniragnau dhūmasya, avaśyaṃ śaṅkayā bhāvyaṃ niyāmakamapaśyatām (pra. vā., 3. 324)
iti durlaṅghyametattadutpattyanāśrayaṇe | na caivaṃ prāmāṇikalokamaryādātikramopālambhaḥ | na hi pramāṇagocare kaścidaniścayamācaṣṭe, pramāṇābhāve vā niścayam, yathā bhavānupādherbādhakapramāṇābhāve'pyabhāvaniścayam | ata eva na saṃśayapiśācasya sarvatrāvakāśaḥ pramāṇābhāva evānumatatvāt | pramāṇaviṣaye'pi kiñcidvaktuṃ śakyata iti cet ? yadi mukhamastīti vaktavyamucyatām | kevalaṃ yadi svīkṛtapramāṇadharmo vakti tadā sudānamuttaram | athetaraḥ, tadetareṇaiva vaktavyam, nāsmākamavasaraḥ | svīkṛtapramāṇasya hi niścayaphalatvāt pramāṇasyāvipratipannapramāṇaviṣaye niścayasvīkāranāntarīyaka eva tatsvīkāraḥ kathaṃ sarvatra śaṅkāpiśācī labdhāvakāśā bhavet ? kevalaṃ tvatpraṇītalakṣaṇaṃ na pramāṇamiti brūhi |
tacca vicāryamāṇameva vartate | athādṛśyamāno'pyupādhirdhūme śaṅkyata iti prāmāṇikalokayātrātikrama iti cet — na, prāmāṇikairevāyogyānupalabdherbādhādhikārapratiṣedhāt |
anyatheśvarasvargasādhanāderdatto jalāñjaliḥ | anumānāgamapramāṇasiddhernāyaṃ doṣa iti cet — na, pūrvamanupalabdhyā bādhite'numānādeḥ sādhakasyāpravṛtteḥ sarvajñasiddhau prasādhitatvāt |
[171,1]
tasmāt pūrvāparaparāmarśavivekaphalametadanupalabdhimātraṃ niścayasādhanamiti |
tataḥ pramāṇaviṣaye saṃśayānavakāśānnāyaṃ kvacitpravartetetyasaṃbaddham | na ca śaṅketyeva na pravṛttiḥ, arthasaṃśayena pravṛtteranivāryatvāt, snigdhānnapānavat | etat tvanarthakasaṃśayenodāharato'rthānarthasaṃśayaviṣayo'pyajñāta iti kimataḥ paraṃ vācyam ? na caitat prakṛtam, pramāṇavṛttau saṃśayo'stu na vetyasya prakṛtatvāt, tatra coktameva | athedamākūtamanekadhā dhūmasya dhāmanyavyabhicāradarśanāt kadācit tadantareṇa dhūmo bhaveditīyamanarthaśaṅkā |
sā ca nivṛttyaṅgamiti tāmavadhūya svābhāvikasambandhabodha eva vidhīyatāmityarthaḥ |
yathānnapāne maraṇaśaṅkāṃ nirasya pravṛttireveti | yadyevamarthasaṃśayo'pi pravṛttyaṅgamiti yuktam |
bhūyaḥ sāhityadarśanādavyabhicāra eva hi prāyikaḥ, annapāne jīvanavat | athedṛśamanarthasaṃśayameva brūma iti cet ? sa tarhi pravartaka eva | tat kathaṃ nāyaṃ kvacit pravarteta ityucyate ? kathaṃ vānarthakasaṃśayo'pi nivṛttyaṅgam ? etacca kadācid vyabhicāre'pi samānam, kādācitkādānamānavayācanavaditi sādhvī dhūmasya svābhāvikasambandhasiddhiḥ | yathādṛṣṭāśaṅkanaṃ ca prāgeva pratipāditam | ataeva viśeṣetyādi siddhasādhanam |
taduktamityādinā tvāturamādāya dahanapraveśa eṣaḥ | tathā hi, bādhājñāne tvanutpanne nāśaṅkā niṣpramāṇikā (tula0 ślo. vā., 2. 60) iti | yadyullikhyamānasyārthasya bādhajñānamutpannaṃ sādhakaṃ vā pramāṇam, tadā śaṅkāyāḥ kvāvakāśaḥ, tasyāḥ saṃśayarūpatvāt, sādhakabādhakasya caikāntāvasāyasādhanatvāt ?
athendriyeṣu timirādibādhajñānānutpattirvivakṣitā, tadaprastutam | na hi dhūmādau svarūpasyāsiddhirāśaṅkitā, kiṃ tu vyāpteriti |
[172,1]
ko vā'rtho niṣpramāṇikā iti yadi sādhakapramāṇaviraha iṣṭaḥ, tat kiṃ śaṅkāyāḥ ?
yad vā śaṅkayollikhyamānasyārthasya, tasyāpi tatraivānyatra vā ? anyatrāpi sajātīye, anyamātre vā ? prathamapakṣastāvanna prastāvānurūpaḥ | bhavatu vā, tathāpi tadanyajñāne sādhanamekārdhasamavetaṃ mānasamarthāpattiḥ svasaṃvedanaṃ vā, tanna kṣīṇamasyāḥ | śaṅkitasya prastute sādhakapramāṇābhāvastu śaṅkāsādhaka evetyuktam | anyatra sajātīyena pramāṇābhāvasya tvayamarthaḥ yad dhūme vahnyanāyattatvaṃ śaṅkyate, tat tajjātīye pramāṇena nāvagatam, tatra vyaktyapekṣayā tajjātīyatvam, jātyapekṣayā vā ? vyaktyapekṣayā tāvad dhūmāntarameva tajjātīyam | yadi ca tatra citrabhānunānāyattiḥ pramitā, tadā vyabhicārādeva vyāptibahiṣkṛto dhūmaḥ sādhāraṇānaikānto jāta iti kimatra sandigdhavipakṣavyāvṛttikatvārthaṃ śaṅkāvatāraṇena ? apramitāyāmapi vahnyanāyattāvavyabhicārādeva kiṃ śaṅkayeti cet ? adarśanamātreṇa vyabhicārasyābhāvāsiddheḥ, yogyānupalabdherevābhāvasādhane'dhikārāt | tato bahulaṃ sahacāramātre vyabhicārī nāvyabhicārī niścita iti śaṅkāvakāśaḥ | jātyapekṣayā tu dhūmajāteranyaiva jātiḥ kayācid dravyādipratyāsattyā sajātīyā, tato'bhimatapakṣopanipāte jalādau vyabhicāradarśanamuktameva | yuktaścāyameva pakṣaḥ | dhūme vyāpticintāyāṃ deśakālāntaraviprakṛṣṭaṃ dhūmamekīkṛtyaiva nirṇayaprakramāt jātyantara eva śaṅkyamānadarśanamanurūpam, tāvatāpi smṛteranubhavapūrvatvāpracyuteriti |
prathamapakṣādanyatrāvācakaṃ cedamakṣaraṃ tatra cānupayuktamiti yatkiñcidetat |
[172,2]
ajātabādhakotprekṣiṇaḥ saṃśayātmatvamapi bālavilapitameva | bādhotprekṣaṇaṃ hi niścayātmatayā saṃśayaviruddhamityuktam, na hyaniścayaphalaṃ bādhakaṃ vā | tato yatra tadabhāvaḥ tatra naḥ saṃśaya iti kathaṃ sarvavyavahāreṣu tadātmakatvam ? atha noṣarbudhādhīnatvasya dhūme bādhakamutprekṣate ya iti vivakṣitam, kiṃ tu vahnyapratibaddhatvasaṃśaya eva vyāptiniścayasya virodhād bādhaka ukta ityevaṃ neyam | tathāpyutprekṣeteti viruddham |
vikalpanaṃ hyatprekṣārthaḥ, na ca saṃśayasyaiva vikalpātmano vikalpanaṃ nāma prastutam |
jananaṃ tu yuktam | tadāpyajātaviśeṣaṇamapārthakam, jātasyotpādanārthāsaṅgateḥ | athājātamabhūtamasatyamapi śaṅkyamānamanagnyadhīnatādikaṃ prameyaṃ svaviruddhabādhakamutprekṣeta svakalpanāmātreṇodbhāvayedityarthaḥ, tadāpi tadasatyatvaṃ kenacit pramāṇena prasādhya yadyevaṃ brūyāt, sarvaṃ śobheta | na cākrośādanyadasti sādhanamasya sāhasikasya | yadi ca yathāprasiddhātiriktamabhyūhata evākrośapātratvam, tadā darśanādarśanamātraprasiddhe vyāptivāde vipakṣavṛttiśaṅkāmapākartuṃ svābhāvikasambandhādikamabhyūhamānasyāpi kiṃ na tattvam ?
tasyāpi vā sambandhasya mānasagrāhyatvabādhakamindriyagrāhyatvaṃ vadataḥ, sarvajñabādhakāni vā jñeyatvādīni | yathā prasiddhorvasyādiśabdārthabādhakaṃ vā pātryādyarthaṃ bruvataḥ, kiṃ vā bhūyo bauddhīyaśaṅkāsannipātaśātanamīdṛśamākrośasādhanamananyaśakyamūhitabato'syaiva prathamaṃ kṣayagamanamucitam |
[173,1]
saṃśayotthāpakasya tadiṣṭamiti cet ? nanu saṃśayasyāpi pūrvamajātasyaivotthāpanād bhraṣṭaḥ, tataḥ sādhakabādhakopanītaniścayasyāpyajātasyotthāpanāt kiṃ na duṣṭaḥ ? pramāṇabalānniścayo durlaṅghya iti cet ? tadabhāve tarhi saṃśayo'pi durlaṅghya ityalamativisāriṇyā kathayā | tataḥ pūrvāparaparāmarśena pramāṇaviṣayādanyatra saṃśayodbhāvanaṃ kathaṃ mohādityanunmatto bhāṣate ? pramāṇapratibaddho hi niścayo yadi tadabhāve'pi bhavet kimarthaṃ yatnena pramāṇānveṣaṇaṃ prekṣasya, tadvipratipattinirākaraṇāya vā śramaḥ śāstrakārāṇām ? tasmāt pramāṇāpāye niyatamāyātaḥ saṃśayaḥ kathamaniṣṭimātreṇa nirākartuṃ śakyaḥ ? yadyapyevaṃ tathāpi gatyantaravirahāt saṃvyavahāre prāyaḥ sahavāradarśanāt, adarśanācca sakṛdapi vyabhicārasya, vikalpollekhitamaparipuṣṭasaṃśayamasantamiva kṛtvā niścaya eva vyavahartavyo na saṃśayaḥ |
[173,2]
atrocyate | tattvataḥ kāryakāraṇabhāvaḥ pramāṇasiddho'sti na vā ? saṃśca niyataviṣayo'nyathā vā ? neti pakṣe sarvamayatnaśīrṇam, sādhanadūṣaṇayorapyanavakāśāditi vibhaktaṃ kṣaṇabhaṅge | sannapi yadyaniyataviṣayaḥ, tadāpi sanneveti vistṛtaṃ śāstre | na ca svargādyarthino vedeśvarādyanuvartanaṃ niyamena vācyam, brahmavadhāderapi tallābhaprasaṅgāt |
tato'sti cāsau niyataviṣayaśca yathoktapratyakṣānupalambhasādhanaścetyavaśyābhyupagantavye āyāte niścayasya siddhatvād gatyantarābhāvo'siddhaḥ, tamantareṇa svābhāvikasambandhasiddherapyanāśrayatvāt | yattu yatnenānviṣyanta ityādi, tatrāpi vyabhicārānveṣaṇamevopādhyanveṣaṇaṃ vidmaḥ | vyabhicāramantareṇopādhivyavasthāyā aśakyatvāt | tato yāvad dhūmadarśanam, tāvad vyabhicāraśaṅkayopamṛdya nirūpaṇāparyavasāne gatamanumānenetyuktaprāyam | anyathā yatnenānviṣyamāṇā ityasya ko'rthaḥ ? katipayavārāvyabhicāragocarīkaraṇe hi paratra kīdṛśī nirvṛtiḥ ?
[174,1]
yadapi syādetaditi valgitaṃ tadapi niḥsāram | pramāṇasiddhe hi rūpe svabhāvāvalambanam | na tu svabhāvavādabalenaiva vasturūpavyavasthā | tad yadi niyataviṣayānvayavyatirekagrāhakapratyakṣānupalambhapramāṇasiddhe hetuphalabhāve svabhāvavādaḥ, tat kimāyātaṃ svābhāvikasambandhe ? yatra tadutpattipratītisāmagrīṃ hṛdayena dūrīkṛtyānyataḥ sahacaritadvayāviśeṣapratītau pratītyupāya eva davīyān, tatsāmagryapekṣaṇe ca tadutpattireva sā |
kimāhopuruṣikayā nāmāntarakaraṇena ? atrāntare bhūyodarśanajanitasaṃskārasahāyendriyeṇa grahaṇaparyantaṃ pūrvadūṣaṇenaiva nirastam |
[174,2]
yaccāyaṃ saṃśayasya viśeṣadarśanāpekṣayā, sāmānyadarśanādviśeṣādarśanādviśeṣasmṛteśca saṃśayaḥ | (vai. sū. 2. 2. 17.)
iti lakṣaṇakṣatiṃ saṃśayamanicchan utkalayati, tatra kiṃ lakṣaṇakṣatibhayāt pramāṇāviṣaye dvyākārabuddhyaiva na bhāvyam, utaśvit dvyākāratve'pi nāsau saṃśaya ityabhimatam, atha tattvataḥ saṃśayo bhavatu mā vā vayaṃ tu saṃśayatvena vyavaharāmo'smallakṣaṇakṣayāditi pakṣāḥ | prathamastāvadasambhavī, vikalpollekhitasya rūpasya sādhakabādhakayorekāntasādhanayorabhāve śvaḥ priyāgamanavārtādivat kiṃ satyametanna betyubhayāṅgollekhivikalpajanmano rājājñayāpi niṣeddhumaśakteḥ | śakyante hi kāyavāgvyavahārā anyādṛśe'pi cetasi balādeva bhayādinānyathā kartum, na tu cittavivartaḥ pramāṇāpramāṇadvārāyātaḥ | etat tu syāt | bhūyasaikabhāgasyopalambhāt paripuṣṭa iva so'ṅgaḥ parisphurati, ekāntāśaktestvanyo bhāgaḥ kṣīṇa iva, tādṛksāmagrīvirahe punarubhayo'pi sādhāraṇaḥ | yathā tatra veśmani kākaḥ kimasti nāsti veti dvyākāratāpi kvāpi nāpaiti | sa eva saṃśayārtha iti dvitīyo'pyayuktaḥ | anyathāniścayākārābhyāṃ bhrāntisamyagjñānābhyāṃ bhidyamāno yadi na saṃśayastat kiṃ turīyo rāśireṣaḥ, tatastamagṛhṇato lakṣaṇasyaivāyamastu doṣaḥ, na lakṣyamanyathākartuṃ śakyam | ata evāntimo'pi nopayogī | ubhayabhāgāvalambi saṃvedanaṃ cedekāntakriyāmapekṣamāṇaṃ siddham, tāvataiva svābhāvikasambandhāsiddheḥ kimatrabhavataḥ sandehavyavahārāpekṣayā ityalaṃ bālavāditayā |
[175,1]
mānasadūṣaṇe tu siddhasādhanamevāstu kimatrāpi pariśrameṇa ? svabhāvapratibandhe tu gamakatvaṃ siddhasādhanameva | sa tu tadutpattilakṣaṇa eveti sthāpitam | evaṃ ca bhūyodarśanasāmarthyakadarthanāt tatsahāyāni mānāntarāṇi pratyakṣaviṣayasvabhāvapratibandhasiddhaye bandhyāni boddhavyāni | viparyayabādhakameva tu pramāṇamanumānamunneyam, tadabhāve vipakṣavṛttiniṣedhasyāśakyatvāt, tatputratāyā iva śyāmatve | yat punaratra annapānapariṇatibhedasyopādherbhāvāt svābhāvikasambandhavaidhuryamuttaram, tanna yuktam, āhārapariṇatibhedasyopādhitvaniścayābhāvāt | yathā hi dahanamātrādanindhanānna dhūma iti dhūmena vahneḥ sambandhi indhanamupādhirucyate, tathā yadi maitrajanitasyāpi kasyacid vivakṣitāhārapariṇāmaviraheṇa śyāmatopālapsyate sa upādhirniraceṣyata, tadā kimupādhivādena, vyabhicārādeva na maitraputratvaṃ gamakamitīyataiva paryāptatvāt ? na caivaṃ śakyam |
tat kathamasāvupādhirniścitaḥ ? kiṃśvinmaitrasyaiva janmāntarapraṇidhānāt saptāṣṭāpi dṛśyamānāḥ śyāmatanavaḥ sūnavo na jātāḥ kimatra pramāṇam ? tadvat tarhi māturapi sutānāmapi vā praṇidhānamāśaṅkyeta | tatpuṇyapraṇidhānayoradṛḍhatve cāhārabhedasyāpi śaktiḥ saṃbhāvyate | tatra kiṃprayuktameṣāṃ śyāmatvamiti śaṅkaiva upādhiśaṃkānumānamanavakāśayati | kiṃ tanniścayena ? paryavasitamidānīmantimena śyāmatāsādhanena | yadvipakṣanivṛttaṃ pakṣasapakṣaviśrāntamabādhitaviṣayamapratihetum, tatputratāhetumahetūkartumudaraṃ mṛditvā saṃśayapiśācamutthāpayatā kathaṃ na bhītaṃ bhavatā ? tasmāt tatputratāyāḥ śyāmatve pratibandhasādhakapramāṇābhāvādaśyāmatāyāmadarśanamātreṇāsambhavānupapatterahetutvamityeva sādhu, kimantargarḍunopādhivādena ?
[175,2]
sandigdhavipakṣavyāvṛttikatvaṃ ca hetudūṣaṇaṃ tāttvikamevābhyupagantavyam, na hyanyathā sarvāṅgasundarasyāsya hetutvāpasāraḥ śakyaḥ | api caivamanabhyupagame vaṅre lohalekhyatvasādhanāya prārthitasya pārthivatvahetoḥ kamupādhimīkṣamāṇo nānumānamanumanyate bhavān ? atha praśithilāvayaveṣu kāṣṭhādiṣvayaḥkoṭimajjanaṃ dṛṣṭaṃ dṛḍhaṃ ca vajramiti sa evopādhiriti cennaivam | na khalu ghanāvayavatvena śatakoṭisphaṭikayorviśeṣamupalabhāmahe, yatastaraṇimaṇāvapratihanyamānamayaḥ pavau pratihanyeteti syāt |
[176,1]
syādetat | vajre vyāpāryamāṇamayaḥ pratihanyamānamupalabdhaṃ tāvat | nanu yasya sādhyaviparyabādhakaṃ sādhakaṃ vā pravṛttam, na taṃ pratyanumānaprasañjanamārabdham | yasya tu śataśikharapakṣīkaraṇamātraṃ vartate, tena kathamanumānamupādherabodhāt svābhāvikasambandhāvadhāraṇe'pi parihāryamityuktaprāyam | atha pārthive upādhyantarānavadhāraṇe'pi svāgataḥ kaścid viśeṣo bhaviṣyatyupādhiryato na lohalekhyatvamiti cet ? atra tarhi labdhāvakāśā śaṅkāpiśācī dhūmamapyanudhāvet, dhūmasyāpi svāgataḥ kaścid viśeṣo bhaviṣyati, yenāgniṃ vinā bhaviṣyati | nanu yatnenānusaranto nopalabhāmahe dhūme svagataviśeṣalakṣaṇamupādhim | vajre tu pārthive'vagacchāmo lohavyāpāraṇāt |
[176,2]
tat tarhi lohavyāpāraṇaṃ pravṛtte'numāne prayojanena, uta yadṛcchayā, āhosvit jijñāsayā ? ādyapakṣe mahatī prayojanasiddhiranumānādityanumānāntaramapīdṛśameva bhavataḥ | yadṛcchayā tu na tāvān śramaḥ, yāvatā lekhyaniścayaḥ | bhavatu vā tasyānanumānam, anyasya katham ? jijñāsā tu niravakāśaiva | tathā hi mṛtkāṣṭhapāṣāṇatīkṣṇabhedeṣu pārthiveṣu koṭiśo'yaḥkoṭimajjanadarśino vyabhicārasyāpyadarśanāt svābhāvikasambandhaniścayāllekhyatānumānena nirastavyabhicārasaṃśayasya kva tatpūrvakajijñāsāvakāśaḥ ? anyathā saudhaśikharāt parvatanitambasaṃvāhitaṃ dhūmamapyupalabhya bhūyodarśanena svābhāvikasambandhabodhavatastatrāpi jijñāsaiva syāt, nānumānam | tataḥ sarvathānumānāpasāra eva | katipayavārasaṃvāde cānyadā jāte svābhāvikasambandhaniścayāt kālāntare dhūmādanumānamanveti na yāvajjīvaṃ saṃvāde pārthivatādivaditi ślādhanīyaprajñaḥ |
[176,3]
atha pārthivatve'pi kāṭhinyatāratamyadarśanāt kvacillekhyatānivṛttirapi saṃbhāvyata iti bhūyasyapi saṃvāde pārthivatvādyananumānam, dhūme tu nāgninirapekṣatātāratamyopalambha iti cet ? nanvagnirapekṣetetyagniviccheda eva vaktavyaḥ | na ca yatrātyantikavicchedo bhāvī tatrāvaśyaṃ prāgvicchedatāratamyadarśanaṃ nigaḍapuruṣavat | ante tu katipayakṣaṇe dhūme'pi bhaviṣyati, kevalaṃ na puruṣanigaḍavat pṛthaksiddhayordhūmānalayoḥ saṃyogamātram, kiṃ tu dhūmasya dhūmadhvajādeva janmeti nānte'pi vicchedaśaṅkā | tāvadviśeṣāsparśe tu śaṅkaiva | tasmād vahnivicchedinaḥ svarūpasya dhūme pārthive vā lohalekhyatāyā āhatyādarśanamātraṃ bhūyo viparyayadarśanaṃ ca sādhāraṇamiti naikaniyatā svābhāvikasaṃbandhasiddhiḥ, sādhye naupādhikavyavasthā ceti samānamanumānamananumānaṃ vā |
[177,1]
yadā tu dhūme tadutpattireva vyāptisādhanī, bhedābhāvāt, na tu pārthive lohalekhyatvena, nāpi tādātmyam, sa eva lohalekhyatvamevātmā asyetyasiddheḥ |
viparyayabādhakasyānumānasya darśayitumaśakyatvāt, kṛtakatvavat | pratyakṣasya ca jātiviśeṣādhikāreṇaiva pravṛtteḥ, yāvatīṣu pārthivajātiṣu lohalekhyatvamupalabdham, tatraiva vyāptisiddhirnānyatra | tadā dhūmakṛtakatvādirhetuḥ, pārthivatatputratvādistu sandigdhavipakṣavyāvṛttiko hetvābhāsaḥ | evaṃ tacchākhāprabhavatvādi, prathamaprasavodriktavātātapasparśādyapekṣayā pākasya kvacidekaśākhāprabhave'pyabhāvaśaṅkanāt | tadevaṃ kasyacidarthāntareṇa vyāptiprakrame yadi bhūyodarśanamupāyaḥ, tadā vipakṣādanīkṣāmātreṇa nivṛttyasiddheḥ, tādṛśāṃ vyabhicāradarśanācca sandigdhavipakṣavyāvṛttikatayā naikāntikena sādhyasādhanaṃ dhūmādiḥ |
svābhāvikādivādena tu hṛdayalepanamaśucineva parihāryam | ḍiṇḍikarāgamātrādāpātataḥ parasvīkaraṇamātropayogino'tiriktasyārthasya pratipādanāditi pratipāditam |
[177,2]
tasmād bhede tadutpattipratītireva vyāptipratītiḥ | sā ca pratyakṣānupalambhābhyāmeva | bhavatu bhede tadutpattipratītireva vyāptipratītiḥ, na tu pratyakṣānupalambhābhyām, vartamānakṣaṇagrahaṇaniyamāt pratyakṣasya, anupalambhasya ca tatsvabhāvatvāt | yaccādhyavasāyāpekṣayāśeṣasajātīyaviśeṣatvamākhyātamakṣadhiyaḥ, tatrāpyadhyavasāyo nāmānantaro vikalpa eva | tatastadvaśena pratyakṣaṃ sarvaviṣayamiti yācitakamaṇḍanametat | tadvaramagnerdhūma iti sakalobhayavyaktilakṣaṇasāmānyadvayālambano vikalpa eva tadbhāvagrāhakaḥ svīkriyatām, pramāṇāntaraṃ pratyakṣāntaraṃ vā, anadhigatādhigamādadhyakṣavyāpārakāle bhāvācceti cet ?
tadapyasāram, vikalpe'pi hi sarvaviṣayatvamadhyavasāyasaraṇameva, svalakṣaṇasphūrterabhāvāt |
ekavyāvṛttacchāyānukāramātreṇa svākārasyaiva pratibhāsanāt | tat kīdṛśo'sya viśeṣaḥ pratyakṣāt ? kevalaṃ svānurūpānuvyavasāyādyuttaraprabandhāpekṣayā vikalpe viṣayādhyavasāyavyavasthā | pratyakṣe tu tamapi vikalpamādāyeti bhedaḥ | samastavastusparśastu naikatrāpi |
na cānyo'sti grāhakaprakāra iti carcitam |
[177,3]
tasmāt saṃvyavahāre siddhamadhyavasāyenāpi viṣayavyavasthānamaparihāryamanubhavavikalpayośca sādhāraṇamiti pratyakṣaviṣayīkṛte hetuphalabhāve mānasavyavahārasvabhāvo'pi vikalpaḥ smṛtireva, na pramāṇam | ucitā caikadeśadvāreṇāpi samudāyasparśādaśeṣasajātīyagrahaṇavyavasthādhyakṣasya, na vikalpasya prakṛtyā bahirarthasya | tasmāt pratyakṣānupalambhasaṃbhavaiva hetuphalabhāvasvabhāvavyāptisiddhiriti sthitam ||
{3}
<bhedābhedaparīkṣā>
[179,1]
amo buddhāya ||
[179,2]
pratyekapakṣopanipātidūṣaṇaparijihīrṣayā kaiścidāśriyamāṇo bhedābhedapakṣaḥ parīkṣyate | tatra kimayamubhayasamuccayasvabhāvaḥ, tadabhāvarūpo vā ? abhāvo'pi prasajyamātram, paryudāsavṛttyā vā bhāvāntaram ? tadapi prakṛtapratyanīkaṃ tṛtīyaṃ rūpam, utaaprakṛtameva kiñcit ?
[179,3]
tatra prathamapakṣe yāveva bhedābhedau pṛthagdoṣajālakavalitau, tāvevāmū ekavastuvartināviṣyete, tadānyāveva vā ? tattve taddūṣaṇasyāvaśyamanuvṛtterviphalo'bhyupagamaḥ |
anyatve'pi taddūṣaṇavad guṇasyāpyananuvṛtteḥ | api nāma bhedapakṣabhāvi pṛthakpratītiprasaṅgadūṣaṇamabhedamupagacchan parihariṣyāmīti bhede'pyabhedasvīkārastatra bhavataḥ | yadi ca sa evābhedaḥ pṛthagupalabdhibādhano'dhunāpyupanītaḥ, syādevaṃ tatparihāraḥ, kevalamekayogakṣemasamāveśāt pramāṇāntarāvṛttimapyākarṣet | tato yadyanyatayaināṃ nākarṣet, tata eva pṛthagupalabdhiniṣedhanamapi na sādhayet | athābhedasya pṛthagupalabdhibādhaiva phalaṃ na śabdāntarāvṛttisvābhāvyāt, tathāpi dvaitābhyupagamo viphalaḥ | evaṃ bhedapakṣe'pi vācyam |
atha pṛthagupalabdhibādhaiva phalamabhedasya, śabdāntarāvṛttinivṛttistu bhedasyaiva, tenāpi hi saṃbhavinā svakāryamarjanīyameva | evaṃ bhedasyāpi pramāṇāntarāpekṣeva phalaṃ, pṛthagupalabdhibādhā tvabhedasyeti |
[179,4]
ucyate | ubhayamubhayasya kāryaṃ dṛṣṭaṃ, bhedasyāpi pṛthakprakāśaprasaṅgadoṣaḥ, śabdāntarāpekṣā ca guṇaḥ | abhedasyāpi śabdāntarāpekṣāprasaṅgadoṣaḥ, apṛthakpratibhāsaśca guṇaḥ | tatredānīṃ bhedena śabdāntaravṛttimātramātanvatā sthātavyam | dvitīye tu kārye paraprahāro'pekṣitavyaḥ | abhedenāpi saha pratibhāsaṃ sṛjatā kāryāntare pratyanīkaprahāra iti kiṃkṛto vibhāgaḥ ? bhavadabhiprāyānuvidhāyitayā bhāvānām, svayameva vā guṇadoṣayoranunayapratighasaṃbhavāt, kālabhedasaṃbhavād vā svabhāvayoḥ kāryāṇāṃ ca |
tatrāpi niyato guṇadoṣakramo'niyato vā ? tatra prathamavikalpe bhedābhedayoranyatara eva pakṣaḥ svakīyaṃ guṇamātramarpayan dūṣaṇasparśarahito bhaviṣyati | na cainaṃ dūṣaṇamupaneṣyata iti kimātmapramāṇānabhijñena dvaitaparigrahaḥ kṛtaḥ ? caitanyaśūnyatvācca bhāvānāṃ nābhiprāyānuvidhānam |
[180,1]
ataeva na dvitīyo'pi vikalpaḥ | astu vaiṣamye'nunayādiḥ sa punarātmopakārāpakāriṇi syāt, na vai vācakavācyatayā kiñcideṣāmapakṛtaṃ pratibhāsabhedena vopakṛtaṃ vā taditareṇa | bhavadanurodhāt tu guṇadoṣaśabdaprayogaḥ | tatastadanuvṛttividhurasya tathātve'pi na kiñcit | ananuvṛttau vā caitanyamuktameva |
[180,2]
syādetat | śabdodayakāraṇakaraṇakalāpavyāpāravadabhiprāyānuvṛttiḥ svabhāvādeveti |
tathāpi dvaitaparigraho'graha eva | ekasyaiva svabhāvasya tathā vyāpārakalpanaṃ kiṃ nāsthīyata ityuktaprāyam |
[180,3]
nāpi tṛtīyapakṣopakṣepaḥ kṣamaḥ | svabhāvayostāvat kālabhede yadā bhedo na tadā abhedaḥ | abhedakāle ca na bheda iti na kadācid paradoṣaparihāraḥ | tatra yathā bhinne'bhinne vā vastunyekāntabhedābhedabhāvīni paryāyatvādīni kāryāṇi na vihanyante, tathaiva svabhāvayoḥ kālabhede na prāpnuvanti, pratidvandvino'bhāvāt | na ca bhāvinaiva niṣedho'vastutvāt | atastatkālakāryakālabhedaḥ śaraṇīkaraṇīyaḥ | tatra bhedaḥ śabdāntaravṛttimādhāya yāvat pratibhāsabhedamādhātumupakramate, tāvadevābhedenopaniyatatā pratibadhyata iti ka evaṃ nyāyavihasto hastasamāracitaṃ vastu prastotumarhati sāhasaikabhuvaṃ bhavantamantareṇa ? svabhāvayoreva hi kālabhedaḥ sa ca kasya vastunastāvad durlabhaḥ ? na hi sa paścād bhavan tasyaiva yuktaḥ, kāraṇacintāvidhuratvācca tatrāpi pratyekaṃ kālabhedaḥ | na hyekasvabhāvapratibaddhatve yuktamevam | tatrāpi niyato guṇadoṣābhimatakāryakaraṇakramaḥ |
aniyamena punaḥ prapātapatanaprasaṅgāditi vyaktamiṣṭakāmatāmātrāpahṛtahṛdayo na kiñcit cetayata ityupekṣāmarhati | na hi tadicchātiriktamatra kāraṇamākalayāmaḥ | api ca, yadā bhedasya paścād bhedābhyupagamaḥ, tadā pṛthagupalabdhiṃ bādhamānasyābhedasya dvitīyaṃ kāryaṃ kena nivāryatām ? bhedeneti cet — na, yadyanyenottarakālabhāvinā, tadāsyāpi doṣāṅganirākaraṇāyāparo mṛgyata ityanavasthā | atha prāktanena, tasya yadyetāvatī śaktiḥ paścādabhedenopanīyamānamapṛthakpratibhāsameva kathaṃ na badhnīyāt ? tad yadi pūrvāpekṣayā uttarasyāpavādakatvaṃ, pūrvatarāpekṣayā kathaṃ neti cintyam | tasmāt pratyekamubhayakāryatvād bhedābhedayorekapratiniyataḥ parihāraḥ svīkāro vetyanibandhanametat | tataḥ pṛthak pratibhāsāpratibhāsau sahotpattyanutpattī śabdāntaravṛttyāvṛttyādayaścaikasyaikadā prasajyeran |
na copādherupādhimato bhedenānubhavagandho'pi samasti | vyaktivināśe vā vināśaleśo'pi na sāmānyasyābhyupeyate paraiḥ |
[181,1]
vyaktirūpeṇeṣyata eveti cet ? nanu vyaktirūpeṇeti na nijena rūpeṇeti vivakṣitam, anyathā viśeṣaṇānarthakyāt | nijasyaiva rūpasya bhedābhedacintāyāmayaṃ prasaṅga iti kimanena parihṛtam ? atha nijamasya na rūpāntaraṃ saṃbhavatyeva, kasya tarhi bhedābhedacinteti siddhā nirupādhayo dharmāḥ | nanu bhinnasyābhedasaṃbhave'pi na śabdāntaravaiyarthyaṃ vidma iti kimatra kurmaḥ ? evaṃ tarhi bhinnasyāpyupādherna bhinnaḥ prakāśa iti kimatra kurma iti bruvato naikāntavāde'pi doṣa iti tathāpi vyartho dvetamatāśrayaḥ, paryante pādaprasārikāyā aparihārāt | pariśramātiśayastvatiricyate, āhopuruṣikā vā ? athāpi syāt tādātmyamabhyupagacchato yadā śabdāntarāvṛttyādidoṣaḥ paraiḥ prasajyate, tadā bhedasyāpi saṃbhavaḥ parihāraḥ | bhede ca pratibhāsabhedāpādane'bhedopanaya iti na śakyamekāntavāde | na ca pādaprasāriketi nāpyubhayadoṣaprasaṅgaḥ | yadā hi pūrvaṃ bheda upanītaḥ, tadā tadāsaṅgidoṣotkhāte cābhedasyopanayāt |
[181,2]
evaṃ punaḥ punastadāvartanaparamparayā paryavasānābhāve'pi na kṣatiriti cet ?
bhavatopanīyamānastarhi bādhako dharmaḥ sādhako vā na svasāmarthyenaivetyāpannam | upanayaśca vacanātmanyanabhidhīyamāno bhavata uṣarbudho'pi na bādhakaḥ syāt | etena mayā prasaṅgārthamanaṅgīkārādityapi nirastam | na hi jīvanāya bhakṣyamāṇaṃ viṣaṃ na hinastīti śakyam |
tasmād bhautārgalayugalasamānametadubhayaparijihīrṣayobhayapakṣālambanaṃ mandamedhasāmiti |
[181,3]
prayogaḥ, yad yanmātranimittaṃ tat tasmin sati bhavatyeva, yathā cakṣurādisāmagrīmātranimittaṃ jñānajanma, bhedābhedamātrāpekṣaṃ ca yathoktadoṣajātamiti svabhāvahetuḥ |
tanmātranimittatvamanyānapekṣatvena vyāptam, tatsaṃbhave'pi ca tadabhāve tadviruddhamanyāpekṣatvaṃ syāditi vyāpakaviruddhopalabdhyā viparyayānnivartamānaṃ tanmātranimittatvaṃ tasmin sati bhāve niyamyata iti vyāptisiddhiḥ | nāpyasiddhistanmātrāpekṣāyāḥ | na hyabhedamātrātiriktaṃ sahotpādanimittamupapadyate | bhedamātrātiriktaṃ vā pṛthakprakāśasya dṛśyatve |
ayoguḍadahanayoḥ kṣīrodakayorvā bhede'pyabhavan prakāśabheda itarasāpekṣaḥ siddha iti cet — na, abhrāntendriyajñānasya prakṛtatvāt | tatra bhinne eva vastunī ekīkṛtya pratipadyamānaṃ jñānaṃ kathamabhrāntaṃ nāma ?
[182,1]
etena candradvayapratibhāso vyākhyātaḥ | athobhayakāraṇārabdhamekameva tad vastu saṃjātamiti matiḥ, tadā vyabhicāra eva nāstīti siddhaṃ tanmātrāpekṣatvam | syādetat |
tanmātrāpekṣasyāpi tadbhāvenāvaśyambhāvaḥ, yathā kaṭukamadhuradravyabhāvinorapi pittaśleṣmaṇoḥ | tadayuktam, vīryavipākāpekṣayāpi tadatatkāryakaraṇasaṃbhavād dravyāṇām, rasamātrāpekṣātipātāt pittāderiti ||
{4}
<anupalabdhirahasyam>
[183,1]
siddhānte viprakīrṇasyānupalambhasya yādṛśī | rūpaniṣṭheha tādṛśyāḥ saṃgrahaḥ kriyate sphuṭaḥ ||
[183,2]
pratiṣedhe sādhye'nupalabdhistṛtīyaṃ liṅgam | tacca yadyupalabdhivirahamātraṃ tat kathaṃ kasyacit pratipattiḥ, pratipattiheturvā ? tasyāpi vā kathaṃ pratipattiḥ ? tasmādabhakṣyādivat paryudāsavṛttyā anyopalabdhirevānupalabdhiḥ | tatrāpi yadyanyamātrasya, tadaikasya kasyacidupalabdhau sarvasya niṣedhaprasaṅgaḥ | iṣyata eva tādātmyaniṣedhaḥ sarvasyeti cet ?
taddeśaniṣedho'pyanivāryaḥ | tadayaṃ viśeṣaḥ,
[183,3]
vedye yatra hi yanmatirniyamataḥ syādvā na vā tasya dhīriṣṭā no'nupalabdhiranyavirahajñānasthiterāśrayaḥ ||
[183,4]
yatra vedyamāne yasya matiḥ syāditi deśakālasvabhāvaviprakarṣāṇāṃ niṣedhaḥ | niyameneti, upalambhakārakāntaravaikalyasya | etena dṛśyaviśeṣaṇaprāptasya bhāvajñānasthitiriti darśitam | ato na sarvasya niṣedhaprasaṅgaḥ | yatra ca vedyamāne yanmatirniyamena syāt, tasyaiva dhīriṣṭā'nyasya dvitīyasyābhāvaniścayaprabandhākṣepāya kṣameti | etena na virahamātram, paryudāsavṛttyā tvanyaviśeṣabuddhirityuktam, atra ca tasyaivaikākina iti sāmarthyāt, anyathetarasyāniṣiddhopalabdherabhāvāsiddheḥ |
[183,5]
tadyathā, neha ghaṭa upalabhyasyānupalabdheḥ | yathā kvacit kiñciditi | tatra dṛśyasyeti svabhāvaviśeṣa upalambhapratyayāntarasākalyaṃ coktaṃ draṣṭavyam | anupalabdheriti pratiyogina upalabdherityarthaḥ | tacca pratiyogī hetvādhāraprāptaṃ bhūtalamanyad vaikendriyajñānasaṃsargi, tadanyo vā ? yasmin vedyamāne niṣedhya upalabhyameveti sāmānyokteḥ |
tatra yadi bhūbhāga upalabhya eva kumbhasaṃbhavaḥ sādhyaḥ, tadā sa eva pratiyogī kimanyāpekṣayā ? yadā tu nabhasi tadāpi tadevālokasaṃjñitam, anyo vā ghaṭādiraniyatasthitiḥ spṛśyaniṣedhe tvayameva |
[184,1]
etenaikajñānasaṃsargī pratiyogī vyākhyātaḥ | kvacit punaranyathāpi, yathā pradīpaṃ kavalayaturneha raso dṛśyānupalabdheriti spaśaṃ eva pratiyogī | tayorhi satornaikarūpaniyatā pratyāsattiḥ pānakavat | dūrād rūpadarśane'pi tarhi kathaṃ rasaniṣedho na bhavati, deśaviprakarṣiṇa upalambhayogyatāyā abhāvāt, prāpyakāritvād ghrāṇarasanasparśanānām | uktaṃ ca, yasmin vedyamāne yadavaśyaṃ vedyata eveti | nāpi rasānubhave rūpaniṣedhaḥ, tadāpi tallakṣaṇāyogāt | evaṃ śabdopalabdhāvapi na rūpaniṣedhaḥ | samandhakāre hi sato'pi rūpasya jñānāvyabhicāriṇī na śabdavittiḥ |
[184,2]
āloke tu na tāvad dṛśyamānasyaiva niṣedhaḥ | adṛṣṭasya tu yogyasya niṣedhe'pi na doṣaḥ, tallakṣaṇātyāgāt | etena devakulādau paridṛśyamāne taddeśabheryāderevābhāvasiddhirnāvaśyaṃ śabdāntarapratītisāpekṣeti darśitam | na tayoḥ sahapratītiniyama iti ceti |
bhūbhāgakumbhayorapi naivam, ubhayostu satorekarūpapratītiniyamavirahaḥ pratyakṣasya tatrāpi samānaḥ | ekajñānamanyagrahāvinābhūtaṃ vānyagrāhijñānāntarāvinābhūtaṃ veti na viśeṣaḥ |
evamekendriyajamanyad vā ? santamase'vavarake'pi dīpābhāvastadākāravirahiṇo jñānāntarādantato vikalpādapi yadi paramastu samānam | vastutastu vastusannevāndhakāra ekajñānasaṃsargī pradīpasya saṃbhavatīti kimanyena ?
[184,3]
nanu svabhāvaviśeṣe'pi pratyayāntarasannidhirupalabdhiyogyatā | sa ca bhinnendriyajñānanimittaṃ bhavannapi bhinnendriyajñānapratyayaniścaye'nupayuktaḥ | tataścānyasya pratyayāntarasannidhisaṃśaye niṣedhaḥ kriyamāṇo'ntato vikalpādapi niyatākārāt kathaṃ dṛśyasya...? na hi bhavati pratyayāntarasannidhisiddhinibandhanaṃ samānendriyajñānameva, kiṃ tu pañcaskandhalakṣaṇasyātmabhāvasyāvasthāviśeṣasaṃvedanamapi | yadā nendriyasvabhāvaviśeṣābhyāmaparaḥ prakāśako'pekṣyate, yathā śabdapradīpādau, tatra hi kiñcit śrutadṛṣṭapūrviṇaḥ tadavasthendriyapraṇidhī viduṣo yataḥ kutaścit tu tadākāravirahiṇo jñānāt tadabhāvasiddhiḥ kena vāryate ?
[184,4]
kastarhi jñānāntaraparigrahasyopayogaḥ, taddaśāsaṃvido jñānānutpādādeva tadabhāvasiddheḥ ? kathaṃ vā bhinnaviṣayendriyajñānādanyaniṣedha iti ? uktamatra nābhāvasya kvacit sāmarthyamityādi | tato na jñānāntaramindriyasādguṇyaniścayāya samāśrīyate, kiṃtu pratiyogivirahavikalpajananāya | tatra yathā samānendriyasaṃsargijñānamanyābhāvaniścayasamartham, tathānyadapi sati sattve'vyabhicaritavyo'rthāntarajñānākāravirahīti na kaścid viśeṣaḥ |
[185,1]
kathamiti cet ? nātrecchānicchayoḥ sāmarthyam | yasya tu yadanvayavyatirekānukārastayorhetuphalabhāvādyupagamaḥ | yathā bhūtalaikākāraniyamāt tu jñānamanyaniṣedhavikalpenānukṛtānvayavyatirekaṃ, tathā pradīpamānane kṣipataḥ sparśākāramātraniyamād rasābhāvajñānena tajjñānam | na hyanayorutpattau vyavadhānāvyavadhānavibhāgaḥ |
tathānupādhike payasi praṇihitaghrāṇasyāsparśanadarśanasyāpi vikalpa eva gandhāntaram ananubhavato'pi gandhākārajñānena tadākāraśūnyaḥ |
[185,2]
laiṅgikaṃ taditi cet — na, vyavadhānābhāvādabhyāsadaśāvataḥ | yatpratipattāveva hi yanniścayo na sa laiṅgikaḥ pratyakṣasiddho vā, yathā nīlaṃ na pītamiti | asti ca sannihite payasi ghrāṇapraṇidhānamātrākāravikalpavato nāsti gandha iti niścayaḥ | tatra gandhajñānābhāvamātrasyāsādhanatve yadi niyatākāravikalpānubhavo na hetuḥ, pītābhāvajñānasyāpi mā bhūnnīlānubhavaḥ | atra vā pratyakṣapauruṣamāmanato duṣpariharaṃ paratrāpi |
tadeva ca pratyakṣamekasya niṣedhyāpekṣayānupalabdhirucyate yathā tathoktam | tacca mūḍhaṃ pratipattāramadhikṛtya pūrvasamayānusāreṇa dharmiviśeṣe'bhāvaṃ niścāyayalliṅgam | amūḍhasya punarabhāvavato'nantarasaṃśayavinākṛtaḥ sthira evāsau niścaya iti pratyakṣapravarttita ucyate |
[185,3]
nanu na pratyakṣakṛtaḥ kaścidabhāvavyavahāraḥ, nāpi pratyakṣamarthābhāvaniścayena phalavaduktam, kiṃ tu jñānābhāvaniścayenaiva | taddvāreṇaiva tvarthābhāvaniścayamantarbhāvayati iti pratyakṣakṛtaḥ sa ucyate | sa ca tatsāmarthyajanmāpyanantaraṃ saṃśayena bhavatā paribhūyamāno mūḍhaṃ prati laiṅgikaḥ | na hi jñānasyeva prakāśarūpaniyamo'rthasyetyadṛṣṭasyāpi sthiteravirodhāt dṛśyānupalabdhiḥ śaraṇam | amūḍhasya tu vyāpakānupalabdhiḥ dṛśyasattāyāṃ darśanaviṣayatvena vyāpteḥ | etadvivecanāsāmarthyāt tu prācyo mūḍha ityeke |
[185,4]
tadayuktam | yathā hi jñānamaprakāśamanavasthāyi, tathā dṛśyaṃ bahirapīti tadvadeva pratyakṣeṇānivāryavirahavyavahāram, kevalaṃ jātyaiva jñānaṃ dṛśyam | bahistu kiñcit kathañcit kadācit | tatrābhyāsaviśeṣavataḥ pratipatturjñānāntarasāmānya iva bāhyaviśeṣe'pi pratyakṣamātrādeva jhagiti niṣedhasiddhirasakṛdanubhūyamānā kathamapahnotuṃ śakyā ?
[186,1]
tattvato'numānasaṃbhavāditi cet ? abhimatayogyatāniścayo'pi pratyakṣakṛtaḥ syāditi yatkiñcidetat | na ca yathoktaḥ saṃśayo bahiradhikāreṇaiva tadayamasaṃsṛṣṭavikalpo vā darśanātmā dṛśyātmano vā vikalpasya darśane'dṛṣṭirvikalpakalpanāmindriyajñāne pratihantītyāderavācyatāprasaṅgāt | tasmāt jñāne'pi kadācidanyajñānasya vimarśaḥ, arthe'pyanullikhitāntarāsaṃśayo niścaya iti daśāvibhāgena pratyakṣasyetarasya vā sāmarthyasthitirna tu jātivibhāgena |
[186,2]
nanu ekopalambhānubhavādityādinā (pra. vā. 4. 270)
jñānāntaraniṣedha eva sāmarthyamuktamanubhavaścaivameveti cet — na, yathā hīdaṃ nopalabha iti pratyakṣādanubhūyate, tathedaṃ nāstītyapi jhagityevābhyāsavataḥ | anabhyāsavatastu jñānābhāva eva niścayaḥ | taddvāreṇa tvarthābhāva iti tadapekṣayā śāstre tathābhidhānam | evamekajñānasaṃsargiyatnādayo'pi vācyāḥ | ataeva, vyavasyantīkṣaṇādeva sarvākārānmahādhiyaḥ | (pra. vā. 2. 107)
ityuktam | mṛduprajñādhikāreṇa ca sthānasthāneṣu yatnaḥ | tasmāt paṭudhiyaḥ pratyakṣādeva maṇirūpyādivivekavat tanniṣedhavyavahāro'pi durnivāraḥ | na cābhāvo nāma vigrahavān yenānyavyatirekiṇā rūpeṇa sākṣātkartavyaḥ, kiṃ tu vyavahartavyaḥ | sa caikākāraniyamāt paṭunā vyavahartumadhyakṣeṇa śakya eva | yaḥ punarapaṭurāpātataḥ pravṛtte'pyabhāvaniścaye saṃśete, sādṛśyamasyānupalambhamātramanusṛtya tadvyavahāraṃ pravartayati, yastu tato'pyapaṭuḥ sa dṛśyānupalambhe'pi sandihāno vyāpakānupalambhena pravartate | na punaravyāmūḍhasyānena pravṛttiḥ | pratyakṣāpāṭava eva hyanumānaṃ prārthyate | tatpāṭavaṃ ca vikalpajananenāvasthāpyate, paṭutaratvaṃ ca tatra vimarśābhāvāt |
[186,3]
cārvākeṇa tu pṛthagabhāvamanumanyamānena prati pratyakṣaniṣedhe'vyāpāro darśitaḥ, arthasāmarthyāpekṣādyukteḥ | na cānumānasyeva pratyakṣasyāpi niścayavaśād grahaṇavyavasthā, kiṃ tu pratibhāsavaśāt | niyatākārataiva ca tasya tadanyābhāvabhāsanam | tasmād duṣpariharaḥ pratyakṣasyābhāvavyavahāraśaktisaṃbhavaḥ, pratiṣedhastu sarvatrānupalambhāditi tu na pratyakṣapratikṣepaḥ, kiṃ tu liṅgāntarasya, dvāveva vidhisādhanāviti yathā | tadayamambhasi gandhaniṣedhaḥ pratyakṣakṛta evāvyavadhairna laiṅgikaḥ | kiṃ cātra liṅgaṃ gandhābhāvāvyabhicāri ?
jñānakāryānupalabdhiriti cet ? yadā svagrāhijñānaṃ kāryahetustadedaṃ yuktamapi, yadā tu pratyakṣameva tat, tadā pratyakṣayogyasya tannivṛttiryadi na dṛśyānupalabdhirdhaṭasyāpi mā bhūt |
[187,1]
tadidaṃ pratiyogijñānarūpatālocanavañcanāphalameva | ayaṃ ca vādī yadīndriyasādguṇyamaniścinvannetadāha, tadā sannapi gandhādirnopalabhyata ityāyātam |
atha niścinvannalaṃ kāryānupalabdhyeti draṣṭavyam | parokṣasaṃbhāvite ca kāraṇādau kāryādyanupalabdhiṃ yatnena yojayati, saṃprati ca doṣaleśabhayāt pratyakṣasaṃbhāvite'pi saṃśeta itītyasaṃbaddham | tasmāt sthitametat, yasmin vedyamāne yadavaśyaṃ vedyata eva tasyābhinnendriyagrāhyasyānyasya vānindriyagrāhyasya vā buddhiranupalabdhiḥ | sā ca vyavahārameva sādhayati, anyathā pratyakṣasiddheḥ | tadarthaṃ ca virahajñānasya sthiteḥ sthairyasyāśraya ityuktam | na tu virahaniścayasyeti | yathā ca niyatasahopalambhayorekajñānamanyaniṣedhāya, tathā niyatāsahopalambhayorityāha na veti | vedye yatra hi yanmatirniyamato na syādityarthaḥ |
yathā nīlamidamanīlaṃ na bhavatīti | atrāpi vyavahāra eva sādhyaḥ | etena parasparaparihārasthitilakṣaṇā virodho vyākhyātaḥ |
[187,2]
nanu yasminnavedyamāne yanmatirniyamena bhavituṃ saṃbhāvyata ityanenaiva gatametat |
adṛśyo'pi hi tādātmyena niṣedhyamāno dṛśyatayā saṃbhāvita eva niṣidhyate | anyathā dṛśyādṛśyatayā svayameva bhedābhyupagamāditi kimanena pṛthagvacaneneti cet ? evaṃ tarhi na vā syādityayamabhāvaḥ pradhvaṃsalakṣaṇo vyākhyāyate | pravṛttāpi yanmatiryatra vedye sati niyamena nivartata ityarthaḥ | niyamaśca sattābādhane'bhāva eva yuktaḥ | yathā neha śītamagneriti | etena sahānavasthānalakṣaṇo virodho vyākhyātaḥ |
[187,3]
nanvandhakāre niyamenānupalambha iti nāvaśyaṃ viruddhaparigraha iti cet ?
naikapratipattrapekṣaṃ lakṣaṇametat, kiṃ tu sāmānyena | asti ca nirālokasyāpi rūpasya darśanaṃ kaiścit, tenāpi vā saṃbhāvyamañjanaviśeṣādineti | sattocchede tu niyama evetyadoṣaḥ | nanvatrāpi śītaṃ yadi syāt, nāgnerekarūpaniyatā pratipattiriti kathaṃ pūrvato viśeṣaḥ ? naivaṃ sparśanāgamye niṣedhasyābhimatatvāt | tarhi pravṛttāvapi śītasya buddhiragnau vedye sati niyamānnivṛteti pratyetumaśakyaṃ na viruddham, anyadaitatpratīteḥ vivakṣitatvāt | tarhi prāggṛhītavirodhasmaraṇavyavahitavyāpāratvānna pratyakṣasya pravṛttito'bhāvaniścayaḥ syāt | mā bhūt, kevalaṃ vyavadhāne'pi tathā viruddhabuddhirevābhāvaniścayāṅgaṃ nānyamātrasyetyanupalabdhivyavasthānibandhanasya na kṣatiḥ |
[188,1]
na ca vyabahāramātrasādhanamatrāpi saṃmatamityāha, sāpekṣā tu parā smṛtau ata ihābhāvo'pi sādhyaḥ | tatsiddhau ca tanniścayasthitilakṣaṇo vyavahāro'pi na punastanmātramityarthaḥ | tathā hetuvyāpakanihnave, abhāvo'pi sādhya iti vartate | yathā neha dhūmo'gnerabhāvāt, neha śiṃśapā vṛkṣābhāvāt | na hyatrāgnivṛkṣayoḥ pratiyogipratyakṣamātraṃ pūrvapravṛttatādātmyatadutpattisambandhabodhasmaraṇanirapekṣaṃ dhūmaśiṃśapayorabhāvaniścayaṃ prasavati | tatrāpyabhāvasādhanavyavahārasiddhiḥ |
[188,2]
ta etarhi niṣedhahetavaḥ, svabhāvānupalabdhiḥ, kāraṇānupalabdhiḥ, vyāpakānupalabdhiśceti | tathā vidhisādhanau dvāviti pañcahetavaḥ prasaktāḥ | na, anupalabdhisāmānyāśrayādekatvāt | api ca anupalabdhiḥ svasyāparasyāparā, kāraṇavyāpakayoḥ svabhāvānupalabdhireva | aparasya kāryasya vyāpyasya vāparā kāraṇānupalabdhirvyāpakānupalabdhiścocyate | yathā hyanyapratyakṣamebānyasyānupalabdhiḥ, tathā kasyacit svabhāvānupalabdhireva kāryavyāpyāpekṣayā kāraṇavyāpakānupalabdhirucyata iti na vyapadeśabhedāt vastubhedaḥ | tasmāt svabhāvānupalabdhereva niṣedhaḥ sarvasyeti trayameva liṅgam |
[188,3]
etena kāryasya svabhāvānupalabdhireva samarthakāraṇasya kāryānupalabdhirupalakṣitā draṣṭavyā, hetuśabdasya ca liṅgārthasya vyākhyānāt | yathā nehāpratibaddhasāmarthyāni dhūmakāraṇāni santi dhūmābhāvāditi | kathaṃ tarhi nātra tuṣārasparśo'gneriti vyāpakaviruddhopalabdhisaṃgrahaḥ ? atrāpi vyāpakasya hi śītasya viruddhadahanopalabdhirūpā yā svabhāvānupalabdhiḥ sā vyāpyasya tuṣārasparśasya vyāpakaviruddhopalabdhirucyata iti na doṣaḥ | yadyapi ca vyāpakānulabdhirapi sā vaktuṃ śakyā, tathāpi viruddhapratiyogipratītirūpatāpratipādanārthaṃ tathā vyapadeśaḥ | evaṃ kāraṇaviruddhopalabdhyādayo vyākhyeyāḥ | sarvatrābhāva eva sādhyo'dhyakṣeṇāsiddheḥ | taddvārakastu vyavahāra iti |
[188,4]
nanu viruddhopalabdhyādau kathamanupalabdhivyavahāraḥ | uktamatra pratiyogyupalabdhirevānyānupalabdhiḥ | pratiyogī ca dvividha eva | tatra yadā viruddhaḥ pratiyogī, tadā viruddhaśabdaprayoga upalabdhiśabdameva prayojyamupapādayati | śeṣe tu pratiyogini gamyamāne svabhāvaśabdo dṛśyaśabdo vā prayujyamānaḥ pratiṣedhyāpekṣayā anupalabdhiśabdena vyapadeśayati | tadekatropalabdhitvaṃ gamyamanyatrānupalabdhitvam | tattvaṃ tvekameveti na doṣaḥ |
[189,1]
yadā ca viruddhaḥ pratiyogī dvitīyasya ca parokṣasyaiva niṣedhaḥ, tadā tasyāpi nāvaśyaṃ pratyakṣamevānupalabdhiḥ | kiṃ tvanumānamapi | viruddho hi svasattayā parasattām apanayan pratiyogī mataḥ | na ca parokṣo'pi tathā bhavan kena vāryate ? niyatasahopalambhe tu pratiyogini pratyakṣayogyasyaiva niṣedha iti tasyāvaśyaṃ pratyakṣāpekṣā | na hyanumīyamāne pradeśe ghaṭo yadi bhavedupalabhyetaiveti sāmarthyaṃ pratyakṣāyogādanumānasya cārambhaniyamābhāvāditi kathaṃ niṣedhaḥ ?
[189,2]
yadyevaṃ vikalpamātrādapratiṣedha iti cet — na, tatrāpi vikalpākāre vedyamāne bahirapyabhimatadeśamindriyasāmarthyānapāye'nubhūyetetyucyate | na tu vikalpanīye bāhye vikalpyamāne dvitīyamapi vedyeteti śakyam | vikalpanīye'pi bāhye vikalpyamāne taddeśamaparamupalabhyetaiveti kiṃ na syāt ? na hi pratiyogijñānamanyasya dṛśyatāropanibandhanam, apitvabhāvaniścayotpādanimittaṃ sattvavastutvāt | tacca vikalpasyāpīti ko viśeṣaḥ ?
[189,3]
atha pratipattranurodhaḥ, ekajñānasaṃsargiṇo'pyanurodhaḥ sādhuriti — naivam, jale gandhasyānale rasasyāpi vāyau rūpasyāpi śeṣamātropalabdhau vā abhāvavyavahāramātradarśanāt | tatra vā jñānakāryānupalambhavadanyatrāpi sa eveti kimekajñānasaṃsargiṇā ?
kāryānupalabdhyā samarthasyaiva niṣedha iti cet ? gandhādistarhi sannapi nīrādāvindriyavaiguṇyānnopalabhya iti mahadeva śāstrapariśramaphalam | sa hi vaiguṇyasya kāraṇānupalambhe'pi yogyādibhirabhibhavaṃ saṃbhāvayan saṃśete, bhūtale tu tatkṛtābhūtadarśanamindriyapāṭave'pi saṃbhāvayan kiṃ na saṃśete | tasmādabhyāsadaśāyāṃ tādavasthyasthityaiva vyavahāraḥ |
[189,4]
nyāyanāthasya tu na vyavahāramanuvṛttya paryanuyogo visargo vā, kiṃtvetāvatyāmapi gatau nāsmallakṣaṇakṣatiriti darśayituṃ prauḍhivaśāt | yathā sarvacitā sarvabodhaniścaye sa eva sarvajña iti | vyavahāre ca yathaikajñānasaṃsargiṇaṃ paśyatastathānyamapi pratiyoginam abhāvaniścayo dṛṣṭaḥ sādhāraṇo'visaṃvādi ceti naikajñānasaṃsargigrahaḥ, vikalpaśaraṇāvasthāyāṃ ca tadākārasaṃvedanamevānyaniṣedhasādhanaṃ yuktam, tathaivābhyāsena pratyakṣasāmarthyadarśanāt tadevaṃ viruddhasya parokṣasyāpyupalabdhiranumānātmikābhāvamitarasya sādhayati | yathā neha śītaṃ dhūmādityevaṃ vyāpakaviruddhakāryopalabdhirdraṣṭavyā | yathā neha tuṣāraṃ dhūmāt | etacca saṃkalayya prayogakāle vyākhyānam |
[190,1]
vastutastu na śītamagnerityekaḥ prayogaḥ, yathā na tuṣāramagneḥ | vyāpakasya hi viruddho viruddha eva | agniśca dhūmāditi | śeṣamapyevamūhyam |
[190,2]
yadi kāraṇādeḥ svabhāvānupalabdhiranyasya kāraṇādyanupalabdhiḥ paryudāsarūpā, kathaṃ tarhi nirupākhyeṣu, tathā na vaktā bandhyāsutaścaitanyābhāvāditi ? tatrāpi buddhipratibhāsasyaiva caitanyaviyuktatvena saṃvedanaṃ vyāpakānupalabdhiparyudāsaḥ | vaktṛtvavyavacchedena ca saṃvedanam, vyāpyābhāvaḥ | svabhāvahetuparyavasitāśca sarvānupalabdhayo niṣedhasādhanādhyavasāyācca bhedena nirdeśa iti na doṣaḥ | tathāpyuktena krameṇa sākṣādeba svabhāvānupalabdherniṣedha iti kathamācāryapādaiḥ paramparayābhidhānādaupacārikaḥ kṛta iti cet ? niṣedhyasyaiva yadi dṛśyānupalabdhirniṣeddhrā vivakṣitā tadaupacārikaḥ | yadi tu parasyāpi tadā mukhya iti ko virodha iti kevalamaupacārikakathane kiṃ prayojanamiti syāt | tatrāpi dṛśyasyaiva niṣedho yathā śakyaḥ syāt, nānyasya sarvajñavītarāgādeḥ pradhānapuruṣārthasyeti kāryatastatrāntarbhāvaḥ | tattvatastu tasya tadanyasya vā yathoktasyānupalabdhiḥ sādhiketi ||
{5}
<sarvaśabdābhāvacarcā>
[191,1]
iha sarvaśabdābhāvasādhane jñānakāryānupalabdhimeke pramāṇayanti | ekajñānasaṃsargivirahāt kila neha svabhāvānupalabdheravasaraḥ | tathā hi trayamavaśyamasyāmabhidheyam |
ghaṭādimatpratikṣepeṇa viśeṣaṇaṃ, svabhāvaḥ, phalaṃ ceti | tatra dṛśyaviṣayaviśeṣaṇavaśāt piśācāderapratiṣedhaḥ | ekajñānasaṃsargivedanasvabhāvatvena rūpajñānād rasasya | nāpyabhāvapakṣadoṣānuṣaṅgaḥ, vyavahāraphalatayā ca pratyakṣasiddhirupasaṃhitā | sā ca pratiyogijñānāśraye satyupapadyate | tadeva hi pratiyogyantarābhāvanāntarīyakatayā tadabhāvavikalpajananasāmarthyāt sādhanaṃ bhavet | tato mūḍhaṃ prati tadātmikānupalabdhirabhāvavyavahārasādhanīti yuktam |
na ca sarvaśabdābhāve sādhye kaścidekajñānasaṃsargī labhyata iti nātrāvakāśastasyāḥ | sa tu śabdarāśirabhimatapradeśe vidyamānastadā jñānakāryamanārabhyāsituṃ na samartha iti kāryapratiṣedhe'pi nirviśeṣaṇaiva sattā pratiṣiddhā bhavatīti bhāvaḥ |
[191,2]
atra cintyate | na tāvat dhvanirityeva śravaṇam, vadhirasyāpi śravaṇaprasaṅgāt |
tasmādindriyapāṭavasahakṛtasyaiva śabdasya śravaṇajñānajanakatvam | tacca śravaṇapāṭavamekajñānasaṃsargivirahe duravadhāram | ataeva pradeśapratyakṣāpekṣayā ghaṭaniṣedhaḥ | tato hīndriyaguṇaṃ gaṇayan ghaṭāparādhamevānupalabdheravadhārayati | na ca manaskāravat svasaṃvedanasiddhirindriyasya, jaḍatvāt | nāpīndriyāntaragamyatvam, atīndriyatvāt |
kāryaṃ punarupalabdhirevāsya | tatsiddhau ca kāryānupalabdherevāsiddhiḥ | asiddhau siddhamanaikāntikatvam | na hi viṣaye satyapīndriyadoṣāt saṃbhāvyamāno'nupalambhastadabhāvaniyato nāma |
[191,3]
nābhāva eva śabdasya | tajjñānajananayogyastu nāstīti brūma iti cet ? seyaṃ kuvedyavṛttirāyātā, prathamaṃ prāgalbhyagarbhamabhimatapratikaraṇamabhyupagamyopāyabuddhyopanyastasyānupāyasya pareṇa tattvapratipādane kṛte paścādasādhyatvadhoṣaṇāt | sarvathā abhāva eva hi jijñāsite kāryānupalabdhiriyaṃ sādhanamuktā | na tu jñānajananayogyatāvirahajijñāsāyām | tad yadi pramāṇabhraṃśa eva kathañcij jñātaḥ prameyabhraṃśastu kimaṅgāṅgīkriyate ? varaṃ ca pramāṇāntarameva mṛgyatām | asādhyataiva tu kasmādavaghuṣyate ? na hi śakyamavadhirasyāśṛṇvataḥ sannihitabherīravādyabhāvaḥ prattikṣeptum, vadhirāvadhirayoraviśeṣaprasaṅgāt |
[192,1]
sati śrutikṛto'sti viśeṣaḥ prāk paścāditi cet — naivam, yadi hi prāgavasthātaḥ śravaṇaśaktyānirviśeṣa eṣaḥ, kathamaśrutiḥ sati śabde ? anyathā prāgapi na syāt |
atha visadṛśāvastho'pi saṃbhāvyate, śrutāvapi na śraddhātavyam, asya viplavasya saṃbhāvyamānatvāt | tatrāśravaṇamabhūtaśravaṇaṃ veti na viśeṣaḥ | ante kutaḥ śaktiviparyaya iti cet ? madhye kutastadabhāva iti samānam | tasmādapakṣa evāyaṃ sannapi śabdastadā na śruta iti | kevalaṃ kimatra pramāṇamastviti cintāyāṃ kāryānupalabdhiranaikāntikī ityuktameva, śravaṇapāṭavasya duravadhāratvāditi |
[192,2]
nanu kathametad duravadhāraṇaṃ dṛṣṭaśravaṇapāṭavasmaraṇabalavataḥ śrotuṃ pravṛttasya |
kṣaṇikatve'pi hi visadṛśasahakāripratyayāntaravirahe visadṛśadaśāsaṃbhavābhāvāt |
indriyavikārakāriṇo hi pratyayā dhātukṣobhaprahārādayo nirṇītaśaktayaḥ svasantāne santānavyākulībhāvahetavaḥ sūpalakṣā eva | anupalakṣitāstu svaprabhavabhedaśaṅkā kathamiva kṣamante ? sūkṣmaṃ tu prabhāvavato'dhiṣṭhānādivikārakāraṇaṃ śaṅkamānasya śravaṇe'pi ka āśvāsaḥ ? tasmādanupalakṣyakāraṇārabdhadiṅmohalakṣaṇendriyabhrāntidarśane'pi prasiddhakāraṇānupalakṣaṇānnendriyāṇāmatādavasthyavyavasthā yathā, anyathā tatpratyayānāṃ bhramatvaprasaṅgāt, tathādyāpi kiṃ na gaṇyate ? mābhūt sarvasaṃvṛttivilopaḥ |
[192,3]
abhyāsadaśāsattisamāśrayastu samānaḥ | na hi vadhiravarasyābhiropārūḍhaśravaṇabalasyāpyaśravaṇe'bhāvaniścayaṃ brūmaḥ, balaniścayasyaivābhāvāt | tadvadanyasyāpyakalitabalasya |
atyantābhyāse hi sakalarajanīsuptaprabuddhānāmadarśane'pi tadavasthāsaṃvedinām aviparītavyavahāravṛttidarśanāt kaḥ prastāvī jāgrataḥ svātmanyanyathātvaśaṅkāyāḥ ?
[192,4]
tasmādatādavasthyasya tadvyavasthāyā vā niṣedhaḥ, prasiddhakāraṇābhāvāt tadupalakṣaṇābhāvād vā ? yadi darśanaśravaṇādāvabhyāsadaśāpekṣayādhyakṣatvanibandhanaṃ tādavasthyamicchatā saṃvṛtivyavasthite nendriyatādavasthyaṃ sāmagrīpratibaddhabuddhitādavasthyaṃ vā, sādhāraṇaśaktyapekṣayā saṃvedanameva vā śaraṇamāsthīyate, tadevāśravaṇadaśāyāmapīti, kathamanekāntaḥ śabdābhāve ?
nanu jñānātmanyeva svasaṃvedanamiti cet — na, ekādhimokṣaviṣayeṣvekakāryopayogiṣu | ekadhīḥ sarvaviṣayā sthitā nirbhāgavartiṣu ||
pañcaskandheṣyapyahamityeko'dhimokṣaḥ, bhāṣaṇādāvekasminnarthe parasparopādeye copayogaḥ |
ghaṭādisaṃjñake tu rūparasādau prasiddho'yaṃ nyāyaḥ, anyathā vyavahārāyogāt |
[193,1]
nanu na śarīrapratyakṣaṃ buddhimanveti | evametat, prātisvikarūpāpekṣayā rūparasādivadeva | sāmānyena tu gṛhītvaikadhīviṣayatvamucyate, yāvanna nirbandho vivecane |
vivecane tu pṛthak pramāṇamuktam | tena pratyakṣaścaitro na ca buddhiradhyakṣeti dvitayamaviruddham |
ataeva tadavastho'hamiti vikalpo'pi saṃvedanānusārī sarvaviṣaya eva |
[193,2]
bhrāntiriyamiti cet — na, bādhakābhāvād bhrāntyasiddheḥ | tasmāt pūrvapratītaśrotraśaktestadavasthāniścayasaṃbhavādaśrutiḥ śabdasyaivāparādhāditi jñānābhāvenāpi tadabhāvasiddhiraikāntikīti na prakṛtavyāghātaḥ | iyatyeva tarhi svabhāvānupalabdherlakṣaṇasāmagrīti kāryānupalabdhisaṃjñākaraṇe ko'rthaḥ ? pratyayāntarasākalyaṃ svabhāvaviśeṣaṃ cāpannasyaiva śabdasyānupalabdhyā niṣedhāt |
[193,3]
tathāpyanyasaṃjñāyāṃ ghaṭaniṣedhe'pi ko niṣeddhā ? kevalaṃ ghaṭavat śabdasyāpi dṛśyānupalabdhyāpi niṣedhaḥ sādhyo jāta ityucyate | tatraikajñānasaṃsargisaṃbhavād yuktaḥ tayā niṣedha iti cet ? tatraiva tāvadekajñānasaṃsargiṇaḥ kimapekṣayā ? rūpadarśane hi rasasya viprakṛṣṭadeśatayā anupalabdhilakṣaṇaprāptatvādevāpratiṣedhaḥ, prāpyakāritvād ghrāṇarasanasparśanānām |
[193,4]
uktena ca krameṇendriyatādavasthyaṃ siddhamiti kimekajñānasaṃsargyapekṣayā ? naivam, indriyātiriktasyālokasya tatrāpekṣyatvāt | sa hi bahiḥsulabhakāraṇādhīnopajanāpajanadharmako na svātmatādavasthyasādhya iti tadarthamekajñānasaṃsargo'pekṣyamāṇa indriyasādguṇyajñāne'pi sahāyībhaviṣyati | evaṃ yatrālokanirapekṣaiva grahaṇaśaktistatra na kiñcid ekajñānasaṃsargyapekṣayeti siddham | tacca nāma kvacit sādhane'pekṣyate yadantareṇa virodhāsiddhisandeheṣvanyamadoṣāsattiḥ | na ca dvividhopalabdhiyogyatāpannasya kvacidanupalabdhyā niṣedhe sā'sti, yena saṃsargī niyatamapekṣyeta | yatrāpyayamapekṣyate, tatrāpi ālokāpekṣapratipattino vastunaḥ pratiṣedhe viśeṣaṇāsiddhiparihārārthameva | na caitāvatā sarvatra tadapekṣā | na hi vināśaṃ pratyanapekṣā vyāptisādhanī sarvatra kṣaṇabhaṅgasādhane'pi svabhāvahetāvapekṣyate |
[194,1]
yadi cāyamapekṣya eva kimaṅga dṛśyaviśeṣaṇena, kenacidekajñānasaṃsargiṇo dṛśyatvāvyabhicārāt ? na hi piśācasya kenacidekajñānasaṃsargaḥ | eka evārtha ubhayathāpīti naikaprayoge'nyaprayojanacarceti cet — na, sāmānyaviśeṣabhāvena bhedasyāvyaktatvāt |
saṃsargo hi na viśeṣaṇaṃ vyabhicarati | viśeṣaṇamātraṃ tu taṃ vyabhicaratyeva | ataeva viśeṣaṇasiddhaye saṃsarga upanīyate | na tu viśeṣaṇaṃ saṃsargākṛṣṭaye prabhavati, śabde'pi prasaṅgāt | tathā ca pakṣakṣaya iti kaḥ śramasyārthaḥ ? tasmādekajñānasaṃsargo nāma prakṛtodāharaṇāpekṣayaivodghuṣyate, na svabhāvānupalabdhau sarvatrāpekṣyatvena ||
[194,2]
prastute hi kalasapratiṣedhe sā digastu saviśeṣaṇasiddhyai, nopalabdhamupalabhyamitīyallakṣaṇaṃ khalu nijānupalabdheḥ | tathā ca lakṣaṇe prayoge copalabdhilakṣaṇaprāptānupalabdhimātropanyāsaḥ, śāstre viparyayabādhopadarśane ca pratyayāntarasannidhau svabhāvaviśeṣavataḥ sattve'nupalabdherasaṃbhavaḥ khyāpyate, anyathā prayojakamaṃśaṃ saṃsargameva sarvatra darśayet, viśeṣaṇavat | tādātmyaṃ tu dṛśyatvamabhyupagamyaiva niṣidhyata iti viśeṣaṇasyānuktimātram, na punaraprayojakatvaṃ vyāpteriva viduṣi | anvayoktiviśeṣe vā vyatirekasya | tasmāt nyāyanāthasyāpi nāvaśyamekajñānasaṃsargivyapekṣābhiprāyaḥ svabhāvānupalabdhau | api caivaṃ kāryānupalabdhāveva sarvasaṃgrahamācakṣīta, svabhāvānupalabdherapi tadekadeśatvāt | sarvapramāṇavyavasthāṃ ca kāryānumāne kuryāt, svasaṃvedanādanyatra |
[194,3]
tasmādindriyajñānaviṣaye na kāryānumānavyavasthā yathā, tathā tadagṛhīta ityeva kutaḥ kāryānupalabdhivyavasthāpi śāstrakārasya ? yathā hi pratyakṣavyavasthāvilopabhayam ekatra, tathānyatra svabhāvānupalambhasya | yathā vā'pratyakṣe kāryaṃ liṅgam, tathā'pratyakṣayogya eva tadanupalabdhiriti samānam | yathā cāyameva bhagavānajñāne jñānāntarābhāvam api dṛśyānupalabdhyā vyavahārayati | yadāha,
[194,4]
dṛśyātmano vā vikalpasya darśane'dṛṣṭirvikalpakalpanāmindriyajñāne pratihantīti |
tadā ka ekajñānasaṃsargī ? kiṃ caivamabhyupagame kāryānupalabdherapyasiddhiriti prakṛtamatahānireva | na hi jñānakāryasyābhāvaḥ kāryānupalabdhereva boddhavyo'navasthāprasaṅgāt |
svasaṃvedanaṃ caikākāraniyatamanyābhāvaniścayamākṣipatyeva, kevalaṃ vimataṃ prati yadi syāj jñānāntaramanubhūyeteti dṛśyānupalabdhireva śaraṇaṃ vyavahāre bāhyavat | viśeṣaṇānuccāraṇaṃ tu syāt | na tvanyā gatiḥ | saṃsargāpekṣāyāṃ ca sāpi nāstīti sandigdhāsiddho hetuḥ |
tasmādanupalabdherekajñānasaṃsargāpekṣāniyamamanullaṅghya vartitumaśakyam |
[195,1]
bahirapekṣayā niyama iti cet — na, tatrāpi nibandhanābhāvāt | yaddhi sāmarthyamantastadatikrame tasya bahirapi lābhasaṃbhave kiṃ na sadṛśī sthitiḥ ? vicitro hi viṣayasvabhāvaḥ | tatra svātmā tāvat pratyakṣībhāve yogyatāmātramapekṣate | śabdagandharasasparśatamisrālokāstu manaskārātiriktamātram | ghaṭādisanniveśinastu rūpaviśeṣāḥ prakāśam api prāyaśaḥ | tathaiṣāṃ vidhāvupalabdhiriva svabhāvasyānupalabdhirapi niṣedhe kiṃ na bhinnāmeva sāmagrīpekṣeta ?
[195,2]
tatrādye yathā nendriyatādavasthyenopayogaḥ, tathā madhyamīyeṣvapi naikajñānasaṃsargiṇā |
anyātiriktāpekṣiṇastadapekṣā yujyate'pi | tato yathā yadi buddhiḥ syādupalabhyetaiva, kimindriyatādavasthyāpekṣayeti sāmarthyam, tathā yadi syādrasādistadavasthendriyeṇa mayopalabhyetaiva, kimekajñānasaṃsargiṇeti śakyameva | tasmād bahirapi niyamasaṃbhāvanātidūraiva, abhyupagame vā jñāne'pyapekṣeta |
[195,3]
tatrāpi saṃvedanaikapratyakṣāpekṣaikajñānasaṃsargo'stīti cet ? nanu na saṃvedanaṃ nāmaikaṃ pratyakṣamasti, dharmamātrasya tasya pratisvaṃ bhedāt | sāmānyamāśrityaikajñānasaṃjñayā tu parituṣṭau bhinnendriyagrāhyayorapi svasaṃvedanendriyajñānaviṣayayorapi vā prasaṅgaḥ | yayoḥ satoranyo'nyapratyakṣāvyabhicārastatreyaṃ vyavastheti cet ? rūpayorapi nāyaṃ niyamaḥ, pradeśapiśācayoradarśanāt | viśiṣṭayorastyeva | na ca sāmānyāparādho viśeṣamāskandati iti cet ? evamapi śabdākāśayoḥ śabdamanaskārayorvā prasaṅgaḥ | na hyākāśapratyakṣaṃ manaskārasaṃvedanapratyakṣaṃ vā sattve śabdasya pratyakṣaṃ vyabhicarati | vyabhicāre punaḥ kāryānupalabdheranekāntaprasaṅgaḥ | tasmādavyāpakamekajñānāpekṣaṇamanyasyāpi ca sulabham ityalaṃ vimatyā |
[195,4]
api cāyaṃ cittayorekajñānasaṃsargo'pūrva eva, mukhyasyābhāvād gauṇasya caikāyatanasaṃgrahābhāvāt | upalakṣaṇamekāyatanasaṃgraha iti cet ? ekajñānasaṃsarga eva kiṃ nopalakṣaṇamākhyāyate ? prakṛtaghaṭodāharaṇāpekṣayā tu dvayamapyetaduktamityanabhiniveśaḥ |
yathā hyekāyatanasaṃgraheṇānyo'nyapratyakṣāvyabhicāra upalakṣyate, tathaikajñānasaṃsargeṇāpi pratiyogimātrāpekṣaiveti yujyate |
[196,1]
kaśca kasya pratiyogī ? yayorekākāraniyataṃ pratyakṣamitarābhāvaniścayamupapādayituṃ śaknotīti | kayoścaivamanupalabdhiḥ ? yayorekapratyakṣamaparapratyakṣāvyabhicāri | tayorhi satornaikarūpaniyatā pratipattirasaṃbhavāt | tatastāvatyo viśiṣṭakāladeśadaśāsantānāpekṣayānyo'nyasya pratiyoginau vyavasthāpyete, sadṛśaḥ saṃvittilābhalakṣaṇe'yogastayoriti kṛtvā | ata eva tayorekākāraniyataṃ vedanamanyasya pratiṣedhavikalpamupapādayituṃ śaknotīti tādṛśāmabhāvaḥ pratyakṣasiddho'bhidhīyate | tameva niścayaṃ mūḍhaṃ prati pratiyogyupalambhasvabhāvānupalabdhirupalabdhiyogyatā yugayoginaḥ saṃbhavantī vyavahāravyavahārāvapi sādhayatīti tāvataivetaramatapratikṣepeṇa svabhāvaphalayorapi pariniṣṭhāsiddhau kimekendriyagrāhyatāpekṣopagraheṇa ?
[196,2]
ayaṃ hi pratiyoga ekenānekena vendriyeṇa grāhyayorarthayorjñānayorjñānārthayorvā sādhāraṇo'bhāvasādhane ca nirapavāda iti kastadanurodhaḥ ? yathā hi bhūtalakalasayoḥ jñānayorvaikarūpavedanamanyapratyakṣāvyabhicāritayā tadabhāvaniścayotpādane paryāptam, tathā pānakapānakarmaṇi dvayamupalabdhavatastādavasthyasaṃvedinaḥ pradīpakavalane sparśamātropalabdhī rasābhāvaniścayajanane, svavikalpākāramātrasaṃvedanaṃ vā sannihitasparśābhāvāvasāyasādhane śaknotyeva |
[196,3]
na hi tadvikalpavedanaṃ tadā sataḥ sparśasya pratyakṣaṃ vyabhicarati | na cānyo'nyapratyakṣāvyabhicārādanyadanyatrāpi dvitīyābhāvaniścayotpādanasāmarthyaṃ nāma | nāpyabhāvaniścayotpādanasāmarthyādarthāntaramabhāvapratyakṣīkaraṇaṃ nāma | na hyasau vigrahavān yataḥ sākṣātkartavyaḥ | yadā ca paryudāsena pratiyogyevābhāvastadā tvasya mukhyaiva pratyakṣasiddhiriti yuktaṃ sarvatra vyavahāraphalatvam | na cāyaṃ pratiyogaḥ svabhāvādiviprakarṣiṇāṃ kenacidasti, yena kasyacit pratyakṣaṃ tadabhāvavibhāvanāya prabhavet | na caivaṃ nivṛttimātram anupalabdhiruktā bhavati |
[196,4]
bhaṭṭastu paryudāsapakṣe'pi yathoktaṃ pratiyoginamanapekṣyānyamātrasyopalabdhimanupalabdhiṃ pramāṇayatīti tanmate yuktaḥ piśācādipratikṣepaḥ | rūpadarśinastu rasastaddeśaviprakṛṣṭa eva, na tena pratiyogaṃ yathoktamāvahati | rasanāgrasaṅgī tu nābhāvamanupalabdhau vyabhicarati iti na doṣaḥ kaścit | ata eva kāryānupalabdhyādīnāṃ sākṣādakṣamaḥ svabhāvānupalabdhau antarbhāvaḥ pāramparyeṇocyate, tādṛśasya pratiyogasyābhāvāt |
[197,1]
tasmādupalambhayogyatāprāptasyānupalambha ityeva dṛśyānupalabdherlakṣaṇam | sā ca yathoktapratipattiyogyupalambha patayā siddhasyābhāvasya vyavahārikasyaivāvatiṣṭhata iti na nyāyaśāstrayoruparodhaḥ | ekendriyagrāhyopanyāsastu ghaṭādyudāharaṇāpekṣa eva mantavya iti sthitam | tatra yadā tāvat timirālokasaṃjñite ākāśapradeśe dṛśyamāne devakulādau vā bheryāderevābhāvaṃ pratipadyate, tadā tadeva tadekākāropakāroparaktajñānaviṣayībhavat jñānaṃ vā tādṛśaṃ niyataprāptikapratyakṣodayasya niṣedhyasya tajjñānasya vā paryudāso'nupalabdhiḥ |
avyāpṛtacakṣuṣastu rasādistajjñānaṃ vāntato manaskārākāro jñeyaparyudāsaḥ | tatsaṃvedanaṃ ca paryudāsaḥ |
[197,2]
na hi tadapi śabdapratyakṣodayavinākṛtamupapadyate paṭuśravaṇasya | nirvikalpakasya tu na niṣedhe'dhikāraḥ | kevalaṃ yāvaddeśasaṃbaddhasya dhvaneradhyakṣaṃ na vyabhicarati rasādipratyakṣaṃ vikalpākārasaṃvedanaṃ vā, tāvaddeśaśabdāpekṣaiva paryudāso vaktavyaḥ, anyaṃ prati pratiyogasyānyo'nyapratyakṣāvyabhicāralakṣaṇasya vaktumaśakyatvāt | tataśca pūrvavat pratyakṣasiddhirabhāvasya | vyavahāraśca phalaṃ dṛśyānupalabdhereva śabde'pīti siddham, ekadhīvirahe'pyasyā vyāpārānuparodhataḥ | anākṛṣṭeraniṣṭasya pratiyogisamāśrayāt ||
iti ||
[197,3]
ālokādisamagratādhigataye janmādhikavyañjakāpekṣe sūcita ekadhīvacanayoḥ śabdapradīpādiṣu | kiñcit tu śrutadṛṣṭapūrvimanasastādṛgdṛśaḥ saṃvido'nyeṣu svānupalabdhireva hi ravādyākāraśūnyānyadhīḥ ||
[197,4]
nākṣasya siddhaṃ yadi tādavasthyaṃ śaktirna kāryānupalambhanasya | akṣasya siddhaṃ yadi tādavasthyaṃ phalaṃ na kāryānupalambhanasya ||
[198,1]
avaśyāpekṣaṇīyatve svabhāvānupalabdhiṣu | saṃsargasya kathaṃ siddhirjñānakāryadṛśo'pi vaḥ ||
[198,2]
bāhya evaiṣa niyamo yadi tatrāpi kiṃkṛtaḥ | pradeśamātrayogyatvāccitrā hi viṣayasthitiḥ ||
[198,3]
anālokasya dhīryadvad bādhā nānuktabhedikā | saṃsargiṇamanādṛtya tathā bādhāttu kutracit ||
[198,4]
tasyāstu rūpaṃ pratiyogi vastuvijñānameveti na bhaṭṭabhītiḥ | tathā hi so'pi pratiyogibhāvo mithaḥ samakṣāvyabhicāra eva ||
[198,5]
tata evaikavijñānamanyābhāvavikalpakṛt | nābhāvabodhyo'dhyakṣeṇa tatkṛtānniścayāt paraḥ ||
[198,6]
yathoktapratiyogitve satyeva kṣamamakṣajam | tadabhāvāvasāyāyetīdṛśī vastunaḥ sthitiḥ ||
[198,7]
nanu pratiyogyevaikajñānasaṃsargī sākṣādekajñānasaṃsargasyābhimatatvānmukhyatayā sākārasvīkārāt | tataḥ sāmarthyādekaśabdo'vyabhicāramātropalakṣaṇatayā'vatiṣṭhate |
pratyakṣaikajātyapekṣayā caikavṛttireva | na caivaṃ saṃjñāmātram, tathā rūḍhidarśanāt, yathaiko brīhiḥ saṃpannaḥ subhikṣaṃ karotīti | tena yatrāpyekajñānasaṃsargiṇi dṛśyamāna iti ucyate, tatrāpyanyo'nyapratyakṣāvyabhicāriṇītyayamevārthaḥ | ekāyatanabhāva eva tūpalakṣaṇatayā prakṛtāpekṣatayā vyākhyeyaḥ, yathā pradeśastajjñānaṃ cānupalabdhiriti |
[198,8]
tataśca svabhāvānupalabdhau pratiyogisamāśraya ityekajñānasaṃsargisamāśraya evokto bhavatīti kathamavyāpakamekajñānasaṃsargitvaṃ nāma ? satyamevam, pratiyugasitaikadhīsthitiryadi bhavate pratibhāti kā kṣatiḥ | nanu sakalakalāpasaṃhṛtaṃ svayamadṛśo'stu niṣedhanaṃ dhvaneḥ ||
anyo'nyapratyakṣāvyabhicārasya kenāpi dhvanāvapi saṃbhavāt, itarasya tu pratiyoginaḥ ayogāt | pratiyogaparyavasitamekajñānasaṃsargaṃ manyamānasya svānupalabdhiḥ prakṛtaniṣedhe kā parāpekṣā ? tasmānna yogyadeśāśeṣaśabdābhāvasādhane jñānakāryānupalambhaḥ śaraṇīkaraṇīyaḥ, svabhāvānupalabdhyaiva siddheriti | timirālokayostu parasparadeśaparihāreṇa sthitayorabhinnendriyakṛta evaikajñānasaṃsargaḥ sulabha iti tadabhāvasādhanādhikāre dūrasthitaiva svabhāvānupalambhādanyasādhanacinteti ||
{6}
<apohaprakaraṇam>
[201,1]
apohaḥ śabdaliṅgābhyāṃ prakāśyata iti sthitiḥ | sādhyate sarvadharmāṇāmavācyatvaprasiddhaye ||
[201,2]
sthitirvyavasthā | prakāśyata ityantenāpoho'trābhidheya uktaḥ | śeṣeṇa tatprasādhanaphalam | athavā yadācāryairapohaḥ śabdādinā prakāśyata iti vyavasthā kriyate tadetadarthamityarthaḥ | ubhayathāpi sarvadharmānabhilāpyatvapratipādanaparamapohavyavasthāpanamityuktaṃ bhavati |
[201,3]
nanvapohaḥ śabdaliṅgābhyāṃ prakāśyata ityanubhavabādhitametat | tathā hīha mahīdharoddeśe vahnirastīti śabdālliṅgād vā pratītirvidhirūpamevollikhantī lakṣyate |
nānagnirna bhavatīti nivṛttimātramāmukhayantī | yaccānubhavabādhitaṃ na tatra sādhanāntaracintā, sarvapramāṇapauruṣasya tatraiva viśrāmāt tatprasūtestatphalatvācca | na hi pratyakṣopakāranirapekṣaḥ pramāṇāntarodayaḥ | nāpi pramāṇāntarodayamātreṇa kṛtārthaḥ pramāṇānusārī yāvanna tadupanītasādhanārthakriyānubhavaḥ | tasmāt tadanapekṣāyāmasāmarthyavaiyarthyagrastaṃ pramāṇāntaraṃ svayameva na kiñciditi na tena sādhite bādhite vāvakāśamāsādayati | tatkathamapohaḥ śabdādigocara ucyate ?
[201,4]
atha yadyapi nivṛttimahaṃ pratyemīti na vikalpaḥ, tathāpi nivṛttapadārthollekha eva nivṛttyullekhaḥ | na hyanantarbhāvitaviśeṣaṇapratītirviśiṣṭapratītiḥ | tato yathā sāmānyamahaṃ pratyemīti vikalpābhāve'pi sādhāraṇākāraparisphuraṇād vikalpabuddhiḥ sāmānyabuddhiḥ pareṣām, tathā nivṛttapratyayākṣiptā nivṛttibuddhirapohapratītivyavahāramātanotīti cet ? nanu sādhāraṇākāraparisphuraṇe vidhirūpatayā yadi sāmānyabodhavyavasthā, tat kimāyātamasphuradabhāvākāre cetasi nivṛttipratītivyavasthāyāḥ ? tato nivṛttimahaṃ pratyemītyevamākārābhāve'pi nivṛttyākāraṇasphuraṇaṃ yadi syāt, ko nāma nivṛttipratītisthitimapalapet ? anyathā vā tatpratibhāse tatpratītivyavahṛtiriti gavākāre'pi cetasi turagabodha ityastu | atha viśeṣaṇatayā antarbhūtā nivṛttipratītirityuktam, tathāpi yadyagavāpoḍha itīdṛśākāro vikalpastadā viśeṣaṇatayā tadanupraveśo bhavatu, kiṃ tu gaurati pratītiḥ | tadā ca sato'pi nivṛttilakṣaṇaviśeṣasya tatrānutkalanāt kathaṃ tatpratītivyavasthā ?
[202,1]
tadetadāyātam, sphurato'pi vidherna viṣayasthitirapohasya punarasphurato'pīti ka eṣa nyāyaḥ ? tathā ca niścayairyanna niścīyate rūpaṃ tatteṣāṃ viṣayaḥ katham ? na ca vikalpe asphuratastena niścayanaṃ nāma | yadvidhirūpaṃ sphuritamantarmātrāyāṃ tasya parāpoho'pyastīti tatpratītirucyate | tatrāpi sambandhamātramapohasya | vidhistu sākṣānnirbhāsīti na pūrvadoṣānmuktiḥ | api caivamadhyakṣasyāpyapohaviṣayatvamanivāryam, viśeṣato vikalpād ekavyāvṛttollekhino'khilānyavyāvṛttamīkṣamāṇasya | tasmād vidhyākārāvagrahādhyakṣavad vikalpasyāpi vidhiviṣayatvameva nānyāpohaviṣayatvam |
[202,2]
yat punaranyasmādapohyate, apohyate'nyadasmin veti vijātivyāvṛttaṃ bāhyameva buddhyākāro'nyāpoha iti gīyate | tena na kaścidupayogaḥ, apohanāmnā vidhereva vivakṣitatvāt, na ca nāmāntarakaraṇe vastunaḥ svarūpaparāvṛttiḥ | tasmādanubhavānusārād vidhirūpameva bāhyaṃ śabdādigamyamastu | śāstraṃ ca, atra dvau vastusādhanāvekaḥ pratiṣedhahetuḥ |
[202,3]
anaṅgīkṛtavastvaṃśo niṣedhaḥ sādhyate'nayā | vastunyapi tu pūrvābhyāṃ paryudāso vidhānataḥ || (pra. vā. 4. 262)
[202,4]
yadi ca nañaprayogavat abhāvamātrasyaiva hetvantarādapi pratītiḥ, tadā nānupalambhād bheda iti liṅgavibhāgapūrvakāśeṣavyavasthādausthyamāyātamiti kathamapohaḥ śabdaliṅgābhyāṃ prakāśyata ityucyata ityata āha, sthitiriti | vyavasthāmātrametat |
mukhyatayāpohaḥ śabdāderviṣaya iti nedaṃ vastutattvamityarthaḥ | kiṃ punaratra vastutattvamiti cet ? śabdaistāvanmukhyamākhyāyate'rthastatrāpohastadguṇatvena gamyaḥ | arthaścaiko'dhyāsato bhāsate'nyaḥ sthāpyo vācyastattvato naiva kaścit ||
iti prakaraṇārthasaṃgrahaḥ |
[203,1]
na khalu śāstramanubhavaṃ paribhūya bhavituṃ kṣamamiti vidhirūpamāmukhayanneva vikalpa upajāyata iti tāvanna śakyamapahnotumiti prathamapādārthaḥ | nañyoge vivādābhāvānna tatra cintā | śabdairiti copalakṣaṇam | liṅgaḥ pratipādyate vikalpairviṣayīkriyata ityapi draṣṭavyam | evaṃ satyāstāmapohasya vācyatā, tadvyavasthāmātramapi viluptam | sā sthitirapi hi dvidhā vidhīyate, sannikarṣāt prayojakācca | tatra yadyapi sarvadharmānabhilāpyatvapratipādanaṃ prayojakamuktam, na tu sannikarṣaḥ kaścidityāśaṅkyāha — tatrāpoha iti |
vidhau hi mukhyatayā pratipādyamāne tadviśeṣaṇatayopasarjanatvena gamyata evāpohaḥ | tatra tadguṇatvenetyarthasannikarṣaḥ | gamyata iti pratītisannikarṣaḥ | tataścārthasaṃbaddhaḥ pratīyamānaśca apoho mukhyapratītikamapi vidhiṃ tiraskṛtya prādhānyena sa evābhidheya ityucyate, uktaprayojanāt | athavā tadguṇatvenaiva gamyo na mukhatveneti sākṣādapohavādino nirastāḥ |
yadyapi cānyāpohādiśabdānullekha uktastathāpi nāpratītireva viśeṣaṇabhūtasyāpohasya, agavādyapoḍha eva gavādiśabdasya niveśitatvāt | śāstraṃ hi, niveśanaṃ ca yo yasmād bhidyate vinivartya tam |
ityādi | yathā hi nīlotpale niveśitādindīvaraśabdāt tatpratītau nīlimasphuraṇamanivāryam, tathā gośabdādapyagavāpoḍhe niveśitād gopratītāvago'pohasphuraṇam anivāryam |
[203,2]
ye punarago'pohe gośabdasaṅketavidhāvanyonyāśrayaṇaṃ grāmyadhandhīkaraṇamudbhāvayanti, te'pi sāmānye sāmānyavati vā saṅketavādinaḥ kathamato doṣānmucyamānamātmānaṃ paśyanti ? tathā hi sāmānyaṃ nāma na sāmānyamātramabhipretam, turage'pi gośabdasaṅketaprasaṅgāt, kiṃ tu gotvasāmānyamabhipretam | tāvatā ca gotvasāmānye tadvati vā gośabdasaṅketa ityarthaniṣṭhāyāṃ sa eva doṣaḥ, gavāparijñāne gotvasāmānyāparijñānāt, gotvasāmānyāparijñāne gośabdavācyāparijñānāt | atha gotve tadvati vā gośabda itīdṛśākṣareṇa yadi saṅketastadā doṣaḥ | yadā tu puraḥ sthitaṃ piṇḍamekamupadarśya deśakālāntaraviprakīrṇāśeṣavyaktisādhāraṇarūpavikalpasthāyinaṃ prakaraṇādeḥ pratipattāramavadhāryāyaṃ gauriti saṅketaḥ, tadā yatraivāsau tat sādhāraṇaṃ rūpaṃ nirūpayati tameva gośabdena vyavaharatīti kathaṃ mithaḥ prārthanādoṣaḥ ? tāvatā ca gotve tadvati vā saṅketa iti vyākhyātṝṇāṃ siddhāntānuvāda eṣaḥ, na tu saṅketakartṝṇāmupadeśakramastādṛgiti cet ?
[204,1]
evaṃ tarhi yadyagavāpoḍhe gośabda itīdṛśākāraṃ saṅketākārakīrtanaṃ tadā'yaṃ doṣaḥ |
yadā tu vivakṣitavyaktiṣvekākārapratyavamarśavartini prakaraṇādavadhārite pratipattari saṅketakaraṇamayaṃ gauriti, tadā kva doṣāvakāśaḥ ? sa hi svavikalpatalpaśāyinīḥ sakalavyaktīragovyāvṛttādyakṣaramanapekṣya svayaṃ tadvijātīyāśeṣavyaktivyāvṛttā gośabdavācyāḥ pratipadyamāno yatraiva vijātīyavyāvṛtiṃ pratipadyate tā eva gośabdena vyavaharatīti, tāvatā agāvyāvṛtte gośabda iti siddhāntānuvāda eva na saṅketākāraḥ, abhimate gośabdavṛttāvagośabdena śeṣasyābhidhātuṃ śakyatvāt | sa tu vijātīyavyāvṛttaḥ sādhāraṇākāro vikalpe sāmānyasya pratibhāso vyaktervā svātmaiveti paścānniśceṣyate |
itaretarāśrayastu nāstīti siddham | siddhaṃ ca puṇḍarīkaśabdaśrutau śvetaśatapatrapratipattivad gāśabdaśrutāvapyagavāpoḍhapratītau jātivādināpyavaśyābhyupagantavyamapohaviśeṣaṇaśemuṣīnāntarīyakatvaṃ vidheriti | na ca saṃbandhagandhamātraṃ sākṣādeva dvayoḥ pratītirmukhyopasarjanabhāveneti bhedaḥ | dharmavācī vā guṇaśabdaḥ, anyāpohadharmaṇo vidhirūpasya pratīteḥ |
[204,2]
yat tṛtīyākārasyāropitabāhyayoranyanivṛttikṛtaṃ sādṛśyaṃ dūṣayan vācaspatirāha — na ca svalakṣaṇadharmo vyāvṛttirbhavadbhirabhyupeyata iti, tad duṣṭameva | atha bhāvikīti vivakṣitaṃ tatreti cet ? tathāpi nopayogaḥ, kalpanārūḍhasyaiva dharmidharmabhāvasyeṣṭatvāt | kevalaṃ kiṃ na vidhinaiva vyapadeśaḥ pratyakṣasyāpi vā parāpohaviṣayatvavyavahāraprasaṅga ityavaśiṣyate |
[204,3]
atra brūmaḥ | iha kācid vyavasthā tattvaleśamāśritya prayojanabiśeṣādanyathā sthitāvapyanyathā kriyate, yathātmatadutpāda iti | utpādo hi prāgabhāvaviśiṣṭasya vastunaḥ sata eva dharmaḥ | atha ca prāgabhāvalakṣaṇatattvaleśamāśrityāsata iti vyavasthāpyate satkāryavādaśaṅkāsaṅkocāya | yathā vā'nenaiva kṛtaṃ karma ko'nyaḥ pratyanubhaviṣyatītyekasantānaprajñaptimāśritya kṛtanāśākṛtābhyāgamavañcanā vimohāya, tathādyāpi vidhiviṣayābhidhānaṃ vastuto vastuna eva parāropitavācyatāsvīkāraśaṅkānirākaraṇāya nāntarīyakapratītirapyapoha eva vikalpaviṣaya iti vyavasthāpyate | ato na vidhinaiva vyavahāraḥ | yadā tvapoha eva mukhyārthaḥ śabdasyetyāropaḥ, tadā vidhirapi puraskriyate |
yathoktam, śabdaistāvanmukhyamākhyāyate'rtha iti |
pratyakṣe tu vivādābhāvānnaivaṃ vyavastheti yuktam | anyāpohaviśeṣaṇaṃ tu vidhistatrātiśayo netyuktameva | śāstraṃ hi, tat paricchinatti tato'nyad vyavacchinattītyādi |
niṣedhyāpekṣayā tu tatrānupalabdhiśabdena niṣedhavyāpāraḥ puraskriyata eva | yathā vā vidhivṛtteragrahaṇaṃ nāma prasajyapakṣe niyatarūpānubhavādabhāvavikalpotpādanaśaktireva, tathā vidhivikalpānāmapi tantre'nurūpānuṣṭhānadānaśaktireva niṣedhagrahaṇamagnirmayā pratīta ityanuvyavasāyaprasavaśaktiśca | paryudāsapakṣe ca niyatasvarūpasaṃvedanamevobhayatra niṣedhagrahaṇam | ubhayaṃ caitadabhimataṃ śāstrakārasya | kvacit tasya prastāvānurūpaṃ prasajyapratiṣedhādhikāreṇa, rūpe tasya na kiñcanetyādīni vacanāni, kvacit tvatadrūpaparāvṛttavastumātraprasādhanādityādīni paryudāsāśrayāṇi |
natvekaniyamaḥ | tato yaṭṭīkākāraḥ svāpohasiddhau tadarthāvatārataralastrilocanaścāvocatām ācāryaḥ prasajyapratiṣedhavallabha unnīyata iti tannirākṛtam | na ca bhedābhāvāt viśeṣaṇavyavahārahāniḥ, rāhoḥ śiraḥ gotvaṃ sāmānyamityādivad vivakṣākṛtasya anapāyāt | kiṃ ca vyavahriyata eva bhavatāpi ghaṭābhāvapradeśayoḥ piśācatvābhāvastambhayorvā viśeṣyaviśeṣaṇabhāvaḥ | tat kathamasmākaṃ niṣedhe niḥsvabhāvābhāvavāditvāditi cet ? nedānīṃ svarūpanirūpaṇamabhāvasya, kiṃ tu pratītinirūpaṇam | sā ca śakyā apahnotum | paryudāsapakṣe'pi tadvidhirevānyaniṣedha iti na pratītikṣatiḥ |
nāpi viśeṣaṇabhāvasya | anenaiva vākyena vidhiniṣedhayoḥ sāmānādhikaraṇyapradarśanāt |
ataeva virodhacodyamapyavadyaṃ na, svābhāvena hi vidhervirodho, nānyābhāvena, sahaiva sthānāt |
tasmād yuktamuktam, tatrāpohastadguṇatvena gamya iti |
athavā tasyārthākhyānasya guṇo'yameva yadanyaniṣedhanaṃ nāma, tenāsau gamyata iti vyavahartavyam | yacchāstram, tadanyaparihāreṇa pravarteteti śabdaniyogaḥ, vyartho'nyathāprayogaḥ syāditi | etena tātparyārthatvamapohasya darśitamavyāpitvaparihāraśca | eṣa panthāḥ śrudhnamupatiṣṭhata ityatrāpi prakṛtapathāntarāpekṣayaiṣa eva | śrudhnapratyanīkāniṣṭasthānāpekṣayā śrudhnameva | araṇyamārgavadvicchedābhāvādupatiṣṭhata eva | sārthadūtādivyavacchedena panthā eveti sulabho niyamaḥ | tarjanīnirdeśād gatārthaḥ panthā eveti cet ? paravyavacchedaḥ tāvadastīṣṭaśca | prayogastu gatārthasyāpi loke dṛśyata eva | abhyāgacchati, brāhmaṇau dvāvityādivat | yathā hi sārthapuruṣādivyavacchedena kaḥ panthāḥ śrudhnamupatiṣṭhata iti praśnaḥ, tathottaramapyeṣa panthā iti | sarvatraiva hi pratipādyaśaṅkāṅkitasyaiva vidhipratiṣedhāviti | yadi ca śabdaśrutikāle kalito na parāpohaḥ kathamanyaparihāreṇa pravṛttiḥ ? tato gāṃ badhāneti codito'śvādīnapi badhnīyāt |
[206,1]
yattu goḥ pratītau na tadātmā parātmeti sāmarthyādanyāpohaḥ paścānniścīyata iti matam — tadasaṅgatam, prāthamikasyāpi pratītikramādarśanāt | na hi tatkālavyutpannasaṅketo'pi gāmānayetyuktaḥ parato nivṛttāvarthāpattimanusarati | na ca gośabdādanyāvakorṇapratipattau goniścayo yuktaḥ | tathā pratipattau vā paścādapi kathamarthāpatterudayaḥ ?
pararūpaparikaro hi gaurgṛhītaḥ | kathaṃ sa tadanākīrṇatāsamarthane samarthaḥ ? tasmād goḥ pratītirityago'poḍhapratipattirucyate | ataḥ svārthapratītikāla evārthāntarāpohasya pratītikālaḥ, candraprayoge candrapratītikālavadavadātatāyāḥ | yathā ca śuklimāpratītau kīdṛśīndupratītiḥ, pararūpasaṅkīrṇapratītāvapi kīdṛśī gopratītiriti samānam | nāpi na saṅkīrṇaṃ nāsaṅkīrṇamavagantuṃ śakyaṃ vastu, paścādapi sāmarthyasyāśakyatvācca | tasmānna niṣedhabodhāyārthasāmarthyālambanaṃ śreyaḥ |
[206,2]
yadapyuvāca vācaspatiḥ — jātimatyo vyaktayo vikalpānāṃ śabdānāṃ ca gocaraḥ, tāsāṃ ca tadvatīnāṃ rūpamatajjātīyavyāvṛttamityarthatastadavagatergā badhāneti codito nāśvādīn badhnātīti, tadapyanenaiva nirastam | yato jāteradhikāyāḥ prakṣepe'pi vyaktīnāṃ rūpamatajjātīyavyāvṛttameva cet, tadā tenaiva rūpeṇa śabdavikalpayorviṣayībhavantīnāṃ kathamatadvyāvṛttipratotiparihāraḥ ? atha na vijātīyavyāvṛttaṃ vyaktirūpaṃ tathāpratītaṃ vā tadā jātiprasāda eṣa iti kathamarthato'pi tadavagatirityuktaprāyam |
[207,1]
atha jātibalādevānyato vyāvṛttam, sā tarhi pūrvamapyāsīdeveti pūrvaṃ na samarthā, tanniścaye paścādapi katham ? saṅketasmaraṇasahakāryapekṣā hi nāmayojanāyāmeva, vijātīyetarakalpanā tu darśanamātrādhīnā bālādivaditi yatkiñcidetat |
[207,2]
yadi vā guṇyate'bhyasyata iti guṇa upādeyo dharmastena prādhānyamatra lakṣaṇīyam, tataḥ sa eva guṇo'poha eva pradhānaṃ yeṣu śabdeṣu tadbhāvenāpoha eva bhāvavāciṣu śabdeṣu gamya ucyate, na vidhiḥ sphurannapyapradhānavat | tathā hi vijātīye sarvatrādṛṣṭyapekṣatvāt, kvacit tu dṛṣṭyapekṣaṇātmajātīye śrutau saṃbadhyate'poha iti śāstram | api ca, ubhayāvabhāse'pi yathāvabhāsaprameyābhāvādanyanivṛttestu bhāvaniyamānnivṛttireva pradhānam |
yacchāstram, vasturūpasya saṃsparśo vicchedakaraṇe dhvaneḥ | syāt satyaṃ sa hi tatreti | (pra. vā. 3. 132)
abhāvavāciṣu punarvastuno'sattvādeva | yacchāstram, rūpābhāvādabhāvānāṃ śabdā rūpābhidhāyinaḥ | nāśaṅkyā eva siddhāste vyavacchedasya bodhakāḥ || (pra. vā. 3. 184 — 5)
iti | yad vā tasminnapohe paryudāsenāpoḍhākāre vā vācye sthito guṇo doṣaniṣedho yeṣāṃ śabdānāṃ tadbhāvenāpoḍha eva vācya ucyate | yathāha, nivṛtterniḥsvabhāvatvānna sthānāntarakalpanā | upaplavaśca sāmānyadhiyastenāpyadūṣaṇā || (pra. vā. 3. 168 — 9)
iti | evamapohasya vācyatāvyavasthāyāṃ nimittānyabhidhīyamānāni śāstre'pohasya śabdānmukhyasphuraṇavirodhīnyūhanīyāni bhāvavāciṣu | abhāvavācakādhikāre cāyameva mukhyo viveka ityuktam | bhāvavāciṣūpasarjanatayā vivekasyāmukhyatāṃ khyāpayati | viśeṣato hyeṣa boddhavyaḥ | abhāvavāciṣu padārtha evāpohaḥ | bhāvavāciṣu punaḥ padārthasyānyataḥ apohaḥ, padārthavaccānyasya | enayoścoktimātreṇa bheda iti | yadi tathāvidhanibandhanādhīnā'pohasya vācyatāvyavasthā, artha eva tu mukhyamākhyāyate, hanta tarhi sarvadharmānabhilāpyatāsamayo'stamayamāyātaḥ, tadarthaśca samārambha iti sūcitam |
[208,1]
yaccoktaṃ vastuvācyatāropaniṣedhārthamapohasya prādhānyenābhidhānavyavastheti, tatrāpi svayamarthavācyataiva svīkriyate, parasya tvanyathopadiśyata iti mahatī prekṣatetyāśaṅkyāha, arthaścaika ityādi |
ayamarthaḥ, artho hi dvividhaḥ bāhya āntaraśca, anyasyābhāvāt | tatraikastāvad bāhyaḥ adhyavasāyādeva vācyo vyavasthāpyate, na svalakṣaṇaparisphūrttyā | kathamiti cet ?
anubhavādeva | yathā hi pratyakṣacetasi deśakālāvasthāniyatāni parisphuṭarūpāṇi svalakṣaṇāni pratibhāntyanubhūyante, tathā na vikalpakāle | vikalpakāle hi vijātivyāvṛttameva parasparākārākīrṇamivāsphuṭamiva pratyakṣāparicitaṃ kiñcidrūpamābhāsamānam anubhavaviṣayaḥ | yacchāstram, śabdenāvyāpṛtākṣasya buddhāvapratibhāsanātarthasya dṛṣṭāviveti, upāyabhedādekasyaiva pratibhāsabhedaḥ ekatra hi buddhāvindriyamāśrayo'nyatra śabdādīti cet ?
atrāpyuktam, jāto nāmāśrayonyānyaścetasāṃ tasya vastunaḥ | ekasyaiva kuto rūpaṃ bhinnākārāvabhāsi tat || (pra. vā. 2. 235)
na hi spaṣṭāspaṣṭe dve rūpe parasparaviruddhe ekasya vastunaḥ staḥ, yata ekenendriyabuddhau pratibhāsetānyena vikalpe, tathā sati vastuna eva bhedaprāpteḥ | na hi svarūpabhedādaparo vastubhedaḥ, na ca pratibhāsabhedādaparaḥ svarūpabhedaḥ | anyathā trailokyamekameva vastu syāt |
nanu dūrāsannadeśavartinorekatra śākhini spaṣṭāspaṣṭapratibhāsabhede'pi na śākhibhedaḥ, arthakriyābhedābhāvādityarthakriyābhedopakṛta eva pratibhāsabhedo bhedakaḥ |
[209,1]
na cehārthakriyābheda iti kathamindriyaśabdābhyāṃ janitajñānaviṣayo gavādirbhedabhāgiti cet ? na brūmaḥ pratibhāsabhedo bhinnavastuniyataḥ, kiṃ tu ekaviṣayatvābhāvaniyata iti | tathā hi, yo yaḥ kvacid vastuni pratyakṣapratibhāsād viparītaḥ pratibhāso nāsau tenaikaviṣayaḥ, yathā ghaṭagrāhakāt paṭapratibhāsaḥ, yathā vā śaṅkhagrāhakāt pītapratibhāsaḥ | tathā ca gavi pratyakṣapratibhāsād viparītaḥ pratibhāso vikalpakāle iti vyāpakaviruddhopalabdhiḥ | ekaviṣayatvaṃ hi pratibhāsābhedena vyāptam, savyetaranayanadṛṣṭavad dṛṣṭam | avyāptitastu yadi pratyakṣāntaramapi viparītapratibhāsaṃ syāt, vastu ca dvirūpaṃ bhavet | tacca dvayamapi nāstīti vyāptireva | āśrayabhedabhāvini ca jñāne pakṣīkṛte tadviruddhaḥ pratibhāsabhedaḥ siddhaḥ | tato yatrārthakriyābhedādisacivaḥ pratibhāsabhedastatra vastubhedaḥ ghaṭapaṭavat | taṃ punaḥ sahāyaṃ vihāya pravṛtto niyamenaikaviṣayatāṃ pariharatītyeko'tra bhrānta eva pratibhāsaḥ, śaṅkhe pītapratibhāsavat |
[209,2]
tatrāpi śaṅkha eva viṣaya iti cet ? śuklatāmaspṛśantī buddhiḥ śaṅkhaviṣayeti suvyāhṛtam | śaṅkhamātraṃ pratyetīti cet — na, tataḥ parasya śaṅkhamātrasyāsphuraṇāt | pṛṣṭhabhāvini vikalpe sphuratīti cet ? astu, na tu nirvikalpaḥ pītapratibhāsaḥ śaṅkhaviṣaya iti siddham | evaṃ dūrataḥ śikhariṇi piṇḍākārapratipattirapi na pippalādibhedāvasāyasamarthapatrādiviśeṣavirahiṇī vṛkṣaviṣayeti prakṛtasamametat | arthakriyābhedādyabhāvācca na bhinno'rthaṃ ityekasyārpite bhrāntibhāve yadi na pratyakṣapratibhāso bhrāntaḥ, tadānyapratibhāsa eva bhrama iti brūmaḥ | evaṃ pītābhāse govikalpe ca samāno nyāyaḥ | nanu kvacit kasyacidāropaḥ kutaścid sādṛśyād bhavati | na ca vikalpapratibhāsavat saṃbhinnākāraṃ janmāntare'pi kiñcidupalabdham |
[209,3]
tat kutaḥ kasya kva samāropād bhramo'yamiti cet ? ayamaparastavaiva doṣaḥ, yadayaṃ vikalpenādhyakṣagamya eva gocaro nānyagocara iti nirviṣayo'pi na bhramo'bhidhātavyaḥ | asmākaṃ tu tadviṣayo na bhavatītyetāvataiva prakṛtasiddhiḥ | tadevānyathākhyātīti tadgocara eveti cet ? yathā pratyakṣapuraskṛtena rūpeṇāsti tato'tiriktasya vastuno'bhāvāt kasyānyathākhyāne kartṛtvam ? tattu na khyātyevetyalaṃ bahubhāṣitayā | tasmānna svalakṣaṇapratibhāso vikalpeṣviti nyāyaḥ |
[210,1]
tena yadāha vācaspatiḥ, na ca śābdapratyakṣoyorvastugocaratve pratyayābhedaḥ kāraṇabhedena pārokṣyāpārokṣyabhedopapatteriti, tannopayogi | parokṣapratyayasya vastugocaratvāsamarthanāt | parokṣatāśrayastu kāraṇabheda indriyagocaragrahaṇaviraheṇaiva kṛtārthaḥ |
nanu vastuviṣayatve pratyayābhedaprasaṅgaḥ tvayaivokta iti tatparihāreṇaiva vastuviṣayatvaṃ siddham, na cānyad vastvastīti tadviṣayatvaṃ ceti cet — naivaṃ, yataḥ pratibhāsavaijātyasyātadviṣayatvena vyāptisādhanādasau prasaṅgo'smadīyaḥ | asmākamapi vyāptivighaṭanāyaiva prayatna eṣaḥ | kāraṇavaijātyakṛte pratibhāsavaijātye saṃbhavini kuto vā tadviṣayatvena vyāptiriti ? etadapi kadā yujyate ? tadviṣayatvamātreṇa vā kāraṇabhedo vyāptaḥ śakyo darśayitum | tattāvannāsti, kāraṇabhedasya vastuno'pratītyaiva caritārthatvāt | atha na satyodbhāvanametat kāraṇabhedādapi saṃbhāvyate pratibhāsabhedastadviṣayatve'pīti | saṃbhāvyatāṃ tarhi gāndhāramadhurabodhayorapyekaviṣayatvaṃ, kāraṇabhedasya tatrāpi saṃbhavāt | nirvikalpasavikalpayoragnitvamātrollekho'stītyekaviṣayatāśvāsaḥ | tatra tu na gāndhāratvasya na vā madhuratvasya tadubhayabodhayorullekha iti cet ? aho niruḍhatā mahatī | ātyantikakāraṇavaijātyasya hi phalametat | ekaviṣayatvāśvāsaḥ punarantato vastuna ullekhād bhaviṣyati | sandehe kāraṇavaijātye'vāntarasyāgnitvāderullekhaḥ | ātyantike tu sarvasādhāraṇasya dharmasyeti na tāvataivātadviṣayatvam |
asti cāvāstavadharmasya mādhuryasyānuvṛttirgāndhāre'pi |
[210,2]
anyādṛśaṃ tanmādhuryamiti cet ? vikalpanyastasyāpyagnitvamanyadeva | na caikarūpe apyullikhyamāne'vāntaradharmapratibhāsayorekaviṣayatvam, śuktirajatavat | na hi śuktipratibhāso rajataviṣayo rajatapratibhāso vā śuktiviṣayaḥ sādhāraṇadhavalatollekhe'pi |
tasmād yathā'gnivikalpe vastusphuraṇe'pyavāntaradharmasya gardabhatvasyāsphuraṇāt na gardabhaviṣayatā, tathāvāntarasyāgnitvasya sphuraṇe'pi svalakṣaṇākārasya pratiniyatasyāsphuraṇāt nānyadravyasphuraṇamiti nyāyaḥ, svalakṣaṇasyaivāgnidravyatvāt | tataḥ kāraṇabhedo jñānapratibhāsasya bhedako'stu | vastuviṣayatvaṃ tu na dvayorapi pratibhāsayoriti sthitametat |
tasmānna svalakṣaṇaṃ viṣayaḥ śabdāderiti siddham |
[211,1]
kiṃ ca evaṃ vidhiniṣedhayorapohatvāduccāraṇameva na syāt | tau hi dharmiṇo vā syātām, dharmāṇāṃ vā yathā vṛkṣo'sti nāsti vā, vṛkṣo nīlo na vā nīla iti |
tatra prathamaḥ pakṣastāvannāsti | bhāvābhāvaniyato hi vṛkṣo vṛkṣaśabdena codita iti bhāvaniyamapakṣe'stīti vyartham, nāstītyasamartham, virodhāt | abhāvanirūpaṇe tu viparyayaḥ |
asti ca vṛkṣapadaśrutī vidhiniṣedhāpekṣeti, bhāvābhāvasādhāraṇī'yaṃ vṛkṣapadād vṛkṣapratibhāso na bāhyo vṛkṣa iti nyāyaḥ |
[211,2]
yattu nyāyadarśane tātparyaṭīkākāreṇa jātimadvyaktivācyatāṃ svavācaiva prastutya anantarameva na ca śabdārthasya jāterbhāvābhāvasādhāraṇyaṃ nopapadyate, sā hi svarūpato nityāpi deśakālaviprakīrṇānekavyaktyāśrayatayā bhāvābhāvasādhāraṇī bhavantyastināstisaṃbandhayogyā | vartamānavyaktisaṃbandhitā hi jāterastitā | atītānāgatasaṃbandhitā ca nāstiteti | sandigdhavyatirekitvāt anaikāntikaṃ bhāvābhāvasādhāraṇyamanyathāsiddhaṃ veti vilapitam, tāvatā tāvanna prakṛtakṣatiḥ | jātau bharaṃ nyasyatā svalakṣaṇāvācyatvasya svayaṃ svīkārāt |
[211,3]
api ca jātirapyastyādipadaprayogāt prāgabhidhīyamānā śabdena vartamānavyaktisaṃbaddhā vā abhidheyā, atītānāgatavyaktisaṃbaddhā vā, ubhayasaṃbaddhā vā, asaṃbaddhā veti pakṣāḥ | na caikatrāpi trāṇaṃ prācīnacodyacaturaḥ kṣamate | prathame pakṣe hi bhāvaniyamaḥ dvitīye tvabhābaniyamaḥ | tṛtīye'pi yadi sadasadvyaktiyogādasyāḥ sattvāsattvavyavahāramanorathaḥ, tathā yairyairāśrayairvartamānavyaktiyogo'syā vyavahriyate, yairyairvātītānāgatavyaktiyogaḥ, tānāśrayāṃstathaiva pratipādayet śabdaḥ | na hyanyathobhayavyaktisaṃbaddhā pratipāditā bhavati | tathā ca sati sa evāstyādipadāprayogaprasaṅgaḥ ||
[211,4]
athaivaṃ matiḥ yat tadubhayavyaktisaṃbandhirūpaṃ tadasyāḥ śabdena coditameva, na tu tatsaṃbandhinīnāmubhayīnāṃ vyaktīnāṃ pratītiḥ | na hyekasaṃbandhipratītiḥ saṃbandhyantarapratītimavaśyamanvākarṣati putrādipratītivaditi cet ? evaṃ sati saṃbandhināmapratītau na saṃbandhasyāpi pratītiḥ | yataḥ, dviṣṭhasaṃbandhasaṃvittirnaikarūpapravedanāt | dvayasvarūpagrahaṇe sati saṃbandhavedanam ||
tato yathā tattvataḥ kasyacit putro'pi pitṛsaṃbandhānavadhāraṇe puruṣamātrarūpaḥ pratīto dhaṭavat svatantraḥ, tathā sāmānyasaṅkhātamapi vastu svatantraṃ pratīyamānaṃ na sāmānyarūpatayā pratītaṃ bhavatīti caturthapakṣapratikṣepaḥ | tadāpi saṃbandhināmanākṣepādastyādipadāprayogaḥ siddhaḥ, svatantre hi tasminniścīyamāne tasyaiva bhāvābhāvābhyāmastyādiprayogeṇa bhāvyam, nānyasya | saṃbandhāvadhāraṇe'pi hi naikasaṃbandhino bhāvābhāvābhyāmitarasyāstyādipadaprayogaḥ | na hi caitrasya bhāvābhāvābhyāṃ tatputratvenāvadhārito'pi maitro'sti nāsti veti saṃbandhamarhati, kiṃ punaḥ saṃbandhābodhi sāmānyam ? anyādṛśastatra saṃbandha iti cet ? kīdṛśo'pi vā bhavatu, pratītimanārūḍhaḥ punarasatkalpa eveti nānyadoyabhāvābhāvābhyāmayaḥśalākākalpasya pratītasyāstyādipadaprayogo yogamanveti, atiprasaṅgāt |
svarūpaṃ cāsya sadāvasthāyi pratipāditamityastipadavaiyarthyaṃ, nāstipadavirodhaśca tadavasthaḥ |
[212,1]
tasmānnānyathāsiddhaṃ bhāvābhāvasādhāraṇyamaikāntikaṃ ca bāhyaviṣayatvasādhane vikalpapratibhāsasya | niyamavatī hi viṣayavyavasthā nimittavattayā vyāptā |
na ca viṣayasadasattāprasādhanādanyat nimittamupapadyate, atiprasaṅgād | tatastadabhāve vyāpakābhāvādabhavantī viṣayavattā sadasattvaprasādhana eva niyamyamānā tena vyāpteti tadvirodhini kathamavatiṣṭhet ? yajjñānaṃ yatra bhāvābhāvasādhāraṇapratibhāsaṃ, na tena tasya viṣayavattvam, yathā gojñānasyāśvena | bāhye ca bhāvābhāvasādhāraṇapratibhāsaṃ vṛkṣavikalpajñānamiti vyāpakaviruddhopalabdhiḥ | tadviṣayatvavyāpakasya bhāvābhāvaprasādhanasya hi viruddhaṃ tadaprasādhanarūpaṃ sādhāraṇyam | evaṃ jātimadvyaktivacane'pi doṣa eva |
vyakteścet pratītisiddhiḥ, jātiradhikā pratīyatāṃ mā vā, na tu taddoṣānmuktiḥ |
[212,2]
yaccoktaṃ kaumārilaiḥ, sabhāgatvādeva vastuno na sādhāraṇyadoṣaḥ, vṛkṣatvaṃ hyanirdhāritabhāvābhāvaṃ śabdādavagamyate, tayoranyatareṇa śabdāntarāvagatena saṃbadhyata iti | tatrāpi vṛkṣatvamiti yadi jātirvivakṣitā, tadā taddaṣaṇenaiva nirvṛtiḥ | athāparāmṛṣṭabhedābhedameva vṛkṣatvam, tadā tadavaśyambhāve'bhāve vā niyataṃ, śabdena ca tathaiva khyāpitamiti kimastyādipadenādyāpi ?
[212,3]
syādetat | tanniyatatve'pi vṛkṣatvāṅga eva śabdena codito na sattvāsattvāṅga iti cet ? tayoraṃśayostarhi bhedaḥ kālpanikastāttviko vā ? kālpanikatve iyaṃ gavyavastunova pratiyatī śābdī buddhiḥ kathaṃ vastuviṣayeti siddham | tāttvikatve vṛkṣaḥ sanniti sāmānādhikaraṇyānupapattiḥ, ghaṭapaṭavat | ekavastuniyatau dharmāviti nyāyadarśanavitpratikṣepo vakṣyate | bhedābhedapakṣo'pi kṣipto'nyatra | yaccedaṃ na ca pratyakṣasyeva śabdānāmarthapratyāyanaprakāro yena taddṛṣṭa ivāstyādiśabdāpekṣā na syāt, vicitraśaktitvāt pramāṇānāmiti | tadapyekārthatve bhinnāvabhāsadūṣaṇena dūṣitam | tato yadi pratyakṣārthapratipādanaṃ śabdena tadvadevāvabhāsaḥ syāt, abhavaṃśca na tadviṣayakhyāpanaṃ kṣamate |
tadasyāpi vicitraśaktitvaṃ pramāṇānāṃ vastusvarūpānubhavādhyavasāyamātrakṛtameva, naikārthatve'pi pratibhāsabhedakṛte, tadbhede ekārthatāyāḥ pramāṇabādhitatvāditi | tasmādavasthitametanna svalakṣaṇābhidhāne dharmiṇo vidhiniṣedhāyoga iti kṛtaṃ padaprayogeṇeti |
[213,1]
nāpi dharmāṇāṃ, vṛkṣapadena hi dharmiṇo'dhyakṣavat sarvātmanā pratipāditatvāt ko'vakāśaḥ padāntareṇa nīlatvādividhiniṣedhayoḥ pramāṇāntareṇa vā ? pratyakṣe'pi pramāṇāntarāpekṣā dṛṣṭeti cet ? bhavatu tasyāpyaniścayātmakatvādanabhyastasvarūpaviṣaye |
vikalpastu svayaṃ niścayātmako yatra grāhī tatra kimapareṇa ? asti ca śabdaliṅgāntarāpekṣā | tato na vastusvarūpagrahaḥ, kiṃ tvekadharmacchāyānukārivikalpodayasaṃvedanameveti siddham | na siddham, bhinnā hi jātyādayo dharmāḥ parasparaṃ dharmiṇaśceti jātyekadharmadvāreṇa pratīte'pi śākhini dharmāntaravattayā na pratītiriti kiṃ na bhinnābhidhānādhīno dharmāntarasya nīlacaloccaistaratvāderavabodhaḥ ?
[213,2]
tadayuktam, yadi hi bhedād dharmiṇaḥ pratītāvapi na dharmāṇāṃ śabdaliṅgadvāreṇa bodhaḥ, indriyadvāreṇāpi mā bhūt | athendriyasya saṃyogasamavāyabalāt sannikṛṣṭe dharmiṇi samavāyādisannikarṣabhājo dharmā api pratītigoca rībhavantītyucyate, liṅgasyāpīyaṃ sāmagrī na khalu kalayāpi hīyate | śabdasya tu yadyapi na vācyena saha saṃyogasamavāyau, vācyavācakabhāvalakṣaṇā tu pratyāsattiriṣṭaiva, tadabhāve vācyapratīterevābhāvaprasaṅgāt |
pratītau vā kīdṛśī saṃyogāderapekṣā ? etacca svābhāvikasaṃbandhāvalambināmapi liṅgād vastupratītau tulyam | na ca śabdadvāreṇa pratītau pravṛttinimittarodhinī vyavadhānaśaṅkā |
jātimatī hi vyaktiḥ sakṛdeva śabdādavasīyate bhavatām | krameṇa tvekaikabodhānna kadāpi jātimadvyaktibodhaḥ syāt | na ca niścayakramopalambhaḥ | tasmāt jātiradhikā pratīyatāṃ nāma, vyaktistu dharmiṇī pratīyamānā na svasamavetaguṇakriyādīn apratipādya svāsthyamāsādayet | anyathā pratyakṣe'pyaparopādhibuddhiranibandhanā syāt |
[214,1]
athaivaṃ sati śabdairvyaktibodhanamevāstu kimupādhisāhityasvīkāreṇeti cet ?
tat kimidānīṃ bhavadupagamavaiyarthyabhayād bhāvaiḥ svabhāvaparityāgaḥ kartavyaḥ ? tadayamaparastavāstu doṣo na vā, na tu kvacid gocare jñānasādhanaistatsaṃbandhināṃ bodhamasādhayitvā sthātavyamindriyavat | athendriyādeva tathā dṛṣṭamiti nānyatra prasaṅga iti cet ?
evaṃ tarhi tṛṇavahnirindhanavikārakriyānāntarīyakadhūmotpādanasamartho dṛṣṭa iti khādirastathā na syāt | sāmānyena tu vyāptirubhayatrāpīti na viśeṣaḥ | tato yadi khādire vikāravirahastadā nāsau dhūmo'pi tu vātyāsaṃvalitadhūlinivahaḥ | na vā tatra dhūmadhvajaḥ, kiṃ tu kāntimatpadmarāgaratnarāśiraśmisaṃhatirucchrāyavatī | yadi punarasau dhūmaḥ sa ca dhūmadhvajaḥ khādire vāvaśyaṃ vikāra iti, tathā yadyasau dharmibodhastatsādhanaśca śabdo, niyataṃ tadāśrayadharmabodhadoṣaḥ | na cet tadāśrayadharmabodhaḥ, tadā nāsau dharmibodho nāpi dharmibodhanaḥ śabdaḥ | yat kvacit jñānasādhanaṃ tat tadīyadharmāṇāṃ pratītisādhananiyataṃ yathendriyam | tathā ca liṅgaśabdau parokṣābhimatasya pratītisādhanāviṣṭau taveti svabhāvaḥ prasaṅgahetuḥ | na caivaṃ, śabdaliṅgāntarāpekṣaṇāt | yanna yatsamavetadharmabodhasādhanaṃ na tat tasya svarūpajñānajanakam, yathā gośabdasturage, turago vā gardabhe, na bodhayataśca godhulidhūmau svaviṣayābhimatasamavetadharmāntaramiti viparyaye vyāpakānupalabdhiḥ | jātiguṇakriyādirahitasya svapne'pi darśanaśaṅkāvirahād vastudarśanaṃ tatsattāmātrabhāvinā dharmāntarajñānena vyāpyata ityubhayorapi prayogayornānekāntaḥ | bhede eva hi jātyādīnāṃ vivādaḥ |
samavetaśabdastvabhedapakṣe'pi kalpanābuddhau bhinnavadābhāsamānānāmapṛthakprathanaparaḥ | tad varamabheda eva dharmāṇāmastu, sarvathā vastupratītisvīkāre dharmāṇāṃ pratīticodyasya duṣpariharatvāt, kimanubhavabhraṣṭabhedābhyupagamena ? svabhāvā eva bhāvasya jātyādayaḥ |
[214,2]
yattu bhāṣaṇaṃ bhūṣaṇasya, na ca yatsvabhāvasaṃbandhi sa svabhāvaḥ, tathā satyasaṃbandhitvameva, na hi tadeva tena sādhyata iti | tadasat | svabhāvasaṃbandhītyatraiva svabhāvaḥ kasyacidvastuno vivakṣitaḥ, na ca tayorbhedaḥ | bhede hi svabhāvatvamityalaukikametat |
tat kathaṃ tadeva tena saṃbaddhamiti parihṛtam, anyathāsya svabhāva iti ṣaṣṭhīnirdeśānupapatteḥ | atha svabhāva iti jātyādirevocyata iti na doṣa eva, yadā jātyādikaṃ vivicya vastumātrasvabhāvaparāmarśaḥ | na hyasau vastunaḥ kevalasya svabhāvo na vaktavyaḥ |
sa eva ca yatsvabhāvasaṃbandhītyatra vivakṣitaḥ, saṃbandhiśabdena jātyādervivakṣitatvāt |
tasmād yato yadabhinnamapi kalpanayā bhinnameva darśitam, tat tasya saṃbandhīti vyavahāro duṣpariharaḥ ||
[215,1]
yacca vācaspatiḥ, na caikopādhinā sattvena viśiṣṭe'smin gṛhīte upādhyantaraviśiṣṭatadgrahaḥ, svabhāvo hi dravyasyopādhirviśiṣyate, na tūpādhayo viśeṣyatvaṃ vā tasya svabhāva iti | tadapi plavata eva | na hyabhedādupādhyantaragrahaṇamāsañjitam, ākare'pyupakāryopakāradvāreṇa bhedaṃ puraskṛtyaiva sarvākāragrahaṇaprasañjanāt | śaktīnāṃ tu śaktimatoḥ abheda uktaḥ | tadanenāpi na spṛṣṭam |
[215,2]
yatpunastatra dūṣaṇaṃ bhūṣaṇena, sūryādigrahaṇe tadupakāryāśeṣavasturāśigrahaṇaprasañjanamuktam, tadabhiprāyānavagāhanaphalam, tathā hīdamākūtam | svayaṃ vakṣyamāṇasamavāyaniṣedhaṃ sthirīkṛtya bhavatā naiyāyikapravareṇa pratyakṣakāle'kṣasaṃbandhamanubhavitari dharmiṇi dharmāṇāṃ jātyādīnāṃ bhedābhyupagamādupakāryatayaiva tadupakārakaśaktyabhedāt pratipattireṣitavyā | na hyanupakāre kvacit kasyacit pratibandho bhedavata iti śaktyabhedāpādanamukhenāha, dharmopakāraśaktīnāṃ bhede tāstasya kiṃ yadi | nopakārastatastāsāṃ tathā syādanavasthitiḥ || (pra. vā. 3. 53)
iti | yattu śaktirnāma sahajā jātiraupādhikī ca sahakārisākalyamato bhinnaivetyālambanam, taddūṣayitvā kṣaṇābhaṅgādhyāye kāryakriyāpravṛtta eva svabhāvaḥ śaktirityeva nirvāhitam | upakāraśca samānakāryārjanasvabhāvo'kāryasyāpi saṃbhavatītyapi tatraiva dhvastam | kāryopakāryayorapi tattvato nāstyeva bhedaḥ, vyavahāre punarapūrvotpattau sohāpohāt kāryatā | pūrvasthitābhimānaviṣaye tu viśeṣānubhavādupakāryatocyate | tattvatastu pūrvasthitaścādhunā viśiṣṭaśceti viruddhameva | tadiha sthirābhimatajātipuraskāreṇa cintāyāṃ kāryatāniṣṭha evopakāryavyavahāraḥ, tattvata ekārthatayā veti na doṣaḥ | tadevam avaśyābhyupagantavyāyāmupakāralakṣaṇāyāṃ pratyāsattau sūryopakāryādibhiranubhavavyabhicāraḥ prasajyāyātaḥ sādhāraṇa evāvayoḥ |
[216,1]
yattu vācaspatiḥ, svābhāvikaśca saṃbandho vyakterjātyā saha nopakāramapekṣata iti |
tatra na svābhāviko nāma yathā prasiddhādanya eva kaścit saṃbandhaḥ, kiṃ tu saṃyogādisattāyāmeva saṃbandhinorvyabhicārāvyabhicāreṇa vṛttibhedādaupādhikaḥ, svābhāvikaśca sambandha iti vyavasthāmātram | etadvicāraśca vyāpticarcāyāmapekṣitavyaḥ | yathā ca jātthā saha vyaktestadavyabhicārāt svābhāvikaḥ saṃbandhastathā jāterapi vyaktyā sahāvyabhicārādeva, nirviśeṣaṃ na sāmānyaṃ bhavet śaśaviṣāṇavat iti nyāyāt | tadanayoḥ pratyāsattyantarābhāvāt samavāyasya ca kalpanāmātratvād yadyupakāryopakārakabhāvo'pi parasparamasannavanibījādivat, avyabhicāraniyama eva bhedābhyupagamavyasanināmatiprasaṅgādanupapannaḥ | upakāre hi svabhāvastadviśeṣo vā tannāntarīyaka ityevāvyabhicārārtho nānyatreti nātiprasaṅgaḥ |
[216,2]
tadabhāve tu dvidhā tatparihāraḥ svabhāvavādaṃ samavāyabalaṃ vāvalambya | nādyaḥ pakṣaḥ, sarvasya yatra kvacana dṛṣṭaśakterviparyāsanaprasaṅgāt | dṛṣṭaścopakāro vahniśilpijalādau dhūmakumbhabalākāderavyabhicārahetuḥ | kevalaṃ kāladeśādyapekṣayeti viśeṣaḥ | tato bhede'pi svabhāvādevāvyabhicāro nopakāra iti bruvatā niyamena sāmarthyamapohitam | dvitīyapakṣaścāsambhavī, samavāyasyaivābhāvāt | ihedamiti buddhisādhano hi samavāyo'bhyupagataḥ, sā ca buddhirna samānasaṅketagrahatimiranikurambakarambitadṛśāmupādeyā, sarvasya sarvārthasiddhiprasaṅgāt | icchāmātraparatantrodayatvād vikalpānām | anyasya ca lokasya nāstyeva vivādapade sarvatra sā buddhiḥ, kāraṇābhāvāt | paraspararūpāsaṅkīrṇavastudvayapratibhāso hi kāraṇamihedamiti saptamīprathamārthavibhāgamutkalayato vikalpasya, kumbhe'mbhaḥsaṃbhave'pi kumbhamātropalambhinaḥ sakalānyakāraṇakalāpavatastadabhāvāt |
tādṛgavasthasya ca paścād dvitīyopalambhamātre bhāvāt | na cāsau dvayapratibhāsaḥ kvacidapi samavāyaviṣaye'stīti saṃyogakalpanāviṣaya eva tadvikalpaviṣayaḥ | yatrānātmarūpaparihāreṇa nobhayopalambho na tatredamiheti pratītiranunmattasya, yathā pātravadarayorekānupalambhe | nāsti cātmātmīyarūpapratibhāsabhedena jātitadvatoranubhava iti kāraṇānupalabdhiḥ | dhūmāgnivat kāryakāraṇabhāvasya vivakṣitayoḥ sādhanānnānekāntaḥ | tadamī svayaṃkṛtaśabdenārthāntaramupakalpayantasturagatulāmanupatantītyetadeva vakṣyati, paṭastantuṣvihetyādiśabdāśceme svayaṃ kṛtāḥ | (pra. vā. 2. 149)
iti | nanu nirvikalpakabodhena dvyātmakasyāpi vastuno grahaṇamityuktam, tat kathaṃ na svarūpadvayapratibhāsa ityasiddhā kāraṇānupalabdhiḥ ? tadetat pāpīyaḥ | na hi pratyakṣagamye'rthe paropadeśo garīyān | pratibhāso'pi tatheti cet ? tadetadāyātam, etāsu pañcasvavabhāsinīṣu pratyakṣabodhe sphuṭamaṅgulīṣu | sādhāraṇaṃ ṣaṣṭhamihekṣate yaḥ śṛṅgaṃ śirasyātmana īkṣate saḥ ||
iti | vayaṃ hi tāvaccarmacakṣuṣaḥ cakṣuṣī sudūramunmīlya śatakṛtvo nirūpayanto'pi nāparam upalabhāmahe, bhavatastvadṛṣṭadevatāprasādāt tathā pratibhāse'pi netarasya tathā bodhasiddhiḥ |
[217,1]
tena pratyakṣameva draṣṭavyaṃ yadekamanekasādhāraṇaṃ draṭraṣṇāṃ darśayatītyācakṣāṇaḥ trilocano'pyanyalocaneneva vīkṣata iti lakṣyate | yaccāha dṛśyamānāpi jātirapṛthagdeśavartitvād vyaktito bhedena vyaktyantaravanna dṛśyata iti | tatrāpi dṛśyate jātirna tu bhedeneti bruvatā niyamādabhedena pratyakṣagocara ityuktaṃ bhavati | yathā ca pratyakṣeṇa gṛhītaṃ tavaiva samastaṃ vastu, na khalu tatra bādhakasādhakayoryogaḥ | tataśca pratyayānuvṛttistu vyaktitaḥ sāmānyaṃ bhetsyatītyupapattivarṇanamanavakāśam | yathā spārśanaḥ pratyayo gandhādibhyaḥ sparśaṃ bhinattītyapi na yuktamuktam | na hi gandhasparśayorapyabhedagrāhi pratyakṣam |
[217,2]
evaṃ tarhi bhedena na dṛśyata iti bhedena na vyavasīyata iti vyākhyāyatām, tadāpi dṛśyamānāpi jātiriti kiṃ bhedenābhedena veti vivakṣitam ? yadyabhedena, tadā vyavasāyo bhedenābhedena vāstu, kimasya cintayā, pratyakṣeṇābhedasya siddhatvāt ? atha bhedena dṛśyamāneti vivakṣitam ? tat punaraśakyam, pratibhāsabhedābhāvasyoktatvāt | yuktyā sādhyate pratibhāsabheda iti cet ? tadetat lajjākaram | yataḥ, kasyacit pratibhāsena sādhyate'pratibhāsi yat | pratibhāso'sya nāsyeti nopapattestu gocaraḥ || (kṣaṇabhaṅgādhyāye pṛḥ 111)
iti vivecitamasmābhirahetukābhāvaprastāve |
[218,1]
kiṃ ca yadyekākārapratibhāse'pi pratibhāsāntaraṃ yuktisādhyamabhyupeyate, tadā'nuṣṇo vahniriti na pratyakṣabādhyamabhidheyam, anuṣṇapratibhāsasyāpi tatra saṃbhavāt, vyaktau jātipratibhāsavat |
[218,2]
anuṣṇapratibhāsasya citrabhānau sādhanābhāvānna sāmyamiti cet ? tathāpi saṃśayo'stviti kathamanuṣṇasya bādhakamadhyakṣam, kathaṃ ca sādhanābhāvaḥ, prameyatvasya vidyamānatvāt ? avyabhicārī heturiti cet ? vyabhicāro'pi sākṣāt paramparayā vā pratyakṣādeva | tatra ca viparītapratibhāso niṣeddhumaśakya ityuktam | yadi cānaikāntikatayā prameyatvānna siddhiranuṣṇatāyā hetudoṣāt tarhi dṛṣṭamanuṣṇo'gniriti nāyaṃ pakṣadoṣaḥ, tato'nuṣṇatvābādhanāt | sādhanamapi nādhyakṣam | uṣṇameva hi uṣṇam |
na punaruṣṇānuṣṇam | tasmānniyatapratibhāsasaṃvedanamanyapratibhāsasya niyamena bādhakam abhyupagantavyamakāmakenāpi, anyathā pravṛttisaṅkaraprāpteḥ | tathā ca,
[218,3]
na hyayamanalaṃ paśyannityādi |
[218,4]
tato yadodhapatitairudghuṣyate, jātimatīṣu vyaktiṣu saṅkete kṛte yatra yatra jātidarśanaṃ tatra tatra tacchabdavācyatāpratītiriti, tadasūtramambaraṃ viḍambayati, svalakṣaṇavilakṣaṇasya svapne'pyanupalakṣaṇāt | ataeva svarūpamātreṇa gṛhītāvupādhitadvantau yojayato vikalpasya prāmāṇyamiṣṭaṃ yat tatpratyādiṣṭam, pūrvaṃ dvayadarśanasyaivābhāvāt | tasmānna kāraṇānupalabdherasiddhiḥ | asiddhiḥ punariheti pratyayasyeti kva samavāyavārtā ? vārtaṃ caitad vyakterjātyā saha svābhāvikaḥ saṃbandha iti ? tataśca yadyapyupādhitadvatāṃ bhedavādo duṣpariharaḥ, tadā upakāralakṣaṇāyāmapi pratyāsattau samānadeśasyaiva grahaṇe vastugrāhiṇaḥ śaktiṃriti samānaḥ sūkṣmopakāryavyabhicāraparihāraḥ |
[218,5]
tasmādekadharmadvāreṇāpi vastusvarūpapratītau sarvātmapratīteḥ kva śabdāntareṇa vidhiniṣedhāvakāśa iti kimadyāpi kevalavṛkṣapadena ? tataśca kva sāmānyasāmānādhikaraṇyaviśeṣaṇaviśeṣyabhāvavyavasthā ? yadā tu, ekārthaśleṣavicchede eko vyāpriyate dhvaniḥ | liṅgaṃ vā tava vicchinnaṃ vācyaṃ vastu na kiñcana || yasyābhidhānato vastusāmarthyādakhile gatiḥ | bhavennānāphalaḥ śabda ekādhāro bhavatyataḥ || (pra0 vā0 3, 128 — 30)
vastuni hi vācye sarvātmanā pratipattervidhiniṣedhayorayogaḥ | yadā punaranādivitathavikalpābhyāsavāsanāvaśādekavyāvṛttyākāraśekharā buddhireva kutaścid vāsanāprabodhād udayamāsādayati, tadā vastugrahaṇasāmarthyabhāvināmuktadoṣāṇāṃ kvāvakāśaḥ ? tathā hi vṛkṣa ityukte dhavakhadirādisādhāraṇarūpapratibhāsavaśāt sāmānyamavṛkṣāpohaparamārtham avasthāpyate | tacca rūpamapratikṣiptānupāttasattāsādvalatvādibhedatayā padāntaraprayogasāpekṣam ityekatra dharmiṇi dharmyantaranibandhanairiva sannīlacalādipadaiḥ sāmānādhikaraṇyaṃ ca, tadā buddhyanurodhataḥ ekabhedacodanāpekṣāyāṃ vṛkṣasya sattvamiti bhedanirdeśaśceti dvividho'pi viśeṣaṇaviśeṣyabhāvaḥ siddhaḥ | evaṃ ca sati yathā pṛthvīruhe pātho'gnisaṅgamādupacayāpacayau dṛṣṭau, ekatvāropācca sa evāyaṃ pādapa īdṛśo jāta iti pratītiḥ, sa ca dharmāṇāṃ tatsaṃbandhayogyānāmanudaye'pi tadyogya iva vyavasīyate, tathā vikalpe'pi vṛkṣākāro dharmāntarāpratibhāse'pi tadyogya iti nīlo na phalina ityādiprayoge copacayāpacayabhāgiva bhāsate sa eveti cāvasīyate, na tathā bāhyo jalādisamparkavacchabdoccāraṇakāle'pyupacayāpacayavān | etacca na bāhyaviṣayatve yuktam, yathāpratibhāsam atattvāt, yathātattvaṃ cāpratibhāsanāt | ataeva caitrasya gaurgomān maitro nāśvavāniti bhinnaviśeṣaṇāpekṣayāpi na padāntaraprayogayogaḥ, tatkṛtopacayāpacayapratibhāsasya bahirabhāvāt |
[219,1]
tasmād buddhivilāsa evaiṣaḥ | yatra cāyaṃ viplavaḥ paramparayā parāpoḍhavastunāntarīyakaḥ tatrābhimatārthakriyākṛtārtho janastādṛśaṃ viśeṣamūhituṃ na prayatnavān, nāpi kṣama ityanavacchinno vyavahāraḥ visaṃvāde'pi mṛṣedamiti na vyavasthāpayati | na punaranyadāpi bāhyenābiṣayatvamiti śāstrakārāṇāmapyabhyūhasaṃbhavāt kā parasya kathā ? tasmānna svalakṣaṇasya śabdādigocaratvamiti sthitam || ekaṃ dharmiṇamākalayya vividhavyāvṛttidharmāśrayaṃ tatraikaikavidhānabādhanavidhāvāyavyayābhāsinam | mukhyā buddhiriyaṃ yathā bhramayati bhrāmyaṃstathāyaṃ janastattvāṃśena kṛtārthatāmupagato nopaplavaṃ manyate ||
iti saṃgrahaślokaḥ ||
[220,1]
nāpi sāmānyalakṣaṇasya | tathāhi uttaratīre saritaścaranti gāva iti vākye gavādiśabdāt sāsnāśṛṅgalāṅgūlādayo'kṣarākāraparikarāḥ sajātīyabhedāparāmarśāt saṃpiṇḍitaprāyāḥ pratibhāsante, na ca tadeva sāmānyam, varṇākṛtyakṣarākāraśūnyaṃ gotvaṃ hi kathyate | (pra. vā. 2. 147)
na cāparamākāśavat kiñcit pratibhāti | anyathā gotvāśvatvavikalpayoraviśeṣaprasaṅgāt | tadeva hi jvaladbhāsurākāramātramakhilavyaktāvatyantavilakṣaṇamapi svalakṣaṇena ekīkriyamāṇaṃ sāmānyamityucyate | na tu tatsāmānyameva tāsām, buddhyākāratvenānyatrānugamāt | śāstraṃ hi, buddheravyatiriktaṃ ca kathamarthāntaraṃ vrajet |
na cālocanānantarajanmanīndriyārthajanyatayābhimate so'yaṃ, tādṛśo'yaṃ, gaurayamiti vā vikalpe'rthāntarapratibhāsaḥ | yathā tu saṃpiṇḍitākāramalaukikamātmani pratibhāsamānaṃ puraḥ pratibhāsini piṇḍe yojayati, tathā tasya bāhyasyābhāvād bhrāntirevāsau, keśaprakāśavat |
[220,2]
bādhakādevamiti cet ? nanu prayatnapraṇihitapāṇipratighātādyabhāvāt keśapāśe visaṃvādaḥ, prastute tu yadi paribhāvako bhavati sa eva vyaktavyaktyanubhavo bādhakaḥ kim apareṇa ? janasya tu vivecanāsāmarthyamityuktameva | kathaṃ vā karapratighātādiviraho'dyāpi na bādhakaḥ ? ta eva hi śṛṅgādayo yathāsthānaniveśino'spaṣṭarūpā apratiṣṭhitadeśadaśāviśeṣā deśakālādibhedādanantamūrtayaḥ saṅkīryamāṇā ivādyāpi bhāsante, teṣāṃ pratidhātādiniyatatvāt kīdṛśaḥ keśādibhyo bhedaḥ, yato nātra bādhakamiti syāt ?
[220,3]
tasmād vāsanāvaśād buddhereva tadātmanā vivarto'yamastu, asadeva vā tadrūpaṃ khyātu, vyaktaya eva vā sajātīyabhedatiraṣkāreṇānyathā bhāsantām, anubhavavyavadhānāt smṛtipramoṣo vābhidhīyatām, sarvathā bhrāntireveyaṃ bahirapekṣayā sāmānyavārtā, idantayā ca purovartivastvanubhavaprabhavatayā bhavituṃ yuktaiva | nanu bhrāntihetavastimirāśubhramaṇādaya indriyavikārakāriṇaḥ parigaṇitā eva | na ca tatraikasyāpi sannidhiriti kathamiyamākasmikī bhrāntiḥ ? atha nirvikalpakabhrāntereva hetavaste, iyaṃ ca mānasī bhrāntiriti manyase ? sāpyāropyāropaviṣayayoḥ sādṛśyadarśananibandhanaiveti tādṛgavibhāgābhāvāt kathaṃ mānasyapi bhrāntiḥ ? sarvā ca bhrāntiḥ sādṛśyanibandhanaiva, na khalu janmāntare'pi sadṛśadarśanamantareṇa bhavitumarhati | na ca saṃbhinnākāraṃ kiñcij janmāntare'pi dṛṣṭamiti kathaṃ tadāropaḥ ? aho mahat pauruṣam ! tathā hi nirviṣayatvaṃ tāvaduktena krameṇa na cetparihartuṃ śakyate, bhrāntivyavahāraṃ kuryāt mā vā, tāvataiva prakṛtasiddheḥ kimatra nirbandhena ?
[221,1]
yat punarākasmikatvamuktaṃ tadayuktam, janakasāmagrībhedasya bhavatāpyavaśyasvīkaraṇīyatvāt | kathamanyathā indriyārthau nirvikalpakajñānajanananiyatau dṛṣṭau vikalpam utpādayataḥ ? tasmāt pūrvapiṇḍadarśanasmaraṇasahakāriṇātiricyamānasāmarthyeyaṃ sāmagrī vikalpamutpādayatīti nirviṣayaṃ jñānamutpādayatyevārthaḥ, nirviṣayatāniṣṭhatvād vikalpatāyāstadaṃśena | tad varaṃ vijātīyavikalpavad vispaṣṭapratibhāsādanubhavād bhinna eva sajātīyavikalpo'potyeva sādhu, tasmānna jātisiddhiradhyakṣāt |
[221,2]
nāpyanumānāt, adhyakṣagocaratayaiva kenacidagnidhūmavat kāryakāraṇabhāvasya grahītumaśakyatvāt | sāmānyena tu jñānajanmani yathā paridṛṣṭakāraṇebhyaḥ kāraṇāntaram apekṣaṇīyamindriyavat kadācit sidhyet yadi sakalānyakāraṇasannidhau kadācidabhimatajñānakāryābhāvaṃ vibhāvayet | na caivaṃ prastute śakyam | yadā hi piṇḍāntare'ntarāle vā gobuddherabhāvaṃ darśayet, tadā gopiṇḍasyaivābhāvāt abhāvo gobuddherupapadyamānaḥ kathamarthāntarāpekṣāmākṣipet, yatastadeva gotvamiti pratyāśā syāt ? nanu gopiṇḍa iti gotvādeva sāmānyādanyathā turagapiṇḍo'pi gopiṇḍaḥ syāt | yadyevaṃ gotvamapi sāmānyaṃ gopiṇḍādeva, anyathā turagatvamapi gotvaṃ syāditi samānam | na cādṛśyasya sāmānyasya bhāvābhāvau kvacit niścetuṃ śakyau piṇḍavaditi na kiñcidetat |
athāpi syād yadi bāhuleyapiṇḍābhāvāt turage na gobuddhiḥ, śābaleye'pi mā bhūt, svalakṣaṇasya kvacidananvayāt | satyamananvayi svalakṣaṇam, yathā tu svajātīyapiṇḍāntaradarśanasmaraṇavati prattipattari tadākārapratyavamarśajananasāmarthyaṃ bāhuleyasya tathā śābaleyasyāpi | tato naika eva gopiṇḍo'pi tu tādṛg vikalpārohiṇaḥ sarva eva piṇḍāḥ | atasturage na gopratyayaḥ |
[222,1]
nanu sāmarthyaṃ śaktiriti jātirevocyate | sā hi śaktirbhinnā vā syādabhinnā vā ? yadyabhinnā, tadā svalakṣaṇavadananugāminīti netaraḥ śaktaḥ | atha bhinnā, anyasādhāraṇī ca, tadā jātirevāsāviti nāmni vivādaḥ | atrocyate | abhinnaiva sā prativastu, yathā tvekaḥ śaktasvabhāvo bhāvastathā'nyo'pi bhavan kīdṛśaṃ doṣam āvahati ? yathā hi bhavatāṃ jātirekāpi samānadhīdhvaniprasavaheturanyāpi svarūpeṇaiva jātyantaravirahāt, tathā'smākaṃ vyaktirapi nirapekṣā svarūpeṇaiva bhinnāpi hetuḥ | tat tu svarūpaṃ vyakteḥ kāraṇaparamparāpratibaddham |
[222,2]
yattu trilocanaḥ, aśvatvagotvādīnāṃ sāmānyaviśeṣāṇāṃ svāśrayeṣu samavāyaḥ sāmānyamityabhidhānapratyayayornimittamiti | tat samavāyanirākaraṇenaivāpahastitam |
samavāya eva vā svarūpeṇaiva nimittamiti na dṛṣṭāntakṣatiḥ | na ca jātisamavāyayoḥ sahakriyākalpanenānyonyaśaktitvam, tadā hi svarūpeṇaikasyāpi janakatvamiti sāmānyābhidhānadhiyordatto jalāñjaliḥ | svarūpeṇa janakānāmeva hi bījādīnāṃ sahakārisākalyamaupādhikī śaktiriti svarūpeṇa janakatvamavaśyavācyamiti samavāyāvalambanaṃ viḍambaḥ | na ca tadvyāpāravirahe tadākāravedanodayaḥ kāraṇāntaramātrāt, anyathānuvṛttākārasyāpi pratyayasya janmani svalakṣaṇaireva kiṃ na nirvṛttiriti cintāpi jāteḥ samūlakāṣaṃ kaṣitā syāt | ākasmikatve'pi sa eva doṣa iti gale pādikayā jātisvīkāriṇo'nuvṛttapratyaye svarūpeṇaiva jātivyāpāramanavasthābhayāt svayamevānāropitajātyantarāḥ svīkārayitavyā iti kathaṃ samavāyena parihāraḥ ? sa punaradhikaḥ sahakārī bhavatu mā vā bhūt, jātistu jātinirapekṣā svarūpeṇa śaktimatī anuvṛttapratyayaṃ janayati, svabhāvasyāparyanuyojyatvānna vyaktiriti na rājñāmājñāmantareṇa śakyamabhidhātum |
[222,3]
etena seyaṃ pratyayānuvṛttiranuvṛttavastvanuyāyinī kathamatyantabhedinīṣu vyaktiṣu vyāvṛttapratyayaviṣayabhāvānupātinīṣu bhavitumarhatītyapyūhapravartanamasya pratyākhyātam, jātiṣveva parasparavyāvṛttatayā vyaktīyamānāsvanuvṛttapratyayena vyabhicārāt | atha jātīnāmadarśanāt kvānuvṛttapratyayo yato vyabhicāra iti cet — na, abhyupagamavirodhasya anena krameṇa pratipādanāt | tathā hi pratyayānuvṛttiranuvṛttavastusādhanāyopanīyate, sā cānuvṛttavastvabhāvanāntarīyikā yadyanuvṛttavastusiddhiriti ka imaṃ vyāghātamudvoḍhuṃ śakto'nyatra jāḍyāt ? kiṃ ca kalpitāsvapi jātiṣu vyabhicārastadavastha eva kimatra darśanena ?
[223,1]
atha dṛśyamāneṣvartheṣu niyama ucyate — na, tatrāpi viparyayabādhakābhāvāt pratibandhānupapatteḥ | sāmānyena ca vyabhicāradarśanādanyatrāpi śaṅkābījam | yadi ca dṛśyaviśeṣāpekṣayā sāmānyavyabhicāraparihāraḥ, tadā na vaktavyaṃ yā bhinneṣvabhidhānapratyayānuvṛttirasāvanuvṛttavastunimittā, yathā kusumeṣu sūtramityabhidhānapratyayānuvṛttistathā ca goṣu bhinneṣu gaurityabhidhānapratyayānuvṛttiriti | dṛśyamānanimittatāyāmevābhidhānapratyayānuvṛtteranuvṛttavastunimittatayā vyāpterviśrāmaniyamāt | yuktaṃ caitat | na khalu sūtre'pi darśanāviṣayīkṛteṣu sūtrapratyayānuvṛttiḥ | savastuko hi vikalpo'numānaṃ vinā vastudarśanakāryaḥ siddha iti viparyayāt kāraṇānupalabdhyā nivartamānānuvṛttavastunā pratyayānuvṛttivyāptirdṛśyanimittatāyāmeva viśrāmyati, sati vastuviṣayatve |
vastuviṣayatvavivāde tu nāyaṃ niyamaḥ |
[223,2]
yat punaranena viparyayabādhakamuktam, abhidhānapratyayānuvṛttiḥ kutaścinnivṛttya kvacideva bhavantī nimittavatī | na cānyannimittamityādi | tanna samyak | anuvṛttamantareṇāpyabhidhānapratyayānuvṛtteḥ atadrūpaparāvṛttasvarūpaviśeṣādavaśyaṃ svīkārasya sādhitatvāt | tasmāt yathā svalakṣaṇānnivṛttya gotvāśvatvādāveva sāmānyaṃ sāmānyamityabhidhānapratyayānuvṛttiḥ kayācit pratyāsattyā bhavati, tathā vyaktiṣvapi bhavatu, etenānunṛttavastuni sādhye'bhidhānapratyayānuvṛttiḥ, tenāsyā vyāptau ca viparyayabādhikā vyāpakānupalabdhirityubhayamanaikāntikamiti veditavyam | pratyāsattirityapi nāstyanyavyāvṛtteranyā | yathāhi gotvamaśvasāmānyādvyāvṛttaṃ tathāśvatvadravyatvādikamapi, evaṃ yathaikā govyaktiragotaḥ parāvṛttā tathā'nyāpi | asyā api bhedābhedacintāmaukharye śaktivadevottaram | tataśca ye'rthā atadrūpaparāvṛttyā parasparaṃ pratyāsannāste teṣvekadarśanānantaramaparadṛṣṭau anuvṛttapratyayamutpādayanti nānye | saiva ca śaktiḥ, na jātyātmā | anyathā,
[223,3]
ātmaikatrāpi so'stīti vyarthāḥ syuḥ sahakāriṇaḥ (pra. vā. 3. 164)
[224,1]
etacca kṣaṇabhaṅge sahakārivādādavadhāryam | sā ca pratyāsattiḥ kāraṇaparamparāyātetyanantaramuktameva | avaśyaṃ ca hetukṛtaḥ pratyāsattiviśeṣa eṣitavyaḥ, yataḥ kāścideva vyaktayo jātyadhiṣṭhānabhājanībhavanti netarāḥ | anyathātve tu sāmagrīniyamācca niyatajātimat kārya bhavatīti uktamaparitrāṇaṃ bhūṣaṇasya syāt |
tathā ca sati, tulye bhede yathā jātiḥ pratyāsattyā prasarpati | kvacinnānyatra saivāstu śabdajñānanibandhanam || (pra. vā. 3. 161 — 2)
kimatra jātyā ?
[224,2]
yat punaratra tenoktamaparamapi kuvodyam, na hyevaṃ bhavati, yathā pratyāsattyā daṇḍasūtrādikaṃ prasarpati kvacinnānyatra, saiva pratyāsattiḥ puruṣasphaṭikādiṣu daṇḍisūtritvādivyavahāranibandhanamastu kiṃ daṇḍasūtrādineti ? etat kadā śobhate ? yadi pramāṇasiddhaṃ sāmarthyaṃ kiñcit kvacidapalapyeta | yathā hi, upasarpaṇapratyayādyāśrayā pratyāsattirdaṇḍasūtrayoḥ puṃsi sphaṭike ca prasarpaṇahetuḥ pratyakṣādipramāṇasiddhā, tatsaṃpṛktapuruṣasphaṭikānubhavaśca daṇḍisūtribuddhernibandhanaṃ siddhaṃ samayasmaraṇavataḥ pratipattuḥ, tathā na gotvabhāvābhāvāvanuvidhīyamāneyaṃ gobuddhirupalabdhā, kiṃ tvandhakāre karāmarṣamātrametadīdṛśā kenacid bhavitavyaṃ gobuddhinibandhaneneti | tatra yadyavaśyābhyupagantavyena prakārāntareṇa tatsiddhau na bādhastat kiṃ gurvitarayā parikalpanayetyucyate ? anyathā tadapi kalpayitvānarthakārthaśatakalpanamanivāryam | yadi tu yathopasarpaṇapratyayādeḥ puruṣādau daṇḍādisannidhirbhāvābhāvamanuvidadhāno dṛṣṭaḥ dṛṣṭaśca puruṣādau daṇḍādisannidhānānubhavabhāvābhāvānuvidhāyī daṇḍyādipratyayastathā kāraṇakalāpasya niyatajātikatāyāmeva paraṃ vyāpāro naikāmarśe | ekāmarśe punariyamasau jātireva saṃprati vyāpāravatītyanubhūyeta, syāt tadapavadituraparādhaḥ, yāvatā samayamātrametat, jāteranubhavātikrāntipratipādanāt iti kutastadvaiyarthyacodanaṃ daṇḍādikamapi viṣayīkuryāt ? evamanyatrāpīdṛśi pratividhau bādhanamūhyam |
[225,1]
athaivamanumānam, yadviśiṣṭajñānaṃ tadviśeṣaṇagrahaṇanāntarīyakam, yathā daṇḍijñānam |
viśiṣṭajñānaṃ cedaṃ gaurayamiti pratyaya ityarthataḥ kāryahetuḥ | viśeṣaṇānubhavakāryaṃ hi dṛṣṭānte viśiṣṭabuddhiḥ siddheti | atrānuyogaḥ, viśiṣṭabuddherbhinnaviśeṣaṇagrahaṇanāntarīyakatvaṃ vā sādhyam, viśeṣaṇamātrānubhavanāntarīyakatvaṃ vā ? prathamapakṣe pakṣasya pratyakṣabādhā sādhanāvadhānamanavakāśayati, vastugrāhiṇaḥ pratyakṣasyobhayapratibhāsābhāvāt | viśiṣṭajñānatvaṃ ca sāmānyaṃ heturanaikāntikaḥ, bhinnaviśeṣaṇagrahaṇamantareṇāpi darśanāt | yathā svarūpavān ghaṭaḥ, gotvaṃ sāmānyamiti vā | dvitīyapakṣe tu siddhasādhanam, svarūpavān ghaṭa ityādivat gotvajātimān piṇḍa iti kalpitaṃ bhedamupādāya viśeṣaṇaviśeṣyabhāvasyeṣṭatvādagovyāvṛttānubhavabhāvitvād gaurayamiti vyavahārasyeti | tadevaṃ śābdādibuddhau na bāhyasya svalakṣaṇasya sāmānyalakṣaṇasya vā pratibhāsaḥ | na ca sāmānyaṃ pramāṇasiddhamiti pratipāditam |
tadvadupādhyantarāṇi cintyāni ||
[225,2]
yadyevaṃ kathaṃ tarhi, śabdaistāvanmukhyamākhyāyate'rthaḥ |
iti śāstraṃ saṅgatiyuktam ? na hi tacca tena pratipādyate, na ca tajjñāne tatprakāśa iti saṅgatiḥ kācidityāha, adhyāsata iti |
dvidhā viṣayavyavahāraḥ pratibhāsādadhyavasāyācca | tadiha pratibhāsābhāve'pi parāpoḍhasvalakṣaṇasyādhyavasāyamātreṇa viṣayatvamuktam | tathā ca tato'pi vikalpāt tadadhyavasāyena vastunyeva pravṛtteriti | atha ko'yamadhyavasāyo nāma vikalpādanyaḥ, vikalpitamadhyavasitamityanarthāntaratvāt ? tat kathaṃ vikalpādadhyavasāyeneti bhedanirdeśaḥ ? anyāpoḍhaṃ ca svalakṣaṇaṃ na vikalpe parisphurati | adhyavasite vikalpita iti ka eṣa nyāyaḥ, yato'dhyavasāyāpekṣatayā tadapi vikalpasya viṣaya iti vyavasthāpyate ? kiṃ ca vikalpasyāviṣayaśca bāhyam, grahaṇaṃ cāsya śabdena saṃyojyeti duryojam | ātmani ca tannāstīti vikalpo nāma nāstyeva, tat kasya viṣayacintā ? agṛhīte ca svalakṣaṇe śabdāt pravṛttiriti sarvatrāviśeṣeṇa prasajyeta, sarvasyāgṛhītatvena viśeṣābhāvāt | tataḥ prāptirapi nābhimatasya niyamenetyanumānasyāpi viplava iti |
[226,1]
atrocyate, satyamekārthau vikalpādhyavasāyau kevalaṃ vikalpaśabdaḥ śabdādiyojanānimittakaḥ | adhyavasāyastvagṛhīte'pi pravartanayogyatānimittaḥ | yadyapi ca viśvamagṛhītam, tathāpi niyataviṣayā pravṛttirniyatākāratvād vikalpasya | niyataśaktayo hi bhāvāḥ pramāṇapariniṣṭhitasvabhāvā na śaktisāṅkaryaparyanuyogabhājaḥ, asadutpattivat | sarvasya tatrāsattve'pi hi bījādaṅkurasyaivotpattiḥ, tatraiva tasya śakteḥ pramāṇena nirūpaṇāt | tathehāpi hutavahākārasya vikalpasya hutavahārthakriyārthinaḥ, tatsmaraṇavato hutavahaviṣayāyāmeva pravṛttau sāmarthya pramāṇapratītaṃ kathamatiprasaṅgabhāgi ?
pratyāsatticintayā ca tāttvikasyāpi vahnerjvaladbhāsurākāratvaṃ vikalpollekhasyāpīti, tāvatā tatraiva pravartanaśaktirjvalanavikalpasya na jalādau | na ca sādṛśyāropeṇa pravṛttiṃ brūmaḥ, yenākāre bāhyasya bāhye vākārasyāropadvāradūṣaṇāvakāśaḥ | kiṃ tarhi ? svavāsanāparipākavaśādupajāyamānaiva sā buddhirapaśyantyapi bāhyaṃ bāhye pravṛttimātanotīti viplutaiva |
[226,2]
yacchāstram, deśabhrāntiśca na jñāne tulyamutpattito dhiyaḥ | tathāvidhāyā anyatra tatrānupagamād dhiyaḥ ||  (pra. vā., 2. 13)
iti | tasmānna rūpyādivadāropadvāreṇa pravṛttirapi tu tathāvidhākārotpattipratibaddhaśaktiniyamāt, yathā śālitvena śālibījamupādānaṃ niranvayodaye'piṃ śālyaṅkura upādeye, śalitvādisthiteḥ sthairyadūṣaṇena nirastatvāt | na ca vicārakasya vastvadarśanaṃ niścinvataḥ apravṛttiprasaṅgaḥ saṅgacchate, darśane'pi hi pravṛttirarthakriyayānvitayā, arthakriyāprāptiśca vastusattāniyame | sa ca niyamo yathā darśanād vastupratibandhakṛtastathā vikalpaviśeṣād api pāramparyeṇeti, nānumānamanavasthitam | śabdāt tu kvacidarthasaṃśayeneti prāpterapi tatrāniyamaḥ | tasmādadhyavasitamityapratibhāse'pi pravṛttiviṣayīkṛtamityarthaḥ |
[226,3]
tato vikalpabuddhāvapratibhāse'pyadhyavasitatvaṃ na bāhyasya bādhyate | ayameva cārtho dṛśyavikalpayorekīkaraṇasyābhedapratipattyādeśca | tataśca tacca na pratīyate tena cābhedabhāsanamityupālambho'saṃbhavoti darśitam, tadarthaniṣṭhāyāḥ kṛtatvāt | sa cāgniratreti vyavasāyo yathā kāyikīṃ pravṛttiṃ prasūte, tathāgnirmayā pratīta iti vācikīmapi prasūte | etadākārānuvyavasāyarūpāṃ mānasīmapi prasavati | evaṃ sati yathā vikalpena ayamartho gṛhīta iti niścayastathā śabdena saṃyojyetyapi, arthākāraleśavacchabdākārasyāpi sphuraṇāt | tasmād yāvadarthagrahaṇābhimānavān mānavaḥ tāvadabhidhānasaṃyuktagrahaṇābhimānavānapītyavasāyānurodhādeva vikalpavyavasthā na tattvataḥ |
[227,1]
āha ca,
[227,2]
na śabdeḥ saṃsargaḥ kvacidapi bahirvā manasi vākṣarākārākīrṇaḥ sphurati punararthākṛtilavaḥ | ubhāvapyātmānau yadapi dhiya evādhyavasitirnidhatte tau bāhye vacasi ca vikalpasthitirataḥ ||
[227,3]
ataeva ca tadabhimānamlānamānasaṃ vyāvahārikaṃ prati pratyakṣalakṣaṇe kalpanāpoḍhaviśeṣaṇamupādīyate, sūtrato'pi vikalpādadhyavasāyeneti bhedanirdeśaḥ | tatrāpi nāyam adhyavasāyadhvanirdharmiṇa eva vikalpasyābhidhāyakaḥ prayuktaḥ, kiṃ tu tadgatasyādhyavasānalakṣaṇasya dharmasya | tadayamarthaḥ, adṛṣṭe'pi pravartanayogyatā nāma yo dharmastayā vikalpāt pravṛttiriti | jñātaścedartho vyavasthāpito'dhyavasāyāt saṃvṛttyā, tato viṣayavyavahāro'pi labdha ityavasāyamātreṇa viṣayatvamiti yuktam |
[227,4]
ata uktam,
[227,5]
arthaścaiko'dhyāsato vācya iti |
[227,6]
yadāha bhāṣyakāraḥ,
[227,7]
kathaṃ tadviṣayatvaṃ tatra pravartanāditi |
[227,8]
yastu kathamadṛṣṭe pravartanamityāśaṅkyādṛṣṭa eva sarvatra pravartanamityādisiṃhanādaḥ, sa na vipañcito'smābhirgranthagauravabhayāt |
[227,9]
evaṃ svapratibhāse'narthādhyavasāyena pravṛtterityatrāpyanarthe svapratibhāse sati adhyavasāyaḥ pūrvavat, arthastvarthakriyāsamartho bāhya uktaḥ | tatparyudāsenānartho buddhyākāraḥ | evaṃ sa vastviti asanniti ca draṣṭavyam | etacca vārttikavācaiva sphuṭīkṛtaṃ sākārasiddhau | arthādhyavasāyena pravṛttiranumānasyetyapi hi arthādhyavasāyānumānamityarthaḥ |
ṭīkākārasya tu yathā'tra vyākhyānaṃ svāpohasiddhau taddheyameva, vistaraprasaṅgabhītyā nodbhāvitamasmābhiḥ |
[228,1]
yadi tarhi bāhyasyādhyavasāyena vācyatā, kathaṃ buddhyākārasya ? yacchāstram, anādivāsanodbhatavikalpapariniṣṭhitaḥ | śabdārthaḥ trividho dharmī bhāvābhāvobhayāśrayaḥ ||  (pra. vā. 3. 204 — 5)
ityādi | vikalpapratibimbeṣu tanniṣṭheṣu nibadhyate | (tato'nyāpohaniṣṭhatvāduktānyāpohakṛcchratiḥ || ) vyatirekīva yajjñāne bhātyarthapratibimbakam | śabdāt tadapi nārthātmā bhrāntiḥ sā vāsanodbhavā ||  (pra. vā. 2. 164 — 5)
iti | na hi buddhyākāre'pyadhyavasāyaḥ śakyo'bhidhātum, pravṛttiviṣaye tasya vyavasthāpanāt | sa cārthakriyārthino bāhya evetyāha, bhāsate'nyo'rtho vācya iti |
bāhyādanyo buddhyākāra ityarthaḥ | śabdādijanyāyāṃ buddhāvākāramātrasya pratibhāsanāt sa eva viṣaya ucyate, cakṣuṣa iva rūpaṃ viṣayaḥ, na punaradhyavasāyāditi bhāvaḥ | uktaṃ ca, yathāpratīti kathitaḥ śabdārtho'sāvasannapi (pra. vā. 3. 83)
iti | asanniti tu yathāpratibhāsaṃ bahirabhāvāt, bahirmukhāpekṣayā ca cintāyāḥ prakramāt | ayamevārtho yathādhyavasāyamatattvāt, yathātattvaṃ cānadhyavasāyāditi |
adhyavasāyasya vikalpaparyāyatvād yathāvikalpasphuraṇamityarthaniṣṭhānāt | asadarthaprakāśanāderapi yathāpratīti bahirasattvamevārthaḥ | bhrāntitvamapi bahirapekṣayaiveti sarvam anākulam | na tu svasaṃvedanagocarasya jñānarūpatayārthatvāt keśādyākārasyevāsattābhidhānaṃ sādhu | ataeva vācyatve'pi,
[229,1]
nākārasya na bāhyasya tattvato vidhisādhanam | bahireva hi saṃvṛttyā saṃvṛtyāpi tu nākṛteḥ ||
[229,2]
na hyasandehasya viṣayasya svasaṃvedyasyākārasya śabdādinā vidhiniṣedhayogaḥ vaiyarthyādasāmarthyācca | nāpi vikalpāpratibhāsino bāhyasya | viṣayāpratipatterhi kasya vidhirniṣedho vā syāt ? tasmād yathā vṛkṣaśabdena bāhyo vṛkṣo'dhyavasāyādabhidheyo vyavasthāpitaḥ, tathādhyavasāyādeva bāhyasya vidhirniṣedho vā vyavahriyate | yadāpi kutaścit prakaraṇād buddhyākāraṃ kañcid vikalpāntareṇādāya parīkṣā, tadāpi tadvikalpād bāhya eva vidhiniṣedhau | taṃ hi patatyarthe vivecayan | (pra. vā. 2. 220)
iti hi śāstram | tasmāt tattvato nobhayorapi vidhiniṣedhau, saṃvṛttyā hi bāhyasyaiva duṣpariharau ca | anyathā saṃvyavahārahāniprasaṅgāt |
[229,3]
etena yaṭṭīkākāraḥ āropitasya bāhyatvaviṣayau vidhiniṣedhāvityalaukikamanāgamamatārkikīyaṃ kathayati, tadapahastitam | na hi saṃvṛtiparamārthasatyadvayamanāśritya kācid vyavasthā | tatra na tāvadiyaṃ saṃvṛtiḥ, lokābhimānarūpatvāt tasyāḥ, lokasya ca bāhya eva padasyārtho vihitaḥ pratiṣiddho vetyavigānena vyāpī pravṛttinivṛttyāśrayaḥ abhimānaḥ, nāropitasya bāhyatvādikaṃ spṛśati lokaḥ | nāpyeṣa paramārthaḥ | na hyavācyasya vidhiniṣedhau | na ca vācyaṃ kiñcit tattvata ityāgamaḥ | tarkasyāpi nānyā dik |
kiṃ ca nānadhyavaseyasya vidhiniṣedhau, na ca śabdādadhyavasāyaḥ svalakṣaṇādanyatreti svayamapyudghuṣyate | ataḥ kimāyātamāropitabāhyatvavidhiniṣedhayoḥ ? pratibhāsādhyavasāyadvārā ca sarvā vyavasthitistattvamaspṛśatī | tatrāropitamāropitabāhyatvaṃ vā na pratibhāsasya viṣayo, nāpyadhyavasāyasya | tatrāropitaṃ tāvanna pratibhāsasparśi, yat svayam evāha, ullekhānubhavasamānakālaṃ samāropaṇamapratibhāsarūpamevāvastu vikalpaviṣaya iti | ataeva tadvāhyatvamapi na pratibhāsi, taddharmatvāt | adhyavasāyavastu bāhyasvalakṣaṇaniyamādeva nainayorityalamenāmutthāpya |
[230,1]
āropitamityapi kalpitamebocyate, kalpanākarma ca pratibhāsamavasitaṃ ceti dvayam | tat kutastyo'yamāropitākhyo rāśiraparaḥ ? tasmād buddhyākārabāhyāśrayaiva saṃvṛtiparamārthābhyāṃ cintociteti | tathāvidhārthakriyāvivakṣāyāṃ ca kiṃ vakradurgamārgāśrayeṇetyalamatinirbandhena | sthitametadadhyavasāyena bāhyasya buddhyākārasya tu pratibhāsena śabdavācyatvamucyate iti | nanvevaṃvyācakṣāṇena bhavatobhayārtharāśeraśeṣasya vācyatā svīkṛteti kathaṃ sarvadharmānabhilāpyatāsamarthanārthamidamavatāritamityāha, sthāpyata iti prayojanāntaramuddiśya vyavasthāmātrametat kriyate, adhyavasāyamātreṇa pratibhāsamātreṇa vā vācyatvamiti | tathā ca bahirviṣayīkaraṇaṃ tattvavyavasthānamātraṃ gṛhṇataḥ tāvadanyāpoḍhaṃ svalakṣaṇameva viṣaya ityucyate upādhirāśiniraśanaparaṃ, evamanyāpoḍhākāro vikalpasyātmā viṣaya iti samastabāhyanirasanaparam, na tu svasmin viṣayatvasya viśrāmāyeti na virodhaḥ |
[230,2]
kutaḥ punaretat ? tatra tatra viṣayatāpratipādane'pi na viśrāmo vivakṣitaḥ, kiṃ tvanyanirasane tātparyamityāha, vācyastattvato naiva kaścidarthaḥ |
iti | adhyavasāyasahāpohipratibhāsaḥ sāṃvyavahārikāpekṣayā tattvato jñeyasya jñānaviṣayatāmupanayati pratyakṣavat | na hi pratibhāsamātramavasāyaśūnyamanyāvasāyākrāntavyāpāraṃ vā pravṛttikāmasya viṣayavyavasthāmarthe kṣamate, gacchattṛṇasparśavat, marīcāvudakāropavat | nāpyavasāyamātramapetapratibhāsam, udakāropavadeva | tasmāt pravṛttiyogyatayā vyāptaṃ viṣayavyavasthānamubhayābhāvo vyāpakābhāvena paribhūyamānamubhayasaṃbhavapratibaddhamekaviveke svīkriyamāṇaṃ sāṃvṛtameva | yatra jñāne yanna pratibhāsate yena vā yannāvasīyate sa na tasya viṣayo yathā gojñānasyāśvaḥ | na pratibhāsate ca śābdajñāne svalakṣaṇaṃ, nāvasīyate cānena buddhyākāra iti vyāpakānupalabdhiḥ | pratibandhasādhanāt nānekāntaḥ | yadyapi cātyantābhyāse pratibhāsamātreṇāpi pravṛttirviṣayatvaṃ ca dṛṣṭam, tathāpi sa evābhyāso nāvasāyād vinetyavasāyasyaiva tat pauruṣam, tato yena yannāvasīyate'satyabhyāsa iti viśeṣaṇamapekṣyam |
[231,1]
nanu pratyakṣe'pi na gṛhītakṣaṇasyāvasāyaḥ, kiṃ tu santateḥ, na cāsyāḥ pratibhāsa iti kenāsyāpi saviṣayatvaṃ, kṣaṇe santatau cobhayābhāvāt | anumāne tu parīkṣaiva vartate | na cānyat pramāṇamasti, yasyobhayasaṃbhavena viṣayaḥ kaścidityasaṃbhavametat |
tadekaikena vidheyatve sthitaviṣayakasthitirakhilasya bāhyasyāntarasya vā vācyatvamiti |
[231,2]
atrocyate | tattvavyavasthāmāha, ubhayasaṃbhavenaiva viṣayatvaṃ, kevalaṃ sāṃvyavahārikāpekṣayā saṃvṛterevādharasaṃvṛtimapekṣya tattvamiti vyavahriyate, kṣaṇabhedāvatāre saṃvyavahāravilopāt vyāvahārikaṃ prati pratikṣaṇakṣīṇatāyā abhāvāt, tattvataḥ pratyakṣeṇobhayasaṃbhavābhāvaḥ, iti na doṣaḥ | atha pṛthagjanasya dṛśyavikalpyayorapyabhedagraho niyata evetyavasito vahniḥ pratibhāsita eveti cet — na, pratibhāsāntarasmaraṇena tatpratibhāsabhramabhraṃśasya kṛtatvāt | yathā ca vikalpapratibhāsādanya eva vastupratibhāso darśayitum adhyakṣe śakyaḥ, tathā nādhyakṣapratibhāsādanyo'stīti tatraiva vastupratibhāsaviśrāmāt tadvijātīyasya vastupratibhāsatāvyudāsaḥ śreyān | tasmād yuktamuktam, sthāpyo vācyastattvato naiva kaścit |
iti | athavā vastvantarāvācyatve'pi tatrāpohastadviśeṣaṇatvena gamya iti apohasya vācyatā svīkṛtaiva | tathāpi kathaṃ sarvadharmānabhilapyatvamityāha,
[231,3]
vācyastattvato naiva kaścidartha iti |
[231,4]
ayamabhiprāyaḥ | paryudāsapakṣe tāvad vasturūpavat tasyāpyadhyavasāyamātrakṛtaṃ vācyatvam, na pratibhāsādadhyakṣavat | prasajyapakṣe punaranyanivṛttimātrasyānyadāpi na viśeṣaḥ, tathāpyasau nārtha iti noktadoṣaḥ | yada vā yaḥ śāstre, tasmāt siddhametat sarvaśabdāvivekaviṣayā vikalpāścetyupasaṃhāraḥ, tasyārthaniṣṭhāmupasaṃhāreṇaiva darśayati — vācyastattvato naiva kaścidartha iti |
saṃvṛtau pratibhāsādhyavasāyamātreṇa vācyatāyā darśitatvāt, tattvata ityāha |
tadayamarthaḥ | yadetacchāstre viveka eva vācya ityupasaṃhṛtaṃ tasya na kiñcid vācyamevārthaḥ, yathā abhāvo bhavatīti bhāvo na bhavatītyevārthaḥ, tathā apohasya vācyateti vācyatāyā evāpoha ityarthaḥ | etacca hetutrayavibhāgakaraṇādinā svayameva śāstreṇa sphuṭīkṛtamityupapāditam |
[232,1]
tadevaṃ kathamapohaḥ śabdavācya iti praśne tadguṇatvena yathoktārthenetyuttaram | atha buddhyākāraḥ svalakṣaṇamupādhayo vā kasmānna vācyā iti praśnaḥ, tadadhyavasāyasya pratibhāsasya ubhayasya cābhāvāditi krameṇa visarjanāni | yadā tu śabdaiḥ kiṃ vācyamityanuyogaḥ, tadā pratibhāsādarthādhyavasāyāt, yad vā tattvata iti vikalpya vikalpasthe'nyāpoḍhākāraḥ, anyāpoḍhasvalakṣaṇaṃ na kiñciditi prativacanāni krameṇaivetyuktaṃ bhavati |
tasmāt śabdaliṅgayorapohaviṣayatāsthitiprasādhanaṃ sarvadharmāvācyatvapratipādanaparamiti prathamaślokārthopasaṃhāraḥ ||
[232,2]
bhavatvapohe kṛtināṃ prapañco vastusvarūpāsphuraṇaṃ tu marma | tatrādṛḍhe sarvamayatnaśīrṇaṃ dṛḍhe tu sausthyaṃ nanu tāvataiva ||
[232,3]
samarthanaitasya diśaḥ prakāśaḥ kṛto'yamasmābhiravistareṇa | tadvistarastvākara eva cintyaḥ paroditaṃ tūlamiva kṣipadbhiḥ ||
<īśvaravādaḥ>
{7.1}
<pūrvapakṣasaṃkṣepaḥ>
[233,1]
karmanirmitavaicitryamanīśaṃ yo jagajjagau | praṇamāmi pramāṇena tamavyāhataśāsanam ||
[233,2]
iha pratyavasthānamanyeṣām, vivādāspadībhūtaṃ bhūdharādi buddhimatkartṛpūrvakam, kāryatvāt | yadyat kāryaṃ tad buddhimatkartṛpūrvakaṃ dṛṣṭam, yathā ghaṭaḥ | kāryaṃ cedaṃ bhūdharādi |
tasmād buddhimatpūrvakamiti | na cedamasiddham, bauddhasyāpi vindhyagandhamādanādīnāṃ kāryatve vivādābhāvāt | nāpi viruddham, sapakṣe bhāvāt | na cānaikāntikam, kvacidapi kārye buddhimadadhiṣṭhānavyabhicārasya darśayitumaśakyatvāt | pratyakṣāgamābhyām abādhanācca na kālātyayāpadiṣṭam | pratihetorabhāvācca na prakaraṇasamam | tadanena yat siddham, tadupādeyaṃ viduṣām, sādhanāntarasiddhavat | na ca sarvatrānvayavyatireke hetuvallabhatayā buddhimati kāryasya tadubhayāsiddherasādhanatvamabhidheyam, sapakṣe sato'sya vipakṣarāśerākāśaderatyantaṃ vyāvṛtteḥ |
[233,3]
trayo hi bhāvarāśayaḥ | buddhimatkartṛkāśca ghaṭādayaḥ, akartṛkāścākāśādayaḥ, sandigdhakartṛkāśca bhūdharādayaḥ | tatra ghaṭādiṣu sapakṣeṣu vidyamānam, avidyamānamambarādiṣu vipakṣeṣu ityanvayavyatireki kāryatvaṃ śeṣeṣu vartamānamavaśyaṃ sādhyamupasthāpayati | yadyapi ca digambarādayo'santastanmate paramāṇavastu kāryameva, tathāpyasato'pi vyāvṛttiḥ svīkṛtaiva | tathā ca, nivṛttiyaṃdi tasminna hetorvṛttiḥ kimiṣyate | (pra. vā. 4. 224)
iti hi śāstram | na ca vipakṣatākṣatiḥ, sādhyānadhikaraṇalakṣaṇatvād vipakṣasyeti kimeṣāṃ sattāsādhanaprayāsena ? tasmānnānvayavyatirekārekaḥ kartari yathoke kāryatvasya |
evamutpattimattvācetanopādānatvasthityā pravṛttyādiṣu yojyam ||
[234,1]
atra bauddhamutthāpayan śaṅkaraḥ prāha, notpattimātreṇa yathoktabuddhimatpūrvakatvasya siddhiḥ | api tu yādṛśaṃ prāsādādiṣu dṛṣṭam, yaddṛṣṭerakriyādarśino'pi kṛtabuddhirutpadyate, yadi tādṛgeva kṣityādiṣu bhavet syādatrāpi buddhimato'numānam | na kāryatvaśabdasāmyena, tatra vyabhicārasyāpi saṃbhāvyamānatvāt | na hyarthāntarāt, śabdasāmyādabhedinaḥ (pra. vā. 1. 14)
pāṇḍutvādagneranumānaṃ nyāyyam | acetanopādānatvād ghaṭādivat kṣityāderapi kartuḥ anumānamiti cet ? evaṃ tarhi ghaṭādermudvikārasya kumbhakārapūrvakatvād valmīkasyāpi tatpūrvakatvānumānaprasaṅgaḥ | taduktam, siddhaṃ yādṛgityādi (pra. vā. 1. 12)
vārtikatrayam | tadidamanirūpitaparābhiprāyasya vyāhṛtam | tathā hi buddhimatkāraṇasya sadbhāve bhāvo ghaṭādābutpattyāderabhāve cābhāvo gaganādiṣu | sa ca tathā prasiddhāvinābhāvo yatraiva kṣityādāvupalabhyate tatraiva tadvinirmāṇasamarthakartṛbuddhiṃ tadvido janayati | na caivaṃ pāṇḍutvādayaḥ, teṣāṃ jātyantarasamavāyināmagnivyabhicāropalabdheriti | tathā na hyanadhiṣṭhitānāṃ prayatnavatā karaṇakarmaṇāṃ kriyāsu svātantryamupalabdhapūrvam, sarvatra buddhimadadhiṣṭhitebhya eva prāsādādiprasavopalabdheriti ||
[234,2]
vācaspatistu svābhāvikasambandhaṃ prastutyāha, ihāpi kāryatvasyopādānādyabhijñena kartrā svābhāvikaḥ sambandho'styeva, upādheranupalambhena vyabhicārāsiddheḥ | tṛṇādayaśca pakṣīkṛtā ityuktam | utprekṣaṇamātraṃ tu na kartavyamityapi pratipāditameva | tataḥ svabhāvataḥ pratibaddhaṃ svasādhyena yadi sādhyamantareṇa bhavet, svabhāvādeva pracyaveteti tarkasahāyaṃ nirastasādhyavyatirekavṛttisandehaṃ bhūdharādiṣu dṛṣṭaṃ svasādhyamupasthāpayituṃ śaktaṃ kim arucibhiḥ ? ye tu pāṇḍutvamṛdvikāragotvādayasteṣāṃ jātyantarasamavāyitvena pratyakṣa eva vyabhicāropalabdherna te hetavaḥ, jātyantarasamavāyino himādigatapāṇḍutvasyāgnivyabhicārāt | tathā mṛdvikārasya sthapatyādipūrvakatvena kulālavyabhicārāt |
evamanyatrāpi boddhavyam | tataścāyaṃ tatra vibhāgaḥ | yadeva viśiṣṭaṃ pāṇḍudravyadhūmarūpam, tadevāgnerhetuḥ, tatra tasyāvyabhicāradarśanāt | yat punaragnivilakṣaṇakāraṇajanmapāṇḍudravyamātramarthato bhinnaṃ śabdasāmyādabhedi, na tato'gneranumānam, tatra tasya vyabhicāropalabdheḥ | evaṃ mṛdvikārādiṣvapi yojyam | kāryatvasāmānyasya tvabhūtvābhāvalakṣaṇasya parvatādiṣu bhāvaḥ parairiṣṭa eva | kiṃ tu pratibandhāsiddheranaikāntikamiti bruvate | sa ca dhūmāderiva pratipādita iti yuktaṃ tatastadanumānamiti ||
[235,1]
vittokastvāha, syādetat | na sapakṣavipakṣayordarśanamātreṇāvyabhicāraniścayo'tadātmano'tadutpatteścāvyabhicāraniyamāyogāt | tadidaṃ kāryatvaṃ sandigdhavyatirekatvādasādhanam ||
[235,2]
atrocyate | nāsti vipakṣavyāvṛttisandeho dhūmānalayoriva kāryabuddhimatorupalambhānupalambhasādhanasya kāryakāraṇabhāvasya siddhatvāt | kāryaviśeṣasyaiva tadutpattisiddhirna kāryasāmānyasya, yathā dhūmādivartivastutvādernānalādijanyatvaniścaya iti cet — na, viśeṣahetvabhāvāt | upalambhānupalambhayostadutpattisādhanatveneṣṭayoḥ sādhyasādhanasāmānyayoraviśeṣāt kāryaviśeṣasyeva kāryamātrasyāpi prabodhāśrayāyattatāsiddheḥ |
na caivaṃ vastutvasyāpi vahnikāryatvam, tadantareṇāpi sahasraśa upalambhāt | tato yathā kāryaṃ vastrādi upādānavad dṛṣṭamiti kāryāntaramapi tathā vyavasthāpyate, tathā tadeva vastrādikāryaṃ buddhimaddhetukaṃ dṛṣṭamityadṛṣṭakartṛkamapi kārya kartṛpūrvakaṃ vyavasthāpyate, upādānasyeva karturapi kāryeṇānukṛtānvayavyatirekatvāt | tena yathā kāryaṃ ca nirupādānaṃ ceti na śakyamāśaṅkitum, tathā kāryaṃ ca bhavedakartṛkaṃ ceti nāśaṅkanīyam, kāryamātrasya kartṛmātrādupādānādivātpādasiddheraviśeṣāditi ||
[235,3]
yat tūcyate, anyādṛśameva kāryaṃ buddhimatā vyāptam, yaddṛṣṭerakriyādarśino'pi kṛtabuddhiḥ, taccāsiddhaṃ sindhubhūdharādāviti | nanu keyaṃ kṛtabuddhiḥ ? kiṃ sādhanabuddhiratha sādhyabuddhiḥ ? sādhanabuddhistāvad bhavatāṃ siddhaiva, karmajaṃ lokavaicitryamityabhyupagamāt |
athottaraḥ pakṣaḥ, tenāyamartho bhavati, nedaṃ kṣityādiṣūpalabhyamānaṃ sādhyānumānasamarthaṃ kāryatvaṃ kiṃ tvanyadeva sādhyabuddhijananāt | na caitad yuktam, sarvānumānocchedaprasaṅgāt | dhūmādiṣvapi hi śakyamevaṃ vaktum — nāyaṃ vahnyanumitisamartho dhūmaḥ, kiṃ tvanya eva sādhyadarśinaḥ sādhyabuddhyajananāt | tathā ca tāvanna sādhanaṃ sidhyati, yāvanna sādhyabuddhiḥ sidhyati | tāvanna sādhyabuddhiḥ sidhyati, yāvanna sādhanaṃ sidhyatīti sphuṭataramitaretarāśrayatvamiti ||
[236,1]
śaṅkaro'pyāha, na ca vyāmohāt kasyacit sādhyabuddhyabhāve hetorasiddhiḥ, sarvānumāneṣu tadbhāvaprasaṅgāditi ||
[236,2]
bhūṣaṇakārastvāha, kṛtakatvena pratītau kathaṃ na kṛtabuddhiḥ ? sarveṣāṃ prāsādādiṣvapi kṛtabuddhirna bhavati, yathā cirantaneṣu prāsādādiṣu vyāptyabhijñasyaiva kṛtabuddhiḥ bhavati, vyāptivimūḍhānāmakṛtabuddhireva, tathā kṣityādiṣvapīti na kaścid viśeṣaḥ | puruṣakṛtabuddhiḥ prāsādādiṣviva kṣityādiṣu na bhavatīti cet ? kiṃ prasiddhāvinābhāvānāmuta aprasiddhāvinābhāvānām ? prasiddhāvinābhāvānāmapi kiṃ vyāptigrahaṇasmṛtivikalānām, athānyeṣām ? abhraṣṭasmaraṇānāṃ tāvadbhavatyeva puruṣakṛtabuddhiḥ, loke'pi vicitraṃ jagat kenacid dhātrā nirmitamityasti pratītiḥ | vyāptigrahasmṛtivimūḍhānāṃ tu prāsādādiṣvapi keṣucinna puruṣakṛtabuddhirbhavatīti naitāvatā teṣāmapuruṣakṛtatvam |
[236,3]
api ceyaṃ vedeṣvapi puruṣakṛtabuddhirmīmāṃsakānāṃ nāstītyataśca tatrāpi puruṣakṛtisādhanāyoktā vākyatvādayo'siddhāḥ syuḥ | kiṃ cānityatvasiddhyarthaṃ yat kṛtakatvaṃ sādhanamuktam, tadapyasiddhaṃ syāt | na hi yādṛśaṃ kṛtakatvādi ghaṭādiṣu dṛṣṭaṃ śrotrāgrāhyarūpam, tādṛśaṃ śabde'stīti | tasmāt dṛṣṭāntadārṣṭāntikavaidharmyametat sarvānumāneṣu samānaṃ neśvarānumānasyaiva bādhakamiti ||
[236,4]
mañjaryāṃ trilocanaḥ punarāha, buddhimatpūrvakatvena vyāptaṃ janma dhaṭādiṣvevāstīti kutaḥ pratipadyase ? kṛtabuddhihetutvāditi cet ? evaṃ tarhi ghaṭādīnāṃ sa viśeṣo vācyo yena mahābhūtāsaṃbhāvinā viśeṣeṇa ghaṭādaya eva kṛtabuddhimutpādayanti na mahābhūtāni |
na tāvat kartṛkriyopalabdhirviśeṣaḥ, akriyādarśino'pi kṛtabuddhihetutvābhyupagamāt |
mahattvaparimāṇaṃ viśeṣa iti cet ? tasyāpi kāraṇabahutvamahattvapracayaviśeṣebhyo mahābhūteṣvapi dṛṣṭatvāt | kṛtakatvameva viśeṣa iti na vācyam, kāraṇasamavāyalakṣaṇasyābhūtaprādurbhāvasya pṛthivyādiṣvapyaviśiṣṭatvāt | na caitebhyo'nyaḥ śakyo viśeṣaḥ śakreṇāpi nirūpayitum, yasya bhāvād ghaṭādaya eva kṛtabuddhihetavo na pṛthivyādaya iti ||
[236,5]
vācaspatistvāha, idamatra nipuṇataraṃ nirūpayatu bhavān, kiṃ buddhimadanvayavyatirekānuvidhānaṃ viśeṣaḥ ? utāho taddarśanam, yat parvatādiṣu nāstītyabhidhīyate ? yadi pūrvaḥ kalpaḥ, sa buddhimaddhetukatvaṃ tanubhuvanāderātiṣṭhamānairabhyupeyata eva | na hi kāraṇaṃ kāryānanuvihitabhāvābhāvamanyo vaktumarhatyahrīkāt | atha darśanamiti caramaḥ kalpaḥ ?
na tarhi akriyādarśinaḥ kṛtabuddhisaṃbhavaḥ | ya eva ghaṭo'nena buddhimadanvayavyatirekānuvidhāyī dṛṣṭaḥ, sa eva tatkāryo, na tu vipaṇivartī | tajjātīyasya tadanvayavyatirekānuvidhānadarśanādadṛṣṭānvayavyatirekānuvidhānamapi tajjātīyaṃ tatheti cet ? hantotpattimaddhaṭādi buddhimadanvayavyatirekānuvidhāyītyanyadapi tanubhuvanādi tathā bhavanna daṇḍena parāṇudyate | ghaṭajātīyamutpattimadbuddhipūrvakamiti cet ? nanu prāsādādi taddhetukaṃ na bhavedaghaṭajātīyatvāt | atha yajjātīyaṃ buddhimadanvayavyatirekānuvidhāyi dṛṣṭam, tajjātīyamevādṛṣṭānvayavyatirekamapi buddhimaddhetukam | tat kimidānīṃ kāryajātīyaprāsādādi buddhimaddhetukaṃ na dṛṣṭam, yenotpattimat tanubhuvanādi tathā na syāt | na khalu tajjātīyatvena kaścid viśeṣaḥ ||
[237,1]
vittoko'pi, bhavatu vā kaścidanirūpitarūpo viśeṣaḥ, kiṃ punaranena viśeṣaṃ pratipādayatābhipretam ? kiṃ kāryatvasāmānyasyāsiddhatvam, atha kāryaviśeṣasya, atha kāryamātrasya buddhimatkartṛvyabhicāraḥ, atha sādhyadṛṣṭāntayorvaidharmyamātram ? kiṃ cātaḥ ?
yadi tāvat kāryamātrasyāsiddhatvam, tannāsti, viśvambharādiṣu ghaṭādiṣviva kāraṇavyāpārajanmatayobhayasiddhatvāt | atha kāryaviśeṣasya kumbhādivartinaḥ pakṣe'siddhiḥ abhidhoyate, tadā na kācidatra kṣatiḥ, viśeṣasya hetutvenānupādānāt | yadi tu kāryasāmānyasya kartṛvyabhicāraḥ pratipādayitumiṣṭaḥ, sa na śakyo vipakṣe'darśanāt, tṛṇādeśca pakṣīkṛtatvāt | atha sādhyadṛṣṭāntayorvaidharmyodbhāvanam, tanna, sarvatra tasya sulabhatvāt ||
[237,2]
aparastu evaṃ tāvad dhūmāderiva kāryatvasya svābhāvikaḥ pratibandhaḥ pratipāditaḥ |
idānīṃ saugatamano'nurañjanārthaṃ bādhakānyapi pramāṇānyabhidhīyante | na khalvasmākaṃ bādhakapramāṇadāridryam | kiṃ tu nāyaṃ nyāya iti brūmahe | tatra tāvadidameva bādhakaṃ pramāṇam, sakṛdapi puruṣādanutpādo nāma | yathā saugatānāṃ citrabhānoranumāne yadi citrabhānumantareṇa kāraṇāntarādapi dhūmo deśāntare kālāntare vā jāyeta, dṛṣṭayorapi deśakālayorna citrabhānoḥ sakṛdapyātmasattāṃ labheta, yasmānna tadabhāve bhavatastatkāryaniyamo yuktaḥ, atiprasaṅgāt | tataśca tādṛśasya sarvasyaivātaddhetutvānna tataḥ sakṛdapi jāyeta | bhavati ca tasmānnātajjanyaṃ tādṛśamiti viparyaye bādhakapramāṇavṛttyā pratibandhasiddhiḥ, tathā'smākamapi yadi kiñcid buddhimadadhiṣṭhānamantareṇānyato'pi kāryamupajāyeta, hanta na tarhi sakṛdapi buddhimataḥ kumbhakārāderutpadyeta | bhavati ca tatastajjanyam ityekaṃ bādhakaṃ pramāṇam |
[238,1]
yathā vā saugatānāmapi na dhūmo'nyasmād bhavatīti śaṅkanīyam, aniyatahetukatvena nirhetukatvaprasaṅgāt | nirhetukasya ca, nityaṃ sattvamasattvaṃ vā'hetoranyānapekṣaṇāt | apekṣāto hi bhāvānāṃ kādācitkatvasambhavaḥ || (pra. vā. 3. 34)
tathāsmākamapīti dvitīyaṃ bādhakaṃ pramāṇam |
[238,2]
evaṃ ca sati yathā bhavatāmayaṃ niyamaḥ sidhyati, sa dhūmo'gnyanvayavyatirekānuvidhāyī padārthaviśeṣaḥ, sa cāgniryastasya janakaḥ | tad yadyasau śaṅkyamāno dhūmastadāgnikārya eveti, tathāsmākamapi tatkāryaṃ yad buddhimatpūrvakam | sa puruṣo yastatkāroti |
tathā yadi cetanāvantamadhiṣṭhātāramantareṇa kvacidapi kārye niścetanānāṃ pravṛttinivṛttī syātāṃ tadānīṃ kāryakriyāyā avirāmaprasaṅgaḥ | tathā hi yadyacetanānāṃ svarasataḥ pravṛttistadā nirabhiprāyavyāpāratayā sarvadā pravṛttiḥ syāt | na hyakasmāt pravṛttināśo yuktaḥ | tataśca kāryasyāvirāmaḥ | athaudāsīnyam, tadā kadācidapi pravṛttirna syāt, viśeṣābhāvāt | adhiṣṭhāyakena tu prayatnavatā kadācit pravatyanta iti yuktaṃ paśyāmaḥ, nācetanena | tasyecchāyattapravṛttinivṛttyorayogāditi tṛtīya bādhaka pramāṇam |
[238,3]
iha khalu kāryatvaṃ kādācitkakāraṇasannidhimattayā vyāptam, kādācitkakāraṇasannidhiścānvayavyatirekābhyāṃ kartṛvyāpārādhīnaḥ, yathā turovemādīnāṃ sannidhiḥ |
vipakṣe ca kādācitkakāraṇasannidhisattā nāsti | na hyacetanaḥ kāraṇāni sannidhāpayituṃ śaknoti, śaktau vā ghaṭādāvapi kartṛvyāpāranivṛttiprasaṅgāt | tataśca vyāpakānupalabdhyā vipakṣānnivartamānaṃ kāryatvaṃ buddhimatpūrvakatvena vyāpyata iti pratibandhasiddhiriti caturthaṃ bādhakaṃ pramāṇam |
[238,4]
tathā deśādyaniyamaprasaṅgo bādhakaḥ | tathā hi kāryatvaṃ deśakālaprakṛtiniyamena vyāptaṃ yadi prayatnavantamantareṇa bhavet, na deśādiniyamena bhavet | karturicchayā hi kvacid deśādāvanyadeśādivyavacchedena jāyeta | tadabhāve sarvatra deśādau bhavediti vipakṣād vyāpakānupalabdhyā nivartamānaṃ kāryatvaṃ prayatnavannāntarīyakatvena vyāpyata iti pratibandhasiddhiḥ pañcamaṃ bādhakaṃ pramāṇamiti ||
[239,1]
yat śaṅkaraḥ, nirabhiprāyavyāpārebhyaḥ sarvakāryāṇāṃ deśādiniyamo na syāditi |
tathā nāpi kaścid viśeṣaḥ kṣityādihetūnāṃ prāsādādihetubhyo yenāmī nirabhiprāyavyāpārāḥ santaḥ prayatnavannirapekṣāḥ pratiniyamavatā ca vyāpāreṇa tadvantaḥ syuriti ||
[239,2]
vācaspatistu kaṇikāyāmīśvaravādamutthāpayannāha, yadi punaracetanāni cetanānadhiṣṭhitāni kāryaṃ kuryuḥ, tato yatra kvacanāvasthitāni janayeyuriti na deśakālapratiniyataprasavaṃ kāryamupalabhyeta | hetusamavadhānādhīnajanmatayā kāryaṃ na pratyekaṃ kāraṇairjanyata iti cet ? satyam, samavadhānameva tu kāraṇānāṃ kutaḥ ? kādācitkaparipākād adṛṣṭaviśeṣāditi cet ? nanvayamapyacetanaḥ kathaṃ yathāvatkāraṇāni sannidhāpayet ?
no khalu yatra kvacanāvasthitāni daṇḍādīni vinā kumbhakāraprayatnamadṛṣṭaviśeṣavaśādeva parasparaṃ sannidhīyante, sannihitāni vā kāryasyeśate | tasmāt kāraṇasamavadhānavyāptatvāt kāryotpādasya, tasya copalabdhimatpūrvakatvābhāve'nupapattervyāpakanivṛttyā vipakṣāt kāryotpādo nivartamāna upalabdhimatpūrvakatvena vyāpyata iti pratibandhasiddhiriti ||
[239,3]
evaṃ sati bhavatu kartṛmātrasiddhiḥ, sarvajñatā tu kathamasya, dṛṣṭānte tadanvayasyābhāvāditi cet ?
[239,4]
atra trilocanaḥ, naitadasti | yato nāsmābhirupāttabhedaḥ kartā sādhayitumiṣṭaḥ, kiṃ tarhi ? sādhyasāmānyam | tasya ca yena viśeṣeṇa saha vāstavaḥ pratibandho'sti so'pyupādānādisākṣātkāraṇalakṣaṇo viśeṣaḥ sādhyasāmānye niścetavye'vaśyaniścetavyaḥ, tattyāge sādhyasāmānyatyāgaprasaṅgāt | na ca śakyaṃ tyaktum, sādhyasāmānyasya kṣityādidharmivyāpakatvāt | tatpunaḥ kṣityādyupādānaṃ paramāṇucatuṣṭayam sarvakṣetrajñasamavetasiddhirūpāṇi karmāṇi | dikkālau copakaraṇam | sarvakṣetrajñalakṣaṇaṃ ca sampradānam |
kṣetrajñopabhogalakṣaṇaṃ ca prayojanam | etat sarvaṃ pratyakṣataḥ pratipadyamānaḥ kartā pratyakṣīkṛtasakalaviśvavibhāgaḥ sarvajñaḥ | na cāsyopanyāsapūrvako'nvayo dṛṣṭānte pradarśyate, yenānanvayādidoṣagaṇasyāpattiḥ syāt ||
[240,1]
syādetat | mahābhūtotpatterdvyaṇukādikramasya ghaṭaniṣpatterapi dvyaṇukādikramaviśeṣānupalabdherayaṃ ghaṭaṃ kurvan kumbhakāro dvyaṇukamapi karoti | na ca tasyopādānam upakaraṇaṃ vā kulālaḥ pratyakṣataḥ pratipadyate | tasmādayamanekāntaḥ, yo yasya kartā sa tasyopādānādi jānātīti ||
[240,2]
atrocyate | bhavedanekānto yadi kulālo dvyaṇukasya kartā bhavet | na hi yāvadantyāvayaviniṣpatteraṅgaṃ tat sarvaṃ kulālaḥ karoti, dṛṣṭasāmarthyakāraṇaprayoktṛlakṣaṇatvāt kartṛkatvasya | tasmād dvyaṇukamapi mahābhūtavat sandigdhakartṛkatvāt sādhyameva |
tadevaṃ yat sādhyavādinā sādhayitumiṣṭamanumeyasāmānyaṃ tad dūṣaṇavādinā pratibandhuṃ na śakyate | yastu dūṣaṇavādinā pratibandhumiṣṭo viśeṣaḥ, nāsau sādhyasāmānyavādinā sādhayitumiṣṭaḥ | kiṃ tarhi ? sādhyasāmānye niścetavye tena vāstavapratibandhasya viśeṣasya siddhirbalād bhavantī nopekṣyate | evaṃ sādhanāyattāṃ viśeṣasiddhimācāryo manyamāno yad dūṣaṇamavādīt — yāvatīmarthagatiṃ sādhanaṃ vyāpnoti tāvatīṃ dūṣaṇamapi | yadyasau viśeṣo na sādhanena viṣayīkṛtaḥ, kathamatastatsiddhiḥ ? sidhyan vā kathamaviṣayaḥ ?
viṣayaścet, kathaṃ svāśrayāṃ doṣagatiṃ na spṛśediti, tannirastam | yataḥ sādhanavādī sādhanādhīnāṃ yadi viśeṣasiddhimabhyupagacchet tadaitat syāt | na ca naiyāyikaḥ sādhanāyattāṃ viśeṣasiddhimupajīvati | kiṃ tarhi ? sādhyasāmānyapratibandhākṛṣṭasya viśeṣasya siddhim, yathā bauddhaḥ kṣaṇikatvasiddhau tena vāstavapratibandhānnairātmyasiddhimupajīvati |
na hyātmani nitye vibhau ca sati sarvavastuviṣayaṃ kṣaṇikatvamanumātumīśaḥ ||
[240,3]
mīmāṃsako'pi darśanasparśanābhyāmekamavayavinaṃ niścinvan niścetavyānuṣaṅgiṇa indriyasya nānātvaṃ niyataviṣayatvamindriyāṇāṃ svaviṣayagrahaṇaliṅgatvaṃ jñāturjñānasādhanatvaṃ gandhādiguṇavyatiriktaṃ ca guṇādhikaraṇamaniyataviṣayaścetana ityetāvato'rthānupajīvati | tathā sādhyaviśeṣo'pi naiyāyikairupajīvyata iti sarvaṃ samānam anyatrābhiniveśāt | tasmāt siddhaṃ sarvajñatvamiti ||
[240,4]
vācaspatistu, syādetat | utpattimattvamupādānādyabhijñakartṛmātravyāptaṃ ghaṭādiṣu dṛṣṭaṃ tanmātrameva pṛthivyādīnāṃ gamayet | nityasarvaviṣayajñānavatkartṛpūrvakatvaṃ tu kutastyam ? na caitad ghaṭādau dṛṣṭāntadharmiṇi dṛṣṭam ||
[241,1]
nanvevaṃ rūpādyupalabdheḥ kriyātvena cakṣurādisādhanānumānamapi katham ? na hi cchidādayaḥ kriyā indriyasādhanā dṛṣṭāḥ, tāsāṃ kuṭhārādisādhanatvāt | atha dṛṣṭāntadharmiṇyadṛṣṭamapi indriyasādhanatvaṃ pakṣadharmatābalāt sidhyati, rūpādyupalabdhigataṃ hi kriyātvaṃ tadeva karaṇaṃ gamayet, yat tadupalabdhinirvartanasamartham, na ca kuṭhārādayaḥ samarthā iti pakṣadharmatābalāt kuṭhārādivilakṣaṇamadṛṣṭacaramapi cakṣurādi upasthāpayatīti |
tadatrāpi samānam | na hyaparimeyāniyatadigdeśaindriyakātīndriyakatrasasthāvarādilakṣaṇakāryotpādayaugapadyamasati sarvaviṣaye jñāne nitye vā seddhumarhati | no khalvīdṛśaṃ pārameśvaraṃ jñānaṃ kāryaśarīrendriyādikāryaṃ saṃbhavati, śarīrādyutpatteḥ prāgasyācaitanyena tatprākkālakāryotpādāya parameśvarāntarakalpanāprasaṅgāt | evaṃ ca tataḥ prāk tataḥ prāgiti anekālaukikakalpanāyāṃ varamekamevālaukikaṃ buddhinityatvaṃ kalpitam | etenaiva śarīrendriyanityatvakalpanā prativyūḍhā | etena yadeke bruvate, sanniveśādimatsarva buddhimaddhetu yadyapi | prasiddhyet sanniveśāderekakartṛkatā kutaḥ || (vidhibiveke pṛ. 219)
iti, tadapi parākṛtam | teṣāṃ sidhyet sarvajñanirākriyāmanoratho yadi piśitacakṣuṣaḥ paramāṇūn kṣetrajñān tatsamavetān vā karmāśayān draṣṭumīśate | na caitadasti | tasmāt atīndriyārthadarśino'smadādivilakṣaṇā bahavaḥ kalpanīyāḥ | tad varamastveka eva tādṛśaḥ kalpanālādhavāyeti | tadevaṃ kāryatvādeva pakṣadharmatāsahāyādevambhūteśvarasiddhiriti sthitam ||
[241,2]
bhavatu vāsmādupādānādyabhijñakartṛmātrasiddhiḥ | pāriśeṣyānumānāt tu vyatirekidvitīyanāmno viśeṣasiddhiḥ | tathā hi tanubhuvanādyabhijñaḥ kartā nānityāsarvaviṣayabuddhimān, tatkartustadupādānādyanabhijñatvaprasaṅgāt | na hyevaṃvidhastadupādānādyabhijño dṛṣṭo yathāsmadādiḥ | tadupādānādyabhijñaścāyam | tasmāt tatheti | no khalu paramāṇubhedān pratikṣetrajñasamavāyinaśca karmāśayabhedānaparimeyānanyaḥ śakto jñātumṛte tādṛśādīśvarāditi ||
[242,1]
vittokastu, yathā dhūmadarśanena pakṣadharmatābalāt nikuñjavartitvaṃ vahnerviśeṣo'vyāpako'pi pratīyate tathā karturapītyadoṣa iti tādṛgeva puruṣaviśeṣa īśvaraḥ pramāṇasiddha iti kathamanīśajagadvādino bhagavataḥ pramāṇenāvyāhataśāsanatvamiti ||
{7.2}
<īśvaravādādhikāre saṃkṣepadūṣaṇam>
[243,1]
vārtikasaptaślokīvyākhyāpekṣaprabandhabhīrūṇām | īśvaravāde dūṣaṇamātrakatheyaṃ samāsena ||
[243,2]
iha yadyapi bahulaṃ sahacāramātraṃ kāryasya prayatnavatā darśitam, darśitaśca tadabhāve kvacidabhāvaḥ, tathāpi pratibandhāsiddheḥ kāryamapi syāt, na ca buddhimatkartṛpūrvakamityāśaṅkā bādhavaidhuryāt kāryaṃ buddhimati sādhye sandigdhavipakṣavyāvṛttiko hetvābhāsaḥ | na ca sapakṣavipakṣayordarśanādarśanamātreṇa sādhanasya bhāve sādhyasyāvaśyambhāvaḥ, sādhyābhāve vā tadabhāva ityevaṃ rūpāyā vyāpteḥ pratibandhaśabdavācyāyāḥ sādhanaṃ bhavitumarhati, bhāvivyabhicāradarśaneṣvapi tathopalabdheḥ | kimidamidānīmadarśanamabhāvādeva vyabhicārasya, atha darśanasāmagrīsamavadhānavirahāditi nirṇetumaśakyameva sahacāramātradarśino vimarśaśīlasya |
[243,3]
ata eva vācaspateḥ svābhāvikasambandhadhoṣaṇamapi śabdapuṣṭimātram, tadatiriktārthāpoṣaṇāt | bhūyodarśane hi vyabhicārādarśane svābhāvikavyavasthā | vyabhicārādarśanaṃ ca vipakṣe'darśanamātramuktaṃ bhavati | yat punaretadupādheranupalambhena vyabhicārāsiddhiriti, tatra nopādhirnāma dṛśyacihnasthānīyaṃ kiñcidasti, yadanupalambho'vyabhicāraṃ vyavahārayet | kiṃ tu vyabhicāradarśanamātreṇaiva tatparikalpaḥ | tadadarśanāt ca svābhāvikatvamiti viśeṣābhāvāt na svābhāvikavādena kiñcit, sādhyena saha bhūyo dṛṣṭo heturvyabhicāre ca na heturitīyataiva paryāptatvāt | etacca sarvaṃ vyāpticarcāyāṃ vivicya kvacidarthāntarasya pratibandho nāma tadutpattimantareṇa, sā ca pratyakṣānupalambhasādhanaiveti vyavasthāpitamiti tata evāvadhāryam |
etena śaṅkaravācaspatimatāvalambinaḥ pratyuktāḥ |
[243,4]
astu tarhi prayatnavatāpi kāryasya tadutpattilakṣaṇa eva pratibandho dhūmasyeva vahninā | yathoktaṃ vittokena | tathā hi kumbhakāravyāpārāt prāk mṛtpiṇḍadaṇḍacakrādiṣu satsvapi kāryaṃ kumbhākhyamupalabdhilakṣaṇaprāptamanupalabdhaṃ tadvyāpārānantaram upalabhyata iti hetuphalabhāvasiddhau kuto vipakṣavyāvṛttisandehaḥ ? satyamatra pakṣavipakṣavṛttireva na sandehaḥ, atra hi pratyakṣānupalambhayogyasvarūpasvīkārādabhivyakto'nupalabdhapuruṣavyāpārairvṛkṣavīraṇādibhirvyabhicāraḥ | pakṣīkṛtāstṛṇādayaḥ, na ca pakṣīkṛtenaiva vyabhicāra iti cet — na, pratikṣiptasya pakṣīkaraṇe nyāyābhāvāt | anyathā anuṣṇo'gniḥ prameyatvādityādāvapi pakṣīkaraṇameva śaraṇaṃ syāt | tathā hi, sandigdhe hetuvacanād vyasto hetoranāśrayaḥ | (pra. vā. 4. 91)
iti nyāyaḥ | adhyakṣameva pratiyoginaḥ pratiyogyantarāpekṣayānupalabdhirucyate |
tato'nupalabdhibādhitamapi pratyakṣabādhitameva | vyavahārasādhanāpekṣayā tu sānumānam |
na cānumānabādhite'pyanyāvakāśaḥ | sā tarhi dṛśyaviśeṣaṇāpannasyaivābhāvaṃ vyavahārayati, dṛśyādṛśyaśarīretarasādhāraṇaṃ ca buddhimattvamiti dṛśyatāniyamānupapatterbuddhimataḥ katham anupalabdhimātreṇa tṛṇādijanmani niṣedhaḥ ? tataḥ sandehāt pakṣīkaraṇaṃ nyāyyamiti cet ? tadetad vikrotagavīrakṣaṇam | vyāptisādhanāyādhyakṣānupalabdhyoravakāśadānādeva dṛśyaviṣayatāsvīkārasya prasahyāyātatvāt | na hyadṛśye pratyakṣamanvayasādhanamanupalabdhirvā vyatirekasādhanī bhavitumarhati | tadayaṃ bhede satyanvayavyatirekarūpamadhyakṣānupalambhābhyāṃ hetuphalabhāvamavataranna dṛśyatāmativartituṃ sādhyasya śaktaḥ | dṛśyatve ca niyatatṛṇādinā vyabhicāra iti sādhāraṇānekāntaḥ ||
[244,1]
atha vyabhicāracamatkārādadhyakṣāgocareṇa prayatnavatā vyāptiṃ gṛhṇīyāt ?
gṛhṇātu, na tu pratyakṣānupalambhāśrayaḥ śreyānasya | nanu dṛśyādṛśyaviśeṣaṇamanapekṣya prekṣāvanmātreṇa vyāptigrahaḥ ? naivam, tāvatāpi hi pratyakṣakṛtāyā vyāpteranavakāśa eva |
dṛśyaikasvabhāvaniyatā hi sā kathaṃ dṛśyādṛśyaviṣayā bhavet ? taddhi dṛśyamadṛśyaṃ ca rūpamekabuddhimattvādidharmānuvṛttāvapi svabhāvaviprakarṣetarābhyāmatyantaṃ bhinnajātiḥ | tataḥ pratyakṣaṃ dṛśyaikajātisvīkāreṇa pravṛttamitaravārtānabhijñaṃ tadviśiṣṭameva sādhāraṇamapi dharmaṃ vyāpakamādarśayati |
[244,2]
yadyapi deśakālaviprakṛṣṭamapi na dṛśyam, tathāpi tadadarśanayogyatayaikajātyeveti svabhāvaviprakṛṣṭasyaiva pratyakṣeṇa parihāraḥ | sarvānyavarjane hi svalakṣaṇaikaparyavasānād vyāptireva na syāt, dhūmāgnivat, kampamārutavacca | yathā hi svapravṛttiyogyajvaladbhāsurākārapuraskāreṇa pravartamānādhyakṣakṛtā vyāptiḥ saptārciṣi na jaṭharānalasādhāraṇarūpaparyavasāyinī, anyathā tārṇādibhedavadabhimate'pi rūpe sandihāno na tatsādhyārthakriyālābhaikāgrabuddhiḥ pravarteta | pratibandhavaikalyavad vāsati jaṭharyatva ityāmṛśataḥ pravṛttiḥ syāt | yathā vā pallavollāsane samīraṇena vyāptiradhyakṣajakṛtāspṛśyarūpapuraskārānnastimitamārutasādhāraṇarūpaparyavasāyinī, anyathādyāpi kisalayakampena mātariśvānamanumāpayan spṛśyaprabhañjanānurūpapravṛttinivṛttī niścayenācaret, tathā puruṣe'pi pratyakṣakṛtā vyāpitāgṛhītiradṛśyarūpaparihāreṇaiva | tasmāt pratyakṣāvyājena yadi paramiṣṭamātrameva sādhanaṃ nādhyakṣaṃ dṛśyādṛśyasāmānye'pīti vyāpterabhāvāt sandigdhavipakṣavyāvṛttikatvameva |
[245,1]
prayogaḥ, yo yaḥ pratyakṣakṛtaḥ kāraṇatvaniścayaḥ, nāsau dṛśyādṛśyarūpaparyavasāyī, yathāgnau jaṭharajātajātavedaḥsādhāraṇarūpaṃ pariharan | pratyakṣakṛtaścāsau buddhimatīti vyāpakaviruddhavyāptopalabdhiḥ | pratyakṣakṛtatvaṃ hi dṛśyaviṣayatvena vyāptamadṛśye tasyāpravṛtteḥ, tadviruddhaṃ dṛśyādṛśyaviṣayatvam, tadvyāptaṃ dṛśyādṛśyarūpaparyavasāyitvam |
kiṃ ca yadi dṛśyādṛśyaviśeṣaṇamavadhūya dhīmanmātreṇa vyāptirvivakṣitā, evaṃ sati yadā buddhimadabhāve kumbhakāryasyābhāvamupadarśayed vyatirekapratipādanāya, tadā dṛśyādṛśyaviśeṣaṇarahitacetanamātrasyābhāvaḥ kena pramāṇena siddhaḥ, dṛśyānupalabdherdṛśyasyaiva pratiṣedhe'dhikārāt ? anyathā tṛṇādinā vyabhicārasyāśakyaparihāratvācca ?
[245,2]
na ca dṛśyapuruṣaviṣayaivānupalabdhirbuddhimanmātrasya vyatirekabodhasādhanībhavitum arhati, ātyantikaviṣayabhedasya vyaktatvāt | anyathā tṛṇādijanmanyapi dṛśyapuruṣaviṣayaivānupalabdhistadvyabhicārasthirīkaraṇakāraṇaṃ syāt | na hi lābhe praveśaśchede niḥsaraṇamiti nyāyyam | tasmād dṛśyaviśeṣaṇāpoḍhapakṣe vyāptigrahaṇakāle vyatirekagrahaṇopāyābhāvād avyāpteḥ punarapi vipakṣavyāvṛttisandehaḥ | na ca nabhasyubhayābhāvavibhāvanamupāyo vyatirekagrahaṇasya, kāryābhāvasya buddhimadvyāpārābhāvaprayuktatvaniścayānupapatteḥ | tadaparakāraṇasākalye hi tanmātrābhāve'bhāvaḥ kāryasya tadabhāvaprayuktaḥ pratyetuṃ śakyaḥ | yathā trikapañcakacintāyāṃ cintitam | dvayostu kvacinnivṛttimātram akāryakāraṇabhūtayorapi sulabham |
[245,3]
kiṃ ca buddhimatkāraṇavyāpāravirahāt vihāyasi kāryatvābhāva uta kāraṇamātraviprayogāditi ko niṣṭaṅkaḥ ? tathā ca sati viphalaḥ sakalo yatnaḥ | anvayo'pi hi kāraṇamātreṇa kāryamātrasya gṛhyatāmutasvit puruṣaviśeṣaṇena kāraṇeneti sandeha eva |
atha dṛṣṭa evāyaṃ viśeṣaḥ kathaṃ parihartu śakyaḥ, dhūme dahanātmavat | yadyevaṃ dṛśyaśarīrarūpo'pi viśeṣaḥ pratīta eva, kathaṃ parihartuṃ śakyaḥ, citrabhānorbhāsurākāravat ? sa tarhi viśeṣaḥ kāryeṇa vyabhicaryata iti cet ? vyabhicaryatām | kārye'pi kāraṇavad yathā paridṛṣṭaviśeṣaniṣṭha evānvayo bhavatu ghaṭavat saudhādāvapi dṛṣṭatvāditi kiṃ naśchinnam ?
etaccānvayamātraṃ gajanimolitena dūṣaṇamavadhīryābhidhoyate | vastutastu pratyakṣānupalambhayorekasyāpi vyāpārāyogānnānvayo na vyatirekaḥ | asti ca kāryatvamurvīdharādau, na ca darśanātikrānte kartaryanvayavyatirekau spṛśati | tādṛkcetanakṛtetaratvābhyāṃ ca rāśyantarābhāvād gandhādivadasādhāraṇānekānta eva | tasmānna pratyakṣeṇa kāryamātrasya vyāptigrahaṇamiti siddham |
[246,1]
yātāścaivaṃ yadamī pratyakṣānupalambhāviśiṣṭakāryajātyullekhenaiva kāryakāraṇabhāvagrahaṇapravṛttayo na kāryamātrollekhena | tathā hi pratyakṣānupalambhapravṛttisamanantaramīdṛśāt jvaladbhāsurasvarūpavastuviśeṣādīdṛśaṃ dhavalimaliptakaṇṭhāmbakavikārakāri vastu jāyata ityanenākāreṇa hetuphalabhāvavyavahāraḥ sarvāparakāryakāraṇajātivyudāsena viśiṣṭameva jātiyugmamullikhan pravartate | iyameva gatiḥ sarvatra hetuphalabhāvavyavahṛtau, īśvarānurodhāt tu prasiddhanyāyollaṅghanametat iti paśyāmaḥ ||
[246,2]
kaḥ punaratrāparādho yadi tārṇādibhedamudasya vahninā dhūmamātrasyeva bhūdharādibhedamapyudasya kāryamātrasya buddhimatā vyāptiṃ pratīyāt pratyakṣam ? yathaiva tarhi varhiṣā kāryajātiviśeṣasya dhūmasyāvāntarasūkṣmajātimātramantarbhāvya vyāptigraho na tu tadvijātīyasparśaḥ, tathā buddhimatāpyastu vastrādeḥ | yathā vātyantavisadṛśorapi kāryajātīḥ antarbhāvya bhūtimanmātrasya cetanena vyāptiṃ jighṛkṣasi, tathā vahnināpi gṛhṇīyāḥ |
indriyapratyakṣasyaiva hi vyāpāra ubhayatra kathaṃ bhinnāṃ vṛttimāśrayeta ? vyabhicāradarśanādarśanakṛto'yaṃ vibhāga iti cet ? tattarhi darśanādarśanaṃ saṅkalpamanārūḍhaṃ gacchattṛṇasparśavadakiñcitkaramiti tadanurūpavimarśenāvaśyabhāvyam | na cāsti |
[246,3]
na hi kaścidagnidhūmādiṣvanvayavyatirekagrāhipratyakṣānupalambhapravṛttau kāryajātiḥ akhilānalādutpadyata iti saṅkalpamanubhūya bhūyo vyabhicāradarśanāt yato vā kāryāntarāṇi vahnimantareṇāpyupalabdhānyupalabhyante vā tato dhūma evānena janyata iti niścayaṃ paricinoti, kiṃ tu jhagityeva pratyakṣānupalambhāntaramasmādagnyāderidaṃ dhūmādīti jātiviśeṣadvayaṃ hetuphalabhāvavyavahārabhājanīkurvannanubhūyate'nusandhānapratyayaḥ | pratyakṣagocare anvayavyatirekayorna kaścid viśeṣaḥ | yadā ca vikalpāntarasthitasya jhagiti kaṇṭakād vyathetyanupalambhapūrvikādhyakṣavihitā hetuphalabhāvagrāhiṇī matiḥ, tadābhivyakto vyabhicāradarśanavimarśavirahaḥ, samasamayāsambhavād vikalpānām | tadihāpyasmāt śilpina idaṃ pṛthubudhnodarādyākāraṃ kāryamityavāntarasūkṣmabhedamudasya vyavahāraḥ | yadā tu paṭaśakaṭādikamapi puruṣādutpadyamānaṃ paśyati, tadedamapīdamapi puruṣeṇa janyata iti matiravisaṃvādinī samudeti ||
[247,1]
kiṃ ca vyabhicāro nāma kiṃ siddhāyāmeva vyāptāvanumānamātraṃ khaṇḍayati ?
atha vyāptireva mithyeti vyavasthāpayati ? atrāpi pakṣe svasāmarthyena sphuratyeva vyāptigrāhiṇi pramāṇe | yad vā tasyaiva prāmāṇyakṣayamādadhānaḥ, adyāpi sarvatra viṣaye niyate vā ?
niyate'pi kimiṣṭivaśāt, atha pratyakṣasya tatraiva pravṛtteḥ ? prathamaḥ pakṣastāvanna yukto virodhāt | na hi sādhyāvinābhāvalakṣaṇā ca vyāptirhetoḥ sādhyābhāvasaṃbhavakṛtaścānumānābhāvaḥ saṅgacchate, anyatrāpi vyāptāvanāśvāsācca |
[247,2]
evaṃ vyāptigrāhiṇi pramāṇe prāmāṇyādapracyutibhṛti vyāptimṛṣātvabodhanamapyasambaddhaṃ boddhavyam | sarvatra ca vyāptigrāhiṇaḥ prāmāṇyakṣaye dhūmādagnirapi nānumātavyaḥ, anyasya vyāptigrāhiṇo'bhāvāt | kimidānīṃ śaraṇamīśvarānumānasya bhaviṣyati ?
svecchayā ca niyate viṣaye vyāptivihitau pramāṇaṃ varākamudāsīnamiti na kaścit heturaheturvā tattvataḥ, dhūme'pi svecchayā vyāptikhaṇḍanaprasaṅgāt | niyataviṣayatvaṃ tu vyabhicāragocarasyāpi pratyakṣasya katham, yāvatā yathā niyatajātipravṛttaṃ vyāptigrāhi sarvaviṣayamiṣṭam, tathā vyabhicāragocaramapi sarvaviṣayamevānyūnānatiriktaśaktitvād ubhayoḥ ? tadekaviṣaya eva vyāptigraho vyabhicāravedanaṃ ceti kimadhunā sādhanamasādhanaṃ vā syāt ? bhavatu vā bhavaduparodhād bādhabodhinaḥ pramāṇasya niyataviṣayatvam |
tathāpi na khalu sakṛdeva vyabhicāravatāṃ bādhabodhaḥ, kiṃ tu krameṇa | tadā ca vyabhicāriṇāmapi vyabhicāradarśanamāhatya nāstīti dhūmasya tato viśeṣābhāvāt punarahetutvam, hetutvaṃ vānyasyāpi |
[247,3]
na ca sarvasyānyasya vyabhicāradarśanairdhūme vyāptiviśvāsa iti vācyam | evaṃ hi purastād dhūme vyāptigrahaṇānantarameva parvatanitambe dhūmād dahanānumānaṃ na śārdūlāditi na syāt, vyabhicāradarśanavilambāpekṣaṇāt | aśakyaṃ caitadanyatra vyabhicāradarśanairabhimate vyāptiviśrāma iti | vyabhicāraviṣayāṇāmapyanantatvād deśādiviprakarṣavatāṃ gocarīkaraṇakālāpekṣayā puruṣāyuṣasya kanīyastvāt | tasmād vyabhicāradarśanavanniyataviṣaya eva vyāptigraho nirapavādaḥ, śuddhekādhyavasāyasya vibhāgena pravṛtteḥ | ataeva ca svābhāvikavikalpasyaiva kāryakāraṇabhāvagrahaṇe'dhikāro naupādhikasya |
[248,1]
asti hi śuddhaviṣayajanitālocanājñānamātrāpekṣo bālatiryaksādhāraṇo vikalpaḥ |
sa śuddhaḥ svābhāvika iti cocyate, yadvaśāt paśavo'pi kṣutpipāsāpraśamādisādhanāni tatraiva samarthānyavadhārayantaḥ punastadanvitayā tathaiva tatastatra pravartante, nivartante vānanvitayā |
asti ca saṅketasmaraṇasacivālocanājñānajanito vikalpaḥ, yathā dīpāt kajjalamālokayato nīlamidaṃ rañjanādyupayogītyeva vikalpaḥ pūrvadṛṣṭārthakriyāsmaraṇasahāyānubhavabhāvitastādṛgaupādhika ucyate | na ca tadā nīlavikalpa ityeva pradīpādakhilaṃ nīlamutpadyata iti prekṣaḥ kaścinniścinoti | kiṃ tu yadeva kajjalāvalokanamātrānurūpavikalpapuraskṛtaṃ vastu kajjalaśabdasaṅketayogyaṃ jātiyogāt svarūpaviśeṣād vā tadeva pradīpakāryaṃ vyabhicārālambane coktam |
[248,2]
evaṃ dhūme'pi dhavalamidaṃ vastu vahnerjāyata iti saṅketānusārī vikalpa aupādhika evākṣipati kāryatvena tuhinādikam | śuddhe tu vikalpe dhūmajātireva parisphuratīti tata eva tuhinādervyāptau nirāso na vyabhicārālambanaṃ sādhviti boddhavyam | tadvat kāryavikalpo'pi sarvatra aupādhika eva | apekṣitaparavyāpāro hi svotpattāvandhaḥ | kāryamiti saṅketasmaraṇasahāyādindriyajñānādutpattiriti na hetuphalabhāvavyavahārasyāṅgam |
tato yadyapi puruṣāt ghaṭodayadarśane ghaṭo'yamasmāditi vikalpavat kāryamidamasmādityapi sulabho vikalpaḥ, tathāpi svābhāvikatvābhāvānna tatpuraskṛtasvarūpasya tatkāryatvavyavasthā |
naisargikavikalpaviṣayīkṛtasya tu bhavatu |
[248,3]
nanu śuddhāvasāyagocare'pi vikalpaḥ saṅketasmṛtijanito dṛśyate'yaṃ ghaṭaḥ pauruṣeya iti nāmollekhāt | tataḥ so'pyaupādhikaḥ prāptaḥ | na, tanmātravikalpane smaraṇasya aprayojakatvāt, vācakāṃśollekha eva tasya sāmarthyāt | yadyapi ca vācyavācakākārotkalitākhaṇḍavikalpodayaḥ smaraṇasāhāyakena, tathāpyapoddhāradvāreṇa tanmātre tadvyāpāra ucyate, mṛnmayatvamātre kulālasyeva | jātyantarasamavāyikāryatvadhavalatādidharmakalpanaṃ tu saṅketasambandhagrahaṇādiprācīnavyāpārasmaraṇamantareṇa śuddhādhyavasāyasya tanmātrajātyullekhenaiva kṛtārthatvād bālakādivat, atastanmātraviṣayaiva pratyakṣakṛtā vyāptirityanavadyam | tasmād vyāptigrahaḥ pratyakṣakṛto vyabhicārapratyayo vā bhinnaviṣaya eveti siddham |
[249,1]
evaṃ tarhi vyabhicāradarśanena sādhāraṇānekāntavyavasthā duḥstheti cet ? evametad yadi buddhipāṭavaniyamaḥ sarveṣām | mandabuddhistu sādṛśyādinā jātiviśeṣapravṛtte'pi pratyakṣe jātyantareṇaikīkṛtya vyāptigrahābhimānādanumānamātiṣṭhamānaḥ paṭunā pareṇa vyabhicāramādarśya vyāptidurgrahamāpādyate | ataḥ sādhāraṇānekāntavyavasthā |
yathā dhūme pravṛtte'pi pratyakṣe vyāptigrāhiṇyucchaladvahalarūpamanalavyāptimanusmaran mārutoddhūtadhūlipaṭalādanalamanumāpayan vāṣpodayena prasiddhoṣarbudhavaidhuryeṇa vyabhicāramādarśya vāryate, tato'pi kāraṇāt jātiviśeṣaviṣayaiva vyāptiḥ pratyakṣeṇa gṛhyata iti siddham |
[249,2]
yadi hi dhūmaikajātipratibaddhapratibandhabodhamadhyakṣam, tadā sādṛśyāpekṣo'nyatra tadrūpāropaḥ, sadṛśāntaravyabhicāreṇa ca vāraṇaṃ yuktam | yadā tu kāryajātau sarvatra vyāptigrahaḥ, tadā kiṃ sādṛśyāpekṣayeti ? yadi tarhi jātiviśeṣapratibaddha evādhyakṣeṇa pratibandhabodhaḥ kathamatyantavijātīyā api ghaṭakuṭakuḍyādayaḥ sādhāraṇarāgayogino haridrādidravyasaṃskāramanumāpayanti ? kathaṃ vā kuṭhārādi cchedakriyāyāṃ dṛṣṭavyāpāraṃ karaṇamatyantavijātīyāpi buddhiḥ kriyātvenānumāpayati ?
[249,3]
evamatyantavijātīyā api kailāsakuliśādayaḥ sādhāraṇakāryatvādidharmakāḥ puruṣamanumāpayiṣyantīti cet ? naivam, vyāpyasya gamakatvāt, tadapekṣayaiva sajātīyavijātīyatāyāścintyatvāt | vyāpyaṃ ca nirvartyavikāryakarmāpekṣayā dvividhaṃ dharmirūpaṃ dharmarūpaṃ ca | tatra sarvathāpūrvotpattau dharmiṇo vyāptirucyate, dhūmādivat | tadā ca dhūmāntarameva sajātīyam, vijātīyamanyad vastu | yadā tu pūrvasthitasyaiva dharmāntarotpattivyavasāyaḥ, tadā dharmavyāptirucyate, payasi auṣṇyādivat, tadā ca auṣṇyāntarameva sajātīyo dharmaḥ, nādhunā dharmijāterapekṣā |
[249,4]
evaṃ rāgo'pi ghaṭakuṭādidravyavaijātyamavamatya svayaṃ svajātīyakāryāpekṣayaiva rāgadravyasaṃskārasya gamakaḥ | ataeva tadviśeṣe kvacit kuṅkumasya samparkaḥ kvacit haridrāderanumīyate | na caivaṃ pūrvasthite bhūdharāmbhodharādau kāryatvādimātranirvartakaḥ puruṣa iṣṭaḥ, kiṃ tu kumbhādivadapūrvakotpādaka eva | tadā ca dhūme dhavalatādivat kāryatādayaḥ santo'pi jātyantarasamavāyino dharmā vyāpterbahirbhāvādakiñcitkarā eva | tasmād dharmivastuvyāptigraho na dharmamātrapratyāsattimanurudhyate | nāpi dharmavyāpterdharmiṇaḥ sajātīyatām | śuddhaikavimarśāpekṣayā ca sajātīyetaravyavasthānamuktam | nāto rāgavaddharmivaijātye'pi kāryatvādīnāṃ gamakatvam | anyathā pāṇḍudravyādapi havyāśanānumānaprasaṅgo duṣpariharaḥ, vyabhicārottarasya dūṣitatvāt |
[250,1]
indriye tvevamanumānam | yadanyakāraṇasannidhau kādācitkam, tat kāraṇāntarāpekṣam, yathā pāthaḥpṛthvīsannidhāvaṅkuraḥ, viṣayamanaskārālokasannidhau ca kādācitkī buddhiriti svabhāvahetuḥ | anapekṣatve vipakṣe kādācitkaṃ virodhādanavasthāyīti bādhakāt vyāptisiddhiḥ | yat tadanyadapekṣyaṃ tadindriyamiti vyavasthā, tato na kriyātvena kāraṇānumānaṃ, nāpi pratyakṣaṃ vyāptigrāhi | avaśyaṃ ca svābhāvikavikalpāmukhīkṛtajātibhedapuraskāreṇaiva sāmānyagrahaṇameṣitavyamadhyakṣasya, anyathā yadā pratyakṣeṇa vyāptimekāmupadarśyāyaṃ ghaṭa iti saṅketaḥ kriyate, tadā kimasau kāryatvādidharmayogi viśvamāviśati ? vyabhicāradarśanena ca niyataviṣayatāmupanīyate ? upadeṣṭaiva vā sarvānyajātiṣu niṣedhan viṣayaniyame niṣṭhāpayati ? atha sāmānyaviṣaya eva nāsau samayaḥ ?
[250,2]
evaṃ vācakajātibhede'pi draṣṭavyam | kāryaśabdastu pratyakṣamanapekṣya vikalpamātragocarite parāpekṣodayamātre niveśita iti na viśeṣavṛttiḥ | yadi tu so'pi pratyakṣavartinyayaṃ kārya iti niveśyeta, so'pi tatparyāyāntaravānniyatavṛttireva syāt |
tasmāt kāyajātiviśeṣaviṣayīkaraṇameva nisargaḥ pratyakṣasya | yadi ca kāryajātibhede pravṛttamapi pratyakṣaṃ kāryamātramadhiṣṭhānīkaroti, kāraṇe tarhi pravartamānaṃ kāraṇamātrameva vyāpakamavadhārayatu, kasmādupādānādivedanaviśiṣṭamavalambate ? tato yadi na bhavadabhiprāyānurodho'dhyakṣasyobhayatra sāmānyāvalambinā viśeṣāvalambinā vā bhavitavyamanena, sāmānyālambane kāryāt kāraṇānumānamiti kā vārteśvarasiddheḥ ? viśeṣāvalambane ca kāryamātravyāpterasiddheriti | tasmādanubhavād yuktaśca viśiṣṭāmeva kāryajātiṃ hetuviśeṣavyāptāmupadarśayati pratyakṣamiti |
[250,3]
prayogaḥ | yad yat kāryakāraṇabhāvagrāhi pratyakṣam, tad viśiṣṭajātipratiniyatavyāpāram, yathāgnidhūmayoḥ | tathā cedaṃ buddhimatā kāryasya vyāptisādhanamiti svabhāvahetuḥ | nāsyānyathāvyāpārāśaṅkayānekāntaḥ, kāraṇānupalabdhibādhitatvāt | kāraṇabhedo hi kāryabhedasya kāraṇam, anyathā sarvasyāhetukatvaprasaṅgāt | na cāsya kāraṇabhedo'sti, viṣayendriyālokādilakṣaṇasamānasāmagrīprabhavatvāditi | dṛṣṭānte sādhyaśūnyatāśaṅkāyāṃ ca yad yat pratyakṣam, tat tad viśiṣṭajātyaiva sāmānyāvalambanam, yathā vyabhicāragrāhi pratyakṣam, pratyakṣaṃ ca vyāptigrāhīti svabhāva eva | sa evānekāntaparihāraḥ | buddhimatkāryayorapi vyāptigrāhiṇi dharmiṇyayameva vā prayogaḥ | athavobhayatrāpi yad yat sambandhagrāhi pratyakṣaṃ tad viśiṣṭajātyaiva, yathā vācyavācakayoḥ, sambandhagrāhi ca pratyakṣaṃ kāryakāraṇayorapi pūrvavat | tadayaṃ yadi tattvataḥ kṛtsno'pi kāryagrāmaḥ prayatnavannāntarīyakaḥ, tathāpi kāryajātīnāmatyantavilakṣaṇānāmānantyāt, pratijātibhedaṃ ca vyāptigrahaṇāpekṣaṇāt, yāvajjātikaṃ kāryaṃ puruṣapūrvakaṃ paricchinnam, tāvata eva tadanumānamāñjasamiti yuktamuktam,
[251,1]
siddhaṃ yādṛgityādi |
[251,2]
tathā ca vahnereva dhūmabhasmāṅgārapākapāradotsāraṇavīkṣaṇakṣatiprabhṛtiṣu kāryeṣu yatra yatraiva pratibandhasādhakamadhyakṣaṃ pravṛttam, tata eva tadanumānam, nānyasmāt | evaṃ devakulakalasaprāsādasyandanadukūlādiṣu vastuvṛttyā pauruṣeyeṣvapi yajjātīyeṣveva puruṣakriyopalabdhirāsīt, tajjātikādeva kāryāt tadanumānamanumanyāmahe | dhārādharadharādharādijātau punastadvyāpārānavadhāraṇāt kānumānavārtā, jātivaijātyasyātyantikasya sambhavena vyāpteragrahāt ? gṛhītavyāpteśca kāryasyādarśanāt || krīḍāparvatakādinirmitidṛśāṃ śailādiṣu jñānumā nāpi nyāyasahā skhaladgati yatastannāmamātraṃ samam | kiṃ cānekasamānamānavakṛtāḥ sidhyanti cedīśinaḥ kā vārtā phalasāmyasaṃvidi kuto hetorviśeṣasthitiḥ || iti hyantaraślokaḥ ||
[251,3]
kīdṛśī punaḥ kāryajātiḥ prayatnavatā vyāptetyāśaṅkya tasyā apyānantyāt saṃkṣepārthamucyate, yaddṛṣṭerarthakriyādarśino'pi kṛtabuddhirbhavatīti | tatra ca kṛtabuddhiriti na sādhanabuddhiḥ, nāpyupādānādyabhijñalakṣaṇaprakṛtasādhyabuddhiḥ, kiṃ tu kuvindādisvabhāvasādhyabuddhiḥ | tadabhāvācca na sākṣādbhavadīyahetvasiddhiḥ prakṛtasādhyasiddhirvā vivakṣitā, kiṃ tu ātyantikavaijātyapradarśanametat | taddvāreṇa ca hetorasiddhiravyāptirvābhimataiva |
[252,1]
tathā hi śūnyanagaraparidṛṣṭadevakulādau kulālādisamaśilpibuddhirāvirasti, na malayamakarālayādau | tasyāḥ śilpibuddherbhāvābhāvau na jātibhedamātyantikamantareṇa ityabhiprāyaḥ | vyāpteragrahaṇe smaraṇasaṃskārabhraṃśe vā devakulādāvapi na syādiyaṃ samānaṃ śilpibuddhiḥ | tato yathā dhūmādagnibuddhirbhavantī gardabhādabhavantī dhūmād gardabhasya niyataṃ jātibhedamāpādayati, tatheyamapi pariniścitapauruṣeyabhāvebhyo bhāvebhyaḥ kailāsakuliśādīnām |
[252,2]
kathaṃ punaranumānābhāva eva pratyetavya iti cet, kumbhakārādambhodadambholiprabhṛtisambhava iti svapne'pi śaṅkāvirahāt | anyathā kuvindapādamardanādanāvṛṣṭikaṣṭam āviśet na lokaḥ, paracakrākrāntikātaro vā kṣitidharajaladhivyavadhimabhilaṣaṃstata eva nirvṛttimāsādayet | kuvindasthānīyastatrāparo'pekṣyata eveti cet — na, samāne kāryajanmani vijātīyakāraṇagaveṣaṇānupapatteḥ, kuvindenaiva sādhyasiddheḥ | na hi paṭāntare api kuvindādaparasyāpekṣā |
[252,3]
asti ca vastraviśeṣe viśiṣṭaśilpino'pekṣeti cet ? asti, yāvadeva tu vastrāntareṇaikajātiparāmarśo dṛḍhaḥ, ata eva kuvindasyaiva śilpinaḥ kalpanam | tadvimarśābhāve pauruṣeyatāyā eva sandehaḥ | merumandarādayastu na kenacit pauruṣeyeṇaikapratyavamarśabhājaḥ | tadeṣāmadhyakṣasiddhamatyantavaijātyaṃ śāṭhyādapahnavānaḥ samānaśilpyanumānaviraheṇa svīkāryate | siddhe ca jātibhede yādṛk kāryaṃ kumbhādi puruṣapratibaddhaṃ siddham, na tādṛggarbhārbhakādi | yādṛk cedaṃ na tādṛk puruṣavyāptamiti siddhā asiddhiḥ avyāptiśca dvayoḥ | evaṃ ca sthite prakṛtasādhyabuddhyajananadvārāṇi dūṣaṇāni dūram apāstāni ||
[252,4]
na hi vayaṃ prakṛtasādhyabuddherabhāvāt kāryatvādihetorasiddhiṃ brūmaḥ | kiṃ tarhi ?
mandarādau kuvindasamaśilpibuddherabhāvādambarādisajātīyakāryatvāsiddhim | tataśca prakṛtasādhyabuddhivaidhuryamiti na kaścid doṣaḥ | kuvindasādhyāpekṣayā ca vyāptigrahaṇasmaraṇasaṃskārabhraṃśa eveṣṭa iti na bhūṣaṇavikalpāvakāśaḥ | kṛtakatvamātrapratītistu na vivakṣitaiva | abhraṣṭasmaraṇānāṃ tāvad bhavatyeva puruṣakṛtabuddhiḥ kṣityādiṣviti tu dūramapakṛṣṭam |
[252,5]
bauddhakṛtasya hi kṛtabuddhiniṣedhasyāsiddhiḥ prastutā abhidhātum | na ca sā śakyā, kṛtabuddhiśabdena śilpibuddherasya vivakṣitatvāt | puruṣakṛtabuddhibhāvavibhāvanaṃ punaranupayogi | pratīta eva tasmin dūṣaṇacinteyam | tatrāpyabhraṣṭasmaraṇānāmityasaṅgatam, atyantavaijātyasiddheḥ sindhvāderanyato na vyāptipratīteḥ, smaraṇasaṃskārabhraṃśasya parihartumaśakyatvāt | ata eva jagat kenacit sṛṣṭamiti pralāpamātre ka āśvāsaḥ ?
prakṛtasādhyabuddhyāsiddhicodanaparihārādeva ca vedeṣvapītyādi pratyādiṣṭam |
[253,1]
yadi tu pauruṣeyavākyāderatyantaṃ vedasya vaijātyamupadarśayet mīmāṃsakaḥ, tat kiṃ samayamātreṇa parājetavyaḥ ? na tu tayoḥ svarūpadvārakaḥ śaktidvārako vā kaścid viśeṣo'sti | tathā ca tat dvayamagṛhītasaṃketasya puraḥ paṭhitvā pratīhi kasya kīdṛśaṃ viśeṣaṃ vyākurvīta śrotā, kiṃ na vā paśyasi garuḍādimantrakṛtaṃ viṣāpākaraṇādi ?
tadetadāyātam, ekaḥ kāryaviśeṣameva kalayan hetorviśiṣṭaṃ nijaṃ lakṣyāgneriva kāryamātramamunā vyāptaṃ samutpaśyati | tajjātīyakameva kāryamaparo nāvaiti taddhetukaṃ hanta dhvāntaviśeṣa eṣa viduṣāmadhyakṣavastunyapi ||
tasmāt,
[253,2]
yad vācaḥ puruṣānvayavyatiricostadbhāvabhājaḥ sthitā nānyasmād vacasaśca vadikagirāṃ bhedo'sti śakyātmanoḥ | tulyātīndriyasūcanā ca niyataṃ naikatra cāśvāsanaṃ vedastena na pauruṣeyapadavīmaprāpya viśrāmyati ||
[253,3]
yadi tat, kā kathā vicāragocarātītātyantikajātibhedeṣu kumbhādambhodadambholiprabhṛtiṣu tajjātiniyatapratīteḥ pauruṣeyatāyāḥ ? yadapyanityatāsādhanāyopālabdham, tadapi nyāyabāhyam | pratyakṣeṇa pratibandhabodhādhikāre hi tādṛśī sajātīyetaratvamīmāṃsā | anityatve kṛtakatvamātrasya viparyayabādhakapramāṇādanumānasvabhāvāt pratibandhasiddhiriti na tatra jātiviśeṣānurodhaḥ | jātiviśeṣānavacchinne tu kṛtakamātre vyāptisādhanasamarthamasamarthaṃ vā tat pramāṇamiti cintanīyam | śaktau na doṣasparśaḥ |
ata eva tatra ghaṭaśabdabhedena bhedodbhāvanaṃ dṛṣṭāntadārṣṭāntikavaidharmyābhidhānamiti na yuktam | yato dharmirūpādākṛṣṭadharmadvayasya vyāptivyavasthāpanād dharmavastveva dharmīti tadbhedābhidhānasya dharmimātrabheda evārthaḥ |
[254,1]
ihāpi tarhi kāryeṣu dharmiṣu pauruṣeyatvaṃ sādhyaṃ kāryatvamātraṃ heturiti na viśeṣaḥ kaściditi cet ? ucyate, kāryatvamātraṃ heturiti ko'sya bhāṣitasyārthaḥ ? kiṃ tāvanmukhyatayā dharmamātre kāraṇasya kuṅkumādereva rāge vyāpārādevamucyate ? utasvit kārtsnyena kārye vyāptisiddheḥ, dhūmatvamātraṃ heturitivat ? yathā kṛtsno dhūmaḥ sādhyavyāptaḥ, tathā yāvat kāryaṃ tat kṛtsnaṃ puruṣavyāpārajanmakamiti niścayāt | tadetadubhayamapi nirastam |
kṛtakatvamātramanityatvavyāptamiti tu kārtsnyapara eva bhāvanirdeśaḥ, yāvat kṛtakaṃ tat sarvamanityamityayamevārthaḥ | atrārthe pramāṇabale milite siddhe ca dhvaneḥ kṛtakatve ghaṭa eva kṛtako'nityo dṛṣṭaḥ kathaṃ śabdaḥ syāditi niravakāśamevetyayamevārtho dharmimātrabhedo'yamityanayā rītyā prakāśyate |
[254,2]
yathā hi svabhāvahetvadhikāraprastāvāt sādhyasādhanadharmau vikalpārūḍharūpāpekṣayā bhinnau vyavasthāpitau tathā dharmyapi śabdādiḥ, anyasya taddharmaṇo'bhāvāt | na cānyatra dharmiṇi kṛtakavastunā anityavastusādhane dhvaneranityatāsiddhiḥ | tasya ca dharmiṇo ghaṭaśabdabhāvena bhedamāpādayan dūṣaṇamabhidhāya nigṛhyate dharmimātrabhedadvāreṇa | prastute tu kāryahetvabhimānād dhūmasthānīyaḥ kāryarāśiḥ sādhyaśca bhinno'gnivat puruṣaḥ | kevalaṃ nāgnivat taddeśakāla eva | kiṃ tu janmadeśakāle sannihito niśceyaḥ, bhasmakumbhābhyām ivānalakulālau | tato yathā kulālapūrvo'yaṃ ghaṭo ghaṭatvādityupanyāse'pyutpattikāladeśasannihitavyāpāraḥ kulālo niścīyate, ghaṭaśca heturvastutaḥ, tathā puruṣe'pi sādhye vastveva heturna kāryatvadharmaḥ, tathā sati puruṣavyāptāt kāryād vilakṣaṇaṃ kṣīṇīdharādikāryāmati vadatā sādhanavaisadṛśyamudbhāvitam, na dharmivesadṛśyam | tadā hi tadudayadeśakālameva dharmi, na ca kalasādikāladeśāt kailāsādikāladeśavaisadṛśyaṃ kaścid vaktumupakrānto yena dharmivaisadṛśyodbhāvanaṃ bhavet |
[254,3]
tasmād dahanarūpamātrād dahanānumānavat sādhanavaisadṛśyodbhāvanametadasiddhim avyāptiṃ vā darśayituṃ dharmiṇa iti tu viplavaḥ pareṣām | ayamevārtho yādṛk kāryatvaṃ devakulādau puruṣavyāptaṃ pratītam, na tādṛg yugandharādāvityanayā diśopadiśyate |
yajjātīyaṃ devakulādi puruṣavyāptaṃ na tajjātīyaṃ yugandharādītyarthaḥ | atyantavejātyācca kāryaśabdamātrasāmyamucyate na punarakāryavyāvṛtteḥ kvacit nyūnabhāvaḥ | vyāptau tu kāryatvāderanantarbhāvaṃ brūmaḥ | ataeva tanmātreṇa sāmyaṃ nopayogi, mūrtatvādineva dahanānumāne |
[255,1]
mañjaryāstu paryanuyogo'sthānapatitaḥ | ghaṭādijātireva puruṣavyāptā siddheti vadatānyatra saṃśayamātrasya vivakṣitatvāt | kulālādimanuṣyakṛtabuddhiśca kṛtabuddhiruktā |
tadabhāvaśca jātibhede uttarīkṛtaḥ | sa cobhayasiddhatayā na visarjanānyavakāśayati |
na cātyantikajātibhedamantareṇopapadyata iti niveditam |
[255,2]
evaṃ vācaspaterapi viśeṣagaveṣaṇaṃ kṛtabuddhivaidhuryasyābhidheyaprayojanayoraparijñānaprayuktamiti veditavyam | yadi hi kṛtabuddhirnāstīti prakṛtasādhyabuddhirnāstīti vivakṣitam, tadā pratītikalahe'muṣmin kuto viśeṣādanyatra sā bhavati parvatādau tadabhāvānneti cintyate | yadā tu kṛtabuddhirnāstīti samānaśilpikṛtabuddhirnāstītyabhidheyam, tatra ca na vivādaḥ | prayojanaṃ ca kumbhādibhyo'mbhodharāderatyantavaijātyakhyāpanam |
tadapyaśakyaparihāram | tato gṛhītavyāptikebhyo'tyantavilakṣaṇāt kathaṃ prakṛtasādhyabuddhirityabhipretam ? tadā plavata eva sakalamevaṃvidham | utpattimanmātre ca vyāptinirasatāt hantotpattimadityādyuttaraṃ kāladaṇḍakhaṇḍitameva | tena ghaṭe dṛṣṭavyāptikasya ghaṭasajātīyameva buddhimatpūrvakam | yadā tu prāsādādāvapi vyāptigrahastadā tajjāterapi tatpūrvakatvasiddhirityapyuktam |
[255,3]
yaccātha yajjātīyamityāśaṅkya, kiṃ kāryajātīyam ? tathā na dṛṣṭamityuttaram, tadapi svābhāvikavikalpāvabhāsinaḥ sāmānyasya pratyakṣeṇa vyāptigrahaṇayogyatāsamarthanāt kadarthitam | tasmād yadapi aupādhikavikalpapratibhāsināpi rūpeṇa tajjātīyavyavahāro duṣpariharaḥ, vyāptigrahaṇe tu pratikṣiptatvānmahān viśeṣa iti |
[255,4]
ata eva vittokavikalpā api na kiñcit | tathā hi, yadyasmadabhiprāyapraśnaḥ, tadā viśiṣṭaiva kāryajātirdevakulakalasādilakṣaṇā buddhimadvyāptā yaddṛṣṭerhi parokṣakriyasyāpyanubhūtasajātīyaśilpyanumānam, sā na siddhā sindhubhūdharādau | kāryatvamātraṃ tu na vyāptamityuccaistarāṃ tanvanta evāsmahe | tatra kimebhirvikalpairiti cintaya | yadviśeṣād viśiṣṭā kāryajātiḥ sa viśeṣaḥ kimanirūpitarūpa evetyapi pāpīyaḥ, pratyakṣasiddhānāṃ kāryajātīnāṃ parasparavaisadṛśyasyāpahnotumaśakyatvāt | vyāptistu viśiṣṭāyāṃ jātau bhavatu kāryamātre vetyatra paramāpātato vimantumarhati | kathamanyathā svayamapi vastutvasyāgnikāryatvāsaṃjananaṃ vyabhicāramālambya parihṛtam ? vyabhicārabuddhīnāṃ niyatajātiviṣayatve vivādābhāvādityāvirbhāvitameva | tasmādākārārthakriyāsāmarthyādivedanāt citrākāre jagati niyatamīśvaraprasādādevālaukikamekākāramālokitamasyetyupekṣaiva jyāyasī |
[256,1]
yadapi prācīnamupādānodāharaṇamasya kāryamātre vyāptisamīhayā, tadapi naupayikam, tatrāpi pratyakṣavyāpārasyāśakyasādhanatvāt, naisargikavikalpaviṣayatvāt, upādānasya dṛśyādṛśyasvabhāvatvācca | tat kimidānīmupādānena kāryarāśervyāptireva nāsti ? āhosvit pramāṇāntaragamyā bhavatviti cet ? ubhayatra saṃśayaḥ, sato'pi vyabhicārasya viparyayabādhakānumānasya vānullekhasaṃbhavādidānīmekāntahetorabhāvāt |
tadayaṃ sopādānaṃ sarvotpattiriti sarvatantrasiddhānto'virodhādanuvṛttaḥ, yāvacca kāryam ālokayāmastāvadupādānavadevetyavigānena vyavahāro'pi | na ca kāryaparyantabodhaḥ pṛthagjanasyeti tanīyasāpi viparītāṃśena saṃśayo durvāraḥ | buddheśca buddhirupādānaṃ niścitā iti vijñānasya vijñānānyānupādānācca sidhyatīti na virudhyate, tato yadi siddhāntādapi tadvyāptivyavasāyo na kācit kṣatiḥ | pratyakṣāt tu mā bhūt, kevalamatra pakṣe'cetanopādānatvaheturekadeśasiddhaḥ śaṅkyeteti vyavasthā | sā cāyātaiva, kiṃ kriyatām ? viparyayabādhakapramāṇalābhe tu sāpi na syāt | kevalaṃ pratyakṣeṇa kṛtsnakāryavyāptivāde'nudāharaṇamevedam | ataḥ pratyakṣasya jātiviśeṣe vyāpāraniyamaprasādhanād viśeṣahetvabhāvādityādyapi dhvastam ?
[256,2]
yatpunaraparasya viparyayabādhakapramāṇopanyāsapauruṣam, tatrāpi prathamadvitayaṃ tāvad bādhakaṃ dhūmasyeva siddhāyāmeva tadutpattau tatsādhakapratyakṣānupalambhasya viśiṣṭajātyadhikāreṇa pravṛttisādhanād viśiṣṭameva ghaṭādikāryaṃ prati śakyam | evaṃ ca yadi buddhimantamantareṇa jāyeta sakṛdapi tato na bhavet, aniyatahetutve vāhetutvamiti na kāryamātraṃ prati, tasya puruṣādutpattiprasādhanābhāvāt | tataśca tat kāryaṃ yat puruṣapūrvam ityapi niravakāśam ||
[256,3]
nāpi kāryāvirāmaprasaṅgasaṅgatiḥ, svakāraṇāyattasannidheradṛṣṭapariṇāmasahakāriṇaḥ kāraṇāvasthāviśeṣasya satatamabhāve'pi kāryāṇāṃ kādācitkatopapatteḥ, yadapekṣayā nityaśakterapi īśvarasya śaśvanna karaṇatvam | ekāvasthāniyame hi kāraṇāntarāṇāṃ pravṛttinivṛttisādhanīcchā prārthyeta | sa ca nāsti, bījasyocchūnataratamādibhāvavat pariṇāmaparamparāparicayasya teṣāmapahnotumaśakyatvāt | astu vā ekāvasthāniyama īśvarasya icchāyā api nityatvāt tadavasthaḥ kāryāvirāmaḥ, anitye tu yadapekṣo'syāḥ kadācid bhāvaḥ, tadapekṣayā kāryagrāmasya yadi syāt kīdṛśo doṣaḥ ? kumbhādikāryakrame'pi tarhi kiṃ puruṣecchayā, yadapekṣo'syāḥ kramaḥ, tadapekṣa eva kumbhāderapyastīti vaktuṃ śakteḥ ?
tadayuktam, pramāṇena dṛṣṭasāmarthyasya hetorapohitumaśakyatvāt | prastute tu pramāṇābhāvāt kāryakādācitkatāmātramāśritaṃ tadanyathāpyupapatsyata iti kutaḥ puruṣāpattiniyamaḥ kāryasya ?
[257,1]
atha kumbhādeḥ kadācidbhāvaḥ puruṣādhīno dṛṣṭa iti kāryāntarasyāpi tatheti cet ? evaṃ tarhi tadeva darśanādarśanamātraṃ vyāptisādhanamāyātam, kimatra viparyayabādhakopanyāsaśauṭīryeṇeti tṛtīyamapi nirastam ||
[257,2]
yaccocyate, kāraṇasannidherdhīdhanādhīno niścita iti, tatrāpi tathā darśanamātrāśraye etadeva vācyam | viparyayabādhakaṃ ca na kiñciduktam | pratyakṣānupalambhaśaraṇīkaraṇe ca vātopaghātādimilajjambālabījādisāmagryā anaikāntikatvādi sarvamākṣepaparihārasametaṃ kāryabadavagantavyaṃ sāmagrīviśeṣa eva vyāptiyogya ityetatparyantam | tanna kāraṇasāmagryāḥ puruṣeṇa vyāptisiddhiḥ, yato vipakṣe vyāpakānupalambhādasambhava iti caturthamapi kadarthitam ||
[257,3]
tāvataiva vācaspaterapi hṛdayaśūnyaḥ pralāpo'pahastitaḥ | yathā hi vitatānāṃ tāvadajananabījamuktamavasthāviśeṣābhāvo nāma | yadyapi daṇḍacakrādīnāṃ puruṣādeva milanamupalabdhaṃ tatprayatnasacivānāṃ ca kāryārambhaḥ, tathāpi sarvatra sarvadā vā tathaiveti niyamayituḥ pramāṇasyābhāvāt kāryotpādavyāpakasyāpi kāraṇasamavadhānasya buddhimadadhīnatvena vyāptyasiddhestadavastho doṣaḥ | yathā ca kāraṇāntaradaśāviśeṣāśrayeṇaiva kāryāṇāṃ kadācid bhāvastathā prakṛtaviśeṣo'pīti pañcamaṃ ca pañcatāmañcitam ||
[257,4]
kāraṇamātrāpattisādhanaṃ punaretaditi darśitaṃ śāstre ||
[257,5]
etenaiva śaṅkaroktamapi nāpi kaścid viśeṣa ityādi kāvyaracanāmātramāpāditam, pratibandhasādhakapramāṇaparyādānāt | yadyapi ca nirabhiprāyavyāpāratvena prāsādādihetubhyo bhūbhūdharādihetūnāṃ na viśeṣastathāpi prayatnavadapekṣānapekṣābhyāṃ yadi syāt ko doṣaḥ ? yathā pārthivatvāviśeṣe'pi lohalekhyatvālohalekhyatve | avaśyaṃ ca nirabhiprāyatvāviśeṣe'pi viśeṣa eṣāmeṣitavyaḥ śakteḥ, kathamanyathā kāryavaijātyamātyantikam ?
tadasau śaktiḥ prayatnavadapekṣāvaimukhyamapi yadi kṣameta kā kṣatiḥ ? kiṃ ca karturapi karādivyāpāramantareṇa samīhāmātrāt na mūrtakāryasiddhirupalabdhā, tamativartamānānāṃ bhūdharādīnāṃ kā gaṇanā samīhāmātre ?
[258,1]
karādayo'pi samīhayā pravartthanta iti cet ? samīhāpi sanniveśini śayādivyāpāravirahe na kiñcitkarītyuktam | tato yayā śaktyā karādivyāpārapāravaśyamapāsya mahīdharādihetavo nirabhiprāyatve satyapi na kāryakarmaṇi pratihanyante, tayā samīhāmapi nātikrameyuriti ka evaṃ śraddadhīta ? na hi dhūmodayakāle ucchaladbahalarūpaṃ vastu vahnīndhanajanyatayā sambhāvitamekābhāvaniścaye niścīyamānamanyābhāve'pi na bhāvaśaṅkāyāṃ niveśayati, tādṛgetadapi ||
[258,2]
śarīrasvīkāre tu prādeśikakāryānityānekāsarvajñatvāt sādhu sādhitaḥ sudhībhirīśvaraḥ | etenaiva vā vyabhicāraḥ kāryatvādeḥ | na hyanadhiṣṭhitānāmityādivacanād darśanādarśanamātrādanyamupāyamasya vyāptisādhanāya spṛśati, tacca kṛtottaram | yadi ca darśanādarśanameva śaraṇam, tadā yathā samīhāvataḥ kāryakriyā dṛṣṭeti kārye sati samīhāvato'numānamiṣṭam, tathā karādimata eva mūrtakriyā dṛṣṭeti karādivyāpārānupapattau puruṣasyākriyaiva kasmāt na niścīyate ? na khalu kāryahetuvyāpakānupalambhayoḥ prāmāṇye kaścid viśeṣaḥ | yadi tu darśanādarśanamātramanāsthāya pramāṇāntaramekaniyataṃ syāt, syādekasādhyabuddhiḥ, tadabhāve tu pratibandha eva tayoḥ parasparam, na bādhā tulyakakṣatvāditi prakaraṇasamaḥ parābhiprāyāt |
[258,3]
prayogaḥ, yo na svāṅgavyāpāravān nāsau mūrtanirvartanasamartho dṛṣṭaḥ, yathā kulāla eva saṃhṛtakarādivyāpāradaśāyām | nāsti ca svāṅgavyāpāraḥ prakṛte puṃsīti vyāpakānupalabdhiḥ | nāśrayāsiddhiḥ kṣaṇabhaṅgādhyāyanyāyeneti vastutastarhi dūṣaṇāntarameva yuktaṃ, kaḥ pratihetoravakāśa iti cet — na, bhūyodarśanasya vyāptisiddhāvanaṅgatvapratipādanārthamasyopanyāsāt | yadi bhūyodarśanamupāyaḥ tadaivamapi syādityukteriti vyāptigrahaprakārāṇām ayogādanekānta iti sthitam |
[258,4]
astu vā vyāptigrahaḥ kathañcit, tathāpi neśvarasiddhipratyāśā phalavatī, buddhimataḥ sādhyasyaikatvaniyamaniścayābhāvāt | ekatve hi tasya siddhe nityavibhusarvajñatvasiddhirīśvaravyavahāramāropayet | yadā tu bhinnadeśakālakalitaṃ kāryajātamanekena saṃkhyātikrāntena kartrā kṛtaṃ sambhāvyeta, na tadā vibhutvanityatve, svasvaviṣayopādānādimātravedanasiddhau ca kva sarvajñatvam ?
[259,1]
atha bahūnāṃ vyāhatamanasāṃ vyāpāre kāryasyānutpattirupanyasya vilopādiprasaṅgaśca syāditi cet ? pratyekaṃ vaibhavādiguṇayogādīśvarāṇāṃ vyāpāre syādapīyamāśaṅkā, adya punareko'pi tādṛṅ na sidhyatītyucyate | arvācīnaśaktayaśca bhūyāṃsa ekamanekaṃ ca kāryam ārabhya niṣpādayanto dṛśyanta eva | nanvanekatrāpi pradhānabhūtenaikena bhāvyam, balīyasā vā, sūtradhāravat, senānīvad vā | atastasyaiva kartṛtvamitareṣāṃ tadanuvṛttitvāditi cet — na, tatrāpi niyamābhāvāt, svasvaprayojanānurodhena svatantrāṇāmapi keṣāñcidekasattvādidhaṭanādarśanāt | tatrāpi kaścideva prathamaḥ prayojaka ityapi nāsti, anekasya tathā hṛdayotkalikāyā anivāraṇāt, nīcasyāpi prayojakatvasambhavāt |
[259,2]
tasmād bhramaramadhumakṣikāvalmīkajantuvat kṣudraprāṇibhirapyekaikamainākādikaraṇasambhāvanāyāṃ kā vārtā viśvasyaikena kriyāyāḥ ? tatrādṛṣṭajanmānastāvat tāvataiva kṛtārthīkṛtacetanānumitayaḥ kṣitidharādayaḥ | te ca kṣudrajantava upādānamatikṣudraṃ pṛthivyādidravyamupakaraṇaṃ sukhādisampradānamātmānaṃ sthitisukhādi ca prayojanaṃ jānanta eva valmīkajantuvat pravarteran | siddhe ca nāvaśyamadhiṣṭhāyakā dṛśyeran, vicitraśaktikarmākṣepāt svabhāvaviprakarṣād vā | ye'pi dṛṣṭajanmāno vṛkṣādayaḥ pauruṣeyāḥ, tatra cintaiva nāsti | adṛṣṭapuruṣavyāpārāstu ye bindhyayugandharādiparisaradbhāvāste'pi piśācādiprakārairadhiṣṭhātṛbhirasaṃkhyaiḥ kartṛmanta iti kaḥ sarvavedī bhavatu ? deśakālayośca bhinnā evepri kva vibhutvanityatve ? na caivaṃ śaṅkāyā bādhakaṃ kiñcidasti vastubalapravṛttamanumānam |
[259,3]
nanu caivaṃ tāvad bhavadbhirapi na svīkṛtameva | etāvaccātikaṣṭataraṃ kalpayato varam īśvarakalpanaiva lāghavāditi cet ? satyam, yadi kalpanāmātretaranyāsaḥ, tadā bhavadupanyāsameva puraskariṣyāmaḥ | yāvat punaranumānavyājaṃ na varjayasi, tāvadavaśyamasmākaṃ dṛḍhanirūpaṇābhiyogaḥ | atha kṣudrairasaṃkhyairnirmitā narmadādaya iti dunoti cetaścet ?
ekenāśarīreṇa nirmitā iti suṣṭhutarām | tasmāt pramāṇameva sarvato balavad yathā sthāpayati tathārthasthitiḥ | ataeva tad dṛḍhaṃ nirūpyate | na ca kṣudreṣvanurodhaḥ kaścit |
kṣudrairakṣudrairadṛśyaiḥ samānaśaktibhiradhikaśaktibhiḥ svatantraiḥ pradhānasammataikaikajantusanāthāparimitayūthairvā sthūlāṇukaikānekasvakāryabhāgopādānādimātravedibhiḥ ṣaḍgatiparyāpannaiḥ kṛto bhavatu bhuvanasanniveśaḥ, eka eva tu kartā'sya mā bhūt |
[260,1]
nāpi bauddhaistathānupagamāt tato hetuvyāvṛttiḥ, ekato'pi vyāvṛttiprasaṅgāt |
na ca vastubalapravṛtte'numāne paropagamāpekṣā | upagamamātrasya tyāgenāvirodhāt | tadevaṃ buddhimanmātre sādhye upādānādyabhijñatālakṣaṇaviśeṣanāntarīyakatayā sākṣādupādānādyabhijñakartṛsādhanād vābhimatasiddhirnaikāntikī, sarvakāryakriyāyā ekakartṛtvāsiddheḥ |
upādānādyabhijñamātrasādhane ca vaiphalyam, bhāratādikathāvat | tataḥ sādhanāntarābhāvādasmādeva sarvajñādiguṇavataḥ siddhiriṣṭeti tadapekṣayaiva dūṣaṇamabhidhānīyamanekāntalakṣaṇamiti sthitam |
[260,2]
ato yāvatīmarthagatimityādi durlaṅghyam | sādhyasāmānyapratibandhākṛṣṭatve'pi viśeṣasya siddhiḥ sādhanādhīnaiva, tadekaparatayā sādhanopanyāsādanyasādhanābhāvācca |
bauddhasyāpi hi nairātmyasiddhiḥ sādhanādhīnaiva | yadi hi nairātmyatyāge'pi kṣaṇabhaṅgasādhanaṃ caritārthaṃ bhavet, tadā kiṃ kṣaṇabhaṅgasādhane nairātmyasiddhiḥ syāt ? bhavatastu sārvajñyādisiddhimuddhūyānyathāpyupādānādyabhijñānalakṣaṇo viśeṣa upapāditaḥ | ataeva nātmopanyāsapūrvako'nvayo dṛṣṭānte pradarśyata iti anupayuktam | sākṣāt tadanvayadarśane api tannāntarīyakatvaṃ sādhyasāmānyasya darśayitavyameva | taccaikatvena sakalakriyādhārasya vyāpterabhāvādaśakyam |
[260,3]
etenaiva vācaspatyo'pi sārvajñyasādhanābhinayaḥ prativyūḍhaḥ | siddhe tu sarvajñe kartari karturekatvanirūpaṇaśramo'smākamanupayogītyuparamyate | yadapyayaṃ vyatirekiprayogamāha, tadapyekatvāniścayādeva dūṣitam, anityāsarvaviṣayabuddhitve'pyupādānādivedanasambhavasyopapāditatvāt |
[260,4]
vittokasamādhāne tu dhūmāddharādharāyogavyavacchedavat agneḥ pañcavarṇaśikhākalāpatāyā apyanumānaprasaṅgaḥ | nātra sāmarthyamiti cet ? tatrāpi pakṣāyogavyavaccheda eva sāmarthyāt | pṛthvībhṛti prayatnavataḥ siddhāvapyekatvāniścayāt kva sarvavedanasiddhiḥ ?
[260,5]
nanu dvyaṇukasyāpi kāryatvāt kartā tadupādānaparamāṇudarśī niyamena eṣitavyaḥ | na ca māṃsacakṣuṣastathā bhavitumarhanti | anyathā kimasmadābhiraparāddhaṃ yena tathā na bhavāmaḥ ? tadavaśyaṃ kartātīndriyadarśī svīkriyamāṇo neśvarādanyo yuktaḥ | tadapi yatkiñcit | na hi māṃsacakṣuṣṭve'pi sarvasādhāraṇaṃ karaṇasāmarthyam, asmadatyantamapakṛṣṭānāmapi gṛdhrādīnāmindriyapāṭavātiśayadarśanāt | kṣodiṣṭhānāmeva ca keṣāñcit paramāṇudarśanamapi syāt karmaśaktiviśeṣāt, yathā pipīlikānāmasmadagocaragandhāṇugrahaṇam | na ca tanmātrasūkṣmamīkṣamāṇairdeśakālaviprakṛṣṭasyāpi sūkṣmāntarasya grahaṇam, sakalasthūlasya vā ?
tanna tāvataiveśvarasiddhipratyāśā |
[261,1]
evaṃ tarhi bhavatu paramāṇordarśanasambhāvanā sakalakṣetrajñatatsamavetadharmādharmāśayaviśeṣāṇāṃ tu katham ? na kathañcit | na hi kāryakriyā kṣetrajñasvarūpādiparijñānenāpi vyāptā kulāladṛṣṭānte dṛṣṭā, kiṃ tu sampradānopakaraṇavedanadvāreṇa tadākṛṣṭiriṣyate | sā cāśakyā, sāmarthyānupapatteḥ, uktakrameṇāpi tanmātravedanasya caritārthatvāt | karmaṇi svasyābhipreyamāṇatvena sampradānatāyā durvāratvāt; yathā svasmai mandiraṃ karotīti | anyathā tenaiva vyabhicāraprasaṅgaḥ sampradānajñānāpekṣāyāḥ |
[261,2]
anumīyamānastatrāparaḥ sampradānavedī bhaviṣyatīti cet — na, vyabhicāradarśanena kartuḥ sampradānajñānanāntarīyakatvāsiddheranumānavārtāvirahāt | na cānumīyamānāpekṣayā tasyākartṛtvam | evaṃ hi kulālasyāpyakartṛtvaprasaṅge vyāptigrahavirahāt tadavastho'numānānudayaḥ | tasmād yad yadavaśyaṃ sampradānajñānāpekṣaṃ kartṛtve, svātmāpi sampradānameṣitavyaḥ |
na ca paramapi sampradānaṃ vyavahāraprasiddhamuddhūya kṣetrajñarūpamasau jñātumīśaḥ karmāśayabhedārthopakaraṇaśabdasaṃgṛhītānapi | tato yathā kulālastānavidvān daṇḍacakrādivedanenaivopakaraṇajñaḥ, tathānumīyamānā api jantavaḥ svakīyakaramukhādijñānenāpyante bhaviṣyanti |
[261,3]
tat kutastyametat kṣetrajñarūpatadīyadharmādharmāśayabhedaparijñānam ? athāśarīrasya kva svāṅgavyāpārasaṅgatiḥ ? aśarīrasya siddhisaṅgatirapi kīdṛśī ? ekatve hi siddhe śarīrī prādeśiko na sarvakarmaṇi samartha iti sāmarthyādaśarīrisiddhipratyāśā, ekatvaṃ ca duḥsādhamityuktam | na cāśarīratve'pi daṇḍacakrakaramukhādyupakaraṇānupapatteḥ pāriśeṣyāt karmāśayabhedajñānenaivopakaraṇajñānaniṣṭheti sauṣṭhavāya | dikkālasamavāyāderapyupakaraṇasaṃgṛhītasya jñānena tajjñatāmātrasya kṛtārthatvāt |
[261,4]
kaḥ punarasau viśeṣo yatastadavasthasya digādijñānenaivopakaraṇajñatā ? na dharmādharmādijñāneneti | ubhayajñānenaiva bhavatviti cet ? tadayuktam | nahi yāvadupakaraṇaṃ tāvat kartrāvaśyaṃ jñeyamiti dṛṣṭam | na ca digādijñānenaivopakaraṇavittistadavasthasyeti niścayaṃ brūmo yato viśeṣaparyanuyogaḥ, kiṃ tūpakaraṇāntarasambhavānna pāriśeṣyaviśrāntiḥ atretyucyate | tato yathā parāparakartṛṣu daṇḍacakrāditurīvemādyupakaraṇavirahaparamparāyām anyānyairupakaraṇairdharmādibāhyairupakaraṇajñatāsthitirupalabdhā, tathā kimadyāpyastu ? uta dharmādīnādāyaiveti sandeha eva | yadi punaranyadupakaraṇaṃ na syāt pāriśeṣyavyākhyānaṃ śobheta | abhyudayaniḥśreyasamārgādisandehe ca kiṃ tādṛśā tena kartavyamīśvarābhidhānena dhanavirahiṇeva ?
[262,1]
tasmādaśarīritve'pi na dharmādijñānākṛṣṭiḥ, kiṃ punastadasiddhau ? mā bhūdupakaraṇatayā dharmādervedayitā niyamena kāryatayā bhaviṣyati, yataḥ kartā kāryarūpādivedakaḥ sa ceśvara ityapi niḥsāram | dānahiṃsādikaṃ hi kurvantastad vedayanta eva svarūpamātreṇa, na tāvatā ta eveśvarāḥ | na cānyaḥ kārtsnyena tadvedī siddhaḥ | dharmādharmatvena tu niścayaḥ tatkāriṇo'pi nāvaśmbhāvī kumbhakāravat | tatkāriṇāṃ tarhi tattvena niścayābhāvāt tattvaniścayaḥ kāryatvāt kartāramīśvarameva sannidhāpayedityapi nāsti | dharmādharmatvaniścayo'pi hi samīcīnaḥ sandigdhasattāka eva vartate | kathaṃ tataḥ pratyāśā ? anirastaviparyayāśaṅkasaṅkalpasvabhāvastu bhūyasāmāgamadvāreṇa | devajātismarādisvīkārācca teṣām apyasti leśena samyakkarmaphalasambandhabodhaḥ | na ca tāvataivaiśvaryaparyāptiriti |
[262,2]
tadevamīśvarāsiddheḥ sakalajanmināṃ śubhāśubhakarmāṇi nopakaraṇam, kiṃ tu kāraṇānyeva lokavaicitryasyeti dhīmatāmupādeyaḥ prathamaślokārtha iti ||
{7.3}
<vārtikasaptaślokī>
[263,1]
sthitvā pravṛttisaṃsthānaviśeṣārthakriyādiṣu | iṣṭasiddhirasiddhirvā dṛṣṭānte saṃśayo'thavā || 12 ||
[263,2]
siddhaṃ yādṛgadhiṣṭhātṛbhāvābhāvānuvṛttimat | sanniveśādi tadyuktaṃ tasmād yadanumīyate || 13 ||
[263,3]
vastubhede prasiddhasya śabdasāmyādabhedinaḥ | na yuktānumitiḥ pāṇḍudravyādivaddhutāśane || 14 ||
[263,4]
anyathā kumbhakāreṇa mṛdvikārasya kasyacit | ghaṭādeḥ karaṇāt sidhyed valmīkasyāpi tatkṛtiḥ || 15 ||
[263,5]
sādhyenānugamāt kārye sāmānyenāpi sādhane | sambandhibhedād bhedoktidoṣaḥ kāryasamo mataḥ || 16 ||
[263,6]
jātyantare prasiddhasya śabdasāmānyadarśanāt | na yuktaṃ sādhanaṃ gotvād vāgādīnāṃ viṣāṇavat || 17 ||
[263,7]
vivakṣāparatantratvānna śabdāḥ santi kutra vā | tadbhāvādarthasiddhau tu sarvaṃ sarvasya sidhyati || 18 ||
<īśvaravādādhikāre vārtikasaptaślokīvyākhyānam>
{7.4.1}
<prathamaḥ khaṇḍaḥ>
[265,1]
karmanirmitavaicitryamanīśaṃ yo jagajjagau | praṇamāmi pramāṇena tamavyāhataśāsanam ||
[265,2]
nityapramāṇapratiṣedhasiddhau yadapramāṇatvamanityabhāve | vibhāvayannāha kṛtī tadaṃśe vimohadaṃśāpaha eṣa mārgaḥ ||
[265,3]
svayaṃ nirasyāpi parasya sādhanānyasaṅgatau vārtikakārakīrtane | na nirvṛtiścet punarasya varṇanād varaṃ hi tadvarṇanayaiva vikramaḥ ||
[265,4]
yad yat kāryaṃ tat tad buddhimatpūrvakam, yathā ghaṭaḥ | kāryaṃ ca mahīmahīdharādi |
yad vā, yad yat na buddhimatpūrvakaṃ tat tanna kāryam, yathā ākāśam | kāryaṃ ca tarugirisāgarādītyarthataḥ kāryahetuḥ | evamacetanopādānatvam, arthakriyākāritvam, svārambhakāvayavasanniveśanāviśeṣavattvam, sthitvā sthitvā kāryakarmāṇi, pravṛttidharmakatvaṃ ca prayojyamiti kathamucyate,
[265,5]
anitye'pyapramāṇateti ?
[265,6]
etacca nityānityayoḥ sādhāraṇameva sādhanam | anityatāprakramaṇe tu parasya pramāṇaparyeṣaṇā pravarteta | tadupanyāsanidānatvamātreṇānityaśabdānuvādaḥ | na punaḥ asāvanitya eva bhagavān asmābhiriṣyate | tathā hi —
[265,7]
eko vibhuḥ sarvavidekabuddhisamāśrayaḥ śāśvata īśvarākhyaḥ | pramāṇamiṣṭo jagato vidhātā svargāpavargārthibhirarthanīyaḥ ||
[265,8]
atrocyate | kimebhireva hetubhirupadiṣṭaguṇagaṇāgārapuruṣātiśayasādhanamanoratho'tha hetvantarabalāt ? tatra na tāvadādyaḥ pakṣaḥ | tathā hi yat sādhanaṃ yāvatīmarthagatiṃ vyāpnoti tatastāvatyeva sidhyati nārthāntaram | na hi yāvānicchayā vyāpto'rthaḥ, tāvati pramāṇasya sāmarthyam | api tu yāvati pramāṇasya sāmarthyam, tāvato'rthasya tannimittā siddhiḥ | na ca kāryatvādi cetanapūrvakatvena vyāpyamānamapi tadekatvādiniyatāṃ matimutpādayituṃ śaktam, tadviśeṣaṇe vyāpterevāpratīteḥ, anyathā viparītarūpaniścayasyāpi prasaṅgāt | na hi dahanasāmānyena vyāptaṃ dhūmamupalabhya kaścid visphuratpañcavarṇaśikhākalāpakamanīyamanalamanumātumīśaḥ |
[266,1]
nanu tathāpi deśakālaviśeṣaviśeṣaṇamanumimīta eva pakṣadharmatābalāt, evaṃ bhūdharādāvapi buddhimadadhiṣṭhānādhīnaṃ kāryatvamupalabdhavato'bhimatasiddhiradhikaraṇasiddhāntanyāyena bhaviṣyatīti cet — na, sāmarthyānupapatteḥ | yathā hyetaddeśakālena vahninā janyamānasya na taddeśakālatvamiti dhūmādyanumāne sāmarthyam, na tathā cetayiturekatvasarvajñatvādikamantareṇa tarūṇāṃ vāsaniveśādyanupapattimākalayāmaḥ | tataḥ pakṣadharmatābalāt kulālādau tadutpādanasamarthatvasiddhirapi bhavantī nābhimataṃ viśeṣamavalambitum alam |
[266,2]
nanu yadi bhūdharādinirmāṇasamarthaḥ siddhaḥ, kimaparaṃ prārthyate ? tat kimidānīm apariniṣṭhitavācyarūpeṇa vācakamātreṇa parituṣṭiḥ ? na hyevamabhimataprastutavastusiddhiḥ |
utpādanavyāpāro hi notpitsukāryaṃ prati niyataprāgbhāvitvamātrādatiriktaḥ | sa cācetanasādhāraṇo buddherapi naikasarvagatvādiviśeṣapratibaddhaḥ siddhaḥ | tato vivakṣitasādhyāpekṣayā vacanamātrasiddhyā na kiñcit |
[266,3]
kaḥ punarevaṃ pratijānāti sarvajñapūrvakāḥ parvatādaya iti ? api tu buddhimaddhetukā ityāśaṅkya sādhanenāntarupahasannāha,
[266,4]
sthitvā pravṛttisaṃsthānaviśeṣārthakriyādiṣu | iṣṭasiddhiriti |
[266,5]
sādhāraṇāsādhāraṇakarmanirmito hi samasto vasturāśiriṣyate | karma cācetanasvabhāvamiti sakalajñānahetavo'sidhyantaḥ sindhubhūdharādayaḥ kimaniṣṭamasmākamāvahantīti bhāvaḥ | tanmātrasādhyābhiprāye ca virodhāsiddheḥ sādhanopanyāsavaiyarthyaprasaṅgaḥ | tasmāt upāttaviśeṣa evānena sādhyaḥ | na ca tatra sādhanasāmarthyamityuktam | astu tarhi sādhanāntarādeva tathā siddhiriti dvitīyapakṣāpekṣayā niścayābhāvamudbhāvayannāha,
[266,6]
asiddhirveti |
[266,7]
na pramāṇāntaraṃ na vā hetvantaramasti yato'yaṃ niścayaḥ syādityarthaḥ | athavā, atīndriyatvenādhyakṣāsaṃbhavādanumānamabhyarthanīyam, tadarthaṃ ca sarvaṃ hetumadhikṛtyāha, asiddhirveti |
uktānumānato hi prativādisādhāraṇasarvakṛccetanamātre siddhe'pi viśeṣaśaṃsī na kaściddheturyo na svarūpāsiddho'nyatra sattāyāḥ, tanmātrasattātirekiṇi dharme'numānasyānavasarāt | sattā tu kṣaṇabhaṅgaśaṃsinīti nityaikatvāpekṣayā āha,
[267,1]
asiddhirbeti |
[267,2]
viparītasiddhirityarthaḥ | adharmādivat paryudāsena nitye'pi hi parasādhanavad dūṣaṇasyābhimatatvāt, prastāvamātraphalatvādanityokteḥ | vyāpitvāpekṣayā anekāntamapyāha,
[267,3]
asiddhirvā dṛṣṭānta iti |
[267,4]
vyāptitvasya paramārthato'bhāvādeva dṛṣṭānte darśanābhāvānna tena kasyacid dharmasya vyāptiḥ sidhyatītyuktaṃ bhavati | sarvabodhasya tu bhāve'pi na vyāpakatvapratītiḥ |
kuta ityāha, dṛṣṭānte saṃśayo'thavā iti, arvāgdarśanena viśeṣaniṣṭhatayā vastuto niścetumaśakyatvāt | tasmādupagītaguṇasya yathoktasādhanebhyo na sākṣānnādhikaraṇasiddhāntanyāyena, nāpi sādhanāntarāt siddhiḥ iti siddhaḥ sādhakapramāṇavirahaḥ | tadviśeṣavirahiṇi tviṣṭasiddhiriti ||
[267,5]
athavā kāryatvādihetuṣūpanyasteṣu sādhyasāmānyaviśeṣabhāvena vikalpa iti siddhirasiddhirvetyāha | tatra karmavāditāprasiddhyā siddhasādhanaṃ vyaktamityasiddhinibandhanaṃ viśeṣe'nugamābhāvamādarśayannāha, asiddhirvā dṛṣṭānte saṃśayo'thavā iti, sādhyasyeti prakṛtam | tatra vibhutvādipratyanīkadharmaṇaḥ kulālāderavivādena siddheḥ asiddhiriṣṭasya dṛṣṭānte | atha dehātiriktabhāgasyānisargadurvibhāvasya vaibhavādikamiṣṭam iti matistathāpi saṃśayo'stu, kimidānīmatra nirbandheneti bhāvaḥ |
[267,6]
sāmānye siddhasādhyateti,
[268,1]
tasmāt sādhyavikalpātsandigdhasādhyadharmatvād vā na dṛṣṭānte sādhyena kāryatvādervyāptiriti viśeṣasyāsiddhereva, anekāntastu hetudoṣaḥ |
[268,2]
nanu dhūmānugame'pi, viśeṣe'nugamābhāvaḥ sāmānye siddhasādhyatā |
iti samāno nyāyaḥ, tadanayornaikaniyataṃ prāmāṇyamanyad veti | niyataṃ cet ? na samīcīnamālocitam | tathā hi na tāvadviśeṣasiddhimabadhūya prāmāṇyamanumānamanubhavatīti siddham | sa tu viśeṣaḥ pakṣāyogavyavacchedamātralakṣaṇastadatiriktaśca saṃbhavati, yathā agniratra dhūmāt, evaṃrūpo vā ? tatra prathamāpahnave syādanumānasyāpalāpaḥ, tanmūlatvād atiriktasiddherapi | na cāsau tathānvayānusaraṇamantareṇāpi nirasituṃ śakyaḥ | pakṣadharmo hi yatpratibaddhaḥ siddhaḥ sa tena dharmiṇamaviyuktamanādarśayan svarūpasattayaiva viyujyeta, yadi paraṃ kāryahetvadhikāreṇa kālādyapekṣātiricyate | dvitīyasiddhistu tanmātrasādhyeti tajjanyaviśeṣagrahaṇanāntarīyakatayānvayānusaraṇamantareṇābhavantyapi nānumānāpalāpāya prabhavati, tadviśeṣavirahiṇā dharmeṇāyogavyavacchedasiddhyāpi tasyāścaritārthatvāt | anumānaviśeṣāpalāpastu syāt, yathā kaścit pañcavarṇaśikhaṃ śikhinamanumātumabhipretya vahniratra dhūmāditi sādhane pareṇa siddhasādhanānanugamābhyām abhiyujyamānastarhi dhūmamātrocchedeneha cānumānamapi na syāditi bruvāṇaḥ śobheta |
na tvanumānoccheda eva syāt, tadaiva dahanasāmānyānumānasya tena pramāṇīkriyamāṇatvāt | tasmāt,
[268,3]
pakṣāyogavyavacchedamātrabhedena dūṣaṇam | iṣṭasiddhyanvayābhāvāvatirikteṣu dūṣaṇam ||
[268,4]
naitau dūṣaṇatve'dūṣaṇatve vā niyatau, viṣayabhedena tu dvayī sthitiriti matam |
tadvadihāpi jaladhibhūdharādau buddhimadadhiṣṭhānāyogavyavacchedamaṅgīkṛtya vivakṣitaviśeṣāntarāpekṣayā tau dūṣaṇamudbhāvayataścitrakāntiśikhānumānoccheda eva prasañjayitumāñjasaḥ nānumānocchedaḥ | tato'numānaviśeṣāpekṣayā naikaniyataṃ prāmāṇyamaprāmāṇyaṃ veti yuktaṃ na sāmānyena |
[269,1]
nanu cādyāpi bhedo'nvayamanapekṣyaiva siddha iti bhedāntare kaḥ pratirodhaḥ ? na vai niranvayā kāpi siddhirasti | sāmānyānvaya eva tu taṃ viśeṣamanākṛṣya nāvasthātuṃ śaktaḥ | na caivaṃ viśeṣāntare'pi tasyāvaśyaṃ śaktiriti śakyam, yathopavarṇitaṃ prāk, anyathā pañcavarṇaśikhādyanumānasya durnivāratvāt | atrāsaṃbhavādikṣeyaṇamekacittatvādimati puruṣe'pi samānam | tādṛganumānodgārastatrāpi samānaḥ | tasmādatirekaviśeṣaśaṃsināvaśyamanenānvayaḥ pradarśanīya iti tadabhāvādanekānta eva | buddhimanmātrasādhane ca siddhasādhanamiti sthitam ||
[269,2]
syādetat | buddhimāniti na caitanyamātravān, api tūpādānādyabhijñaḥ prayatnavān vābhimataḥ, tena cānvayo ghaṭādikārye siddha iti bhūdharādāvapi kāryatvamupalabhyamānaṃ tādṛśameva kartāramupasthāpayatīti noktobhayadoṣaḥ | tathā hi tadupādānādyabhijña ityeva sarvajñaḥ, deśakālaniyataśca, na tadbheda upādīyamānakāryagrāmanivaṃrtanasamarthaḥ syāt iti nityatvavibhutvādayo'pi taddharmāḥ siddhā iti cet ? seyaṃ chinnamūlaviṭapasya phalabhogapratyāśā | ekatve hi siddhe siddhireṣāṃ guṇānām, anyathā bhinnadeśakālasya kāryasyānekakṛtau saṃbhāvyamānāyāṃ kasya vaibhavādayaḥ, svasvavyāpāraviṣayamātravedanācca kasya sārvajñamiti ?
[269,3]
ekatve siddhe sādhyamaśeṣamākṛṣyeta, na ca tanniścaye kiñcinnibandhanam asti | na ca kṣityādinirmāṇasamarthaḥ siddha ityekavacanaprayogapatanāt tatsiddhiḥ, pratibandhābhāvāt | pratibandhe vā siddhaikatvaḥ paraḥ kathamenamupekṣeta ? jātyapekṣayā tu syādapīti na nirbandhaḥ, aparāparadhūmapramitasyeva vahneḥ | na ca vicitre'pi citrakarmaṇi sajātīyarekhādyanugamādekakartṛsiddhivat kāryabhedeṣu guṇaviśeṣānugamāt tadekatvasiddhiḥ, tathāvidhasya kasyacidanugatasyaivānupalabdheḥ | upālabhyamānaṃ ca kāryatvavastutvādi naikatvasādhanaṃ citravadeva | guṇāntarasaṃbhave'pi hi sadṛśa eko vā karteti sandeha eva kiṃ punastadabhāve'pyekaniścayaḥ ? niyatamidamabhitticitrakarmaiva, yadabhedāniścaye sarvajñatvādi vyavasīyata iti |
[269,4]
itarastvāha eva tvamapi kāryotpattyaivāvagantavyam | katham ? bahūnāṃ vyāhatamanasāṃ svātantryeṇa parasparavirodhena mithaḥ svānukūlābhiprāyānavabodhena yugapat kāryānutpattiḥ, utpannasya vilopanādiprasaṅgaśca syāditi |
[270,1]
atra cintyate bahubhiḥ karaṇe yugapat kāryānutpattiriti bhinnakālānāṃ bhinnadeśānāṃ kāryānutpattirvivakṣitā, ekasyaiva vā mahāvayavinaḥ kṣitidharādirūpasyeti pakṣaḥ |
tatra naikatrāpyanekena karaṇe utpattivirodhaṃ paśyāmaḥ | yathā hyekasya pravṛttistathānyeṣāmapi syād valmīkavat | kiṃ prayojanamabhisandhāya teṣāṃ pravṛttiriti cet — na, vicitravṛttitvānmanasāṃ pravṛttinibandhasya viśeṣaniścāyanāśakteḥ | anyatheśvarasyaiva kimabhipretyeti cintānirbandho nirvoḍhuṃ na śakyaḥ | śakyo vā anyeṣāmabhipretādibādhyatāvadhāraṇapaṭīyasām, na mṛduprakṛterīśvarasya |
[270,2]
nāpi bahūnāṃ parasparavyāhatiniyama upapādayituṃ śakyaḥ, valmīkaukasāmekārambhadarśanāt | puruṣāṇāmahamahamikayā saṃbhāvyata eva taditi cet ? sadvivekino hyekakāryārambhiṇaḥ santyapīti tathāvidhairaparairapyatipracuratarairekasya krameṇa sthavīyasaḥ karaṇe saṃbhavini ko'smākaṃ nareṣvanurodhaḥ ? nāpi yugandharāderyugapanniṣpattiḥ kenacidupalabdhā, yata ekasyaiva kasyacicchaktiḥ saṃbhāvyate | na cāhamahamikayā puruṣeṣvapi vyādhātaniyamaḥ śakyanirvāhaḥ, parasparāvyāghātena puruṣasya virodhadvayasyānupapatteḥ | tasmāt saṃbhāvanāmātrametat, na pramāṇavartma ityupanyāsamarhati, nānekenaikamainākādeḥ karaṇamiti samayamātrānusmṛtirvā |
[270,3]
nanvanekatrāpi pradhānabhūtenekena bhāvyaṃ balīyasā sūtradhāravat, senānīvad vā, atastasyaiva kartṛtvamitareṣāṃ tadanuvartitvāditi cet— na, tatrāpi niyamābhāvāt, svasvaprayojanānurodhena svatantrāṇāmapi keṣāñcidekasetvādighaṭanādarśanāt |
tatrāpi kaścideva pradhānaḥ prayojaka ityapi nāsti, anekasya tathā hṛdayotkalikāyā nivārakābhāvāt, apradhānasyāpi vā prayojakatvasaṃbhavāt | na tāvataiva prādhānyaṃ, lokavirodhāt | kiṃ ca sūtradhārasthānīyāparimitaikaikajanasanāthaiḥ sārthairaparimitaireva khaṇḍaśaḥ sthūlārambhasaṃbhave'pi kā nāma kāmasiddhiḥ ? etena valmīkajantuṣu mukhyopanyāsaḥ pratyuktaḥ |
[270,4]
api ca yathaikahṛdayānuvartibhiranekairabhinirmīyamānasya prāsādasya sukhopadhānāvayavasanniveśaviśeṣa upalabhyate, na tathā visaṃsthūlasthūlaśilājālakaliteṣu kulagiriṣvapi, yena tathaivaikapradhānabhūtapuruṣapūrvakatvameṣāmapi syāt | tasmādekaikakailāsādisampādane bādhitumaśakyo'nekavyāpāraḥ kathamaparadūrāntarānekadeśakālakaliteṣu bhāveṣu bādhyaḥ ?
[271,1]
āgamādekatvasiddhistarhi iti cet ? so'yaṃ sannipātāpannasya sarṣapai rakṣābandhavidhirabādhaka eva bauddhānadhikṛtyāgamavicāraikacaturacetasaḥ | yadi hi parīkṣāgamagrahaḥ tadāyameva parīkṣākāla iti kastadanurodho'dhunaiva ? atha parīkṣānapekṣaḥ, tadāpi tata evābhimatasamastavastusiddhirastu, kimanumānopanyāsavyasanena prayāsaikasāreṇa ? kaṣṭo hi hetuśodhanavyavasāyaḥ sūkṣmaprativedhavidhurabuddhīnām, sukarastu śāstraikadeśapāṭhenābhimatalābhaḥ |
[271,2]
yadapyayameva vādī prāmāṇyamāgamānāṃ samarthayan na hyapramāṇatve samastāśramiṇāṃ saṃvādo nāma, tasyāpramāṇatve kasyacidaprāmāṇyabodhena visaṃvādasyāpi saṃbhāvyatvāt, saṃvādaniyamasya ca pramāṇeṣveva pratyakṣādiṣūpapatteriti nāpramāṇāni ṛgyajuḥsāmāni, samastāśramiṇāṃ saṃvādijñānasādhanatvāt pratyakṣādivadityādi pañcālakaṃ paṭhati, tadapi śiṣyasamitāvevopayujyate | tathā hi saṃvādo nāma pramāṇāntarasaṅgatirarthakriyā vā syāt, na ca tadubhayamapi, sahasraśīrṣā puruṣaḥ (ṛ. ve. 10. 90. 1) sa vetti viśvaṃ na ca tasya vettā(tula0 śvetā0 upa0 3. 19)dyāvābhūmiṃ janayan deva eka āsīt (tula0 saiva 3. 3)
ityādivākyārtheṣu svargasādhanāgniṣṭomādau vā kasyacit saṃbhavati |
[271,3]
āśramiṇastāvad yathaikasya eko vibhuḥ śāśvataḥ sraṣṭā jagato'stīti matiḥ, tathānyasyāpi | tadanurūpānuṣṭhānaṃ ceti cet ? sā punareṣāṃ matistadekāgamaprabhavā, tādṛganyaprabhavā vā, ākasmikavikalpamātrarūpā vā syāt, na tu pratyakṣānumānarūpā, anāśramiṇāmapyavakāśaprasaṅgāt, pratyakṣādeḥ puruṣāntaraiḥ anaparādhāt | āgamāśrayaṃ tu jñānamaśrutavato'nādṛtavato na syāt, bhavāntarābhyāsavāsanāvaśād vā saṃbhavet nānyasyeti yuktam | tatredaṃ svatantratayā na pramāṇam, satyasati vā vastuni saṃbhavinaḥ abhyāsāt prasūteḥ | tadāgamaprabhavatvena pramāṇāntarasaṅgatiruktā bhavati, tādṛkprabhavatvāt, tasyāpyaprāmāṇyāt | tadasiddhaṃ yadasiddhena sādhyata iti nyāyaḥ | tasmāt tādṛksamayānusmaraṇamātrametadevambhūtaḥ kaścidastīti | kiṃ ca, āśrama ityapi darśanamātraṃ vidmaḥ, tataśca samastāśramiṇāmiti viśeṣaṇāsiddhiḥ, bauddhadigambarādeḥ saṃvādāsiddheḥ |
katipayasaṃvādaśca viparītamate'pyastīti nopanyāsaḥ saphalaḥ | ataeva visaṃvādasyātyantanivṛttirasiddhā, yataḥ prāmāṇyamavatiṣṭheta | abhimatamāśramiṇāṃ tvanādikālapravṛttasamānasaṃmohasāmarthyādapi syāditi yatkiñcidetat |
[272,1]
tasmādekatrāpi mandarādāvaparimitapuruṣavyāpāraviṣayabhāgopādānādivedināṃ prayatnavatāṃ katamaḥ sarvavedī ? bhinnadeśakālaiśca tādṛśāṃ karaṇe kuto nityavibhutvādayaḥ ?
na cādṛṣṭabhāgajñānāvakāśaḥ, tadantareṇāpi kumbhakāreṇa svavyāpāraviṣayasya niṣpādanopalabdheḥ | na ca bahubhirutpāditasyāvaśyaṃ vilopanādiprasaṅge saṅgatiḥ kāciditi ekatvāpāye'numṛtatvamanivāryaṃ sarvajñatvādīnāmanumatamiti | evaṃ ca sati, etadapyanibandhanameva, yadāha — teṣāṃ bahutve sarvajñatve sati sarvakartṛkatvāt taddeśakālapratiniyateṣu kāryeṣu pravṛttau yaugapadyapramāṇābhāvāditi, sarvajñānakriyayorekādhārāsiddheḥ | ataevaikanirākaraṇe bahutarādyapagamaprasaṅgo'pi na bādhakaḥ | yadi hi sarvajñāḥ sarvakartāraśca bahavaḥ siddheyurekanirākaraṇamevānupayogi syāt, bahutaraprayāsaścābhyupagato bhavati | yadā punaranekamekaikajanakaṃ valmīkajantuvajjantujātamāsajyate prakṛtaguṇāsaṃsparśi, tadā kā nāma hāniḥ ? na hi tadā ta eva, svargāpavargārthibhirarthanīyāḥ bhaveyuriti,
[272,2]
etena yo'pi manyate, bhavadīyasarvajñavadīśvaro'pyaneka eva bhaviṣyatīti, tadapi anavakāśam, sarvakriyādhikaraṇasyaikasyāpyasiddheḥ | asmākaṃ tu na sarvakriyayā sarvabodhasiddhiḥ, kiṃ tvabhyāsāt | sa ca sakalasākṣātkartavyākāravikalpasaṃbhavāt saṃbhavānumānamanvetīti tādṛksārvajñyasiddhiryathaikasya tathānyasyāpi syādiṣyate vā ityadoṣaḥ |
[272,3]
abhyāsādeva tarhi sarvanirmāṇamapi bhaviṣyatīti cet — na, aśakyatvāt | tathā hi, sthāvarajīvajananaṃ jaṅgamāpattirvā nābhyāsaphalam | pariśiṣṭapratikṛtinirmāṇakalpanāyāmapi kaścidevamapi syāditi syāt | na tu idameva paridṛśyamānaṃ bhavatu vanādikaṃ na tatheti niścayaḥ, viśeṣoddeśena saṃbhavānumānasyāpravṛtteḥ | tatrāpi durlabhabāhyopakaraṇasaṃbhavātiśayaparādhīno na cittamātraparāvṛttivat sukarastadabhyāsa iti adhyavasāyaḥ |
[273,1]
prabhāvātiśayasahāyāpekṣāyāṃ kiṃ śilpena ? na tadantareṇa tasya śaktiriti apramāṇakam, tathaivānyatra darśanāditi cet — na, dṛṣṭakrameṇa garbhasthaśarīrādinirmāṇaprāpteḥ | tadavaśyaṃ prabhāvetaraḥ | na ca tādṛkprabhāvādhigataye mārgasya kaścinniścayaḥ | astu vā vyāpiśilpasiddhirādiśabdasaṃgrāhyaścābhyāsaḥ | tathāpyāha, sanniveśādiṣu hetuṣu iṣṭasyākartṛtvasya siddhirasiddhirvā, asiddhireva, upayogābhāvāt |
[273,2]
na hi narakādinā tāvat kaścidupayogaḥ saṃvittyānuṣṭhātuḥ sukhopakaraṇamātrasṛṣṭāvapi nārthaḥ | śrameṇa svaśreyasaḥ saṃbhave hi tānyanyathā bhavanti, bhūtāni vā sukham ādhāsyanti | yadi paraṃ tanmārgamaviduṣāṃ tadupadeśa evānugrahakaraḥ, atastadarthaṃ mārgasākṣātkaraṇābhyāsa eva śreyāniti vaiyarthyānadhyavasāyābhyāṃ nābhyāsaḥ | tarhi pratiparamāṇu jñānābhyāse'pi kathaṃ tadvad vā sarvakaraṇe'pi na kṣatirityāha sarvasarvavidi, dṛṣṭānte saṃśayo'thavā iti, upayuktasarvajñapakṣasya mukhyatayā vakṣyamāṇatvāt | athavā vaiyarthyānadhyavasāyayostatra saṃśayo nābhāvaniścaya ityarthaḥ | uddeśaścānyatropadarśanamiti na pareṇa saha sāmyam |
tataḥ prakṛtahetubhyaḥ prayatnavatāṃ siddhāvapi na kṣatiriti |
[273,3]
nanu prayatnavatā jantujātena janitā gandhamādanādaya iti bhavatāmaniṣṭameva, tataḥ prakārāntarābhāvenānekato nivartamānaḥ prayatnavāneka eva sakalakāryakartā sidhyan sarvajñatvādikamapi pratyujjīvayatīti cet ? naitadasti, vastupratibandhānupapattericchāyāḥ, tatkṛtāyā anekato nivṛtterasādhanatvāt | yadi ca kathañcidasau na svīkurute, svīkārayituṃ tarhi caraṇamardanādinārādhanīyaḥ prativādīti, nāyaṃ nyāyaḥ svatantrasya prasaṅgo'pi na saṅgataḥ | prasahyaikyamapāye'sya na hyanekatvamīhitam ||
viparyayaparyavasāyivyāpāratvāt tasyeti |
[273,4]
nanūbhayathāpi tāvat parasyāniṣṭameva, na hi sattvalokaḥ sakalo'pi prayatnadvāreṇa kāraṇamiṣyate, api tu cetanālakṣaṇakarmādhipatyamātreṇa, tataḥ prayatnavannāntarīyakaṃ kāryatvamekamanekaṃ vā prayatnavantamantike dadhānaṃ sādhanamaniṣṭasyaiveti cet ? tat kimidānīṃ parāniṣṭamātrasiddhaye sādhanamupanyastam, kiṃ nu svasādhyasiddhaye ? tatra ca pareṣṭasiddhirasiddhirvātmana iti na kiñcit sādhanopanyāsaphalamiti vaktumāha, sthityā pravṛttyādiṣu, iṣṭasiddhirasiddhirvā iti | samānamidamubhayasādhanāṅgavacanatvanibandhanamānarthakyāditi bhāvaḥ | na ca para eva sādhanavādī, yato'sya dvidhāniṣṭamāpādyamānaṃ śobheta | aniṣṭamapyasya prakaraṇāpannaṃ nityaikasarvajñatve tattvameva viśvasyāpādayitumārabdhaṃ na yatkiñciditi | evaṃ tarhi sādhanopanyāse'pi kimasiddhinibandhanamiti vaktavyam |
[274,1]
yatpunaruktam, viśeṣe'nugamābhāvaḥ iti, tatra yadyapi sarvagasarvajñatvādibhiranvaye'siddhisaṃśayau yathāyogam, tathāpyekatvena mā bhūtām, tadekaprayatnavat kartṛsiddhau siddhamaśeṣaṃ sādhyam | dṛṣṭaśca kulāla eko'nekaghaṭapiṭharādikāraka ityāśaṅkya ekatve'pyanvayamāpādayannāha, dṛṣṭānte iti | asiddhiriti vartate | ayamabhiprāyaḥ | na prakṛtameva ghaṭapiṭharādikāryamekena kṛtamiti sarvasya tathābhāvaḥ | tatrānekakulālādivyāpāraḥ sphuṭamavadhāryate | tat kuta ekena yatnavatā dṛṣṭakāryāṇāmanvaya iti ? athavā kulālo nāmaikaḥ kaścidasti bhūtabhautikasaṃvittirāśirayaṃ kumbhakārādiprajñaptiviṣayaḥ, karacaraṇasamudāyo veti | vastutaḥ kenaikena karaṇaṃ kumbhāderupalambhagocara ityarthaḥ |
[274,2]
atha kimanena nirbandhena ? yādṛśa eva kaścidekavyahāragocaro dṛṣṭaḥ, tādṛśaḥ saṃhatasvabhāva evaikaḥ kartā sarvasyopādānādyabhijñaḥ sidhyan sarvajña eva sidhyati | tato guṇāntaratiraskāre'pi tāvataivopādeyatvamubhayapuruṣārthaśaṃsitirasyopapadyata iti na kācit kṣatiriti, atrāpi pakṣe tenaiva sarve'mī kāryatvādihetavo vyabhicāriṇa iti vyaktamanaikāntikatvamabhipretyāha, saṃśayo'thavā iti | sādhyasyeti śeṣaḥ | kulālavat saṃdhātamātratayā kāryatvasanniveśādibhāve'pi prayatnavatkartṛpūrvakatvasyābhāvāt, etadabhāve'pi vā tasya bhāvāt | tatrāpyanyatkārakeṣṭau vā anavasthānādapratipattiḥ |
[275,1]
nanu cācetanasvabhāvaḥ svayamutpattau paraṃ cotpādayituṃ prayatnavantamapekṣate | sa tu svayameva tathāvidhabuddhyādhāra iti kimapareṇa ? na hi jaḍā ghaṭādayaḥ prakāśamapekṣanta iti prakāśenāpyaparaḥ prakāśo'pekṣitavya ityasti niyamaḥ | tataḥ keyamanavastheti ?
[275,2]
evaṃ tarhi kulālasaṃjñita eva prayatnabān buddhīndriyādikalāpaḥ kathamaparamapekṣate ?
tasmāccetano'cetano vā kalāpaḥ svabhāvenaivāparacetanamapekṣya jāyate janayati vetyupagantavyamityanavasthaiva | atha cetanavargaścetanāntaranirapekṣa eveṣyate, tadā ghaṭādivartinaḥ kāryatvādayo'bhimatakārakādhiṣṭhāyakaviparītanāntarīyakāḥ sidhyanto na virodhadūṣaṇaparihāreṇa sthitimanubhaveyuḥ | tathāvidhādhiṣṭhānasvīkāre tu svabhāvaviprakarṣādanupalabdhāvapi tadvyāpārasaṃbhāvanāyāṃ na tadviparītadṛṣṭaikanāntarīyakatvameṣāmiti viparyayavyāpterabhāvādabhāvo viruddhavyavahārasya syāt | tadāpi yadi kāryakāraṇavyavasthānāya vyatirekacintācaturaḥ kaścinna pratyavasthānamādriyate, na cedānīṃ tadārabdhamityāstāṃ tāvat,
[275,3]
tat kimanena nirbandhena ? nirbandhe vā virodhyadhyakṣasthūladoṣāvatāraprasaṅgāt tathāpyasiddhirveti viparītasiddhiryojayiṣyata iti sāntargarvo gajanimīlitenaiva vā'vadhīrya yathaivānena sarvakāryotpattau nimittakāraṇamīśvaro gṛhītaḥ, tathainaṃ saṃbhāvya cetanasyāpi cetanāntarāpekṣāyāmanavasthānabhīrostenaivāvyabhicārānāśritya saṃśayamāha — atha prayatnavānapi kulālo na svaśarīre kiṃ tu kumbhādau, tataḥ svaśarīrasiddhaye kiṃ na paramapekṣeta ? tarhīśvarābhimato'pi parakaraṇaprayatnavān na svaśarīra eva, svātmani kāritravirodhāditi kiṃ na paramapekṣeta ? na cāpekṣate | tato yadarthakāri kāryādi vā tatpratiyatnavadadhiṣṭhitamiti tattenaiva vyabhicārīti saṃśayasiddhiḥ |
[275,4]
nanu tasya śarīrameva nāstīti kuto'nekānta eṣaḥ ? tadetat prakaraṇavismaraṇaphalam | tathā hyanvayopadarśanasamīhayā kulāle sāṃvṛtamekatvamaṅgīkṛtya tādṛksāṃvṛtaikapuruṣanirmeyatvaṃ jagato bhavataiva svīkṛtamityayamasmākamavakāśaḥ | yadi tu vāstavameva ekatvaṃ śarīrasahacāraviruddhamanurudhyate, na tarhi sāṃvṛtamekatvamupanetavyaṃ dṛṣṭānte vyāpakatvena kāryādeḥ | nāpi nāmamātrapareṇa tena vyāptā tattvatastathāsiddhipratyāśā phalavatī | na khalu dahanopacaritamāṇavakapratibaddhavacanaviśeṣādikāryamupalabhya pāramārthikaṃ kaścid dahanamanumīyate |
[276,1]
askhalantī ekapratītiḥ puruṣāvayavinīti cet ? kaḥ punariha sākṣādupacāratvam āha ? atasmistadvyavahārastu dvayoḥ samāna ityucyate | śarīratve'vayavibādhakāt ekādhyavasāyasya bhramatvamavasātavyam, sattve'pi vāvayavinaḥ śarīrāvayavī karādyavayavā buddhirityeṣa kalāpa ekaśabdābhidheyaḥ, bhūtādikalāpo vetyapāramārthikatvaṃ siddham adhiṣṭhātuḥ |
[276,2]
syādetat | puruṣa eva tatrādhiṣṭhātā, kartā vā, sa ca śarīrādibhyo labdhavyatireka eka eveti cet ?
[276,3]
saṃdṛṣṭakāraṇakalāpakṛte'pi kāryajanmanyadṛṣṭamaparaṃ parikalpyate yat | tatrāpi dṛṣṭamavadhūya tadeva tacca nānekamityanavadhirvividho vimohaḥ ||
[276,4]
adṛṣṭasya tāvad bhāva eva duravadhāraḥ sahajavaiṣamyādatrānumānasyetyuktam |
tasyāpi dṛṣṭānupalambhasacivapratyakṣasādhyaḥ kāraṇabhāvaḥ | sa ca dṛṣṭavyavacchedena tasyaiva |
anyathā karacaraṇāderapi vyāpārasaṃbhave tasyāpyanumānaprasaṅge punaḥ sa eva vyabhicāraḥ |
anyathā puruṣasyāpyanumānamanibandhanaṃ syāt | etena caitanyasantānasyaikapuruṣatvaparikalpanaṃ pratyuktam, asyāpi karacaraṇādisahakṛtasyaiva śaktipratīteḥ, kāryāt tattvata evānumānaprasaṅgo dhūmādiva sendhanaśikhinaḥ |
[276,5]
caitanyamātreṇa vyāptirgṛhyate nāpareṇāpīti cet — na, samānanyāyatayā vibhāgasya kartumaśakyatvāditi | tadayaṃ buddhiśarīrāvyatirekiṇaḥ kāraṇatāmanyayogavyavacchedenaiva vaktumarhati, yatastanmātramanumātumapratibandhena śaktuyāt, pāramārthikaikatvena ca vyāptiṃ grahītum | tathā ca sati dṛṣṭaṃ dṛṣṭānvayavyatirekaṃ kārakasamudāyamapahāyānyadeva kāraṇaṃ kalpitamityayamaparo dhikkāraḥ | tadapi yadi kathañcidanekaṃ syād viphalaḥ sakalo yatna ityekameva parikalpanoyamityākāśakamalaparimalākṛṣṭamadhukarakolāhalaprāyamidam akhilamākalayāmaḥ |
[277,1]
tadalaṃ dehādivyatiriktopakṣepeṇa | tasmāt prayatnavataḥ karturekatvena vyāptirna mukhyā, kartṛvācyasya kulālādestattvata ekatvānupapatteḥ | sāṃvṛtāśraye ca tādṛśasyaivānumānaprasaṅgena teneva vyabhicāraḥ kāryatvāderiti saṃśayaḥ sādhyasyetyuktam |
[277,2]
nanu tathāpi tādṛśaḥ sādhyasyāsiddhau kena vyabhicāraḥ, siddhau ca vyabhicāraḥ kiṃ kariṣyati ? vyabhicārādasiddhireveti cet ? asiddhau tarhi vyabhicāro'pi nāstīti kuto'siddhiriti siddhiriti vā vyavatiṣṭhate ? kāryatvādeśca vastudharmasya vastusanneva dharmī bhavitumarhatīti na codyam, abhyupagamavirodhasyānena krameṇa pratipādayitumārabdhatvāt tattvataḥ | asti cāsau sādhyasya sādhanatrairūpyeṇa trirūpasādhanasya ca yathābhimatasādhyena, tatra sādhyasattve vipakṣavyatirekasyāsattvāt, svābhyupagamasiddhatayā pramāṇasiddhamiti sādhāraṇānaikāntikamucyate, tatrābhyupāyaḥ kāryāṅgam iti vacanāt | parābhyupagamaḥ khalu na pramāṇamiti yuktam, tadbādhanāyaiva pravṛtteḥ |
ataeva na svatantrahetāvasyāśrayaḥ | prasaṅgasya ca viparyaya eva phalam | svopagamasya tvapramāṇatve vacanoccāraṇameva na syāt | svadṛṣṭārthaprakāśanaṃ ca vacanaṃ parārthānumānāt |
na caivaṃ svadṛṣṭarūpatrayaprakāśanamanena kṛtaṃ bhavatīti tadvādino'sādhanāṅgavacanaṃ nigrahasthānamucitam | parasya tu doṣodbhāvanameveti sthitam | athavā anvayaghaṭanārthamevaikena karaṇamupanītamāśaṅkyāha, dṛṣṭānte saṃśayo'thavā (pra. vā. 1. 12)
iti | dṛṣṭānte'siddhireva tāvadekena karaṇasya | siddhāvapi vā sandeha eva kasya, yadartham upanīyate dṛṣṭāntaḥ ? sarvopasaṃhāravatyā vyāpteriti yāvat | tathā hi na dṛṣṭānte dṛṣṭam ityeva yasya kasyacid vastuno vyāpyavyāpakabhāvapratītiḥ, atiprasaṅgāt, api tu pratibandhasiddheḥ | na ceha kiñcinnibandhanamastīti sādhyadharmiṇi sidhyanto'pi kartṛtvādayo naikatvaniyatamātmānamātanvantīti viparyaye bādhakapramāṇābhāvāt prayatnavatkartṛniyatā api kāryatvādaya ekakartṛkatve sādhye sandigdhavipakṣavyāvṛttikatayā saṃśayahetava eveti |
[278,1]
tathā ca śaṃkara evāha, na karturekatvenācetanopādānatvasyāvyabhicāra ityādi |
yat punarāha, na caivamacetanopādānatvasya prayatnavadadhiṣṭhānamātreṇa vyabhicāra iti, na tanmātreṇa prastute kaścidupayogaḥ | vivādādhāradharmasiddhestatsiddhau pratibaddhatvasya pūrvaṃ pratipādanāditi |
{7.4.2}
<dvitīyaḥ khaṇḍaḥ>
[279,1]
tadevaṃ sādhyaviśeṣāpekṣayā vyāptidūṣaṇamabhidhāya prayatnavanmātre'pyabhidhātuṃ vitarkayannāha, sthitvā pravṛttisaṃsthānaviśeṣārthakriyādiṣu | iṣṭasiddhirasiddhirvā dṛṣṭānte saṃśayo'thavā ||
iti | dṛṣṭo'nto dṛṣṭāntaḥ siddhānta iti yo'rthaḥ, prayatnavanmātreṇa vyāpteḥ siddhatvāt, ekānekarūpānatikramācca vastunaḥ | sthitvā pravṛttyādiṣūpanyasteṣu vādina iṣṭasiddhiḥ kimastu ekatvapakṣe, asiddhimātraṃ vānekatve, atha vyāptireva nāstīti siddhānte saṃśaya eva ubhayatrāpīti praśnārthaḥ |
[279,2]
atra cānantaramabhedasādhanādhikāreṇa sandigdhavipakṣavyāvṛttikatvodbhāvanena dattamevottaram | atastṛtīya eva pakṣaḥ | na hi prayatnopayogamantareṇāpi kāryajanmani saṃbhāvyamāne bādhakaṃ kiñcidālocayāmaḥ | tat kutastatra niyamaḥ kāryādeḥ ? atha kāladeśādyaniyamaprasaṅgo bādhakaḥ ? tadayuktam, yataḥ pratiniyataśakterasarvakālabhāvinaḥ svakāraṇāyattasannidheḥ kāraṇadaśāviśeṣasya vyatireke'pi vyatirekaḥ kāryasya saṃbhavanna prayatnavannāntarīyakatvamupakalpayituṃ kalpate | sarvathā hetvanapekṣāyāṃ tadvādhakamupapadyamānaṃ kāryasya hetumātreṇa vyāptiṃ sādhayet | na tu hetuviśeṣeṇa prayatnavatā |
[279,3]
nanu kāraṇaṃ nāma sarvatra kalāpa eva, sa ca na vyagrāvasthāyām | tatsaṃhatiśca prayatnavantamantareṇa yadi syāt, nityameva syāt | evaṃ deśe'pi vācyam | tataśca sa eva deśakālaniyamaprasaṅga iti, caitanyanirapekṣatvena kalāpakāryatvasya vyāpakasyābhāvena kāryatvādayo'saṃbhavantaḥ prayatnavadapekṣatvena vyāpyanta iti cet ? evaṃ tarhi so'pi prayatnavān yadi kṣaṇikaḥ prādeśikaśca tatkṣaṇaikadeśatvameva sarvakāryagrāmasya syāditi sanātana evāṅgīkartavyo vyāpī ca | tataśca sa eva deśakālāniyamo'dyāpi prasakta iti kimasyopagamena ? atha so'dṛṣṭamapekṣya janayanniyataṃ janayet ? jaḍānāṃ tu nādṛṣṭaṃ locanamiti |
[279,4]
evaṃ tarhi tadadṛṣṭaparipākasahāyā eva pratyayā niyatamutpādayiṣyanti nirālocā apīti kiṃ caitanyeneti cet ? evaṃ bruvataḥ kulālāderapi vaiyarthyaprasaṅgaḥ, na hi tatrāpi nādṛṣṭamasti sahakāri | na caivam | tasmād viparyayaḥ | yā yā sāmagrī sā nādṛṣṭāpekṣayā puruṣaprayatnaṃ viphalayati | yathā sūtrapiṇḍadaṇḍacakrādiḥ | sāmagrī ca girisāgarādijaniketi virudvavyāptopalabdhiḥ | prayatnaviphalīkaraṇaṃ hi tadanapekṣatvam ambarādau siddhaṃ niṣedhyam | tena yad viruddhaṃ prayatnāpekṣatvaṃ tadvyāptaṃ sāmagrītvam, tasyā yatnakāryatvāt |
[280,1]
atrocyate | yadi prayatnakāryaṃ sāmagrī sarvopasaṃhāreṇa sidhyed, yuktametat | na caivam, na hi tatrāpi viparyaye bādhakaṃ kiñcidasti | yathā hi kāryaṃ svakāraṇāyattasannidheḥ kāraṇāvasthāviśeṣasyāpekṣayā asarvakālabhāvi saṃbhāvyate, tathā sāmagryapi kiṃ na syāt, yato nityaṃ bhāvaprasaṅgaścodyeta ? tataścānivartitavipakṣavṛttiśaṅkā sāmagrī yadi prayatnāpekṣāṃ niyacchet, vsākṣātkāryatvādibhireva kīdṛśo'parādhaḥ kṛtaḥ, yena tadupanyāse saṃśayitasya sāmagrī śaraṇamupakṣipyate ?
[280,2]
mṛdādayaḥ puruṣādeva milanto dṛṣṭā iti cet ? kāryamapi prayatnavata eva jāyamānamupalabdhamiti kiṃ nocyate ? yathā ca yadyapi kimapi kāryaṃ prayatnavato dṛṣṭam, tathāpi kāryāntaraṃ tiraskṛtyāpi buddhimantaṃ bhaviṣyatīti śaṅkā, tathā sāmagryapi saṃbhāvyamānā kamarthaṃ puṣṇāti ? tato'nuktasamametat | tasmāt sāmagrīmapi madhye prakṣipya kumbhādiṣu sāmagryāstathā darśanameva pramāṇayitavyam | tathā ca sati kāryameva pratyakṣānupalambhaiḥ pratyatnavannāntarīyakaṃ siddhamityeva sādhu | kimatra vyāptisiddhaye bādhakapramāṇopanyāsaśauṭīryeṇa ? atha vakṣyamāṇakrameṇa pratyakṣānupalambhā jātiviśeṣameva viṣayīkartuṃ śaknuyuriti na kāryamātraṃ prayatnavatā vyāptaṃ sidhyet ? tadarthaṃ viparyayabādhāśrayaṇam, evaṃ tarhi sāmagryā api prayatnavatkāryatve ta eva pratyakṣānupalambhāḥ śaraṇamiti evaṃvidhā saṃhatiḥ prayatnavatā kriyata iti yuktaḥ sarvopasaṃhāraḥ | tathā ca, na vyagrādudayaḥ kvacinna ca cayaścaitanyaśūnyād bhaved bhāve kiṃ na sadā sadātanatanorapyeṣa doṣaḥ samaḥ | tasyādṛṣṭamapekṣya kālaniyame kiṃ cetasā cet tadā kumbhādāvapi śilpino viphalatā naitacca tadvyatyayaḥ || kumbhādau yadi darśanādabhividhiḥ kiṃ vyatyaye bādhayā pratyakṣānupalambhataḥ kimu matā na vyāptirevaṃ sati | teṣāṃ jātiviśeṣa eva viṣayo yadyevamevaṃvidho vyūhaścetanato bhavediti bhavedanyatra ko niścayaḥ ||
iti saṃgrahaślokau ||
[281,1]
na ca sāmagryantarasyātatpūrvakatve asyā api mā bhūditi yuktam, asarvavyāpināmapi dharmāṇāṃ pradeśavṛtterdarśanāt lohalekhanasyeva pārthive, asiddhaśarīrapūrvakatvasyeva vā kārye | tatra bādhakānna sarvavyāpitvamiti cet ? tadasphuraṇe tarhi saṃśayaḥ kena nivāryate | yathā hi na parasya bādhakaṃ kalāpāntare'pi kāryāntarādau vā cetanāpekṣāyāḥ, tathā bhavato'pi sarvajātau tayāvaśyaṃbhāvyamiti na sādhakamasti |
yathā ca tava kvacidbuddhimadapekṣādarśanamasti, tathā parasyāpyekatra dṛṣṭasya dharmasya bhinnajātīyāvyāptidarśanamasti | tato lohalekhanasya śarīravyāpārasya ca kvacid bādhakādarśanaṃ sandehasādhanamupayuktameva parasya, anyathā saṃśayasyaiva nirbījatāprasakteḥ |
[281,2]
na ca sādhāraṇānaikāntaḥ prārabdho'dhunābhidhātum, yatastadvadatra bādhakānupadarśanaṃ bādhakaṃ syāt prativadituḥ, api tu sandigdhavipakṣavyāvṛttikatvameva | tacca siddhaṃ, dṛṣṭānte dṛṣṭimātreṇa vyāpterasiddheḥ, nibandhanāntarasyābhāvāt | etena kṣityādihetūnām acetanatve sati niyatapravṛttitvena prāsādādihetuvat prayatnavadadhiṣṭhānāsiddhirityapi pratyuktam | acetaso'pi kālādiniyatāyāḥ pravṛtteḥ prayatnavannāntarīyakatvasādhakapramāṇasya tadvadevābhāvāditi |
[281,3]
nāpi kāryāvirāmaprasaṅgaḥ saṅgatimāvahati, aparāparapratyayayogajanyasvabhāvabhedasaṃbhavena bhāveṣvekaśaktinirvāhasya dūrīkṛtatvāt | tataśca karturekatve sandehodbhāvanena samānanyāyatayā āgatameva buddhipratibandhaṃ paraparitoṣāya sādhāraṇānaikāntikatvena dūṣayitumāha, sthitvā pravṛttisaṃsthānaviśeṣārthakriyādiṣu | iṣṭasiddhirasiddhirvā dṛṣṭānte iti | vāśabdaḥ samuccaye | eṣu satsu yadiṣṭaṃ caitanyaṃ tasya dṛṣṭānte sādhanavati dharmiṇi siddhirasiddhiśca ghaṭādau viṭapādau ca yathākramam | tato vyaktaṃ vipakṣaikadeśe vṛttireṣāmiti bhāvaḥ | etena yadi kṛtakādivad viparyayabādhābhidhānamaśakyam, dhūmādivat pratyakṣānupalambhābhyāmanvayavyatirekapratītiḥ prayatnena saha kāryādīnāṃ bhaviṣyatīti gatyantaram apāstam, tamantareṇāpi kāryasyodayād vyatirekasyaivābhāvādityuktam |
[281,4]
nanu buddhimattvaṃ nāma dṛśyādṛśyaśarīretarasādhāraṇo dharmaḥ kṣmāruhādijanmani vyāpriyamāṇaṃ nāstīti kathamavagantavyam, anupalabdhimātrādabhāvāsiddheḥ ? yuktametat, yadi dṛśyaśarīropādhividhureṇa buddhimātreṇa vyāptirabhimatā syāt | bāḍhameveti cet ?
evaṃ tarhi dhūmavadvyattirekamevādhikṛtyāha, saṃśayo'tha vā iti | yadā kumbhakāravyāpārāt prāk kalasasya vyatirekaḥ pratyetavyaḥ, tadā na sādhyābhāvakṛto ghaṭa vyatirekaḥ pratītaḥ syāt, sādhyābhāvasya sandehāt | na hi tathāvidhaśarīropādhikena cetasā vyāptirjijñāsitā, yato'nupalabdhiviśeṣeṇa niṣedhaḥ sidhyet, kiṃ tu prayatnavanmātreṇa | tasya ca yathā vṛkṣādijanmasamaye saṃbhāvanā niṣedhasyāśakyatvāt, tathādyāpīti, tatsaṃbhave'pi saṃbhāvyamānaḥ kumbhābhāvastadabhāvaprayuktatvamātmano bodhayituṃ na śaknotīti sandigdhavyatirekaḥ |
[282,1]
nanu sādhyābhāve sādhanasya bhāvasaṃśaye sandigdho vyatireka iti yuktam, na tu kulālavyāpārāt prāk kumbhabhāvaḥ sandihyata iti cet ? tadayuktam, sādhyavyatirekaprayukto vyatirekaḥ sādhanasya vyāptivādinā darśayitavyaḥ | sa ca sādhyābhāvasandehād vā svayamato'pi na darśitaḥ | sādhyābhāve'pi vā svabhāvasandehāditi na kaścid viśeṣaḥ, ubhayathāpi tasya saviśeṣaṇasya sandigdhatvāditi | ataeva sandigdhasādhyasādhanadharmitvaṃ dṛṣṭāntayordoṣa ucyate |
[282,2]
yadi tu sādhanābhāvamātramabhidhīyeta sādhyābhāvamanapekṣya, tadā yuktametat |
na ca tāvatā vyāptigrahaḥ | anyathā pratyakṣānupalambhābhyāṃ vyāptiṃ pratipadya pavanopaghātasādhanopanīyamānaḥ kampo yadā mardanādisaṃbhavena kampena sādhāraṇaṃ kriyate, tadā stimitamārutamasparśayogyatayā niṣeddhumaśakyaṃ saṃbhāvya pariharannanivāryaḥ syāt |
[282,3]
tatra viśeṣasādhanād vyabhicāra eveti cet ? kutaḥ punaretadviśeṣastena sādhyata iti ? upahatiśabdastvaśarīravyāpāravat tadanurūpaviṣayo bhaviṣyati, pratyakṣānupalambhena vyāptivarṇanāditi cet ? tadapi bhavataḥ samānam, yathā cāsya tādṛgmarunmātrāpekṣayā adṛśyatvena vyabhicāraparihāre vyāptigrahaṇakāle'dṛśyatvenaiva vyatirekāsiddhistathā bhavato'pi śarīravirahiṇi caitanyamātre | tato yadā tadabhāvasaṃśaye'pi kāryābhāvamātreṇa vyāptigrahaṇābhimānastathā aspṛśyaprabhañjanābhāvasaṃśaye'pi kampābhāvaḥ siddha iti syād vyāptiḥ |
[283,1]
atha na kaścit dehavateva dehavirahiṇāpi vyāptiṃ karoti, kiṃ tu caitanyamātreṇa, tacca kāyavatkāle'pyasti viśeṣasaṃbhave sāmānyasyāvaśyaṃbhāvāditi tadapekṣayā vyāptigrahaḥ sāmānyaviṣaya evāvatiṣṭhate, vahnāviva vahnyantarasvarūpānupraveśāditi | etadapi samānaṃ samīrānumāne | na ca kaścit cetanāvān vepathumātreṇa mārutamanumimīte, sarvagatvādhyavasāye'pi kampamātrasya sādhanasāmarthyāpratīteḥ | na hi rājyamiṣṭamiti tannāmakaraṇānantaramupajāyamānamapi tadupāyavādinaṃ pramāṇīkaroti, sādhanamapi vā kṛtakatvaṃ vastutaḥ asādhanāṅgo vyāpakatvenopanīyamānamanityatāsiddhau |
[283,2]
tasmāt na koṣṭhaśuddhyā prameyatathābhāvena paritoṣaḥ, pramāṇaguṇastu nirūpyate |
na ca kampasya marunmātreṇa vyāptisiddhau kiñcid viparyaye bādhakamasti, pratyakṣānupalambhāstu svagocarībhāvayogyameva svabhāvadeśakālaviprakṛṣṭamapi tadā tvasannihite'ntarbhāvayituṃ śaknuvantītyavaśyameṣitavyam, nānyam | anyathā vyāptigrahaṇavadvyabhicāro'pi tanniṣṭha eva prasajyeta | tato yathā viśeṣaviṣayāvanvayavyatirekau pratyakṣādyagocaracaitanyamarunmātraviṣayau vyavasthitau, tathāpi viśeṣaviṣayo vyabhicāro'pi tanmātraviṣayaḥ kiṃ na vyavasthāpyate ? na hi lābhe praveśaḥ, chede niḥsaraṇamiti labhyam |
[283,3]
vahnistu deśakālaviprakṛṣṭo'pi tadātmā sannihita iva svabhāvaviprakṛṣṭapratyakṣādiyogyatayā tadanupraveśamāsādayatīti yuktam, yatastadekādhyavasāyāt sarva eva dhūmavyāpakatayāvadhāryamāṇo na duṣyati, jāṭharaṃ tadayogyatayā tathā niścāyi | ata eva dhūmādabhimate śikhini pravṛttirasaṃśayānasya yujyate | itarathā pratyakṣāyogyenāpi vyāptiḥ āśrayabhujā gṛhyamāṇā dhūmasya tadyogyāyogyadahanasāmānyaviṣayaiva vyavatiṣṭhata iti tārṇādibheda ivābhimate'pi rūpe sandihāno na tatsādhyārthakriyālābhaikāgrabuddhiḥ pravarteta |
pratibandhavaikalyavad vā asati jāṭharatva ityāmṛṣataḥ pravṛttiḥ syāt | na caivam, tasmānna svarūpaviśeṣaniṣṭhaṃ pramāṇaṃ sāmānyena vyāptiṃ prapadyate |
[283,4]
anityatvena tu kṛtakatvasya vyāptiṃ viparyayabādhakapramāṇamadhigacchad bhūtvābhavanamātreṇa viśeṣānavacchinnena pravṛttamiti sāmānyenaivādhigacchati | nāpi kṛtakāt pravartamāno'bhimatānityaikāgrabuddhiḥ kaścit pravṛttimarhati | ataśca sāmānyaparyavasitamapi pramāṇaṃ na viśeṣeṇa vyāptiṃ gṛhṇātīti siddham | uktaṃ ca nyāyānusāriṇā śaṃkareṇa, yat pramāṇaṃ yāvatīmarthagatiṃ vyāpnotītyādi | yat pramāṇaṃ yatsvabhāvasāpekṣapravṛttikaṃ tannaiva taditarasvabhāvena kasyacid vyāptiṃ pratipadyate, yathā viparyayabādhakaṃ bhūtvābhavanamātrāpekṣamanityaviśeṣeṇa kṛtakatvasya | yathā vābhimatasvarūpaviśeṣāpekṣamadhyakṣānupalambham agnerjāṭharasādhāraṇena rūpeṇa dhūmasya | svarūpaviśeṣāpekṣapravṛttayaśca pratyakṣānupalambhāḥ prabhañjanena kampasya vyāptigrahaṇa iti vyāpakaviruddhopalabdhiḥ, mātariśvalaghutvavat pratyakṣapravṛtterabhāvāt |
[284,1]
nāpyanekāntaḥ | vivakṣitasvabhāvena hi kasyacit vyāptigrahaṇaṃ pramāṇasya tatsvarūpāpekṣapravṛttikatvena vyāptam, anyathātiprasaṅgaḥ pravṛttisaṃkaraśca doṣaḥ | tadviruddhā ca taditarasvabhāvāpekṣā pravṛttiḥ, tasmāt svarūpaviśeṣāpekṣaṃ pratyakṣānupalambhaṃ nānilamātreṇa stimitetarasādhāraṇena kampasya vyāptiṃ pratipadyata iti pramāṇārthaḥ | tato na paramārthataḥ kampena pavanānumānamasti |
[284,2]
atha ca na kācid bhavadīyasamayasamādhānakalpanā, yā nainamanudhāvati, na caitadīyamaprāmāṇyanibandhanaṃ kimapi, yanna bhāvatkamanumānamupanīyate, tataśca vahnidhūmavat prayatnavatkāryayoryadi vyāptisiddhaye'dhyakṣānupalambhaṃ śaraṇamāśriyate, tadā tatpravṛttiyogyasvarūpāpekṣayā prayatnavato niyato vyabhicāraḥ kāryamātreṇa tṛṇādinā |
[284,3]
atha vyabhicāracamatkārāgocareṇa cetanāvatā vyāptiriṣyate, tadā mahīruhādijanmanīva śilpivyāpārādapi prāk niṣeddhumaśakye prayatnavanmātravyāpāre vyatiricyamāno ghaṭādiḥ kasyābhāvaprayuktābhāvo'vadhāryatām, yatastena vyāptaḥ sidhyediti sandigdhavipakṣavyāvṛttikatayā punaranekāntaḥ pūrvaṃ dṛśyādṛśyaviśeṣamanapekṣya viparyaye bādhakābhāvaṃ svayamupadarśya kṛtaḥ, idānīṃ vādina evābhyupagamena tadiṣṭapramāṇāpekṣayā vyatirekāsiddheriti bhedaḥ | vipakṣabādhakaṃ tu hetumātreṇa vyāptiṃ pratīyāt na tadviśeṣaṇabuddhimatetyuktam |
[284,4]
nanu vṛkṣādayaḥ pakṣīkṛtā iti kathaṃ tairvyabhicāraḥ ? trividho hi bhāvarāśiḥ, sandigdhakartṛko buddhimatkartṛko'kartṛkaśceti | tatra buddhimatkartṛke ghaṭādau pratyakṣānupalambhābhyāṃ vyāptimādāya sandehapade bhūdharādau kāryatvamupasaṃhṛtya prayatnavān sādhyate |
na punarasau vyabhicāraviṣayo bhavitumarhati |
[284,5]
yadāha, na ca sādhyenaiva vyabhicāra iti, tadayuktam | na hi vyabhicāraviṣaya eva pakṣo bhavitumarhati, sandigdhe hetuvacanād vyasto heturanāśrayaḥ | (pra. vā. 4. 91)
iti nyāyāt | tataśca kṣmādharādireva sandigdhakartṛkaḥ pakṣīkartumucitaḥ | kṣmāruhādiḥ tvacetanakartṛka iti caturtho rāśireṣitavyaḥ | vyāptisamīhayā pratyakṣayogyābhimatasya vṛkṣādijanmanyanupalabdheriti kathaṃ pakṣīkaraṇam ? mā bhūdaśeṣasādhāraṇānaikāntikocchedaḥ | kāryatvasya vipakṣavṛttihataye saṃbhāvyate'tīndriyaḥ kartā ced vyatirekasiddhividhurā vyāptiḥ kathaṃ sidhyati | bādhā tvāhitahetumātraniyatirbhedena na vyāptaye nāpyardho vyabhicāragocaracaraḥ pakṣīkriyāyāṃ kṣamaḥ ||
iti saṃgrahaślokaḥ ||
[285,1]
nanu tathāpi kathamavyāptirākāśasya vyatirekagrahaṇādhikaraṇasya saṃbhavāt ?
yadāha, buddhimatkāraṇasadbhāve bhāvo ghaṭādāvutpattyādeḥ, abhāve cābhāvo gaganādiṣu, sa ca tathāprasiddhāvinābhāvo yatraiva kṣityādāvupalabhyate, tatraiva tadvinirmāṇasamarthakartṛbuddhiṃ tadvido janayatīti | utpattyāderiti kāryatvāderityarthaḥ | atrābhidhīyate | na sādharmyeṇa vaidharmyeṇa vā dṛṣṭāntamātramastīti sādhyasiddhiḥ, yadṛcchopanatāvapi tathā saṃbhavāt | tasmānnidarśanaṃ nāma gṛhītavismṛtapratibandhasādhakapramāṇasmaraṇadvāreṇaiva hetāvupayogi, na svasannidhimātreṇa |
[285,2]
sa ca pratibandho dvārāntareṇa vā gṛhīto vihāyasā smaryeta, svādhikaraṇapramāṇaprasiddho vā ? tatra tāvat prathamakalpanamapāstaṃ, prāgeva dṛśyaśarīropādhinā dhīmātreṇa vā kāryatvāderghaṭāvapi pratibandhagrahaṇopāyāpāyāt | caramaṃ cāsaṃbhavi | tathā hi, yadi nāma vyomni dvayanivṛttirupalabdhā, tathāpyekābhāvaprayuktatvaniścayāyogādanyābhāve viśvarūpasya ca tatrāvṛtteḥ kasya kena saṃbandhabodhaḥ syāt ? karabhagardabhāderapi kāryakāraṇabhāvagrahaṇaprasaṅgācca | anyatrānvayadarśanasahāyasya tathā pratītiriti cet ?
nanu sahadarśanamevānvayārthaḥ, tacca kadācit karabhāderapyastīti sādhvī vyavasthā |
[285,3]
na sahadarśanamanvayasyārthaḥ, kiṃ tvekasaṃbhavaprayukto'nyabhāvaḥ | sa ca buddhimatkāryatvayorasti nānyatreti cet — na, tadbhāvaprayuktatvaṃ nāmāparabhāvasya na tadvyāpārāt prāgabhāvinaḥ sattālābhādanyaḥ prāgabhāvaśca nānupalabdhivyāpāramantareṇeti pratyakṣānupalambhābhyāmanvayavyatirekayorniścaye saṃśayo nāma kīdṛk hetuphalasthitāviti tatpratītipratibandhasmaraṇameva vihāyasā vidhīyata iti prathamapakṣa evāyam |
[286,1]
kiṃ ca kimidamīśvare'nujovivṛttāvivṛttāviṣkaraṇamātramatrabhavataḥ, uta prativandīkṛte ? dhūmānumāne'pi saiva gatiḥ, ekatrobhayasaṃbhavamupalakṣyāntarīkṣe ekavyāpāranivṛttau anyanivṛtterupalakṣaṇād vyāptigraha iti | yadyeṣa eva nyāyaḥ, tadā tadicchatāmanibandhanaḥ prakṛtapradveṣaḥ, kevalamevaṃ vilapatā dahanānumānamapi hāritaṃ, dūratarā tu prakṛtasiddhiḥ, uktakrameṇa gardabhenāpi tasya prasaṅge vahnāvapi hastakatyāgāt | yadā tu gatyantara mapi tatra prakṛtāsaṃbhavi saṃbhavi, tadā kuto vandīkaraṇaṃ śaraṇam ?
[286,2]
evaṃ tarhi pratyakṣānupalambhavyāpāraḥ tadatiprasaṅgabhayādevāśrīyate, na tu sa eva samaya iti cet ? evaṃ sati bhavataiva kimayamatiprasaṅge bharo datto neti kośapānaṃ kartavyam, yo hi pratyakṣānupalabdhī vihāya vihāyasi vahnivyāpāranivṛttyā dhūmanivṛttim ādāya vyāptimabhidhatte, taṃ prati yathā vastumātrasyāpi tatra vyāpāroparamāttenāpi vyāptisiddhiḥ syādityatiprasaṅgaḥ, tathā yo'pi pratyakṣānupalabdhīruddhūya tadyogyapuruṣaviśeṣavyāpāraviraheṇa vyomani ghaṭādikāryatvanivṛttiṃ darśayitvā tena vyāptimasya manyate, taṃ prati puruṣamātrasyāpi tatra nivṛttyā tenāpi vyāptiḥ, tathā kāryāntaratvasyāpi nivṛttyā tasyāpi syāditi vyaktamatiprasaṅgamātrametat, na nyāya iti paśyāmaḥ |
[286,3]
dhūme gardabhādivyabhicāradarśanānna vastumātreṇa vyāptiriti yuktam, puruṣamātrasya tu vyabhicārānupalabdhernedamatiprasaṅgamātrodbhāvanaṃ bhaviṣyati | naivaṃ, samānanyāyānām ekatra bādhakadarśanamanyatrāpi śaṅkāmutpādayati | yadi hi vihāyasi ubhayanivṛttidarśanaṃ pratibandhasādhakaṃ bhavet, vastudhūmayorapi na bādhyeta, tatra tu bādhyamānamanyatrāpi katham ekāntāvasāyasādhanaṃ syāt ? na ca pakṣīkṛte naiva vyabhicāra ityapi, na pakṣīkaraṇaṃ mantraprabhāvaḥ, kiṃ tu vyāptigrāhakadārḍhyam | tacca yadi nabhasi ubhayābhāvamātram, tadā tatra bādhakādhigaterastaṃ dārḍhyamiti satyapi pakṣīkaraṇavyabhicārāśaṅkā na nivartata iti | vyomāsti vyatirekabhūmiriti ced dhūmasya dhūmadhvajād utpattāvapi kiṃ sa eva samayo nātiprasaṅgodayāt | yadyevaṃ bhavataiva kiṃ vinihito nātiprasaṅgetarastasmin bādhavilokanaṃ punarihāpyārekamākarṣati ||
iti saṃgrahaḥ ||
[287,1]
tasmāt nākāśe dvayanivṛttyā vyāptisiddhiḥ, siddhavyāptikayostvabhāvadarśanaṃ gṛhītavyāptismaraṇakāraṇaṃ syāt | na ca vyāptigrāhakaṃ kiñcidupapadyata ityuktam | tasmāt anvayamātrabhāve'pi vyatirekābhāvādanekānta eveti sthitam | vastutastu vyatirekavadanvayo'pyasya durlabha eva | yasya hi pratyakṣāgocaratayā abhāvaprayuktaḥ kāryābhāva iti pratyetumaśakyaṃ tasyānvayo dūrotsārita eva, pratyakṣagrāhyatvāt tasya | pratyakṣaṃ hi paridṛśyamāne vastuni deśakālaviprakṛṣṭamapi svapravṛttiyogyamevāntarbhāvya vyāptimavakalpayet, na svabhāvaviprakṛṣṭamapīti uktaprāyam | tataścānvayamātraṃ gajanimīlitenāvadhīrya vyatirekābhāvenaiva dṣaṇamuktam | vastutastu nānvayo na vyatireka iti prayatnavanmātre sādhye kāryatvamasādhāraṇameveti vā darśayitumāha, saṃśayo'thavā iti | pratyakṣādiyogyāpekṣayā sādhāraṇānaikāntikam, caitanyamātrāpekṣayā asādhāraṇam ityarthaḥ | nanu śarīropādhibuddhikṛtaṃ kāryaṃ sidhyat buddhimātrakṛtaṃ sidhyatyeva, śiṃśapākṛtamiva bṛkṣakṛtam, viśeṣe sāmānyānapahnavāditi kathamucyate'nvayābhāvaḥ ? evaṃ sati vyatireko'pi tadapekṣayā syāditi cet ? kā no hāniḥ, buddhimati kāryahetoranvayavyatirekavattvābhyupagamāditi ? uktamatra, evamanvayavyatirekakalpane jāṭharacitrakādigatenāpi rūpeṇa dhūmādanumitamagniṃ saṃśayāno nābhimataikāgracittaḥ pravarttetetyādi |
[287,2]
api ca na tatra saṃbhavītyeva pratyakṣeṇa yatkiñcidvastuno rūpaṃ kāryasya vyāpakam avadhāryate, api tvadhyavasāyāpekṣayā | adhyavasāyaśca puruṣeṇa kṛta eva iti buddhimatā veti viśiṣṭaviṣaya eva pravartate, tādṛśyeva puruṣādiśabdasya rūḍheḥ | na tu karādivyāpāranirapekṣeṇa caitanyamātreṇeti, caitanyamātraṃ sadapyudāsīnamanvayagrahaṇakāle'dhyavasāyasya viśeṣonmukhenaiva pravṛtteḥ, sāmānyaśabdatve'pi vā prakṛtaviśeṣamākṣipyaivāgnivyāptivat | sa cādhyavasāyaḥ pratyakṣavyāpārānusārī tadyogyameva rūpaṃ bahiḥ kuryāt, na tu tadayogyamapi, jāṭharādivat, tārṇādivacca | evaṃ puruṣeṇāpi vyāptau kasyacit śarīropādhividhurasya buddhimātrasya tadayogyasya pratikṣepaḥ syādeva | apratikṣepastu kharvādibhedasyaiya | ayameva nyāyaḥ sarvatra pratyakṣeṇānvayagrahaṇe |
[288,1]
athāṅgārasaṅgādagurukhaṇḍajanitaṃ dhūmamupalabdhavataḥ pratyakṣayogyatayā indhanādyantareṇāpi tadanvayaprasaṅga iti cet ? tatkimidānīṃ pramāṇaviṣayapratiniyamam anādṛtya yatra kvacit pravṛttamadhyakṣaṃ yena kenacidanvayaṃ pratyetviti vivakṣitam ? evaṃ sati hetumadābhāsavyavasthāvilopāt sarvasya sarvasiddhiriti pratiniyatasādhanānveṣo viphalaḥ |
[288,2]
atha pratyakṣeṇa svayogyamullaṃdhyāpi vyāptirgṛhītetyucyate ? tadasiddham | yadāpi pratyakṣaṃ svapravṛttiyogye'pi vastunyavāntarabhedāpekṣayā sāmānyamudāsayadanvayaṃ pratipadyate, tadā kaiva kathā svapravṛttyayogyasyātyantaṃ vijātīyasya ? na cāsmākaṃ pakṣaḥ pratyakṣayogyeṇa sarveṇa vyāptiriti, kiṃ tu pratyakṣayogyeṇaiva tatkṛtā vyāptiriti | anyathā gardabhādibhirapi dhūmakumbhāderevānvayaprasaṅgaḥ | kimataḥ param ? kathaṃ punaratrāvāntarabhedāpekṣa eva vyāptigraho na darśanayogyatāmātrāpekṣaḥ ? vikalpastu vāsanāprabodhamātrārthamapekṣitapratyakṣādisannidhiraniyatodayākāratayā na pratiniyataṃ viśeṣamāveśayitumarhatīti |
[288,3]
satyam, ataeva vyatirekasādhanyā anupalabdheravatāraḥ | tatra yathā vahnipuruṣābhyāṃ dhūmakumbhayoranvayādhyavasāye sahāyatāmanupalabdhiḥ pratipadyate, pūrvasthitiranyata utpattiranyata āgamanamiti tridhā bhinnasaṃbhavavyatirekaṃ sādhayantītarathānupayogāt, tathā yadi gardabhānvaye vedanamātrānvaye vā pratipadyeta, syādeva tābhyāmapi vyāptiḥ, nānyathā, yato na pratyakṣamātraṃ vyāptiṃ pratipadyate, nāpyanupalambhamātraṃ, kiṃ tu pratyakṣānupalambhāvanyonyasahāyāviti nirṇītaṃ śāstre bahuśaḥ | asmābhirapi trikapañcakacintāyāṃ kiñciditi |
[288,4]
na ca gardabhādyanvaye tasyāḥ sāhāyakamasti | etena dhūmaviśeṣāpekṣayānupalambhavyāpārābhāvo vyākhyāta iti naivaṃvādini kaścit paryanuyogaḥ | yastu pratyakṣagocare'pi tatkṛtāṃ vyāptimupavarṇayati tasya tadviṣaya eva vyāptigrahaviraha iti duḥsthā vyavasthā |
tataśca tasyaivāsau paryanuyogaḥ | tasyāpyanupalabdhivyāpārābhāvānneti cet — na, yataḥ pratyakṣayogye'pi tatkṛtavyāptivādino'nupalambhavyāpāravirahe'pi tatkṛtavyāptimicchataḥ kaḥ pratiroddhā ? yadi hyasya vrīḍā syādapratyakṣayogya eva tadvyāpāraṃ kathaṃ varṇayet ?
athopādānādividā prayatnavatā kāraṇadarśanādeva gardabhasya nirāsaḥ, kimatrānupalabdhyā ?
[289,1]
evaṃ tarhi dṛśyamānenaiva vyāptimupavarṇayan na ca darśanapathātikrāntena, na ca śarīropādhiṃ vyavadhūya caitanyamātramupalabdhaṃ kvacit | yadi ca darśanabalādeva vyavasthā caitanyamātrādhiṣṭhitaṃ śarīraṃ kumbhādi janayat dṛṣṭameveti na gardabhenānvayavirodhaḥ, tat kathamanupalabdhipratikṣepaḥ ? vyāpakagatāḥ sāmānyadharmā eva vyāptau sādhakāḥ itareṣāṃ vyabhicāradarśanenānyatra śaṃkāvakāśādeva na gardabhenānvaya iti cet ? nanu vyabhicāradarśanamiti tadabhāve'pi bhāvadarśanamityanupalabdhivyāpārābhāve'sādhanatvam upanīyamānamanupalabdhereva sādhanāṅganiścaye vyāpāraṃ paridīpayati |
[289,2]
yadi ca viśeṣe vyāpāraśaṃkākulaḥ sāmānyamanusarati bhavān, upādānādyabhijñamapi viśeṣamapahāya caitanyamātreṇa gardabhasādhāraṇena siddhasādhanayogyena tato'pi vā sāmānyena kāraṇamātreṇa vyāptimabhidhattām | evaṃ hi sati sarvathā dūrīkṛtaḥ śaṃkāvakāśaḥ syāditi | etāvattu sāmānyamavamanya upādānādyabhijñaviśeṣe sthitirna tu tadapyavajñāya yathādṛṣṭa iti kimatra sāmarthyamanyatra jāḍyāt ? pratyakṣānupalambhavādinastu yāvati yādṛśi sāmānye pratyakṣānupalambhavyāpāro na tatra śaṃkā, śaṃkāvakāśini ca na vyāpāra iti nāsau kvacana svayamicchayā vyāptimupanayatyapanayati vā pramāṇenaiva samarpaṇāditi na doṣaḥ |
[289,3]
nanu so'pi hetumātrakṛtaṃ vā kāryagrāmaṃ bruvan pratyakṣayogye'pi pratyakṣavyāpāropalambhaṃ kiṃ na paśyati ? paśyatyeva viparyayabādhakādāgamācca tasya tadābhyupagamāt |
pratyakṣānupalambhaṃ tu śarīraviśeṣādhika eva cetasi sa pramāṇayati | icchāyāmapi karādivyāpāroparame kāryābhāvāt taddvāreṇaiva kulālādivyapadeśaviṣayasya samudāyasya pratyakṣatvavyavahārāt | na tviyaṃ gatiḥ prayatnasacivacittamātre | tadāpyanumānādanvayaḥ pratyeṣyate | na ca pratyakṣasyaiva kaścidanurodhaḥ | upalambhānupalambhābhyāmanvayavyatirekaniścayaḥ kartavyaḥ | sa copalambhaḥ pratyakṣarūpo'numānarūpo veti nātra nirbandhaḥ |
[289,4]
atra cintyate | kiṃ tadeva śarīropādhikaṃ cittaṃ prayatnavaccittamātraśabdenābhimatam, utānyat ? tattve kimanumānena, pratyakṣasiddhau vivādābhāvāt | tena cānvayavyatirekau siddhau kāryamātreṇa ca tadvyabhicāro vyaktaḥ | anyatve liṅgābhāvadoṣaḥ, bhāṣaṇādeḥ kāryasya śarīriṇaiva caritārthatvāt | na ca tenānumitenāpi vyāptiḥ svīkriyate, vyatirekāniścayāt pūrvavat | evaṃ tarhi barhiṣāpi dhūmasya vyāptirna deśakālāvasthāniyatena, kiṃ tu vahnimātreṇa | tacca dṛśyamānādanyenaiveti vikalpe vyabhicārādidoṣaḥ sādhāraṇa iti tādugviśeṣavirahiṇā sāmānyena vyāptirvaktavyā |
[290,1]
tathehāpīti cet ? evamapi jāṭharādigatenāpi rūpeṇa vyāptiprasaṅgo dhūmasya |
tasmānna sāmānyamityeva vyāptāvadhikriyate, nāpi viśeṣa ityeva pratikṣipyate, dhūmānumānasyaivocchedāt, abhimate śikhani pravṛttisandehāt | tato yadi na svecchaiva saṃgrahaparicchedasādhanī, tadā pramāṇavyāpāramanviṣya vyavasthāprakrame kiñcit sāmānyaṃ svīkārapravṛttenāpi pratyakṣeṇa pratikṣiptamarthādeṣitavyam, yadviśeṣātikrameṇa nāsyāvatāraḥ |
yathā jvaladbhāsurākāra pātikrame dhūmavyāptigrāhiṇaḥ | kiñcittu pratyakṣasvīkṛtam apyanupalabdhiḥ pratikṣipati, pīṭharādivat sāmarthyāt |
[290,2]
sā hi dahanābhāve kāryābhimatābhāvaṃ sādhayantī dahanabhāvaprayuktatadbhāvavibhāvanādayogavyavacchedena tatkāryatāsādhanapravṛttāpyanyasya hetutāṃ sādhayatyeva, yadabhāve svayaṃ na vartate | anupalambhapūrvake tu pratyakṣe prāgbhāvādibādhanapravṛttayānupalabdhyānekavasturūpasattvābhāve'bhāvasiddhau yadekavastusvabhāvasannidhau sannidhiradhyakṣeṇa pratīyate prāgapi tadabhāvaprayuktābhāvavibhāvanāt taddhetubhāvasādhane yadapravṛttiyogyatayā pratikṣiptam adhyakṣeṇa tatpratikṣiptameva |
[290,3]
tato na jāṭharāderanvayaḥ | nāpi kāladaśābhedabhinnasvabhāvapratikṣepaḥ, sarvasya pratyakṣeṇa svajanmayogyatayā svīkārāt | nāpyanupalabdhyā, sā hyatādṛksvabhāvābhāve'bhavantī tadvijātīyahetutāṃ pratikṣipatīti yuktam, na tu tasyaiva, anyathā tadāśrayaṇavaiyarthyāt | nanu deśādibhinnasvabhāvābhāve'pyayaṃ dhūmo dṛṣṭaḥ, na deśādibhinnasyāpyekākārapratyavamarśapratyayena paridṛśyamānarūpeṇa sahaikīkaraṇāt, darśanāyogyasvabhāvād anyatra | ataeva vahnimātraśabdābhidheyaṃ tadeva paridṛśyamānayogyādbhedākṛṣṭāvapyabhedāvabhāsāt |
[290,4]
nanu deśādiviprakṛṣṭamapyadarśanayogyameva | satyaṃ, kevalaṃ kadācit kvacit | svabhāvaviprakṛṣṭaṃ tu sadetyatyantavijātīyatayā svīkāraparihārayorbhedena vṛttirna virudhyate |
tato yathānumānavādinā sāmānyamanusaraṇīyamavyāptimasaṃbhavaṃ vā parihartu, tathā dṛśyaviśeṣāpekṣayātiriktasāmānyamapi parihartavyamativyāptiparihārāya | evaṃ sati yathā darśanāyogyavahnisāmānyaparihāreṇa tadyogyāvāntarasāmānyena vyāptirekatvavyavasthā ca yuktā, na prayatnavanmātreṇa, pratyakṣapratikṣiptatvāditi |
[291,1]
tatra vyāmohāt pramāṇāntareṇānvayamicchan tattvānyatvābhyāṃ paryanuyujyate |
dahane tu tatpakṣeṇaiva samādhirityuktam | tasmāt pratyakṣānupalambhābhyāṃ vyāptijighṛkṣāyāṃ tadyogyasāmānyāpekṣāyā ghaṭaviṭapādau dṛṣṭānta iṣṭasya siddhirasiddhiśceti sādhāraṇānaikāntikatvaṃ kāryasya | caitanyamātreṇa tu tadayogyenānvayavyatirekayorekasyāpyaniścayāt sandigdhānvayavyatirekatvaṃ vaktuṃ yuktamuktam, saṃśayo'thaveti |
siddhyasiddhyoriti prakaraṇāt | tābhyāṃ ca bhāvābhāvāvuktau | yathāha — upalabdhireva sattā anupalabdhirasatteti | tataḥ kāryatvādisādhanavati dharmiṇi dṛṣṭānte sādhyatveneṣṭasya prayatnavanmātreṇa sattvāsattvasandehāt, tadadhiṣṭhānānadhiṣṭhānābhyāṃ ca sarvasaṃgrahādekatānvayavyatirekānupapatteryuktamasādhāraṇānaikāntikatvam |
[291,2]
nanu tathāpyanekānto'pyastu, anvayamātraṃ kimiti pratikṣipyate, kāryotpattau buddhereva vyāpāradarśanāt ? jāṭharasādhāraṇenāpi rūpeṇa tarhi dhūme'nvayaprasaṅgaḥ, dahanavyāpāradarśanāt | tataśca tadapekṣo vyatireko'pi syāditi prācīnadoṣaḥ | pratyakṣapratikṣepastu sādhāraṇaḥ |
[291,3]
nanu jāṭharādyabhāve'pi dhūmabhāvānna prācīnadoṣaḥ, satyapyanvaya iti cet ? kailāsakaraṇakauśalavikalenāpi kalasasya karaṇaṃ kiṃ na kīrttyate ? atha karaṇakauśalasāmānyenānvayo'tra ? tatrāpi dāhakamātreṇeti na vyaktyupakṣepeṇa kiñcit | jātyapekṣayā tu tadānyadāpīti kathaṃ tadabhāve'pi dhūmabhāvaḥ ? atha dāhakatvamātraṃ paridṛṣṭaviśeṣād bhinnāṃ jātimāsthāya vyabhicāra ucyate, tadā tadapekṣayānvayo'pi kutaḥ, pratyakṣeṇa viśiṣṭāyā eva jāteradhigamāt ? anvaye vā punarvyabhicārānupapatteriti |
[291,4]
yatpunaḥ sajātīyena pratyakṣataḥ pratibandhaniścayamāśaṃkya, na hi sarvatra samānajātiranumīyate, pratyakṣaśca yasmādasamānajātiḥ, apratyakṣaśca rūpādivyaktibhiranumīyate cakṣurādigrāmaḥ, tathā candramasaḥ pṛthivyāśca parabhāgādhobhāgāvityuktam, tadapi pāpīyaḥ | tathāhi na tāvad vyāptiśūnyamanumānam, vyāptiśca sāmānyena sāmānyasya bhavantī kathamasamānānumānamanusaheta ? tathā ca sā dvidhaiva pratyakṣānupalambhataḥ viparyayabādhakād vā | ubhayathāpi dṛṣṭāntadṛṣṭasajātīyasyaivānumānam | anyathānyajātīyena dharmeṇa vyāptimupādāyānyajātīyamanuminotīti mahatī prekṣā |
[292,1]
sāmānyato dṛṣṭānumāne'pi hi yadeva gatisāmānyamanyasthānaprāptinibandhanamupalabdham, tadevādhikaraṇāntare niścīyata iti kathaṃ vijātīyadharmānumānam ? athādhārabhedāpekṣayā sāmarthyasādhyamavāntarabhedamabhipretyocyate, tadanuktasamam | na hi kaścit anumānavādo tanmātreṇa viśeṣamanicchan phalinamanumānaṃ samarthayitumīśaḥ | yadi ceśvarānumāne'pi tādṛśo vyāptiḥ syāt, tanmātraviśeṣasiddhyā ceṣṭasiddhiḥ syāt, kastatra matsaramācaret ?
na ca tanmātraviśeṣāpekṣayā na hi sarvatra samānajātiranumīyata iti vaktuṃ yuktam, kvacidasamānajātyanumāne'pi tathocyate, tanmātraviśeṣaśca sarvatrānumāne'sti | viśeṣato dṛṣṭasya sāmānye'pi tadeva niścīyata iti tadapekṣayā na sarvatra tadevānumīyata iti vaktavyam, bhedādhiṣṭhānatvāt samānajāticintāyāḥ |
[292,2]
tat punaraprakṛtameva | sa tu na sarvaḥ pratyakṣo'numīyata iti | yadi prakṛtamagnivat pratibandhagrahe pramāṇamadhikṛtyocyate, tadā pratyakṣasyaiva sarvatrānumānam anyatrāpadiṣṭapramāṇapravṛtteḥ | atha viparyayabādhakāpekṣayā, tadā na vaktavyaṃ na kaścidviśeṣo'gnisādhanāt īśvarānumānasyeti | anityasādhanāditi tu vaktumucitam | atha kāryahetutāmātreṇaivam ucyate, tadā kāryakāraṇabhāvaḥ pratyakṣānupalambhasādhana eveti sa eva doṣaḥ | na ca viparyayabādhakaṃ kiñcidastīti carcitameva | deśādyaniyamaprasaṅgaśca hetumātrāpattiṃ sādhayatyapi | tasmāt prakṛtaprameyānavagāhanāt plavata etat na sarvaḥ pratyakṣo'numīyata iti |
[292,3]
anumānakālāpekṣayā tu sarvaḥ parokṣa evānumīyate, na ca tatra kācid vimatiḥ ityanuktasamam | indriyaṃ tu na sākṣād buddheranumātuṃ śakyam, pratibandhāgrahaṇāt | buddhikāryaṃ tu keṣucit satsvabhāvābhāvavattadatiriktakāraṇasāpekṣatāmāvahatīti tādṛśīndriyaghoṣaṇā |
tatrāṅkurādiṣu dṛṣṭajātīyameva sāpekṣatvaṃ yathā sādhyate, tathā parabhāgādhobhāgāvapi ghaṭādikāryeṣu | arvāgaikasāmagrīpratibaddhau sāmānyato dṛṣṭāvevānumīyete iti sādhyaśūnyamudāharaṇamapi ityalaṃ bahunā | athavā kāraṇasāmānyena kāryasāmānyaṃ vyāpyate, kāraṇaviśeṣeṇa tu kāryaviśeṣa eveti nyāyaḥ | adhyavasāyamātrato vā kāraṇasāmānyena kāryaviśeṣa iti pravādaḥ | tatrāyaṃ kāraṇaviśeṣeṇa buddhimatā kāryasāmānyaṃ vyāptamitibruvāṇaḥ pramāṇāvaṣṭambhena nāma prasiddhimullaṅghayet |
[293,1]
tacca pramāṇaṃ vyāptisādhakaṃ dvividhameva pratyakṣānupalambhaṃ vā, viparyayabādhakaṃ vā, anayoḥ pratyakṣānumānasvabhāvatvāt, anyato niścayāyogāt | tatra tāvaduktakrameṇa kāryasāmānyasya,
[293,2]
no bhedena vipakṣabādhakavaśād vyāptiḥ samastasya ca pratyakṣānupalambhato na tadatajjātīyabhedaspṛśaḥ | prāgbhāvādiniṣedhapūrvakatayā dhūmādivajjanmadhī ranvetīdṛśamīdṛśāditi yataḥ sāmānyabhedadvayam ||
[293,3]
idamupalabdhilakṣaṇaprāptamanupalabdhamasyopalambha upalabhyata ityevaṃ hi pratyakṣānupalambhayorvyāptigrahaṇakramaḥ | tatredamityekajātīyatayā ekapratyavamarśapratibhāsi dhūmādikamanekakāryajātyantaravyudāsenānekakāraṇajātyantaravyudāsena cāsyeti vahnyādeḥ ityarthaḥ | tataḥ kāryakāraṇayoḥ pratyekaṃ tajjātīyetarayoritaretarato bhede parāmarśapūrvikā pravṛttiḥ, anyathā sāmarthyavaiyarthyābhyāmanupayogāt |
[293,4]
tathā hyakāryarāśivyavacchedena vā, kāryāntaravyavacchedena vā idametad bhāvābhāvānuvidhāyītyavadhāryeta ? ādye pakṣe etāni vastuni etanniyatāni ityayamartho naitadvastviti, ekākāravirahādekākārapratyavamarśānupapatteḥ | nanu kāryatvādinā sāmānyena idamiti kāryaṃ sanniveśo vetyādi vaktuṃ śakteḥ, asiddhametaditi cet ? ucyate, iha bhāvābhāvavidhānabuddhirdvidhā saṃbhavati, dharmiviṣayā dharmaviṣayā ca, kāryasya nirvarttyavikāryabhedena dvaividhyāt | tatrādyā sarvātmanotpattiniścayamupādāya dharmiṇameva viśiṣṭākārakroḍīkṛtaṃ kāladeśādibhedabhinnamapi svabhāvamantarbhāvyaikapratyavamarśād viṣayīkarotīti tadviṣayetyucyate | sa hi saṃbhavinamapyatadākārabhedavirodhinaṃ dharmamudāsayati, dhūmādiṣu dhavalatādivat |
[293,5]
yatra punaravasthitasyaiva dharmiṇo dharmāntaramudayamāsādayati, tatra dharmamātrasyaiva hetubhiranvayavyatirekāviti dharmaviṣayetyucyate | sā punarākāramevodāsayantī dharmamātram adhiṣṭhānīkaroti rāgādivat | na hyākārakriyādivaijātyamatyantamanubhavantaḥ paṭakūṭādayaḥ sādhāraṇarāgayogino gṛhītasāmarthyarāgadravyāntarayogamanumāpya tṛpyanti | prathamā tvākāraśaraṇaiva sarvātmanotpatteḥ | yathaiva hi viśiṣṭākāroparaktaṃ vastu kutaścidupajāyate tathaiva tadvalotpannenendrijñānenānubhūyānantaraṃ vikalpadvāreṇa vyavahāragocarīkriyata iti kathamākāraparihāraḥ ? ataeva dhūmakumbhādivyaktirekatrānupalabhyaprabhavā upalabhamānasya anyatra tadaiva yadyuktibhedena vyāptisiddhistatraiva tatkāraṇāvasāyo jāyate, nānyatra vyabhicāradarśanādarśanamapekṣyāpi | anantaraṃ tvākāramudāsayet kevalaṃ vyavasthite dharmiṇi dharmamātrodayadarśinaḥ |
[294,1]
na ca vyavasthite kumbhādau kāryatvādidharmamātrotpattirīkṣyate, kṣitidharādau vābhyupeyate, yenākāramanādṛtya rāgavattanmātrameva hetumanumāpayet | sanniveśastarhi sthita eva tadātmani kumbhakārāditi cet — na, drāgapi saṃsthānavinākṛtāyā mṛdo'nupalabdheḥ |
atha tādṛśasyābhāva eva pūrva yaḥ kumbhaprajñaptigocara iti cet ? tadeva saṃsthānaṃ tarhi puruṣāditi na tāvanmātravyāptiḥ,
[294,2]
tathāpi yadi saṃsthānasāmānye puruṣakriyā | haridrādravyayogo'pi varṇamātravidhāyakaḥ ||
[294,3]
nanu tathāpi na pūrvasiddhadarśanamityeva vyaktyantare gṛhyamāṇāyā vyāptervyāghātaḥ, tadvalāttvanumānameva tatretyanantarameva samarthitam | na ca tāvatā varṇamātraṃ kusumbhasaṃbhavasādhanasādhu, vyabhicārālambanaṃ tu durbalamiti kimatra prāptam ?
[294,4]
guṇe'pi dravyavat tasmāt sajātīyaparigrahaḥ | tatpūrvasiddhe'pyanumā na varṇāt kuṅkumasya ca ||
[294,5]
tanniyataviśeṣāparigrahe hi rāgādapi kutaḥ kuṅkumānumā ? davīyasī tu varṇamātrāt | varṇavacca saṃsthānasyāpi vicitrameva vaijātyamanubhavaviṣayaḥ | tadanayorekatra jātiniyamena vyāptivyavasthānamaniyamena vā vyaktau vyabhicāro naikaniyataḥ | tasmād varṇavadanekajātini saṃsthāne'pi tattvaṃ sāmānyamanuvartamānamapi vyāptigrahād bahirbhūtam eva | evamarthakriyāpi pūrvamasati vastuni puruṣāditi vaktumaśakyam | sarvasāmarthyavirahiṇaḥ prāgabhāvaprasaṅgenāpūrvotpattiprāpteriti viśiṣṭe vārthakriyāpi puruṣānvayavyatirekānuvidhāyinīti siddham |
[294,6]
tasmādevaṃvidhā dharmaviṣayāpi vyāptibuddhirna sāmānyamanudhāvati | yadā tu kāryahetvadhikāreṇa dharmiviṣayaiva, tadā yathāparidṛṣṭākārārthakriyāsāmānyaṃ samāśritya yathā kāraṇe pratiniyatasvarūpasāmānyena vyāpakatvāvasāyinī, tathā kārye'pi pratiniyatākārasāmānyapuraskāreṇaiva vyāpyatvāvasāyinī samakṣabuddhiriti na sandehaḥ |
anyathā kāryavat kāraṇe'pi buddhimadādiviśeṣavyudāsena pravṛttimatī matiḥ kimabhimatam upanayet ? tasmāt kāraṇavat kārye'pi tathābhūtākāraviśeṣamevamayamavasātumarhati |
[295,1]
tatredānīṃ tadākārabahirbhūteṣu bhūtalādiṣu sadapi kāryatvamabhidhīyamānamanupayuktameva, dharmaviṣayahetuphalagrāhipratyakṣavyāpārāpekṣayā dharmamātrasāmyasyākiñcitkaratvāt |
na hi tadevākārārthakriyādirūpaṃ tatsāmyonmīlanaheturvā | tadanena sāmyaṃ na kiñcidartha puṣṇāti agauṇakāryaśabdapravṛtteranyatra | sa hi saṅkalpaniveśinyudayārthamapekṣitaparavyāpāramātre arthe akārādikamudāsya kṛtasamaya iti na tasya vyāghātaḥ | upapattyantareṇa vyāpakatayā yaḥ pratīto dharmaḥ tatraiva nāśavatpratyakṣavyāpāra eva tu svodayasamayaparisphuradākārādisādṛśyamapekṣate, deśādikṛtabhede tu vaisadṛśyāvasāya iti na virodhaḥ |
[295,2]
tasmādekakāraṇavirahāt pratyekaṃ pratyakṣānupalambhāpekṣāyāmetāni vastūni etatkāraṇānugāmīnītyanenaivākāreṇa vyāptiniścayaḥ kāryaḥ | kevalamadyāpi na vyaktikārtsnyenopayoga iti sarvakāryaprakāreṣvekaikaviṣayo'vatiṣṭhate | sa cāśakyaḥ kramayaugapadyābhyāmayogāt | tathā hi na tāvat sakṛdeva teṣāmanvayaḥ, sarvaprakāropanipāte darśanasya draṣṭurevāntardhānaprāpteḥ | vyatireko vā śakyaniścayaḥ; aśakyaparihāratvāt keṣāñcidādhārālokaśarīrādīnām | nāpyekena narāyuṣā kṣamamidaṃ sarvaprakārekṣaṇaṃkāryasyāntaviyogataḥ katipayāpekṣāsu kārtsnyaṃ kutaḥ ?
na khalu bhūyaso'pi bhāgasyābhividhibodhe nirvṛttiḥ, na hi tadapi yadyat kāryaṃ tattadevam iti śakyamabhidhātum, etāvaditi tu syāt |
[295,3]
yatpunarekatra pravṛtto vicāraḥ sarvabhāvāṃstathābhāve vyavasthāpayatītyucyate, tatsādhāraṇākārapravṛttimadhikṛtyākṛtyādivyudāsena pramāṇāntarāvalambanāt | pratyakṣavyāpāra eva hyekajātigrahaniyama uktaḥ | nanu tatrāpyavāntarānekabhedasaṃbhavādayamevam ityabhidhātumaśakteranāśvāsaḥ | atra vā bhedatiraskāreṇa dhūmādijātyantaramavalambya saṃvyavahāre kāryatāmāśritya jātyantareṣvapi kīdṛśo doṣa iti cet ? na vayaṃ svecchayā kañcidbhedaṃ tiraskurmaḥ, puraskurmo vā kāmapi jātim | adhyakṣapūrvakastu saṃkalpo yathā arthānupasthāpayati bhedenābhedena vā, tathā hetuphalabhāvavyavahāramavatarāmaḥ | sa tu prakṛtiviśeṣamāsādya yadi sūkṣmasthūlabhāvena bhedeṣvabhibhūtisāmarthyāsāmarthyābhyāṃ bhinatti vṛttim, kimatra kaiścitkartavyaṃ tadvivartastu cintyaḥ | tatra,
[296,1]
dhūmo'vāntarabhedavatyapi yathā jātyantarāpohitaṃsārūpyaṃ viṣayīkaroti hṛdayaṃ kiṃ kāryamātre tathā ||
[296,2]
ekasaṃsthānādyanugamānanugamayoḥ, pratyātmavedyatvāt nāparamatra prārthyate nirṇayanibandhanam, anyathā ca vyapadeśārthakriyāviniyogādisaṃkaraprasaṅgaḥ | tasmānna kvacit kāraṇe sarvakāryaprakāraṇāṃ krameṇa yaugapadyena vā adhyakṣānupalambhasaṃbhavā vyāptirupapādayituṃ śakyeti kimābhyām ? ata evaṃmukhena sarvakāryavyāptivādinaḥ svābhiprāyanivedanamātrametad, vartmani sthāṇūpadeśaghoṣaṇavat | tathā ca sati icchāmātraṃ sādhanam astviti sphuṭamanayorapārthakatvam | tasmādābhyāmata idamiti matiḥ kāryāntaravyavacchedenaiva bhavantī na kāryamātragocarīkaraṇasaṃvādamāsādayati | tato niścayamupādānādivido'panudannāha —
[296,3]
saṃśayo'thaveti ||
[296,4]
pareṣṭasiddhirna parasya bādhane prasādhane vedanayatnamātrayoḥ | ananvayo'bhīṣṭaviśeṣasādhane vipakṣasandehasahaṃ tu sādhanam ||
[296,5]
sādhye ca dṛśye vyabhicāra eva dṛśyaṃ na cenna vyatirekasiddhiḥ | na cānvayo'pi vyatirekavad vā vyāptirviśeṣeṇa na cetarasya ||
{7.4.3}
<tṛtīyaḥ khaṇḍaḥ>
[297,1]
evaṃ sati satyapi vyāptiraśakyaniścayā saṃbhāvyata iti kimatra sāmpratamiti cet ? paśya,
[297,2]
kāryaṃ tāvadanekajāti, janakaścaiko jaḍo vīkṣate nānābhedavato na caikaniyamajñāne'nyabhede'pi tat | yadyajjātikamekahetuviditaṃ tattattadaṅgaṃ tato naivaṃ cedatisañjanaṃ na ca mataḥ sādhyopame'yannayaḥ ||
[297,3]
na hi nānāprakārakāryajananaṃ nāma prayatnavatyeva niyatam, vahnyāderapi vividhasāmagrīmadhyamadhyāsīnasya dhūmabhasmāṅgārāṅgatāpapākapāradotsāraṇavīkṣaṇakṣatiprabhṛtivicitrakāryakriyādarśanāt | yadi paraṃ prayatnavato'dhiṣṭhānenetyatra vivādaḥ, na caikasya tatra niyame jñāte kāryāntare'pi niyamajñānamupapadyate, yathoktaṃ prāk | tato yāvantaḥ prakārā ekahetavo niścitāḥ, tāvantastasya hetoścetanasyetarasya vā sādhanaṃ yujyante | anyathā stimitendhanasakhena śikhinā gṛhītadhūmavyāptiraparicitatatkāryabhāvairbhasmādibhirapi dahanamanuminuyāt | na caivaṃ, tasmāttajjātibhedo vyakto vyāptigrahaśca pṛthak pṛthagapekṣyamāṇo yatra kvacittadgrahaṇena yena kenacidanumānamunmūlayati |
[297,4]
kaḥ punarevamāha, yatra kvacidgṛhītavyāptiryena kenacidanumimītāmiti, ekadharmānuvṛttivirahe hetorevābhāvāt ? na hi tadā bhasmasādhanamavyāpteḥ | nāpi dhūmo'siddheḥ |
kuṭakūṭādau kāryatvamevānyadharmānanuvṛttāvapyanumāne vartamānaṃ hetuḥ syāditi cet — na, kāryatvasyāpi prāgavyāptervistareṇa sādhanāt | tatra yathā kulagiriḥ kulālavyāpārakāle svabhāvavaikalyādikalitaniyamaḥ, tathā sadapi kāryatvaṃ prāmāṇyapravṛttyā dhūmajanmanīva rāsabha iti pramāṇena vyāptigrahavirahe na kaścidviśeṣaḥ | tadayaṃ ghaṭādau kāryaviśeṣe gṛhītavyāptiḥ sarvato na kāryatāmātreṇa vā vyāpakamanumātu | na tu vyāptigrahaṇasādhanavyavasthayorbhinnādhikaraṇatāmatikrāmatīti kathamatiprasaṅgopālambhaparihāraḥ ?
[297,5]
tasmānnaikadharmānuvṛttimātreṇopayogaḥ | kena vā dhūmasaṃbhavinaḥ kāryatvavastutvādayo bhasmani bhasmasādeva kṛtāḥ ? santo'pi vyabhicāriṇa iti cet ? nanu savyabhicāro vyāptiviyogādeva, vyāptau tadgandhasyābhāvāt | sa ca vyāptyabhāvaḥ kāryatvenāpi avarjita iti tatrāpi vyabhicāro durnivāraḥ | āhatyādarśanaṃ tu viprakarṣādapi syāt |
na tāvatā tadabhāva eva, tanmūlabhūtāyā avyāptestādavasthyāt | yadi tu vyāptāveva savyabhicāraḥ, tadā nitarāmavyāptāvityalaṃ mithyābhiniveśena | tad yadyapi sādhāraṇadharmā tanmātraṃ vyāptimanādṛtya sādhanamiṣyate, kiṃ na bhinna evaṃ bhūdharādisādhāraṇaṃ dharmam anādṛtyetyatiprasaṅgastadavasthaḥ ?
[298,1]
nāpyayaṃ nayaḥ sādhyasamānīkṛte kalasādāvapyasti, tatrāpi yathāyathā pratisaraśarābodañcanādiṣu kumbhakārakṛtimupalabhāmahe, tathātathaivamapīdamapyanena sṛjyata iti pratiyantaḥ paricitakriyebhya eva prakārebhyastadvyāpāramavadhārayāmaḥ, anyathā taddoṣānativṛttiḥ | tasmād yadi paramārthataḥ prayatnavannāntarīyaka evāyaṃ sakalaprakāraḥ kāryagrāmaḥ, tathāpi svayamakiñcitkara iti pramāṇavṛttyapekṣayā, siddhaṃ yādṛgadhiṣṭhātṛbhāvābhāvānuvṛttimat | sanniveśādi tadyuktaṃ tasmād yadanumīyate || (pra. vā. 1. 13)
iti || yaddṛṣṭerakriyādarśino'pi kṛtabuddhirbhavati, śūnyanagaraparidṛṣṭadevakulādivat sanniveśādi, tādṛgeva yadīkṣyeta tannagādiṣu dharmiṣu | yuktaṃ tatsādhanādasmādyathābhīṣṭasya sādhanam ||
taccāsiddhamityākūtam |
[298,2]
nanu bhavatyevāsmākaṃ sarvatra pauruṣeyabuddhiḥ, kṛtabuddhiḥ sā, sādhyabuddhirevānumānam iti niyamaḥ, kathañcit kasyacittatrāpyabhāvāt | kiṃ ca kṛtabuddhiriti kāryamātrabuddhirvā, puruṣamātrabuddhirvā ? yadi kṛtamātrabuddhiḥ, sā bauddhasyāpi siddhā sindhubhūdharādiṣu | sāvayavatvācca tadārambhasaṃbhavitvameva kṛtatvam | atha pauruṣeyabuddhiḥ kṛtabuddhiḥ ?
sā sādhyabuddhirevānumānamiti cocyate, tatastadabhāvānnānumānamiti kathamucyamānaṃ nopaplavate ?
[298,3]
yadāha, na ca vyāmohāt kasyacit sādhyabuddhyabhāve hetorasiddhatādoṣaḥ, sarvānumāneṣu tadbhāvaprasaṅgāditi | yadapīdamucyate, tādṛkkāryatvādi niṣiddhamacalādiṣviti, tatrāpi na kāryatvādinā kailāsakalasādeḥ kiñcidviśeṣamupalabhāmahe | āha ca, nāpi kaścidviśeṣaḥ kṣityādihetūnāṃ prāsādādihetubhyo yenāmī nirabhiprāyāḥ santaḥ prayatnanirapekṣāḥ pratiniyamavatā ca vyāpāreṇa tadvantaḥ syuḥ, na hyanadhiṣṭhitānāṃ prayatnavatā karaṇadharmāṇāṃ kriyāsu svātantryamupalabdhipūrvam, sarvatra buddhimadadhiṣṭhiteṣveva prāsādādiprasavopalabdheriti ||
[299,1]
atrocyate, neyaṃ kṛtabuddhiḥ siddhāntābhiniveśavāsitabuddhīnadhikṛtya kīrtitā, kiṃ tu saṃvyavahārapragalbhapuruṣamātrāpekṣayā | tasya ca pūrvapratītapratibandhasmaraṇavataḥ kāraṇaparāmarśavaimukhyābhāve bhavatyeva devakulādau tādṛśī buddhirna tu malayamakarālayādau |
tadanayorasyā dhiyo bhāvābhāvau na jātibhedamavyavasthāpya sthātuṃ prabhavataḥ, dhūmadvayadarśane'pi tathābhāvaprasaṅgāt | iyaṃ ca kāmaṃ sādhyabuddhireva, kaḥ punarenāmetadvato'numānanibandhanamāha, tadabhāvād vā bhūdharādau tadabhāvam ? kiṃ tu jātibhedamātropalakṣaṇārthamasyā bhāvābhāvopanyāsaḥ samānajanāpekṣayā kasyacid durvidagdhabuddheḥ pratibodhasādhanāya |
jātibhede hi tāvati siddhe naikatra pravṛttamadhyakṣānupalambhamanyatra pratibandhasādhanasamarthamiti vaktuṃ samarthaḥ syāt |
[299,2]
tato nāpratibaddhāt sanniveśādeḥ sādhyasiddhiḥ, pratibaddhaścāsiddha iti kathamanumānamityantato'numānaniṣedhāyopanyāse'pi naikasyaiva tadabhāvāttadabhāva ityuktaṃ bhavati | nanu tathāpyanyasyānumānodayābhāvādanyasyāpi na bhavitavyamityuktaṃ bhavati |
tacca kathaṃ saṅgatimālambeta ? uktaṃ hi, na ca vyāmohādityādi | tadayuktam | samānasādhanasāmagrīsaṃbhave sādhyasyaikapratiniyamānupapatteḥ | yad yena viśiṣṭasāmagrīkaṃ tat tenāviśiṣṭaphalameva, yathā sādhāraṇadhūmasādhanendhanadahanādisamudāyaṃ pradeśadvayam anyonyam, aviśiṣṭānumānasādhanapratibandhagrahaṇādisāmagrīkaśca bhavatā saha sāṃvyavahārikaḥ puruṣa iti svabhāvahetuḥ prasaṅgaḥ | bhavato'pi hi pratyakṣānupalambhameva pramāṇaṃ pratibandhasādhanaṃ devakulasūtradhārādyadhikāreṇa pravṛttam | etacca parasyāpi sādhāraṇam |
asādhāraṇaṃ tu viparyayabādhakapramāṇameva durabhyūhatayā bhavet | tacca bhavato'pi nāstīti prāk prakāśitam |
[299,3]
tad yadi svamatābhiniveśamātramanubhavato nāvṛṇoti cetaḥ, kiṃ tu tadeva sādhanam itarasādhāraṇam, tadā tasyāpi śūnyanagaraparidṛṣṭadevakulādivanmerumandarādāvapi pauruṣeyānumānamanivāryam | na caivam | tato yasya yatpratibandhagrāhakapramāṇavyāpāre yathāvatsmaraṇavato yaddarśanānna tadanumānaṃ na tasya tatra pratibandhaḥ siddho, yathāgnau dhūmapratibandhasyānusmarato gardabhadarśanādagnimananuminvataḥ | na bhavati ca cetanena devakulādipratibandhasmṛtimato malayahimālayādau puruṣānumānamiti kāryānupalabdhiḥ smaraṇakāraṇānusaraṇavaimukhyādipratyayāntarasaṃbhave prācīnapratibandhasādhakapramāṇena viṣayīkaraṇavaikalyaṃ sādhayati | tacca na jātibhedātiśayamantareṇāvāntarabhedavato'pi, dhūmād gardabhavat |
[300,1]
vyāptigrahaṇasmaraṇayoraparādhe tu neyamiṣṭasiddhiḥ | tadarthaṃ yathāvadgrahaṇam | tatra smaraṇāparādhe devakulāntarādapi nānumimīta, grahaṇāparādho'pi pratyakṣāpekṣayā'saṃbhavī, ekapratyavamarśayogyatāyā evābhāvādityukteḥ | anyathā jaladharādyarthino'pi kumbhakārasūtradhārādīnapekṣeran | apekṣata eva tatrāpi sūtradhārasthānīyo'nyo yathā kumbhakārasthānīyaḥ kvacit sūtradhāra iti cet — na, kāryajātivaisadṛśyābhāve kāraṇasāmarthyavaisadṛśyāpekṣānupapatteḥ | anyathā kumbhāntare'pi na kulālamātreṇa toṣamaśnuvota | tadvad vā kṛṣīvalaḥ kulālapauruṣāpaneyānāvṛṣṭikaṣṭaḥ syāditi siddha eva tādṛśo jātibhedaḥ, tasmādekākārapratyavamarśānupapatteradhyakṣasādhyā vyāptirviśiṣṭaviṣayatayā na durgrahadoṣamāvahati, yato'numānābhāve'pi jātibhedātiśayasyāsiddheḥ siddhasādhanadoṣaḥ syāt |
[300,2]
tataśca yathāvad grahaṇasiddheryatra nānumānaṃ tatra vyāpterevāgrahāditi nānekāntaḥ | kathaṃ punaranumānahānameva tādṛśi lokasyāvagantavyamiti cet ? uktādeva jaladharārthino'pi kulālajaṅghāmardanaprasaṅgāt, paracakrākrāntikātarasya vā kulagirijaladhivyavadhimabhilaṣataḥ, cetanamātreṇa vyāptiṃ pratīmo na kumbhakārādyavasthāniyatena tena nāyaṃ prasaṅga iti cet ? tadavasthāniyatenaiva vyāptigrahe kīdṛśo doṣa iti kimatra vaktavyam ? na ca samayāpakṣālakalāṅkitadhiyaṃ bhavantaṃ prati kāciccintā, api tu lokaṃ prati | so'pi vyabhicārānna tena pratipadyate iti cet ? evaṃ tarhi kalasāntarādapi nānumānamayaṃ kuryāt |
[300,3]
anyatraiva vyabhicāradarśanādatra ko doṣa iti cet ? tadetajjātivaisadṛśye'sati na labhyate | tataśca viśiṣṭāyāmeva jātau vyāptigrāhi pratyakṣaṃ pravṛttamato nānyatra tadvyāpārānumānamityevaṃ kiṃ nocyate, kimatra vyabhicāropakṣepeṇa ? avaśyaṃ ca pratyakṣasya pratiniyatajātivyavasāya eṣitavyo'nyathā vyabhicārāgocaramapi pratyakṣaṃ na niyatajātikamiti kalasāntaramapyāskandet | tathā ca sati sa eva doṣaḥ | vyāptigrāhiṇaiva kalasāntarasyādhiṣṭhitatvāditi cet ? nanu tadadhiṣṭhita eva viṣaye vyabhicāracāri cetaḥ pracarat kathaṃ tameva pariharet ?
[301,1]
ubhayorniyataviṣayatve tu nāyaṃ doṣaḥ | kevalamidānīmadhyakṣeṇa viśiṣṭaviṣayasvīkārānna vyabhicāropanyāsaḥ saphalaḥ | vyāptigrāhiṇastu pramāṇasya viśiṣṭaviṣayapravṛttismaraṇādhānārthamupayujyate mūḍhaṃ prati | na tu parito visāriṇī vyāptigṛhītirasya niyataviṣayā kriyate vyabhicāreṇa | nāpyanumānakhaṇḍanamātramuktanyāyādeva | tasmād viśiṣṭaviṣayaiva vyāptiḥ kumbhakārādinā gṛhyate vyabhicāradarśanādarśanāpekṣyapratyakṣasyaikajātyapekṣayaiva pravṛtteriti siddham |
[301,2]
evaṃ cetanamātreṇāpi vyāptijighṛkṣāyāṃ vyabhicāro darśanābhāvāt yajjātini vastuni pratyakṣapravṛttistadeva tena vyāptaṃ sidhyatītyapi siddham | tat kathaṃ sāmānyena vyāptimabhidadhānaḥ samayānuvādamātreṇa nopālambhamarhati ? yadi tu puruṣamātreṇa vyāptiṃ jighṛkṣoradhyakṣapratikṣepeṇa pramāṇāntaraṃ śaraṇam, tadā naiṣa doṣaḥ | tattu vicāritam | yadi veśvaraprasādādasya vādino jagataścitrākāraparihāreṇa sarvatraikākāraṃ pratyakṣamudayamāsādayati, taccāsādhāraṇamiti na vyavahārāṅgam | saśarīrāśarīrayoḥ prayatnavatorna kaścidviśeṣaḥ karmadharmāpekṣayā pratyakṣeṇa vyāptigrahaṇe, yato jaladharārthinā kumbhakārānanusaraṇena tatkṛtānumānavirahānumāne prakārāntareṇāpi saṃbhāvanāyāṃ jātibhedaikanibandhanāpratibandhāt siddhasādhanaṃ punarapyāsajyeta | tato jātibhedakṛtastatrānumānābhāvaḥ saṃsidhyan pratiniyatajātipratibaddhamanumānamupapādayati |
[301,3]
viśiṣṭajātipratibaddhapauruṣeyānumānāsiddhau vā anubhavasiddhamapi jātibhedaṃ śāṭhyādapahnuvānaḥ paralokasya jātibhedanāntarīyakeṇa tathā pravṛttyabhāvasiddhena kulālādikṛtatvānumānābhāvena | anyathānumānodayaṃ prasajya jātibhedamāpādyate, yathā sthāṇukākābhyāṃ bhinnaḥ saṃyogo nāma yadi syād dṛśyo loko'pyenaṃ tṛtīyamīkṣeteti ucyate | tathā ca yadi yādṛśaḥ sanniveśo buddhimatpūrvako dṛṣṭastādṛgeva jaladharādāvapi syāt, lokasyāpi puruṣakṛtabuddhiḥ syāt, ghaṭāntaravat |
[301,4]
na caivaṃ tajjātibhedakṛto'yaṃ vibhāgo'nyanimittābhāvādityuktaṃ bhavati | tataḥ kīdṛśaṃ punaḥ sanniveśādyadhiṣṭhātṛnāntarīyakaṃ siddhamityapekṣāyāṃ yaddarśanādakriyādarśinaḥ apītyādyucyate, paryāyaparikalitānekaprakāraparigaṇanagauravaparihārārtham, tatra puruṣakṛtabuddhiriti prayatnavadanumānaṃ vā kumbhakārādivyāpārānumānaṃ vetyubhayasyāpi saṅgateḥ prāguktakramāt | kevalaṃ prayatnavanmātraniṣedhasādhanasāmagrīkatayā kulālānumānābhāva eva liṅgam, tadvitsiddho vā vyāptigrahaṇābhāvaḥ | etacca parecchāmanupālya pallavitam |
[302,1]
lokastu yathādarśanānusārī yajjātikaṃ puruṣapūrvakaṃ paśyati, tattattādṛśā tanumataiva kṛtamavabudhyate, na tu śarīraviratisandehamapyullikhatīti samānamānavānumānaparyavasānaiva kṛtabuddhiravatiṣṭhata iti | yadāpi yadi kasyacit siddhivaśādāsurīṃ māyālim ālocayato'cale'pi kaścidullekho jāyate, kenāpi kairapi vā kaccit kṛto'yamapi bhavediti, tadāpi kenāpi karacaraṇāṅgoparakta evātyantaṃ pratibhāti | niścayastu sudūra eva | na caikajātitve tadupapadyate, dhūmakumbhāderivānalakulālādeḥ | na ca karacaraṇādivyāpāravirahiṇa ullekho'pi | na ca tāvatā kṣaṇikādivādino'numānāpalāpaḥ śakyate | adhyakṣapūrvavyāptigrahasahāyaṃ tu jātiviśeṣāpekṣavṛttikamanumānamubhayorapi sādhāraṇatvānna saṃbhavati laukikaparīkṣakayoriti brūmaḥ |
[302,2]
yadyapi ca dvitīyamapi laukikameva, tathāpi kaścidviṣayo'nabhyastatayā tīvratarābhyūhasāpekṣaḥ sūkṣmadhiyaḥ sāṃvyavahārikasyāpi saṃbhavati | tatra pratyakṣākṣamatve'pi vipakṣabādhakenānumānāntareṇa lokapratītimevāśritya gṛhītā vyāptiranumānaṃ prayojayed iti na kṣatiḥ, yathā yatrārthāpattighoṣaṇāviśeṣo lokasya | tasmāt sādhyabuddhirūpā kṛtabuddhirbhāvābhāvābhyāṃ jātibhedaṃ prasādhayatīti yuktameva | yadāpi kṛtamātrabuddhiḥ kṛtabuddhiḥ, tadāpi na doṣaḥ | tathāpi kṛtatvaṃ nāma svajanmanyapekṣitaparavyāpāratvam | tacca na tāvad vṛkṣādivat pratyakṣataḥ kṣitidharādiṣu siddham | parābhyupagamamātrasiddhaṃ tu svatantrasādhanādhikāre'naṅgameva |
[302,3]
tato'numānasiddhamāśrīyamāṇaṃ dṛṣṭasajātīyaṃ yathā kathañcid vāśrīyate ? antyapakṣe yadyanādyupādānaśaktisaṃtanyamānakṣaṇaparamparārūpameva kāryatvaṃ niyatadeśatayā vyavasthāpyamānaṃ sidhyet, tādṛśāt, kīdṛśī puruṣādhiṣṭhānapratyāśā ? dṛṣṭasajātīyaṃ tu tadaṅgamucitam | cetanācetanādhiṣṭhānakṛtaṃ viśeṣamavadhūya vitatānekakāraṇakalāpamilanalabhyodayaṃ hi puruṣavyāpāramākarṣedapi, milanasya tadadhīnādhyavasāyāt | acetanopādānatvamātramapi hi prācīnakrameṇa caritārthaṃ na prakṛtaṃ viśeṣamākarṣet | etadeva tu kāryatvaṃ loke viditam | tacca nācalādau siddhamiti kathamasiddhiparihāraḥ ? kevalaṃ na sākṣādasiddhisādhanamidam, kiṃ tu vijātīyatvasādhanārtham | na ca kāryatvamātramadhikṛtya, kiṃ tu sarvam |
[303,1]
tadayamarthaḥ, kiṃ tadadhiṣṭātṛbhāvābhāvānuvṛttisanniveśādisiddham, yaddarśanādakriyādarśino'pi lokasya kṛtabuddhirbhavatīti | tato yadi sāvayavā kṛtabuddhirapi bhavato bhavati, tathāpi lokasya nāstīti bhinnajātīyatvaṃ vyavasthāpyate | anyathā kumbhakārādināpi bhūdharādivyāpyaṃ pratīyālloka iti pūrvavat prasaṅgaḥ | tato jātibhedādanyadeva pratyakṣānupalambhābhyāṃ puruṣakṛtaṃ pratītamiti siddham |
[303,2]
yattūktaṃ kāryatve na kaścidviśeṣa iti | atra sarvasādhāraṇadharmatve'pi kāryatvasya yadi pratyakṣasādhanā vyāptirabhimatā, tadā sadapi tadudāsīnamevetyuktaprāyam | yadi tu viśeṣamutsujyābhūtvābhāvamātrasya cetanāvyāptirvivakṣitā, tadā pratyakṣavyāpāramapyutsṛjya pramāṇāntaraṃ śaraṇamastvityapi | tadabhāve vā na kiñcit kāryatvena satāpi |
[303,3]
yadapyāha — nāpi kaścidviśeṣaḥ kṣityādihetūnāmityādi, tadapi grāmyajanadhandhīkaraṇamātropayogi na vivakṣitārthagatergatirbhavitumarhati | yathā pārthivatvena vajropalānāṃ lohalekhyatvaṃ sādhayan sandihāne prāha | nāpi kāṣṭhapāṣāṇādibhyo dambholīnāṃ kaścidviśeṣo, yenāmī pārthivāḥ santo lohalekhyatāvirahiṇaḥ syuḥ | na hyalohalekhyānāṃ kadācitpārthivatvamupalabdham | sarvatra lohalekhyatāsvīkṛteṣveva ghaṭaviṭapādiṣu pārthivatvopalabdheriti | tadvat prakṛtamapi vacanaracanāmātramābhāti |
[303,4]
yathā hi nirabhiprāyatvena sāmānyamanuyantaḥ sarve puruṣāpekṣakāryārambhabhājaḥ pratīyante, tathā pārthivatdhena lohalekhyatvasvabhāvabhājaḥ | yathā ca tathā bahudarśanaṃ vihāya nānyā gatistathā atrāpi | yathātra kimetallohalekhyatvaṃ pārthivatvamātrānubandhi, uta pārthivatve'pi kiñcidviśeṣamapekṣyeti śaṅkā bahuladarśane'pi, tathā kim acetanamityeva kāryakriyāsu cetanāpekṣamuta kriyāviṣayāpekṣayaiveti samānam |
[303,5]
kiṃ ca yadi dahanādiṣviva sūkṣmāvāntarabhedatiraskāreṇaikapratyavamarśayogyatāpekṣayā nāpi kaścidviśeṣa iti ucyate, kārye'pyaviśeṣaprasaktyā dhūmādivat saudhasādhanasyāpi kulagirikaraṇaprasaṅgo durvāraḥ | īśvarasvīkāre kadācidanyathāpi syāt, sarvadā viparyaye śālibījasyāpi śālyaṅkurakaraṇanirākaraṇaprasaṅgaḥ, saudhāntarakriyāniṣedho vā syāt | athātyantajātibhede'pi nirabhiprāyatvadharmamātrāpekṣayā ? tadapi biplava evāyam, na hi kvacit sādhāraṇo dharmo durlabha eva | nāpi tāvatā svabhāvaparabhāvo bhāveṣu viṣāmṛtayorekakriyāprasaṅgāt kimaniṣṭamasaṃśitānyeva vā saudhādisādhanāni aśakyaparihāranirabhiprāyatvaṃ sādhāraṇamavajñāya yayā svabhāvabhedādhiṣṭhānayā śaktyā kāryabhedamātyantikamārabhante tatkṛtaprayatnāpekṣāniyamaniṣedho'pi yadi syāt kīdṛśo doṣa ityarthapadametannāsti kaścidviśeṣa ityādi |
[304,1]
tasmādvividhaviśeṣavyāptigrahaṇaprakārasyābhāvāt śaṅkāyā anivṛtteḥ, svahṛdayasyāpi saṃpratyayākṣamatayā saṃbhāvanārakṣāmātramevaṃvidhaḥ pralāpaḥ | tato'vasthitametadadhyakṣasādhyapratibandhāpekṣayā yajjātīyaṃ sanniveśādi prayatnavatā vyāptaṃ siddham, na tad bhūdharādau asti, yādṛśaṃ cāsti na tadvyāptaṃ siddhamityasiddhiranekānto veti |
[304,2]
etena yadāha trilocanaḥ, nanu keyaṃ kṛtabuddhiḥ kiṃ sādhanabuddhiratha sādhyabuddhiḥ ?
sādhanabuddhistāvad bhavatāṃ siddhaiva, karmajaṃ lokavaicitryamityabhyupagamāditi | athottaraḥ pakṣaḥ ? tenāyamartho bhavati, nedaṃ kṣityādiṣūpalabhyamānaṃ sādhyānumānasamarthaṃ kāryatvam, kiṃ tvanyadeva sādhyabuddhyajananāt | na caitad yuktam, sarvānumānocchedaprasaṅgāt |
dhūmādiṣvapi hi śakyamevedaṃ vaktuṃ nāyaṃ vahnyanumitisamartho dhūmaḥ kiṃ tvanyadeva sādhyadarśinaḥ sādhyabuddhyajananāt | tathā ca tāvat sādhanaṃ na sidhyati yāvat sādhyabuddhirna sidhyati, yāvat sādhyabuddhirna sidhyati tāvat sādhanaṃ na sidhyatīti sphuṭataramitaretarāśrayatvamiti tannirastam |
[304,3]
na hi sākṣādasiddhicodanamidam, kiṃ tu yato na vyāvahārikasya kṛtabuddhiḥ sindhvādau ghaṭādivyāptiṃ smarato'pi tato naikajātitvamiti jātibhedamātrasādhanamidaṃ syāt | tato viśiṣṭajātīyavyāptidvāreṇāsiddhiranekānto veti yuktameva | tatra ca kṛtabuddhyabhāvo nāma sādhyabuddhyabhāvaḥ sādhanabuddhyabhāvo vetyubhayamapi nirvyūḍham |
[304,4]
yadapi bhūṣaṇakāraḥ, kṛtakatvena ca pratītau kathaṃ na kṛtabuddhiḥ ? sarveṣāṃ prāsādādiṣu api kṛtabuddhirna bhavati, yathā cirantaneṣu prāsādādiṣu vyāptyabhijñasyaiva kṛtabuddhirbhavati, vyāptivimūḍhānāmakṛtabuddhireva, tathā kṣityādiṣvapīti na kaścid viśeṣaḥ |
puruṣakṛtabuddhiḥ prāsādādiṣviva kṣityādiṣu na saṃbhavatīti cet ? kiṃ prasiddhāvinābhāvānāmutāprasiddhāvinābhāvānām ? prasiddhāvinābhāvānāmapi kiṃ vyāptigrahasmṛtivikalānām, athānyeṣām ? abhraṣṭasmaraṇānāṃ tāvad bhavatyeva puruṣakṛtabuddhiḥ | loke api hi vicitraṃ jagat kenacid dhātrā nirmitamityasti pratītiḥ | vyāptigrahasmṛtivimūḍhānāṃ tu prāsādādiṣvapi keṣucinna puruṣakṛtabuddhirbhavatīti na tāvatā teṣāmapuruṣakṛtatvam |
[305,1]
api ceyaṃ vedeṣvapi puruṣakṛtabuddhirmīmāṃsakānāṃ nāstītyataśca tatrāpi puruṣakṛtatvasādhanāyoktā vākyatvādayopyasiddhāḥ syuḥ | kiṃ cānityatvasiddhyartha yatkṛtakatvasādhanamuktam, tadapyasiddhaṃ syāt | na hi yādṛśaṃ kṛtakatvādi ghaṭādiṣu dṛṣṭaṃ śrotrāgrāhyatvarūpam, tādṛśaṃ śabde'stīti | tasmād dṛṣṭāntadārṣṭāntikavaidharmyametat sarvānumāneṣu samānaṃ neśvarānumānasyaiva bādhakamiti, tadapyetenaiva pratyuktam |
[305,2]
yatpunaḥ sādhyabuddhimadhikṛtya vikalpitaṃ kiṃ prasiddhānumānabhāvānāmityādi |
atra brūmaḥ | ya ekadā sūtradhārādivyāpāre devakulakalasādisaṃbhavamupalabhya kālāntare kalasādisaṃdarśanāt puruṣakṛtimanumimīte sa kīdṛśo vaktavyaḥ, prasiddhāvinābhāvasmaraṇavānna vā ? ādye pakṣe tasyaiva nācalādau puruṣakṛtabuddhiḥ, kulālānumānasyāpi prasaṅgādityupapāditam | tatkathamabhraṣṭadarśanānāṃ tadbhāvaniyamaḥ ? tata eva vicitraṃ jagadityādimatirapi na vyāptigrahasmaraṇabalāt, kiṃ tu darśanāntaraprabhavapravādavaśāt, tamaśṛṇvatāmabhāvāt, viparītavādavat |
[305,3]
vyāptivimūḍhānāṃ tvityādi siddhasādhanaṃ ca | udāharaṇamapi pāpīyaḥ, kṛtabuddhyabhāvasya jātibhedamātropadarśanaparatvāt | na ca vādipratibādyapekṣayā tadbhāvābhāvacintetyuktam, svayaṃ vā abhiniveśenānyathāpi saṃkalpasaṃbhavāt | pratyakṣāpekṣayā tu vyāvahārikādhikāreṇa cinteyam | tasya cāviditavedādisaṃketasya vaidikavākye tatpraticchandena ca racitamaparaṃ śṛṇvato nipuṇamapi nirūpayāṃś cintaya tāvat kīdṛśo viśeṣāvasāyaḥ, kalasakuliśādivat sarvaprakārāṇāṃ puruṣaiḥ kāraṇadarśanāt, pratyakṣasvabhāvānāṃ śabdānāṃ pratyakṣabhedakalpane dhūmādiṣvapi prasaṅgāt | tataśca,
[305,4]
yadbhāvaḥ puruṣānvayavyatiricostadbhāvabhājaḥ sthitā nānyasmād vacasaśca vaidikagirāṃ bhedo'sti śakyātmanoḥ | tulyātīndriyasūcanā ca niyataṃ naikatra cāśvāsanaṃ vedastena na pauruṣeyapadavīmaprāpya viśrāmyati ||
[305,5]
yadi tadā ko'vakāśastadbhāvasya pratyakṣamahāvaijātyeṣu śailādiṣu |
tadetadāyātam,
[306,1]
ekaḥ kāryaviśeṣameva kalayan hetorviśiṣṭaṃ nijaṃ lakṣyāgneriva kāryamātramamunā vyāptaṃ mudhā manyate | tajjātīyakameva kāryamaparo nāvaiti taddhetukaṃ hanta dhvāntaviśeṣa eṣa viduṣāmadhyakṣavastunyapi ||
[306,2]
na ca laukikavaidikavākyayorvaijātyasaṃbhave samayamātreṇa parājetavyo mīmāṃsakaḥ |
na ca pratyakṣākṣiptavyāptikaṃ vākyatvameva tatra śaraṇam | kṛtakatve tu yaduktaṃ tadapi cintitaṃ cintayiṣyate cānantaramiti | nanu tathāpi tadvyāpte'pi kārye kāryatvādi dṛṣṭam itaratrāpīti yathā ghaṭādi prayatnavannāntarīyakam, tathā pṛthvīdharādyapi syāditi cet ?
nanūktamatra kāryatvādi vidyamānamapi tatrāśakyavyāptigrahatayodāsīnameveti tenābhidyamānādapi kāryāntarānna yatnavataḥ sparśo'pi labhyate, kevalaṃ kāryaṃ kāryamiti śabdamātramabhidyamānamavaśiṣyate | tad yadi tadeva dvārāntareṇa śaraṇīkṛtamāyuṣmatā tatra sākṣād dūṣaṇāśravaṇāt, tadā tadapi kākabhakṣaṇaprāyamityādarśayannāha —
[306,3]
vastubhede prasiddhasya śabdasāmyādabhedinaḥ | na yuktānumitiḥ pāṇḍudravyādivaddhutāśane || (pra. vā. 1. 14)
[306,4]
etena yadapyuktaṃ, nāpyatra śabdasāmyādacetanopādānatvasya samāropeṇa sādhyasiddhiḥ, anityatvādinā kṛtakatvādiṣviva pratyāsatterihāpi vāstavatvāt | na ca jātibhedo dharmiṇordharmayoḥ sarvatra vāstavīṃ pratyāsattiṃ bhinatti, kṛtakatvānityatvayoḥ śabdaghaṭajātibhedena pratyāsatterabhāvaprasaṅgāditi | tadapyanavakāśam | na hi nagādāvacetanatvasya sopādānatvasya samāropaṃ brūmaḥ | tanmātraṃ tu vyāptibahirbhāvādasatkalpamiti |
[306,5]
yadi cānyadevācetanopādānatvaṃ cetanāpekṣi siddhamanyadeva cācalādau dṛśyata iti kiṃkṛto'yaṃ vibhāga iti cet ? upādhikṛtaḥ | kiṃ na bhinnadharmiṇordharmayorapīti cet — na, vaiṣamyāt | acetanopādānaṃ dhūmasthānīyaṃ kāryahetvabhimānāt na ca kaścittasya dharmibhedādbhedamāha — yadā tvacetanopādānatvādacalādau cetanāpekṣatvaṃ vivakṣitam, tadā dhūmatvena dhūmo vahnimānityevaṃprāyā sthitiḥ | evaṃ ca sati dhūmadvaye dhūmatvayorbhedaḥ prasañjanīya iti kathaṃ sāmyam ? evamevāstviti cet — na, bhidyamāno hyupādhirupādhimantamapi bhindyāt | bhedaścaikapratyavamarśabahirbhāvalakṣaṇo na dhūmamupādhi spṛśati, yena svagataṃ bhinattu, yathā kumbhāmbhodharādiracetanatvopādānatvamityacodyametat |
[307,1]
nanu na dṛṣṭastāvaddharmibhedena dharmabheda iti cet ? yadrūpapuraskāreṇa pratibandhasādhakapramāṇavṛttistasyābhede bhidyamānāpi dharmijātirabhinnavadābhāsamānā na bādhikā |
tadbhede tu tadgataṃ dharmāntaramabhidyamānamapi bhinnavadābhāsamānaṃ na sādhakamiti nyāyaḥ | anyathā jaladharārthināpi kumbhakārasya paryeṣaṇāprasaṅgaḥ | tadapāye'pi vihāyasi balāhakodayadarśanānneti cet — na, tatprabhavasyaiva ghaṭasyeva tasya maruto kṣepaḥ kiṃ na saṃbhāvyate ? atha ca vāridhāritvamātramubhayatra dṛṣṭamiti yathā tatra saṃjñābhedamātrabhedo vyavasthāpyate, tathātrāpīti yuktam | pratibandhaniścayo hi pramāṇaviṣayasvabhāvaniyame sati bhavati, tadviruddhāniyamarūpaṃ ca sādhāraṇatvam |
[307,2]
pramāṇapratibaddho hi niścayastadviṣayasvarūpollaṅghe'pi bhavan pramāṇāpramāṇasādhyaḥ syāt | na caivam, tasmānnānekāntaḥ | nāpyasiddhiradhyakṣavyāpārānusārāt | tadiha pāṇḍutvasyāgnivyabhicāro dṛṣṭa iti dṛṣṭāntasya sādhyaśūnyatāniṣedha eṣaḥ | ata eva nānumānamiti pratibandhābhāvādaniścayaphalamidamubhayatra | na tu siddhavyāptikayordahanapāṇḍutayorvyabhicāreṇa sādhanavaidhuryam, vyāptisiddhāvanumānāṇvādasyāśakyasādhanatvāt vyabhicārasyaivāyogāt | sarvopasaṃhāravatī hi vyāptiḥ, tadbhāve tadbhāvaḥ kathaṃ syāt ?
[307,3]
tato'yamarthaḥ | yathā pāṇḍutvānnāgnimattve'numānaṃ tasya tatrāpratibandhāt | sa ca vyabhicāreṇābhivyaktaḥ | anyathā tatrāpyanumānamaṅgīkṛtyaiva svasthamāsīt | sa ca vyabhicāraḥ pramāṇaviṣayasvarūpetarasādhāraṇaṃ dharmaṃ sarvamapratibaddhatve niyatamādarśayatīti yathoktasādhāraṇatvākṛṣṭādapratibandhāt | tathaiva yathā kāryatvādimātrādapi na cetanādhiṣṭhānānumānamiti | ato vyabhicāradarśanamupakārakameva parasya | tasmāt pramāṇaviṣayasvarūpaparāmarśāt tathāvidhopādhikameva kāryatvādisādhanaṃ dhiya iti siddham | tathāvidhasya ca vāstava eva pratyāsattibheda iti saṃjñāmātraṃ śaraṇamāpatitam |
[307,4]
tena dharmijātibhedasya dharmabhedakatvaṃ siddhamapīti kathaṃ sarvatra tanniṣedhaḥ ? atha sarvatraiva yadbhedakatvaṃ tanniṣidhyate kvacidabhedakatvamapītyarthaḥ, tadā siddhasādhanam | uktaṃ hi pramāṇaviṣayasvarūpāpekṣayā tadubhayavyavasthānamiti | tathā ca sati bhedasthitireva, kṛtakatvādisparśaścāparibhāvakatayā kriyate | na hi tatrāpi pratyakṣabalād vyāptirupapādayituṃ śakyā, kiṃ tu viparyayabādhakānumānāt, tadabhāve'nanumānasyeṣṭatvāt |
[308,1]
tato'bhūtvābhavanābhidhānadharmamātrasya bhūtvābhavanena dharmeṇa vyāptisādhakaṃ dharmiṇo yadi jātibhedamudāsayati dhūmasyāgninā vyāptisādhakameva mahānasādi, tadā prastute kimāyātam yatra pratyakṣavyāpārāpekṣayā jātibhedaniṣṭhaiva vyāptigṛhītirītiriti ? yadi tu prakṛte'pi kāryavastustomagatāḥ kāryatvādaya eva dharmāḥ pratītavyāptayaḥ syuḥ, tadāyaṃ na doṣaḥ | kevalamupāyaprakāradvayasyāpyayogādayuktaiva vyāptiriti darśitam | tatra viparyayabādhakapramāṇaparicayasteṣāmasaṃbhavo, bauddhagandhereva kasyacit tathā yatnadarśanāt | na ca prakṛte vaktuṃ śakya iti tatrāsthāmavadhūya | pradeśāntare ca, nityaṃ sattvamasattvaṃ vetyādinā (pra. vā. 3. 34)
karaṇamātre viśeṣatyāgena kāryamātrapratibandhaṃ viparyayabādhakabalena sūcayato nirvṛtiṃ vidadhāno bhagavān vārtikakāraḥ parasya darśanādarśanamātreṇa vyāptivādinaḥ tadyogapratipādane pratyāsannaṃ pratyakṣānupalambhabalāvalambanamavalokayan tadāhatya dūṣayituṃ jātibhedakṛtaṃ dūṣaṇamudbhāvayatīti veditavyam | tasmāt pratyakṣavyāpārāvadheyajātibhedasyātyantaṃ vyaktatvāt saṃjñāmātraṃ śaraṇīkriyamāṇamapyakiñcitkaramityuktam ||
[308,2]
athavā, astu ghaṭādyapekṣayā kṣoṇīdharādīnāṃ jātibhedo yataḥ — siddhaṃ yādṛgityādi ucyeta | krīḍāparvatādayastu pauruṣeyāstadekajātibhavāḥ, taiḥ sahaikahetavaḥ kiṃ na bhavanti ? tato'yamarthaḥ, yo yaḥ śailaḥ sa sarvaḥ pauruṣeyo yathā krīḍāśailaḥ śailaśca kailāsa iti | evaṃ kulyāmahāsarovaraprabhṛtayo nadīsamudrādīnāmudāharaṇānyūhanīyānītyāśaṅkyāha, vastubhede prasiddhasyetyādi, ayamarthaḥ, krīḍāparvatakādinirmitidṛśāṃ śailādiṣu jñānumānāpi nyāyasahā skhaladgati yatastannāmamātraṃ samam | kiṃ cānekasamānamānavakṛtāḥ sidhyantyamī cennagāḥ kā vārteśvarasādhanasya kimihopāttaṃ samāptaṃ ca kim ||
jātibhede siddhe'dhikaraṇasiddhāntanyāyānusāraḥ pūrayedapi pratyāśām, abhede tu tadapi nirāspadam | na hi sajātīyakumbhāntare tadvijātīyasya nirmātuḥ siddhirityanubhavāt abhyupagamād vā bhinnaiva jātiranayorna samānaṃ hetumāvahati saṃjñāmātrasāmye'pīti |
[309,1]
kaḥ punarayaṃ niyamo ya uktaprakāradvayenaiva vyāptigraho nānyathetyāśaṅkyāha, anyathā kumbhakāreṇa mṛdvikārasya kasyacit | ghaṭādeḥ karaṇāt sidhyed valmīkasyāpi tatkṛtiḥ || (pra. vā. 1. 15)
iti | na hi sudūramanusaratāpi sa kaścitpratibandhasādhanavidhirlabdhavyo yaḥ kumbhakāreṇa mṛnmayamātravyāptiprasaṅgaparihārakārī prayatnavatā kāryamātravyāptiṃ sādhayiṣyatīti bhāvaḥ |
kumbhakāreṇa hi kāryamātravyāptisādhanāya prabhavatastadviśeṣamṛnmayasya sādhane kaḥ śaktivyāghātaḥ ? astu vā prakāradvayenaiva vyāptigrahaḥ | yattūktam, no bhedena vipakṣabādhakavaśādityādi tato'nyathā bhaviṣyatīti āśaṅkya jaladharārthinā kumbhakāraparyeṣaṇāprasaṅgamuktameva prakārāntareṇa saṃbhāvayannāha,
[309,2]
anyathetyādi |
[309,3]
yadā hi bādhātmakoddeśenāpi pravartamānaḥ sāmānyenaiva vyāptiṃ sādhayati, tadā kuto mṛnmayāt kulālānumānaṃ kuryāt kāraṇamātrasya siddheḥ ? yadāpi pratyakṣāpekṣayā hetuviśeṣeṇa kulālena karaṇavyāpāropadheyaviśeṣasya kumbhādikāryaviśeṣasya vyāptistadāpi kutastatprasaṅgaḥ ? yadāpyadhyavasāyamātrāpekṣayā sāmānyena viśeṣasya tadāpyayaṃ dūrataraḥ |
evaṃ tu vyavasthāto'nyathāvyāptigrahaṇe viśeṣeṇa sāmānyasya bhavatīti kathaṃ mṛnmayāt kulālānumānamaprasaṅgi ? tatkāryakumbhādyapekṣayā atyantavisadṛśādapi prasaṅge kathaṃ kiyatāpyaṃśena pratyāsannāt na syāt ? tathā caivaṃ sajātīyādapyavāntarabhedānusāripratyakṣavyavasāyāpekṣayā nānumānaṃ pratibandhāniścayāttadā kaiva vārtā vijātīyād ?
atyantavijātīye dṛṣṭavyāptikasyeti daṇḍāpūpanyāya eṣa iti darśayituṃ mṛnmayagrahaṇam |
[310,1]
nanūbhayathā vyākhyāne'pi vyabhicārādeva nānumānaṃ, tatkathamatiprasaṅga iti cet ? uktakrameṇopakāraka eva vyabhicāro'smākaṃ na bādhakaḥ | tathāhi pramādvayavyāpārātikrame'nantaraprakārabahirbhāve vā pratijñātapratibandhaniścayābhāvasādhaka eva vyabhicāra iti | api ca, vyabhicāro nāma sāmānyena gṛhītāyā vyāpterniyataviṣayāpekṣayā vighātamātanoti, atha vyāptigrahaṇameva tanna bhavatīti vibhāvayati, atha satyapi vyāptiprasare'numānamātraṃ khaṇḍayati, ataevābādhitaviṣayatvamapi liṅgalakṣaṇam ākhyātamiti pakṣāḥ |
[310,2]
tatra prathamapakṣe sarvatrānāśvāsaḥ, anyatrāpi tadbalādeva sādhyapratyāśā, sā ca niścitāpi khaṇḍitā kvaciditi anyatrāpi śaṅkānivṛtteḥ, tata eva tadgrahaṇavaiyarthyāt |
[310,3]
dvitīye tu na viśeṣaścetane | yathā hi kumbhakāreṇa kāryasāmānyasya pratyakṣeṇa vyāptirgṛhītā vyabhicāreṇa durgṛhītā vyavasthāpyate, tathā caitanyamātreṇāpi, tatrāpi pratyakṣavyāpāre viśeṣābhāvāt |
[310,4]
tṛtīye tu vyāptau satyāmeva vyabhicāreṇānumānamapāsyata iti mahīyasīyam ayogaparamparā | kevalamatra pakṣe etadāpatitaṃ yadīdamatra sādhanaṃ sādhyaṃ vyabhicarya na sthitaṃ tadā sādhyaṃ sādhayatīti | etacca sādhyavidhuraṃ sarvārthasākṣātkāriṇo nānyaḥ kartu śaktaḥ | sa hi ya eva dharmī tathāvidhamadhyamadhiśayito na bhavati tameva vā vyabhicāragocaratayā anumānabhājanīkaroti, sarvavipakṣānīkṣaṇe tu tanmadhya eva kadācideṣo'pi syāditi śaṅkā'nivṛtteḥ |
tasmādukta eva nyāya āśrayaṇayogyo vyabhicāraśca vyāptidurgrahaṇameva sādhayatīti kāryamātravyāptiḥ prakṛtakāraṇaviśeṣeṇāsaṃbhavinyeva sādhuriti | gṛhītāyāṃ vyāptau yadi vihatirāśvāsaviraho graho nāsau vyāpteryadi ca na viśeṣo matimati | abādhāpekṣāyāṃ na sakalavipakṣekṣaṇamṛte nirātaṅkastasmānna khalu phalamātre grahavidhiḥ |
iti saṃgrahaḥ | kiṃ cādāya samastavastuviṣayāṃ vyāptiṃ punaścenmatā tattajjātiṣu bādhakakramavaśātsvavyāpyatattatsthitiḥ | tattajjātiṣu sādhakakramavaśādunnīyate kiṃ na sā yenāyāsakaśaktisaṃśayapadaṃ santo viśantīdṛśam ||
ityantaraślokaḥ |
[311,1]
aparigaṇito nāma vastuvyāpāraviṣayo'parigaṇitatamastvaviṣayaḥ | tatra ka evamanātmīyakāryajātinikarasya pratyekaṃ vyabhicārān dṛṣṭvā dṛṣṭvā svakāryajātiṣveva niyantuṃ hetumapāravyāpāraḥ pārayate ? tathā ca sati yasyaiva sākṣādanīkṣito vyabhicāraḥ tadeva tasya gamakamāśaktam | tadā śaṅkāsaṃbhavānneti cet — na, kvacidatīndriye tarhi niścayamayaṃ kuryāt | yajjātīyoddeśena pravṛttamadhyakṣaṃ sāmānyaviṣayamavasthāpitaṃ tatra kaḥ sandeha iti cet ? evaṃ tarhi parāparatadīyavyāpyajātiṣu tathaiva saṃśayapravṛttipratyanīkapramāṇavṛttyanusaraṇe āyātastṛtīyapādāpatito'rthaḥ | tasmānna kāraṇaviśeṣeṇa buddhimatā kāryamātrasya vyāptiḥ pratyetuṃ śakyeti, siddhaṃ yādṛgityādi siddhāntaḥ |
[311,2]
athavā yaduktaṃ na śarīranirapekṣaprayatnavanmātreṇa kāryasya vyāptiḥ pratipattuṃ pāryate, pratyakṣeṇa pratikṣepāt tādṛśasyetyādi, tadevopasaṃharati — siddhamiti yādṛkṣo'sau śarīrādiyogī adhiṣṭhātā ceti | śeṣaṃ subodham | tādṛśaśca pratyakṣabādhādidoṣaviṣaya ityākūtam | nanu śarīravatyapi cetanatvaṃ dṛṣṭamitaratrāpi saṃbhavati iti yathā śarīriṇā vyāptaṃ kāryādi sidhyati, tathābhimatenāpi ityatrāpi prāguktanyāyāt saṃjñāmātrādavaśiṣyamānāt sādhanamanorathamunmathnannāha, vastubhede kumbhādau prasiddhasya kulālāderyo vācakaḥ śabdaścetana iti tanmātrādabhidyamānasyābhimatasya pramāṇavyāpārāpekṣayā dūrīkṛtasya na yuktānumitiriti vyāptābhimatād vastuna iti prakṛtamarthāpannaṃ vā kathamivetyāha,
[311,3]
pāṇḍudravyādivaddhutāśana iti |
[311,4]
ayamabhiprāyaḥ, yadi śabdamātrasāmyenābhidyamānasyānumānaṃ śabdasāmyenābhidyamānādapi pāṇḍumnaḥ kiṃ na dhūmadhvajasyānumānam ? atha tatra viśiṣṭakāryasvabhāvāpekṣam adhyakṣamanyavyāptiṃ pratikṣipatīti nānumānamucyate, tathā cetanamātrapratikṣepeṇāpi pratyakṣaṃ kiṃ na tadanumānaṃ nirasyati ? etena yadā dṛśyamapi kāryāntaraṃ tiraskaroti pratyakṣaṃ tadā kaiva kathā dṛkpathātiriktasya cetanamātrasyeti ? astu tāvad vyāpyāpekṣayā vibhāga eva, loke tathaiva pratīteḥ, anyathātiprasaṅgācca |
[312,1]
vyāpakāpekṣayā tu yadyeṣa niyamo na syāt ko doṣa ityāśaṅkyā pūrvoktameveti prasaṅgaṃ bhaṅgyantareṇa taruṇayati, anyathetyādi | valmīkasyeti valmīkajantorityarthaḥ |
tatkṛtiriti ghaṭādikṛtiḥ | ayamarthaḥ, yadi viśeṣeṇāpi vyāptimavasāya cetanamātraṃ sāmānyamanumātavyam, tadā kumbhādikaraṇasya kulāle niyatasya cetanamātraparyavasitatvāt ghaṭāderapi valmīkajantuḥ kartānumeyaḥ syāt, yathāhi kumbhādeḥ kumbhakāreṇa vyāptigrahaṇe caitanyamātreṇāviśeṣāt tasyāpyanumānamevaṃ valmīkaukaso'pi caitanyenānyāviśeṣāt kiṃ nānumānam ? yadā ca śarīriṇā vyāptigrahe śarīriṇo'pyanyasya pratikṣepaḥ, tadā kā vārtātyantavisadṛśasyeti | na cātra bahutvenopayogaḥ, ekātmano'pi caitanyād iti valmīkasyeti nirdeśaḥ | etena dhūmāderapi jāṭharāderanumānākṣepo vyaktaḥ | vyabhicāracarcāyāṃ ca pūrvavat sarvamāvartanīyamiti ||
[312,2]
yaduktaṃ, prayatnavatā yadvyāptaṃ sanniveśādi tanna siddhaṃ sindhubhūdharādau, yacca siddhaṃ tanna vyāptamiti tatraitatsyāt, nanu jātyuttaramidaṃ dharmabhedavikalpanāt, tato yathā yatkṛtakaṃ tadanityaṃ ghaṭavaditi kṛte kaścidāha, yadi ghaṭagataṃ kṛtakatvaṃ hetustadasiddhaṃ śabde, śabdagataṃ tvanityasaṃghāte ghaṭapaṭādāvabhāvādviruddham | atha sapakṣavad vipakṣe'pi nāstīti matiḥ, tadā asādhāraṇamanaikāntikamiti | na ca tāvatā kṛtakatvaṃ tattvato'śaktameva anityatvasādhane, tathedamapi | tathāhi yacca siddhaṃ tanna vyāptamityanena sapakṣāvṛttervirodhaḥ, vipakṣādapi nivṛttipakṣe vā asādhāraṇatvamākṛṣṭamiti | atha prakṛtakāryānurodhād adūṣaṇamevedamudghoṣyate ? tathā sati kṛtakatvāderapi asādhanatvaprasaṅgaḥ sūtrakāravirodhaśca, kāryasamasaṃjñayā asya dūṣaṇasya tena pratijñānāt | yadāha, kāryatvānyatvaleśena yatsādhyāsiddhicodanam | tatkāryasamametattu tridhā vaktrabhisandhitaḥ ||
iti upacāramātrakṛttvenānyatvasya leśa uktaḥ, vaktrabhiprāyeṇa traividhyaṃ ca darśitamiti |
[313,1]
tadetadubhayamapyasāram, prathamapakṣasya tāvat pūrvameva pratikṣepāt | uktaṃ hi vyāptisādhakapramāṇapuraskṛtasvarūpasyābhede bhidyamānā api saṃbandhino vidhūtabhedā iva bhāsamānā na bādhakāḥ | tasya tu bhede abhedino'pi bhinnavadābhāsamānāḥ kāryatvādayo dharmā na tadvyāpakasya sādhakā iti | vyāptigrahaṇaprakramaśca dvividho darśitaḥ |
tatra yadi nāśena kṛtakatvasyeva viparyabādhakabalād buddhimatāpi kāryatvāderavinābhāvagrahaḥ syāt, tadā abhūtvā bhavanamātramiva sanniveśādimātramadhikṛtya pravṛttaṃ pramāṇamiti kastatra dharmibhedena bhindānaḥ sādhanaṃ śobheteti yujyate jātyuttaramiti |
[313,2]
yadi tu pratyakṣānupalambhavaśāt sanniveśādikamiva kṛtakatvamapi vyāptamavadhāryeta tadā śabde'pi sādhanatvaṃ kṛtakatvādeḥ kena nivāryeta, jātiviśeṣollekhenaiva pratyakṣānupalambhavyāpārasya pariniṣṭhitatvāt ? anyathā dhūmagatā api kāryatvādayo jātiviśeṣānavacchedena dahanāvinābhāvinaḥ sidhyanto nāśakyaparihāramatiprasaṅgamanupanīya svāsthyamāsādayeyuḥ | kāryāntarasya vyabhicāropakṣepo'pi kṣodiṣṭhaḥ pratividhiḥ | tadā hi yatraiva sākṣād vyabhicārānupalambhaḥ tadeva sādhanaṃ jātamiti kiyallādhavaṃ doṣabhārasya ?
[313,3]
na ca vahnikāryāntarādapi bhasmādeḥ svapnepyalabhyavyabhicārād dhūmaikakāryavyāptiṃ gṛhītapūrviṇastadanumānamastītyapi niveditaprāyam | tasmādanukrāntapramāṇāpekṣayā dharmijātibhedadharmāṇāṃ bhedaka evābhyupagantavya iti kathamucyate jātyuttaramiti ? nyāyavādinastu tu sūtrakārasya,
[313,4]
sādhyenānugamāt kārye sāmānyenāpi sādhane | saṃbandhibhedād bhedoktidoṣaḥ kāryasamo mataḥ || (pra. vā. 1. 16)
[313,5]
ayamarthaḥ | yadā tāvadviśiṣṭaviṣaya eva vyāptigrahaḥ pratyakṣavyāpāropekṣayā tadā saṃbandhibhūtajātyantarabhedāt kāryatvāderbhedoktirdoṣo bhavatu, nyāyaprāptatvāt | yadāpi vināśādinā sādhyena viparyayabādhakavaśāt sāmānyenābhūtvā bhāvitvamātramanugatam āsthāya sādhanamanuṣṭhīyate, tadāpi saṃbandhibhedād bhedoktidoṣaḥ kvaciddarśanāt pramāṇaparirītimanālocyocyate sarvakāryasamaḥ saṃmato'smadguroḥ | anyadā tu sādhanasya doṣa eṣa ityadoṣaḥ | nanu tathāpi sarvopasaṃhāravatī vyāptirna siddheti siddham | na tu tāvatā sādhyāsiddhireva, yadi paraṃ paramatānurodhena vyāptigraho nirvyūḍhaḥ |
[314,1]
asmākaṃ tu dṛṣṭāntadṛṣṭameva rūpaṃ vyāptamavadhāryate yathā mahānasaparidṛṣṭaṃ dhūmaṃ dhūmadhvajādhīnamavadhārya sādhyadharmigataṃ sāmānyenānupraviśyāpi sādhyadharmiṇi dhūmam upalabhya yatra dhūmastatrāgnirdṛṣṭo yathā mahānasa iti evamagnimanumīmahe, tathā prayatnavatā ghaṭādijātīyamātrasyaiva vyāptisiddhāvapi yatra kāryatvaṃ dṛṣṭaṃ tatra prayatnavatā kṛtiriti vaktuṃ śakteḥ | tataścaivamapi sādhyasiddheravirodhāt ko'nurodhaḥ sarvopasaṃhāravyāptigrahaṇasya ? maulasādhanānarthakyasādhanasyeti cet ? evaṃ tarhi vyaktamidamāyātaṃ jātyantare vyāptimādāya jātyantarādevānumānamiti | yadi paraṃ vyāpyaliṅgayoḥ saṃjñāsāmyamapekṣya, tathā ca sati na vastuliṅgamuktaṃ bhavati | kevalaṃ kāryādiśabdavṛttimātrameva | taccāyuktamityādarśayannāha — prayatnavato, jātyantare prasiddhasya śabdasāmānyadarśanāt | na yuktaṃ sādhanaṃ gotvādvāgādīnāṃ viṣāṇavat || (pra. vā. 1. 17)
iti |
[314,2]
nanu kāryādīti na śabdamātram, abhūtvā bhāvitvasāmānyasyānugamasaṃbhavāt, gośabdastu svargādiṣu rucimātraśaraṇo na kañcidarthamanugamya vartate iti mahān viśeṣaḥ |
etadapi plavata eva, na hyabhūtvābhāvitvamātraṃ prayatnavannāntarīyakaṃ siddham, yena tadanugamasamāśrayaḥ phalaṃ syāt | siddhau ca punaḥ sa eva sarvopasaṃhāra iti kimanena parihṛtaṃ svīkṛtaṃ vā ? tasmāt tadapi sāmānyaṃ kāryajātibhedena bhedamāveśayato na kaścid vastvanugama iti śabdamātrameva sādhanamāśritaṃ bhavatīti paśyāmaḥ | tataśca na kaścid viśeṣo gotvena vāgāderviṣāṇasādhanādasyeti |
[314,3]
evaṃ dṛṣṭānte'pyayameva ślokaḥ | tadā ca jātyantara ityanyadhūmajanmani prasiddhasya vahneriti yojyaṃ, yadi sarvopasaṃhāraparihāraḥ | yadā tu sarvameva dhūmarūpamekākārapratyavamarśavaśādekīkṛtya vyāptimavadhārayati, tadā na śabdamātrasāmyam | sa eva vyāptaḥ artho'trāpīti na sādhyasiddhivirodhaḥ | nāpyevaṃ maulahetuvaiphalyopalambhasaṃbhavaḥ | na hi yatra yatra sādhanaṃ tatra tatra sādhyamiti sāmānyena pravṛttāpi buddhirabhimatadeśakālādibhedamāspadīkartuṃ prabhuḥ | ato viśeṣasya pravṛttinivṛttiviṣayīkaraṇāya na pakṣadharmamanālambyāsituṃ śaknuyāt | tat kathamaphalaṃ maulamaṅgam ?
[315,1]
tasmād vyāptigrahe sarvopasaṃhāraparihāriṇo'pi dhūmo'pi nāgneranumāpaka iti lābhamicchato mūlasyāpi nāśaḥ | na hi yatraiva dhūmajanmani vyāpṛto vahnirupalabdhastadeva deśāntare'pi, kevalaṃ so'pi dhūmaśabdavācyo'yamapīti śabdasāmyamavatiṣṭhata iti na gotvena vācaḥ śṛṅgasādhanādasyāpi kaścidviśeṣaḥ | nanu tathāpi kīdṛśī punariyaṃ vācaḥ śṛṅgasiddhiradhyakṣakṣiptatvāt svayameva hi, vyasto hetoranāśrayaḥ ityabhidhīyata iti cet ? satyamiyānapyabhyūhaḥ saṃbhavī bhavata iti mahān lābho'smākam | kadācidevaṃ pratiṣedhataḥ saṃjñāmātrato'pi sādhyasiddhipratyāśā parigalayatīti citraṃ cātra yacchāstrapariśramānurūpam, mānagraste girāṃ śṛṅge sādhanaṃ neti paśyataḥ | saṃjñāmātreṇa sādhyasya siddhiḥ kasmāt samīhitā ||
yanna gopālāṅganājanasyāpi sāmpratam, evaṃ ca samīhamānastadapi śraddadhīteti tadanurūpam uttaraṃ parihāsaparamabhidadhāno vacasi viṣāṇānumānena sakalamanucitānumānamātramupalakṣayati | yadā hi dahanādīnāmapi gardabhādibhyo'pi labhyāvakāśamanumānaṃ tadā kasya kasmādapratītirityākūtam, yadi paraṃ sākṣādadhyakṣabādhā mā bhūt ? nanu vyāptavastusādhāraṇābhidhānavṛttestadvyāpiniścayaprasaṅgaprakrame ko'vakāśo gardabhāddahanānumānasya ?
na hi dahanavyāptavastusādhāraṇā dhūmabhasmādiśabdā gardabhe saṃbhavina iti cet — na, vastvādiśabdenāpi śabdasāmyasiddherityetacca, pāṇḍudravyādivaddhutāśane ityanenaiva prativarṇitamantarṇīya pakṣāntareṇa toṣayannāha —
[316,1]
vivakṣāparatantratvānna śabdāḥ santi kutra vā | tadbhāvādarthasiddhau tu sarvaṃ sarvasya sidhyati || (pra. vā. 1. 18)
[316,2]
etena gardabhādiṣvapi tāvadeva dhūmādiśabdānāmasaṃbhavo yāvanna samayasamīhā |
tato'numānābhāvo'pi dhūmādiśabdāpravartanāvadhika eva | pravṛttau tu kaḥ sādhyaṃ ruṇaddhītyuktam | na tvevaṃ vastuni sādhane | tathā hi, avinābhāvaviṣayānna vinābhāvasaṃbhavaḥ | vivakṣāparatantratvānna śabdāḥ santi kutra vā ||
vāśabdo yathārthe |
[316,3]
tadbhāvādarthasiddhau tu sarvaṃ sarvasya sidhyati ||
[316,4]
na tu pratibaddhavastuvṛttitaḥ sādhyasiddhāvabhimatāyāṃ śabdādivat sarvasiddhiḥ ullaṇṭhamātraphalā, kiṃ tu tattvata eva vyāpakasya sarvasiddhiriti bhāvaḥ | tadevaṃ dṛṣṭāntadṛṣṭamātrasya vyāptivacane vacanasāmyamātraparatantrā siddhirasiddhirevāpatatīti tāttvikasiddhinibandhanavastusādhanānveṣiṇā sarvopasaṃhāriṇyeva vyāptirupapādayitavyā | sā ca dvidhāpi na sanniveśādibhyo buddhimato'numānaṃ mānabhājanīkaroti | tanmātrasiddhāvapi vā nābhimatā viśeṣasiddhiḥ, yataḥ śreyo'rthibhiratyarthamabhidhīyamānamīśvarābhidhānasya kovidairādriyeteti saṃkṣepataḥ prakaraṇārthaḥ | tasmāt sthitametat, tādṛśi pramāṇasaṃmate anitye'pyapramāṇateti ||
{8}
<kāryakāraṇabhāvasiddhiḥ>
[317,1]
pratyakṣānupalambhena trividhenāpi sidhyati | kāryakāraṇayorātmā pañcakeneti kecana || 1 ||
[317,2]
pratyakṣānupalambhasādhanaḥ kāryakāraṇabhāva iti nyāyaḥ | tatra sāmānyena prākpravṛttānupalambhasahāyamubhayaviṣayaṃ krami pratyakṣadvayam | yadi vā sāmānyenobhayagrāhipratyakṣasahāyaṃ kramikamanupalambhadvayamiti trividhameva tatsādhanamityeke | anye tu tat trayamantyadvayasahāyameveti pañcavidhaṃ niyatānupūrvīkamityāhuḥ | ādyatrayasaṃbhave'pi hi pratipatturnāsandigdhā buddhirupajāyate, antyadvaye tu labdhe sidhyati | anvayavyatirekalakṣaṇo hi hetuphalabhāvaḥ, tatra trayeṇānvayaḥ pratīyate, dvayena vyatireka iti pañcakena sādhvī siddhiḥ | tayorekaikāniścaye tu sandeho durnivāra iti bhāvaḥ |
[317,3]
atra cintyate,
[317,4]
prācīnānupalambhaścedanyataḥ saṅgamādikam | na niṣedhati, kiṃ tena niṣedhe paścimena kim || 2 ||
[317,5]
anupalambhadvayena vyatirekasādhanārthameva hyanupalambhaḥ prārthyate | sa cānena hetvabhimatābhāve kāryābhimatasya bhāvaṃ bādhamānena sādhanīyaḥ | sa ca bhāvastridhā saṃbhāvyate | tatraiva deśe sthitiḥ, anyata āgamanam, tadviviktakalāpādevotpattiriti |
evaṃvidhabādhāvaidhurye kimatra kāraṇamayamapekṣate ? na vyatireke'syopayogaḥ |
[317,6]
kiṃ tvanvayagrāhiṇi pratyakṣe sāhāyakamāvahatītyupadarśitameveti cet ?
[317,7]
asmin satīdaṃ bhavatītyakṣajena gataṃ na kim |
[318,1]
na hi bhāve bhāvādanyo nāmānvayaḥ | sa ca siddho'dhyakṣeṇeti kimatrānupalambhasāhāyyena ? nanvevamanvayo yadṛcchopanatasyāpi syāt pratyakṣamātrasaṃbhavāt | prāgabhāvagrahaṇaviśeṣaṇaṃ tu pratyakṣaṃ tadgrāhīti nātiprasaṅgaḥ sa tarhi trividhabhedabhinnabhāvaviparyayasvabhāvaḥ, prāgabhāvo'nupalabdheḥ, siddho'bhāvamātraṃ vā ? ādye pakṣe etadāyātam,
[318,2]
asmin satīdaṃ bhavati,
[318,3]
anyathā'saṃbhavāditi vyatireko'yameva saḥ || 3 ||
[318,4]
na sthitaṃ tatra nānyasmājjātaṃ nāyātamanyataḥ | yasya bhāve bhavet kāryaṃ na cettasya na kasyacit || 4 ||
[318,5]
etaccānupalabdhipūrveṇa siddhamadhyakṣeṇeti na kiñcit paścimadvayena | tadapi hi hetvabhāve phalasya tatra sthitimanyata utpattimanyayatnenānyatra gamanam bādhamānameva vyatirekasādhanam, na pāścāttyadvayamityeva, tadvyāpārābhāve śatenāpyabhāvāt | taccādimena ekena kṛtamiti nāparasyopayogaḥ |
[318,6]
atha punarabhāvamātramādimo'nupalambhaḥ pratyetīti matiḥ,
[318,7]
abhāvamātrabodhe'pi prācyasyānupayogitā | asyaitadvyāpṛteḥ prāgityevaṃ kimavaśiṣyate || 5 ||
[318,8]
abhāvamātrapratītau tāvat kasya kenānvayaḥ ? asya bhāve'sya bhāva ityapyanvayapratītiryadṛcchopanatenātiprasajyamānopayogaparipanthinyeva | etadvyāpārāt pūrvamabhāvaḥ asyeti tu pratītau saiva trayī gatirāyāteti kiṃ pariśiṣyate, yato'ntimadvayaṃ na vaiphalyamāvahet ?
[318,9]
anvaye vyabhicārācced vyatireko'nugamyate | pratyakṣamātravyāpāre'pyevaṃ kiṃ nābhidhīyate || 6 ||
[318,10]
yadarthamarthyeta prāktanaḥ anvayavyatirekau hi pratyekaṃ vyabhicārādeva sahitau hetuphalabhāva ucyate | tata ekaikasyātadbhāvinyapi saṃbhavo'bādhaka eveti samānamāvayoḥ |
tato nāntyayorādimasyopayogaḥ, ādye vāntimayoriti siddham | na siddham |
ādimena hi prāgasya vyāpārādetannāsīditi pratiyannapi etadvyāpārābhāvaprayukto'syābhāva iti nāvadhāritam, carameṇa tvavadhāryata ityayuktam, ādimasya punaranupayogasya tādavasthyāt |
[319,1]
api ca,
[319,2]
tanmātrābhāvato'bhāvāt paścimena viniścayaḥ || tannyāyasya samānatvāt prācyenāpi na kiṃ mataḥ || 7 ||
[319,3]
etadvyāpārāt prāg nāsīdityapi hi tanmātrābhāvādevābhāvaṃ khyāpayati, yathoktasattātraividhyavidhūterākṣepāt | tatastenāniścaye paścimenāpi mā bhūt | tatra pūrveṇa dvayoḥ abhāvasya sannidhimātram, naikasyānena prayuktiriti paśyataḥ paścime'pi ka āśvāsaḥ ?
tadanāyattau tadabhāve'pi utpattiprasaṅge dvitīyābhāvasyaivāyogaḥ samānaḥ | atha vahnirāsabhayorāgamanānantarajanmano'pi dhūmasya gardabhābhāve'pyabhāvaḥ prācyenānubhūyata ityucyate | ubhayāpagame'pagacchataḥ paścāttanenāpi, ityaparāparopāyaparamparānusaṇena pañcakavyavasthāhāniḥ | tathā sati trayaṃ, na dvayamiti cet ? paścimenāpi na śakyate ityetāvaducyate | sa tu dvayostrayorveti kimanena ? astyupayogo dvayasyānyasya apyabhāve niścayāyogāditi cet ? yadaiva tarhi kevale hetvabhāve'nupalambhastadaiva prācyaḥ api samartha iti kiṃ neṣyate ? no cet sarvathānupayogādityuktam, anyathā pratyakṣamapi trayaṃ, na dvayamiti vaktuṃ śakyatvāt | ki ca pañcakavādinaḥ samānasamayatayaivāvibhāgāt prācyo'nupalambha eka iṣṭaḥ | sa cāgnigardabhāpagame'stītyanantaradhūmānupalambhāpekṣayādyāpi dvaitameva |
[319,4]
api ca,
[319,5]
prāgadṛṣṭau kramāt paśyan vetti hetuphalasthitim || dṛṣṭau vā kramaśo'paśyannanyathā tvanavasthitiḥ || 8 ||
[320,1]
tattadāśaṅkānirākaraṇārthamuttarottarapūrvapūrvopalambhānupalambhaparyeṣaṇāprasakteḥ | tatra yatheṣṭaṃ trayādivyavasthā kriyatām | na tu pratyakṣaṃ madhyamadhivāsyānupalambhayoḥ kaścid upayogaḥ, anyaśaṅkane dvayorapyanāśvāt, tadvivecane caikenaiva siddheḥ |
[320,2]
tasmāt,
[320,3]
pratyakṣānupalambhābhyāmanvayavyatirekayoḥ | niścaye saṃśayo nāma kīdṛk hetuphalasthitau || 9 ||
[320,4]
arthāntaratve tayoreva tadbhāvarūpatvāt | tayośca na pratītiniyamaḥ kaścit, dvidhāpi siddheḥ | syādetat, vyatirekadārḍhyādevaṃ vyavasthā | atastadgrahiṇo'nupalambhasyānvayaviṣayapratyakṣātivṛttirucitaiva | na, nāntarīyakatvameva hi pramāṇasya prameye draḍhimānamāropayati | na bāhulyam pramāṇābhāseṣvapi darśanāt | eka eva ca dṛśyānupalambhastadabhāve'tyantamabhāvasādhanasādhuriti kimadhikadhāvanena ? na hi tadā gandho'pi dhūmasya saṃbhāvanīyaḥ | nanu bhūyasāmabhāvāt kasyābhāve na bhūto dhūma iti niścetavyamiti cet ? ata evānvayagrāhipratyakṣamapekṣyate anyābhāvaprayuktatve hyetadabhāvasya, nāsya saṃbhavamayamādriyeta | evamanvayagrahaṇapūrvake'pi niścaye bhūyasāṃ saṃbhavāt kasya bhāvaprayukto'sya bhāva iti jijñāsāyāmanupalabdheryadabhāvaprayukto'syābhāvaḥ saṃprati tadbhāvaprayuktaḥ prāgapyasya bhāva iti sidhyati | tatra caikaikasyopanaye'panaye vā tathā pratipattuṃ śakyam | tathā ca sati prācyasya paścimasya vā vyatirekasiddhau śaktiḥ, anekopanayādau tu dvitayasyāpyaśaktiriti sthitam ||
[320,5]
avyāpinī ceyaṃ pañcakavyavasthā | bhasmānalakalasakumbhakārādiṣu paścimābhāvāt, nīrādhārādiṣu ca prācyābhāve'pi siddhaḥ | tathā hi sati setau payaḥpūrasthemānamupalabdhavatastadbhāvetadbhāvadarśinastayorhetuphalabhāvaniścayaḥ prācyānapekṣa eva | tadvadanyatrāpi trikāpekṣa eveti veditavyam |
[320,6]
atha prāgadṛṣṭvā vahnisannidhau dhūmadarśane vahnimapekṣyānya eva janayatīti ki na kalpyate ? evamapi vahneḥ kāraṇatvamevendhanasyeva | evaṃ tarhyanyasyāpi yadṛcchāsannihitasya gardabhādeḥ kāraṇatvamastu, tataśca tasyāpi dhūmādanumānaprasaṅga iti cet ? tat kiṃ vahneḥ kāraṇatvaniścaya ityevaṃ gardabhasyāpi ? atha pratyakṣānupalambhayostatrāpi vṛtteḥ ubhayasyāpyayogāt | na cānyasya tathā niṣedhāya trayāśrayaṇam, api tu vahnervidhaye | sa ca siddha ityanyasyāniṣedho'bādhaka eva | ananumānaṃ tu kāraṇatvāniścayādeva | na kadācidagnimapekṣya gardabhaḥ karotīti śaṅkaiva niścayo virodhāt, tasyāḥ saṃśayarūpatvāt | tanniṣedho'pi tasyaiva parīkṣayā nānyasyetyasthānamevaṃvidhapralāpasya | nanu tathāpi vahniḥ kāraṇamityavadhāraṇānupapatterdusthaiva sthitiḥ | na hi vahnireva kāraṇam, anyasyāpyanirākaraṇāt, indhanasyāpi paramārthataḥ kāraṇatvācca | na ca kāraṇameva, anārabdhadhūmasyāpi saṃbhavāditi na codyam, trividhasyāpi vyavacchedasya siddheḥ |
[321,1]
tathā hi,
[321,2]
sāmagryapekṣayānyasya cchede dravyavyapekṣayā | yogyatāyāmayogasya siddho'tyantaṃ ca karmaṇi || 10 ||
[321,3]
yadā hi dahanaśabdena tadupalakṣitā sāmagrī samāsenābhidhīyate, tadā sa evetyanyayogavyavacchedaḥ | yadā tu dahanadravyameva tadāpi kāraṇatvaṃ nāma yadi yogyatā, tadā kāraṇamevetyayogavyavacchedaḥ | atha kriyaiva, tadāpi bhavatyevetyatyantāyogavyavacchedaśca siddhaḥ | sa cāyamiyān vyāpārastrividhasyaiva pratyakṣānupalambhasya śakya iti yuktamatra bhāge bhaṭṭārcaṭapādavyākhyānameva |
[321,4]
bhagavato vārtikakārasyāpi svayameva,
[321,5]
kumbhasya kumbhakāreṇa karaṇaṃ bhasmano'gninā | śastrādinā vraṇādeśca bruvato matameva tat || 1 ||
[321,6]
kathaṃ punaḥ kāryatvāviśeṣāddhūmādiva bhasmano'pi nāgneranumānam ? na, deśakālādyapekṣayā abhimatatvāt | tathā hi —
[321,7]
kimapyudayamātrāya kāryaṃ hetumapekṣate | prabandhasthitaye'pyanyat kālavittadapekṣayā || 12 ||
[322,1]
tatra kalasabhasmādibhyo janmanyevāpekṣitaparebhyaḥ, ata evārthāntarāpekṣaprabandhavaidhuryebhyaḥ, atīta eva hetusannidheḥ kālaḥ śakyaniścayo, na tu vartamāna iti na pravṛttyādisaṅkaraḥ | uttarebhyaśca dhūmālokādibhyo daśāviśeṣāpekṣānapekṣaprabandhavaidhuryebhya upādānavikalatayā pravāhavicchittaye'napekṣitaparebhyo vartamāna eveti na doṣaḥ | etadapekṣayā tvācāryadharmottarasya paścimadvayasya śrayaṇayatnaḥ phaledapi | na tu pañcakaniyamaḥ tadāpi parabhāgabhāk | pratyakṣapūrvake'nupalambhe'nyāpekṣā'bhāvāditi prathamameva śreyaḥ ||
{9}
<yoginirṇayaprakaraṇam>
[323,1]
yad yad bhāvyate tat tad bhāvanāprakarṣaparyante sphuṭābhaṃ saṃbhavati | yathā kāmukasya kāminyākāraḥ | bhāvyante ca paramapuruṣārthinā kṣaṇikatve nairātmyādayo vastudharmā iti | atredaṃ cintyate bhavatu bhāvanayā mānasī sphuṭābhatā, kevalaṃ bhūtābhūtārthasādhāraṇatvād bhāvanodbhūtavaiśadyasyāpi saṃvādaniyamānupapatteḥ kutaḥ prāmāṇyamiti kathaṃ pratyakṣatā yogijñānasyeti ?
[323,2]
athānumānavyavasthāpitavastubhāvanāyāstadvyabhicāraśaṅkāvirahāt tajjasyāpi jñānasya kutaḥ śaṅkāvakāśa iti cet ? āstāṃ tāvadanumānapauruṣapratyāśā, pratyakṣeṇāpi vidyuddahanādikaṃ gṛhītvā bhāvanāprakarṣaparyantajātaṃ sthirataratadākāraṃ ca jñānaṃ bhaved yāvanna viparītabhāvanābhiyogaparyantaḥ | astaṃ gataśca tadviṣaya iti kathaṃ pramāṇopanītavastugocaratve'pi saṃvādāśvāsaḥ ? anastaṅgame'pi vā tāvatkālamanalasya nāvasthāniyamaḥ |
samudrāderapyevam | mahīruhādīnāṃ cālpālpakālena vaisadṛśyaṃ dṛśyate | mahīdharādīnāṃ ca dahanāśaniprabhṛtibhiḥ | bhāvanā tu yāmavasthāmabhiniviśya bhavati tadekāvasthāniyataḥ sphuṭābhāva iti tadviṣayāpekṣayā bhrāntirākārabhedāditi na prāmāṇyaṃ na ca pratyakṣatā |
yadā ca hālika eva havyāśanamanumāya bhāvanayā sphuṭyet, tadā na tad yogijñānaṃ paramārthaviṣayatvābhāvāditi pratyakṣāntaraprasaṅgaḥ |
[323,3]
atrocyate | na hi tāvadiyamanantarāśaṃkā saṃbhavinī | bhāvanā hi rāgaśokādyāveśād vā svayamupanamet, prayojanānurodhād vā prekṣavatā saṃcintyārabhyeta ? tatra paramaprayojanavārtāvirahāddāhapākādimātramanumitenaiva hutabhujā taddeśopasarpaṇāt siddham, anupamṛṣṭadeśe'pi bhāvanāvaiphalyam | purastāttu bhāvite parisphurati tadarthāpekṣayā bhrāntiḥ | evaṃ śokādyupanatāyāmapi bhāvanāyām | tat kathaṃ pratyakṣāntaraprasaṅgasaṅgatiḥ ?
[323,4]
astu vā yathā kathañcit tādṛgarthabhāvanā, śirasi śṛṅgabhāvanāvat | athāpyabhramapakṣe yogijñāna evāntarbhāvaḥ | yogo hi samādhirmanasa ekāgratālakṣaṇa iti na doṣaḥ | śṛṅgākārasphuṭobhāve tu pṛthvī kṛtsnetyādivadapratyakṣataiva nirālambanatvāt | yad vārtikam,
[324,1]
tatra pramāṇaṃ saṃvādi yatprāgnirṇītavastuvat | tad bhāvanājaṃ pratyakṣamiṣṭaṃ śeṣā upaplavāḥ || (pra. vā. 2. 286)
[324,2]
yat punarastaṃ gate'pi vastunyākārāntarabhāji vā sthirākāratayā bhāvanā, yasya nirālambanatvamāpāditaṃ sarvasya, tadapi vastubhāvanāpakṣe śobhate, na vastudharmabhāvanāpakṣe | vastudharmāśca kṣaṇikatvādayaḥ saṃsāravairāgyāt sphuṭībhāvabhājo bhāvayitumupakrāntāḥ | athaikatra pramāṇapariśuddhe'pi bhāvanājanitavaiśadyasya vastuni visaṃvādasaṃdarśanādanyatrāpi ka āśvāsaḥ, pramāṇapariśuddhimantareṇāśvāsahetorapyasyābhāvāt, tasyāśca saṃvādaniyatāvasāmarthyāt ? tanna, sthirāsthiraviṣayatvena viśeṣāt | asthiraṃ hi vastu pradhvaṃsavikārābhyāṃ grasyata iti na saṃvādaḥ, vastudharmāstu kṣaṇikatvādayo na kadācidvicchidyanta iti tadviṣayaḥ sphuṭībhāvaḥ sarvadā sālambana eva |
[324,3]
nanvetadapi na yuktam | na hi kṣaṇikatvādikaṃ nāma kiñcidasti vastu, sattve vā tadeva nityamāsaktamiti sarvamayatnaśīrṇam | avastutve ca tadeva nirālambanatvam | tasmād bhavanmate'pi kṣaṇikatvaṃ nāma kṣaṇikā eva bhāvarāśayo'parāmṛṣṭabhedāḥ bhedāntaratiraskāreṇocyante | tathā ca sati kṣaṇikatvabhāvanetyapi kṣaṇikapadārthasārthabhāvanetyevārthaḥ | tāvatā tānyeva vastūni bhāvyamānāni sphuṭībhavantīti sa eva doṣaḥ | athābhinnānyapi kṣaṇikatvādīni bhinnānīva tāvatpratibhānti ? tathāpyadhyavasāyād vastugatānyeva bhāvyanta iti na taddoṣānmuktiḥ, taṭasthatayā bhāvayitumaśakyatvāt | tathā ca truṭyadrūpametad vastujātamityayamevākāro bhāvanāyāḥ |
[324,4]
tatkathaṃ vastutattvabhāvanāpakṣe'pi vastusaṃsparśaparihāraḥ ? parihāre cāvastvantarabhāvanaiva syānna dharmabhāvanā | satyam | yadyapi vastutattvabhāvanayāpi sāmānyenākṣiptaṃ vastu, tathāpi na tasya sphuṭībhāvaḥ, tattvamātratātparyaparyavasānāt | tattvabhāvanaiva hi sphuṭībhavantī saṃsārāpasāraṇasaraṇiḥ | na hi kāminīkalevaraṃ sākṣātkṛtaṃ rāgasaṃkocamācarati, kiṃ tvanityaduḥkhāditvameva | atastatraiva tātparyāt tadeva vaiśadyamāpadyate bhāvanayā, na vastu |
nanu tatra tātparye'pi vastudharmaḥ sphuṭībhavati na vastviti kā saṅgatiḥ, bhāvanayā dvayorapi kroḍīkaraṇāt ? kīdṛśo vā dharmiṇamaspṛśato dharmamātrasya sphuṭībhāvaḥ ? tadetadākāśacitraṇam na khalu hālikasyāpi pratyayamātanoti |
[325,1]
naiṣa doṣaḥ, dharmiṇaḥ sphuṭībhāvamaspṛśato'pi dharmamātrasya sphuṭībhāvadarśanāt |
kevalaṃ vastupratyāsattyanapekṣya na sphuṭasphuraṇamiti syāt | sphuṭībhāvo'pi tasya tadviṣayasannidhau yatnamanapekṣya jhagiti tajjñāne tattadākārasphuraṇaṃ nāma, vastuprattyāsattyapekṣā tu na kṣīyate, dharmatvādeva, priyatvādivat | tathā hi nimbarasādau tāvat priyatvamabhyasyamānaṃ sphuṭībhavaddṛṣṭam | na ca nimbādeḥ sa dharma iti tadbhāvanayā nimbādyapi svajanmadeśasthaṃ rasanāprasaṅgi vā sphuṭaṃ sphuradasti yāvanna viparyayabhāvanābhiyogaprakarṣaḥ | na ca sphuṭībhūtaṃ priyatvamapi taṭasthamupalabhyate nimbādyanubhavamanapekṣya, kiṃ tu yadā yadā nimbādyanubhavaḥ tadā tadā jhagiti priyatvamanubhavaviṣayaḥ, na prāgivodvejakamanubhayaṃ vetyeṣa eva dharmasphuṭībhāvārthaḥ |
[325,2]
yathā hi kāminyādivastuni sphuṭībhūte'pi na yathā samayasiddhastattvasphuṭībhāvaḥ, tathā tattvabhāvanayāpi na vastusphuṭībhāva ubhayoḥ parasparāvyabhicāre'pīti kīdṛśo doṣaḥ ? atha na bāhyadharmaḥ priyatvamasādhāraṇatvād bhāvanādheyatvācceti cet ? kasya punarayaṃ dharmo'stu priyatvādiḥ pratyātmavedyatvenāpahnotumaśakyaḥ ? jñānasya cet ?
bāhyasya priyatvamabhyasyamānaṃ jñānasya sphuṭībhavatīti ka eṣa nyāyaḥ ? utkṛṣṭamidaṃ nimbāditi bhāvanākāro'pi na tajjñānamutkṛṣṭamiti | athāpi jñānasyaiva priyatayā sphuṭībhāve na jātu kaścidapriyamanubhavet | na hi bahiriva jñānamapi kādācitkasannidhānam |
jñānasyāpi kasyacideva priyatvavyaktiriti cet ? kiṃkṛtaḥ punarayaṃ vibhāgaḥ ? yadyabhyāsakṛtaḥ, yatraivābhyāso bāhye tatraiva bhavatu | tadanapekṣāyāṃ kasyacidapi pratyāsattiviprakarṣābhāvānmanomātramadhiṣṭhānībhūtamiti na kaścidviśeṣaḥ |
[325,3]
bāhye tu viśiṣṭajātinimbādikamabhyāsaviṣayīkṛtamiti nātiprasaṅgaḥ | jñānamapi tarhi bhāvitanimbagocarameva pratyāsannamiti viśeṣaḥ | evaṃ tarhīdamāyātam, yadvastu kenacid rūpeṇa bhāvyate tadvastu vihāya tatpratyāsannasya sphuṭībhāva iti kāminīṃ bhāvayatastatpratyāsannasya pitrādereva sphuṭībhāvaprasaṅgo na kāminyāḥ | atha viṣayasya viṣayiṇā jñānena saha viśiṣṭaiva kācitpratyāsattiḥ ? evamapi nimbe priyatayā abhyasyamāne tajjñānaṃ priyatayā sphuratīti nimbādikaṃ prāgvadapriyameva bhavet | tato yathā sarpādāvapriye parihārāṅgatayā tanniścayaḥ priya eva na sarpādistathedamapīti kṛtaṃ bhāvanayā |
[325,4]
atha bhāvanābalāt priyākārameva tadviṣayaṃ jñānamupajāyata iti kalpanā ? evaṃ sati nimbarasaḥ priyo bhāvyata iti tadviṣayajñānameva priyākāraṃ bhāvyata ityāpannam |
sphuṭābhatāpi tasya tadviṣayopanidhau tadgrāhijñānasya jhagiti yatnamanapekṣya priyākārasphuraṇam, na viṣayasyaivāsannihitasya sākṣādbhāvaḥ | evaṃ kṣoṇīdharādayo'pi kṣaṇino bhāvyanta iti tadviṣayajñānameva kṣaṇikākāraṃ bhāvyata iti | tasyāpi sphuṭībhāvo bhūdharādisannidhau tadgrāhakasya kṣaṇikākārodayo na bhūdharāderasannihitasyāpi sphuṭībhāvaḥ | iyameva dharmabhāvanā śabdārthaniṣṭheti na prastutavastukṣatiḥ |
[326,1]
vastutastu priyatvaṃ nāma sukhakaratvam | tatra yadviṣaye yasya priyatvabhāvanā taccittasantānaṃ bhāvanāpariṣkṛtamupādānamupādāya sa viṣayaḥ sahakārī sukhamutpādayatīti sthitau na sarvaṃ priyatvam | tatra prīṇakatvaṃ tu tasyaiva dharmaḥ, sarvaṃ ca pratīti na doṣaḥ |
sa cābhyāsādeva | evaṃ kṛpādiṣvapi mānaseṣu dharmeṣu yojyam | duḥkhinamuddharāmīti duḥkhiparoddharaṇabhāvanāyāḥ sphuṭībhāvastadviṣayasannidhau jhagiti tat jñānaṃ tadanurūpānuṣṭhānaprasavahetuḥ | evaṃ śucikapālabhāvānāyāmapi nairghṛṇyasphuṭībhāvo nāma karparopasarpaṇe veditavyaḥ | na tu saṃbandhinaiba pratyāsannenetareṇa vā sahasphurattā |
yathoktaṃ sarvajñasiddhau,
[326,2]
labdho bodhadayādibhistvatiśayastadgocaropasthitaunaivaṃ yatnamapekṣate svarasataḥ pratyātmamunmīlati |
[326,3]
tasmāt kṣaṇikatvadharmābhyāse'pi prakarṣagāmini yāvadanubhavitavyamanena, tāvat truṭyadrūpamasmadādidarśanavilakṣaṇameva | yathāsmākamatyantasadṛśe'pi bhinnadeśapaṭutarabhedānukāri darśanaṃ vikalpaśca jhagityeva tathā syāt, anuṣṭhānaṃ vā tadanurūpam, evaṃ yoginaḥ kṣaṇabhedini bhāvadvaye darśanavikalpau | sthairyādibhramodbhavarāgādikalaṅkānaṅkitaṃ cāsya ceta iti iyatī tasya sphuṭābhatā |
[326,4]
nanu paribhāṣāmātrametat iyatyeva tasya prakarṣagatiriti | tathādṛṣṭatvāditi nottaram | yadyapi dṛṣṭamevaṃ tathāpi tāvataiva sthitiriti na śakyaṃ prastute | kadācidatiricyamānaḥ prakarṣo viṣayeṇaiva saha sphuṭayediti na pūrvadoṣaśoṣaḥ | priyatvādāvapi ca kadācidanyaiva niṣṭheti cet ? bhavatviti bhāvanayā abhimatāṃ sthitimullaṅghya sphuṭībhāvaśaṅkā | yastu prekṣāpūrvakārī svārthaṃ parārthaṃ vā bhāvanābhiyuktaḥ, tasya tāvataiva kṛtārthatvaṃ jātamiti kimiti śramāntaramāviśet, anarthakatvādanarthakaratvācca ? yathā bhojyabhaiṣajyādiṣvabhimatapākaprāptau | yathā cātra saṃbhavatyapi pākāntare'bhimate tāvataiva pākaprakarṣaparyantavyavahāraḥ, tathā prastute'pīti na kaściddoṣaḥ | tadevaṃ yadyapi dharmiviṣayabhāvanāyāḥ sphuṭībhāvo visaṃvādasaṃvāsī sthairyaviparyayādviṣayasya, tathāpi na yathoktadharmagocarāyāstadāśaṅketi sthitam | yadyevamanucitaḥ kāminīdṛṣṭānta iti na codyam, bhāvanāyā vaiśadyamātranidarśanasya vivakṣitatvāt | ata eva vārtikam, ghṛṇāvairāgyarāgavat ityāha |
[327,1]
tattarhi yogijñānamindriyajñānādbhinnamabhinnaṃ vā ? kiṃ cātaḥ ? abhedapakṣe na yogijñānaṃ nāma pratyakṣabhedaḥ, indriyajñānenaiva saṃgrahāt | na ca bhāvanopaskṛtasantānasya tathodayād bhedavyavasthā, rasāyanādisaṃskārāpekṣayāpi pratyakṣāntaravyavasthāprasaṅgāt | bhedapakṣe ca bhāvanāsaṃbhavaṃ kṣaṇikatvasākṣātkārijñānamanyadanyatheti sādhvī śuddhiḥ, indriyajñānasyāpi tadavasthāyāmasthairyasākṣātkaraṇe kṛtaṃ yogijñānena | na ca tasyākasmikaḥ kṣaṇikatvabodhaḥ |
bhāvanodbhatavaiśadyasya hi tadvodhaḥ | na cendriyajñāne bhāvanā, api tu manasaḥ | tāmantareṇāpi sākṣāt kriyālābhe ca bhāvanāvaiyarthyam |
[327,2]
kiṃ ca bhinnakālaṃ vā taddvayamabhinnakālaṃ vā ? tatrābhinnakālatvamanupapannam |
indriyajñānopanītasya hi dharmiṇaḥ kṣaṇikatā sākṣātkartavyā bhāvanābhāvinā'nubhavena |
anyathā dharmiṇaṃ dharmaṃ ca svātantryeṇa sākṣātkurvato dharmidvārakaṃ dūṣaṇamanivāryam |
na ca dharmabhāvanāyā vastusākṣātkāravyāpāro nimbādivaditi niveditametat |
tasmādindriyajñānagocarādadhika eva tattvasākṣātkāra iti prathamamindriyajñānaṃ dharmigrāhi, paścānmānasaṃ kṣaṇikatāgrāhīti niyataḥ kālabhedaḥ | kālabhede ca prācīnāpekṣayā paścimasya gṛhītagrāhitvādaprāmāṇyamekārthatve | bhinnārthatve tvindriyajñānagocarādanyatra pravartamānaṃ svātantryeṇa dharmiṇamupasthāpayatīti na ca prācyadoṣānmuktiriti |
[327,3]
atra brūmaḥ | prathamapakṣe tāvanna vastudūṣaṇam, tādṛkpuruṣaviśeṣasya sādhyasya siddhatvāt | vyavasthādūṣaṇamapi nāsti, sādhyatayaiva tādṛśādaśaviśeṣasya lokātikrāntarūpatve tatsādhanaviśeṣapratipādanāya pṛthagjanasādhāraṇendriyajñānād bhedena nirdeśāt |
na cendriyajñānaśabdena koṣṭhaśuddhyā rasāyanādijanitaviśeṣasyeva saṃgrahamātreṇa śāstrasāphalyam | ata evāñjanādikṛtaviśeṣāpekṣayāpi na bhedanirdeśaḥ, lokātikrāntarūpasya viśeṣasyābhāvāt | prayojanāpekṣayā hi bahulamekaprakārasaṃgrāhyasyāpi prakārabhedanirdeśa iṣyata eva, yathā saṃprayuktasaṃskāraskandhasaṃgṛhītayorapi vedanāsaṃjñayoḥ, vikalpasaṃgṛhītasyāpi kliṣṭamanojñānasya | tasmānnendriyayogijñānayorabhedapakṣe tāvaddoṣaḥ | tadeva dharmirūpāpekṣayendriyajñānaṃ dharmāpekṣayā yogijñānaṃ, yathā dharmipratyakṣameva niṣedhāpekṣayānupalabdhiḥ |
[328,1]
bhedakapakṣe'pi na tāvat sthairyetarasphuraṇakṛtopālambhasaṃbhavaḥ indriyajñānenāpi vastu sarvātmanā gṛhṇatā truṭyadrūpasyaiva grahaṇāt | adhyavasāyo'pi pūrvaṃ durlabhaḥ sa saṃprati bhāvanābalāvalambinā manasā āsāditapāṭavena ghaṭita iti viśeṣaḥ |
nanvindriyasyāpi taddaśāyāṃ niratiśayaviśeṣalābhād dūrasūkṣmādyanubhavaṃ ko nivārayati bāhyayogivat, tiraścāmapi kutaścit karmākṣepānmātrayā tathopalabdheḥ ? vidyamānānāṃ ca kṣaṇānāmavaśyaṃ vaisadṛśyamaṇīyo'pi saṃbhavi, anyathā sarvātmanā sādṛśye tattvaprasaṅgāt | tat tathāvidhasūkṣmabhedāvadhāraṇadhūryeṇākṣavijñānenaiva sādhyasiddheranarthakaṃ yogijñānam |
[328,2]
etena duḥkhānātmādisākṣātkāro vyākhyātaḥ | puruṣavapuṣā cendriyamantareṇa bhavitumaśakyamiti yogijñānamanutpādanīyamastu | tadapyayuktam | na hi saṃbhāvanāmātropanītaṃ netrabalamavalambya saṃvyavahāriṇā prekṣeṇa pramāṇaparāyaṇo mārgaḥ parihartu śakyaḥ | tadabhyāsasahakārikameva vā tathāvidhendriyaśaktisādhanamityaparihāryeṇa yogijñānena samānakakṣatāyāmapi indriyajñānasya na kaścid doṣaḥ | vaiyarthyamekasyeti cet ?
katareṇa punaḥ svakāraṇopanidhānadharmaṇoranayoḥ svavyāpāravaiyarthyabhayānnivartitavyam, bījādiṣvivāntyakṣaṇaprāpteṣu |
[328,3]
aprāmāṇyamekasyāstviti cet ? bījādiṣvapyekasyākāraṇatvamastu | sarvaṣāṃ samānasāmarthyānāṃ katamadekamakāraṇamavasthāpayituṃ śakyamiti cet ? paricchedabalavatorjñānayorapi kimekamapramāṇīkriyatām | parasparāpekṣayā mā bhūdubhayamapi pramāṇamiti cet ?
bījādiṣvapi naikamapi kāraṇatvamastviti samānam | gṛhītagrāhitvaṃ nāma nāstyeva | tarhi doṣa iti cet — na, kālabhedena tasya svīkārāt | gṛhītagrahaṇaṃ hi taducyate, na gṛhyamāṇasya, yathā kṛtasya karaṇasvīkāre'kārakatvam, na tu kriyamāṇakaraṇe bījādivadeva | tasmādabhinnakālapakṣe naiṣa doṣaḥ |
[329,1]
nanu tathāpyākāradvayasphuraṇaprasaṅga iti cet ? satyam, satyajñānākārastāvaddhanta samānadeśaḥ, anyathā bhramatvaprasaṅgāt | atastāvākārāvapratighau kayā rītyā sphurata iti ko nirṇetuṃ kṣamaḥ, yadāha, acintyā yogināṃ gatiḥ (pra. vā. 2. 532)
iti ? tasmād dṛṣṭāntābhāvāt kimivāniṣṭaṃ kimiva vā na doṣa ityubhayorapi nāvasaraḥ |
samasamayatayā tarhīndriyajñānānapekṣāyāṃ svātantryadoṣa uktaḥ kathaṃ parihartavyaḥ ? indriyāpekṣayaiva parihariṣyata iti nottaram | tadā hi tadapīndriyajñānameva syāt, tadvyāpārānuvidhānāt |
na yogijñānaṃ nāma kiñcit |
[329,2]
tadvaramekameva svīkṛtamiti na bhedapakṣaḥ kṣamaḥ | naivam, tathā hi mā bhūdindriyāpekṣā | vīkṣaṇaṃ tu yathā svasāmarthyānurūpāṃ yogyadeśāvasthitimapekṣya svavijñānajanane pravartate tathā manaindriyamapi pravartiṣyate, aprāpyakāritāyā ubhayoḥ sādhāraṇatvāt, arthavattāyāśca manaso'pi tadānīmiṣṭatvāt | pṛthagjanasantānasya tu na tādṛśī śaktiḥ yato netraśrotravanmano'pi tādṛṅmaryādayā yogyadeśasthamarthasahakāriṇamāsādya vedanam utpādayediti nātiprasaṅgaḥ | taddaśāyāṃ tu śrutinayanayoriva manaso'pi kiyaddūreṇa viṣayasannidhivyavastheti ka evaṃ pramātuṃ kṣamaḥ ? kevalametāvaducyate, yāvattena śakyam adhigantuṃ svākārārpaṇasahaṃ sahakāri vastu tāvaditarajanāsādhāraṇatruṭyadrūpatayā tasya gocarībhavati | tathā ca sati vastvākāro vastukṛta eva na bhāvanājanita iti na visaṃvādaśaṅkā |
[329,3]
nanu cakṣurādestāvaddūrataragocarīkaraṇe dṛṣṭā śaktiḥ, manasastu nendriyātikrameṇa sarvaviṣayasyeti cet — na, paracittajñānādīnāṃ saṃbhavāt | tadapi neṣṭamekeṣāmiti cet ? adṛṣṭamātreṇa pratikṣepāyogāt | upāyābhāvāditi cet ? upāyābhāve'pi nānupalambhamātrādanya upāyaḥ | tasmād yadyevaṃ syāt tadā yogināmindriyamanojñānayorbhedapakṣe'pi na nirvāha ityupakṣepārthaḥ | nirvāhastvanyathā'pi darśita eva | evaṃ ca sati kālabhedapakṣe'pi na doṣaḥ, yadi sā prathamaṃ manojñānavṛttiḥ, yadi cendriyapathātikrameṇa vṛttiḥ | indriyajñānaṃ tu tasya tadapekṣayā prāmāṇyavirahe'pi na vyathayatītyalaṃ vistareṇa |
[330,1]
tadevaṃ yogijñāne tattvabhāvanādhikārādarthākāro'rthakṛta eva | bhāvanayā punastadīyasantāne netra ivāñjanaviśeṣeṇa śaktiratiśayavatī kācidarpitā yayetarajanāsādhāraṇaṃ darśanamasya | yathoktaṃ prāk | yadi tarhi viṣayajanyameva yogijñānamatītānāgataparijñānasya kā vārtā ? tadetatprastāvānavagāhanasya phalam | upayuktasarvajñādhikāreṇa hi vastudharmabhāvanopakṣepaḥ kṛtaḥ | na sarvasarvajñapakṣāpekṣayā tato'tītānāgatamapratīyamānamapi na bādhakam |
tāvataiva duḥkhanirodhasiddheḥ, parasmai ca niṣkampadeśanāvatārāt |
[330,2]
yat punaḥ kaṇikāyāṃ kṣaṇikāditattvabhāvanādvāreṇa taddharmiṇāṃ samastavastūnāmeva bhāvanayā tadākārajñānotpādanātsākṣātkaraṇamutthāpya dūṣaṇamabhidhīyate yogijñānasya, tadavadhīraṇīyameva, vārtikabhāṣyādivādabahirbhāvāt | anyathārabdhaiva nityaduḥkhādibhāvanā, sā ca sarvasarvajñatvamevārpayatīti yadyabhipretaṃ syāt, kathaṃ yatnenotthāpya tatparihāro vārtike, nāsmābhiḥ śakyate jñātumiti santoṣa iṣyate ityādinā bhāṣye ca ? yadi punastadavasthāprāptau nirāvaraṇāntaḥkaraṇasya kāruṇyātiśayāt sarvākāraparārthaprārthanaparatayā sakalagocaracāriṇi cetasi ciravirūḍhotsāhasya tādṛgupāyaviśeṣādhigamo bhaviṣyati, yamanutiṣṭhataḥ pratiparamāṇu sarvavastuviṣayaṃ yathādeśakālaṃ pratyavasthānukāri sphuṭataraṃ jñānamudīyāt | tadā na tāvadvastuvyabhicārakṛtaṃ visaṃvāditvam, nāpi nirālambanatvam, vastūnāmeva pratibhāsanāt |
[330,3]
athotpattisārūpyābhyāmālambanavyavasthā, bhinnakālaṃ kathaṃ grāhyamiti ced grāhyatāṃ viduḥ | hetutvameva yuktijñā jñānākārārpaṇakṣamam || (pra. vā. 2. 247.)
iti vacanāt, tataḥ sārūpyamekamakiñcitkaramiti kathamanālambanatvaparihāraḥ ?
[330,4]
tadayuktam, tat khalu lakṣaṇaṃ pṛthagjanāpekṣayā bahirarthaṃ prati samasamayabhāvinānupakāryeṇa jñānena grahaṇaniṣedhaparam, tathā prastāvāt | tattvatastu yadeva yatra pratibhāsate tadeva tasyālambanamucyate | yathendriyapratyakṣe bāhyamanyatra svākāraḥ, pratibhāsavaśāt pratyakṣasya grahaṇāgrahaṇe iti hi prathamaparicchedavṛttiḥ | tatra bāhyasya pratibhāso nāma tadākārotpattimātram | tathā hi bahirvicchinnākārodayasaṃvedanamātrādidaṃ dṛṣṭamiti bhavati | na khalu tatsaṃkalpakāle utpattiraparāpekṣyate, tasyāḥ paścānniśceyatvāt phalaprāptyā vā abhyāsena vā | sa ca tadākārodaya indriyapratyakṣe'rthād bhrame viplavāt |
vikalpe vāsanātaḥ | tatrārthajanye saṃvādo'nyatra viparyayo bahirapekṣayā, svarūpe sarvatra saṃvādaniyamāt | tato'bhipretasaṃvāde vedane tadutpattimantareṇa na saṃvādo nāpi tādrūpyamiti tatra tadutpattiprārthanā | ataeva tadākārataiva prāmāṇyam, sārūpyatadutpattī ca saṃvedyalakṣaṇamityubhayamavirodhi |
[331,1]
yatra tu bhāvanāviśeṣabalādeva devatādhipatyāt satyasvapnavadarthākāramarthayāthātmyanāntaroyakaṃ jñānam, tatra na kiñcit tadutpattyā | yad vārtikam — rūpādeścetasaścaivam aviśuddhadhiyaṃ prati | grāhyagrāhakacinteyamacintyā yogināṃ gatiḥ || (pra. vā. 2. 532.)
iti | tasmād bāhye pṛthagjanasya sārūpyotpattibhyāṃ vedyasthitiḥ yoginaḥ sārūpyamātreṇāpi | svarūpe yogyatāmātreṇaiveti nyāyaḥ | bhāvibhūtayostarhi yadi svarūpasphuraṇaṃ vartamānataiva syāt |
[331,2]
atha svarūpamasannihitaṃ jñānameva tadākāramiti nirālambanaṃ niyamena, tadapi nāsti | yasmādasannihite'pyarthe bhāvanābalāccet taddeśakālānukāri vijñānaṃ kathamanālambanam ? sphuraṇarītiviśeṣeṇa tu kālabhedavikalpodayāt tadanurūpānuṣṭhāne niyatatvāt tatprāpteḥ | yadbhāṣyam, yathā sa dṛṣṭaḥ śaradādikālayuktastathā tasya na bādhitatvam | (pra. vā. bhā. 2. 615)
iti | yadvā saṃcityaiva kālabhedabhāgivasturūpapratītaye samādhisamāpattervyutthāne kālabhedādhyavasāyaḥ | yathoktam, yad yadicchati vai boddhum ityādi | krameṇa tvanābhogamapi jñānamavirodhi | jñānamātrasya tattvataḥ sphuraṇācca na vartamānatāprasaṅgaḥ, yathā nirākāravāde vastusvarūpasyaiva sphuraṇāditi | yadyapi ca vartamāne'pi jñānākārasyaiva sphuraṇaṃ tathāpi vartamānatayaivādhyavasāyastatra | evaṃ dūrāsannādibhede'pi veditavyam | tatra yathādhyavasāyaprāptau niyamena saṃvādāt prāmāṇyam anyadā viparyayaḥ yathā svapnakāminyādau | pratibhāsvargasādhanāgniṣṭomādivikalpe ca bhāvinaḥ spaṣṭarūpasya pratibhāsābhāvādeva na cintā | na ca tatra prekṣavyāvahārikasya prāptiniyamaniścayo'sti |
[332,1]
prastute'pi ko niścaya iti cet ? kasya punaratra niścayaścintyate, tasya tadanyasya vā ? yadi tasya, tadā yathābhyāsāt parito nirastavibhramāśaṅke sādhanajñāne pṛthagjanasya tathā yogino'pyatyantābhyāsād bhāvibhūtādipratibhāsaḥ kena vāryate ? athānyasya, tadedamāyātam | yāvadanyasya na prāmāṇyabodhastāvanna pramāṇam | yāvacca na pramāṇaṃ tāvannānyasya prāmāṇyabodho'bhrānta iti na kiñcitpramāṇaṃ syāt | tannābhiveśapāravaśyena kiñcit | tasmādupāyaviśeṣa sacivabhāvanābhedasyāhatyāsphuraṇāt tādṛksiddhāveva saṃśayo, na tu siddhe'pi nirālambanatvādidoṣairupadravaḥ śakyaḥ |
[332,2]
yacca vikalpena bāhyasyāgrahaṇe'pyadhyavaseyatayā sphuṭībhāvamāśaṃkya, yadanumānena gṛhyate yaccādhyavasoyate te dve'nyanivṛttī na vastunī, svalakṣaṇāvagāhitve'bhilāpasaṃsargayogyapratibhāsānupapatterityāha, tadapyasaṃbaddham | tathā hi, yathā tathā vā bauddhasiddhāntagandhena vyavahāraḥ, kāminyākāravikalpabhāvanavat kṣaṇikākārasyāpi paryante viśadopādeyakṣaṇaprasavastu durnivāraḥ | yadi punarīdṛgapohasthitiḥ kṣaṇikavikalpaikatalpaśāyinī na kāminyādivikalpamanvetītyupapādayiṣyasi tathaiva grahīṣyāmaḥ | na cādhyavaseyamavastunivṛttimātraṃ vā |
dharmottare'pi hi mate svalakṣaṇamadhyavaseyamiti sthitiḥ |
[332,3]
nanu vahniḥ pratīto mayetyadhyavasāyākāraḥ | tatra ca svalakṣaṇasphuraṇamiti sāhasam, vikalpādhyavasāyayorekārthatvāt | satyam, na tu tatra sphuratīti tāvatā svalakṣaṇamadhyavasitamucyate | asphuraṇe tarhyabodhāt kathamavasāyaḥ ? sphuraṇe'pi pratibhāsa evāsau, kathamadhyavasāyaḥ ? na ca pratibhāsādhyavasāyāvapyekārthau | pratibhāso hi sākṣāt sphuraṇamasphuraṇe'pi pravṛttiviṣayīkaraṇamekavyāvṛtyullekhasāmarthyādadhyavasāyo bhāṣyamataḥ | ato yadanurūpamanuṣṭhānaṃ tadadhyavaseyam, pratibhāsamānarūpānanupraviṣṭameva |
tacca kvacidāropitamātram | kvacidvasturūpam | prakṛtaṃ tu pramāṇavyāpārasvīkārād vasturūpameveti kathamucyate nivṛttimātramavastu vādhyavaseyamityāstāṃ tāvadanārabdhanirbandhaḥ |
pratibhāso'pi vikalpe vyāvṛttākārasya, na vyāvṛttimātrasya yadyanubhavānusāraḥ | sarvadā yad vā tad vā rākṣasādi pratibhāseta | bhāvanayā punaradhyavasitākāreṇa pariṇatiḥ abādhyā tatrāropitamātre'dhyavaseye nirālambanatvam | sati tu tadevālambanaṃ yathānantaramuktam ||
[333,1]
yattvāha, arthasyālambanapratyayatvaṃ vijñānaṃ pratīndriyāpekṣatvena vyāptam | taccāsmāt svaviruddhopalabdhyā nivartamānamālambanapratyayatvamapyarthasya nivartayatīti, tatrālambanapratyayatvendriyāpekṣatvayorvyāpyakabhāvamaprasādhya pramāṇena vyāpakaviruddhopalabdhiṃ sphuṭayatīti mahadvaidagdhyam | tathā darśanāditi cet ? darśanādarśanameva tarhi pramāṇīkṛtya sthīyatām, kimevaṃvidhapramāṇopanyāsavyasanena ? tasmādindriyamanapekṣyāpi yadyālambanabhāvaṃ bhāvaḥ svīkuryāt na bādhakamutpaśyāmaḥ | athātroktameva na khalvindhanaviśeṣo dhūmaheturiti vināpi dahanaṃ sahasreṇāpi saṃskārairdhūmamādhatte | tadādhāne vā samastakāryahetvanumānocchedaprasaṅgaḥ | tasmāt jñānamapīndriyasāpekṣādarthād utpattidharmakam |
[333,2]
indriyavyāpāravirahe ca samastā parakāraṇasannidhāvasannidhīyamānasattākaṃ tatpratibaddhaṃ siddhamiti kathamindriyānapekṣyasyārthasya svavijñānaṃ pratyālambanabhāva iti cet ? etadapi paracittajñānasaṃbhavena prativyūḍham | iṣṭāśca paracittavedinaścārvākamīmāṃsakavyatiriktaiḥ | cārvākāderapi sandehānnāparā gatiḥ | sandehe ca vipakṣādekāntavyāvṛtterayogaḥ | nanu jñānakāryasyendriyāpekṣāniyamādeva nānyatra sandeho dahanāpekṣadhūmavat | yadyevaṃ rūpajñānasya vīkṣaṇāpekṣaṇe yādṛśī sāmagrī sā na saṃcaraṇaviśeṣasya caraṇāpekṣaṇe kalayāpi hīyate, tat kathaṃ na dhūmadṛṣṭāntaścaraṇavirahiṇāmuragādīnāṃ gamananiṣedhāya prabhurabhūt ? kathaṃ vā karādivyāpārasaṅgi sāvegamantrodgāraparamparāsādhyamekeṣāṃ viṣaśamanādikāryaṃ samādhimātrādanyasya ? na caivaṃ dhūmo'pi kvacidindhane dahanānapekṣodayo dṛṣṭo yato'trāpi tathā śaṅkyeta |
[333,3]
tasmād bahirbhuvo bhāvā yathā hetuphalabhāvenopalambhabhājaḥ te tathaiva niyatavṛttayaḥ | cittasantānasya tu vicitrakarmābhisaṃskārasāmarthyād vicitra eva vivartaḥ |
atastadāśrayakāryamekatra yāvadapekṣaṃ tāvadapekṣamanyatrāpīti na niyantuṃ śakyam | tat kathaṃ paracittavedanāderabhāva eva ? yadi ca dhūmavadanalamanapekṣya nendriyaṃ buddhiḥ, tadā svaviṣaye'pyutkarṣaghoṣaṇāvīkṣaṇādīnāṃ dīnaiva syāt | tathā hi yāvaddeśaṃ dahanendhanādidhūmādisādhanamupalabdhaṃ na tāvaddeśātikrame samartham | evaṃ yāvaddeśe'smākaṃ viṣayendriyādivedanamutpāditavat kathaṃ tadatikrame gṛdhrādīnāmutpādayet ? utpādane vā nendhanadahanādikakṣāṃ kṣamate cittasantānāśrayā sāmagrī | nāpi dhūmakakṣāṃ buddhiḥ |
[334,1]
ataḥ sahakāriṇo'tivyavadhānavadvaikalye'pi kiṃ na kutaścit viśeṣāt saṃbhāvyate ? jātikṛto'sau vibhāgaḥ, na cittasantānāśrayāditi cet — na, jātirapi hi vicitrakarmādhipatyādeva vicitrasvarūpopasaṃhārasvabhāvā, karma ca na cittādanyaditi na cittāśrayatvaparihāraḥ | athendriyasya prāpyakāritayā sarvaiva vijñānajananasāmagrī sādhāraṇadeśetyucyate | tathāpi kasmāt punastāvad dūradeśasthitimati kvacillocanaruḍhāṃśaśleṣaḥ kvacidarvāgeva viśrāma iti kimatra vaktavyaṃ karmādhipatyādanyatra ? tasmāt tadāśrayasya cittasantānasya citraiva śaktiḥ |
[334,2]
na hi bahirapi śakyamevam | anyathā sadṛśapradeśasthāyinoḥ pradīpayoralpakasya kasyacid dūrasāriṇī kiraṇasaṃhatiritarasya punararvācīnacāriṇī syāt | atha mantraprabhāvādevamapi syāt, sarīsṛpadṛśā ca māndyamādadhātīti cet ? sa tarhi cittasantatereva prabhāvaḥ | mantre'pi puruṣamāhātmyakṛta eva | yathā vārtike nirṇītam, apauruṣeyatve'pi mantrāṇāṃ na puruṣanirapekṣāṇāṃ śaktiḥ | tataśca puruṣa eva mantrādyupāyena bāhyavastuśaktivyavasthāṃ dusthayatīti āyātamiti prastute kimasaṃbhāvanam ?
yathā ca locanāpekṣaḥ padārthasyālambanabhāvo dṛṣṭa iti tanniyata iṣṭaḥ, tathālokāpekṣo'pi dṛṣṭa iti na saṃtamase paśyeyurulūkādayaḥ | tathā dṛṣṭatvānna doṣa iti cet ? tathā dṛṣṭatvādeva hato'si | tathā hi netrālokayoḥ samāne'pyapekṣāsādhananyāye cittasyācintyaśaktitayā anyatarollaṅghanadarśanamanyadapi śaṅkayā kalaṅkayati | na tvadarśane śakyamevam | atha tādṛśi jñānatvasāmānyavantyapi kāryāṇītarajātibhedabhāñjīti nānapekṣya sādhanasāmagrībhedamudiyurityucyate |
[334,3]
kena punaḥ prakṛtajñānasyāpyalaukikasya pṛthagjanajñānena sahaikajātitāyāṃ pratārito'si ? asattvādeva tarhi tasya na jātibheda iti cet ? asattvamiti jātibhedābhāvādevendriyāpekṣayā niyamasaṃbhavāditītaretarāśrayaḥ | tasmāt sādhāraṇakarmanirjātānāmasmadādīnāmanubhavabhedaṃ pratīndriyāpekṣatvamālambanatvasya vyāpakamapi na svanivṛttyā anubhavamātraṃ prati nivartakaṃ bhavitumarhati, viśeṣoddeśenaiva vyāptisiddheḥ |
athānubhavamātramekīkṛtya vyāptiriṣyate ? tadā viparyayādhakābhāvāt vyāptireva na sidhyati hetuphalaniyamāśrayastu dhvasto dhūmādisādhāraṇyānupapattervicitrakarmābhisaṃskārādacintyaśaktisvāntasantānasaṃbhāvino'nubhavamātrasya | viśeṣāśraye ca na sarvopasaṃhāravatī vyāptiriti sa eva doṣo viśeṣavattvaṃ nāma |
[335,1]
yadapyayamāha, bhāvanāyāścābhūtārthāyā arthānapekṣāyā eva viśadajñānajananasāmarthyamupalabdhaṃ kāmāturādivartinyā iti bhūtārthāpi tannirapekṣaiva samartheti nārthasya ālambanapratthayatvaṃ śakyāvagamamiti | tatrāpi keyamarthanirapekṣatā ? kimarthāviṣayatvaṃ sākṣādarthāpratibhāso vā, yad vā arthāhetutvamathārthavyabhicāra iti pakṣāḥ | prathamapakṣe bhūtārthatvamaviṣayatvaṃ ceti vyāhatam, tatpra bhavānumānasyeva tasyāpyadhyavasāyāpekṣayā tadviṣayatvāt | pratibhāsāpekṣayā tu mā bhūt tadviṣayatvaṃ tasyāstajjanitajñānasyaiva tadiṣṭeriti na dvitīyo'pi pakṣaḥ | tṛtīyo'saṃbhavī, svaprabhavānumānadvāreṇa tasyāpi bhūtārthakāryatvāt | ataeva vyabhicāro'pi siddha iti na caturthaḥ | atastajjaviśadajñānasya saṃvādaniyamādarthasya kathamālambanatvamaśakyāvagamam ? tasmāt prācīnarītyaiva codyaṃ cāru, parihāraścokta eva |
[335,2]
yaccānena purastāttanā evāsya viṣayakṣaṇā grāhyā yujyante na pūrvatarā ityādinā bhūtānāgatabodhiniṣedhāya prayattaṃ, tat prāgeva pratyādiṣṭam | prakṛtasarvajñapakṣe tu yāvanto jñānamupajanayantaḥ svajñānagocaratāmanubhavanti tāvantaḥ kṣaṇikaduḥkhānātmākāreṇaivetyetāvataiva sādhyasiddhiḥ | pratītātīteṣu smaraṇaṃ bhāvini saṃbhāvaneveti |
yadyatīte smaraṇameva, tat kathaṃ samudayākārāṇāṃ sphuṭībhāva iti cet ? pañcaskandhā evottarāpekṣayā samudayaḥ | tatrāyameva samudayākārasphuṭī bhāvo yadabhimukhībhūteṣu parāpekṣayā jhagiti tadanurūpavikalpānuṣṭhānādiprasavahetuḥ sphuraṇarītiḥ kācit, yayā pṛthagjanādvibhāgabhāgī bhavati pūrvavat | atīteṣu ca tathaiva paṭutarasmaraṇodayaḥ | parānapekṣasvarūpamātreṇa tu kṣaṇikādyākārairduḥkhasatyapratītiḥ | nanu vikalpā nāmasahasaṃbhavasvabhāvatvād yadā duḥkhākārāṇāmavasāyaḥ, tadā na samudayākārāṇām, paścācca nirviṣayaḥ avasāya iti cet ? satyametadekaikasatyasyāpi nākāracatuṣṭayavikalpanamekakālam |
na ca kācidevaṃ kṣatiḥ | grahaṇarītiviśeṣa eva hi sphuṭībhūtasakalākāraḥ sākṣātkāraṇam |
yato bījavikalpāvakīrṇābhimatavikalpakramāvirbhāvaḥ | yathā hi nīlacalavikacādiviśeṣaṇamutpalaṃ paśyato janasya na vikalpakrameṇa tadviṣayasakalākārasākṣātkriyāvyāghātaḥ, tathā prastute'pyunneyaḥ | aparasparāśca kṣaṇāstavaivāparāparairanubhavaiḥ sākṣāt yante | vikalpāśca yathābhimataṃ pravartante gṛhītānusandhānarūpāḥ | anubhavenaiva ca sārvajñasthitiriti veditavyam | evaṃ nirodhadharmamārgasatyayorapi svasaṃvedanena vedane sakalamūhyam ||
[336,1]
yacca sarvavastuno mithaḥ kathañcit sākṣāt pāramparyeṇa ca saṃbandhadvārakaṃ katipayadarśane sarvadarśanasya dūṣaṇaṃ tadanabhyupagamenaiva gatam | saṃbandhadvārakastu viśeṣaṇatayā samastavastuviṣayaḥ saṅkalpo yadi tadavasthāyāṃ janmaparamparāsmaraṇasaṃbhave bhavet, na doṣamutpaśyāmaḥ | yathābhyāsavato hutāśādidarśane jhagityeva edhasya kāryaṃ hetuśca pāvakasyāyamiti vikalpaḥ, tathā vikalpagṛhītānāṃ bhāvanāprakarṣe vaiśadyamapyastu | na tu saṃbandhamātreṇaikadarśanādanyadarśanaṃ saṅgirāmahe | mā bhūd vā vaiśadyamapi sarvaviṣayavikalpamātreṇaiva saṃvādinā sārvajñyakāryaparyāptestadavasthasya | athavā svālambanapratyayamātragocaramevāvikalpakaṃ samastavastuviśiṣṭālambanādhyavasāyahetuḥ | tenāvasāyānugatavyāpāramavikalpamapi samastavastuviṣayaṃ bhavati | yadāha,
[336,2]
vyavasyantīkṣaṇādeva sarvākārān mahādhiyaḥ || (pra. vā. 2. 107)
[336,3]
etattvāśaṅkya yadāha katipayavastvavalambanasyānubhavasya kutastya eṣa mahimā yataḥ samastavastvavasāyaḥ ? rāgādyāvaraṇavigamāditi cet ? tarhi yathāvad vastūni paśyet, na tu punarasmādaśeṣavastuvyavasāyanirmāṇakauśalamasya yujyate | tattvāvarakatā hi sulabhā malānāṃ na punarvijalpanirmāṇapratibandhateti |
[336,4]
atra paryanuyogaḥ, kiṃ tāvad vastuni dṛśyamāne vikalpapratibandha eva na dṛṣṭa uta kleśakṛto veti ? tacca dvayaṃ nāsti | na hyanubhavavat sarvākārakalpanaṃ kvacit | na ca tadvikalpavaikalyaṃ kleśānantareṇa | yadā hi priye vastuni dṛṣṭe doṣavatyapi doṣāvikalpanaṃ, tadā vyaktaṃ rāgo hetuḥ | yadā punarapriye guṇavatyapi guṇāvikalpanaṃ, tadā dveṣaḥ | anabhyāse tu sarvasadrūpāvikalpanaṃ mohakṛtameva | na ca kambalādivadāvaraṇam, kiṃ tu santānavaiguṇyādhānena | tato yathā yathā mohādiparājayaḥ tathā tathā yatnena vaiguṇyavyāvṛttyā tāvatsu ākāreṣu yadā dhiyo vyavasāyabhājaḥ paryante sarvākāreṣu sarvavastuṣu yadi syurna kaścidvirodhaḥ | buddhipāṭavaparamparayā dṛṣṭeṣu smṛteṣvapi smaraṇasaṃbhavādīkṣamāṇeṣu ca gāḍhatarasmaraṇasaṃskārādhānādanādyanantatvājjanmanaḥ, ekaprakāraniścayasya ca tajjātīyāśeṣaniścayasvabhāvatvānna sarvaviṣayasaṅkalpānudayakṛto doṣaḥ |
[337,1]
yaccedamūce, apramāṇaṃ ca tannitāntaviśadābhatve sati bhāvanājanitatvāt |
yannitāntaviśadābhatve sati bhāvanājaṃ vijñānaṃ tadapramāṇam, yathā anumitabhāvitaviṣayaviśadaṃ jñānamiti | tatra vahneranumāya bhāvanaiva nāstīti darśitatvāt dṛṣṭāntābhāvaḥ |
[337,2]
yaccānena kāvyāyitam, asti ceha śiśirabharasaṃbhṛtajaḍimamantharatarakāyakāṇḍasyānumitavahnibhāvanābhiyoga iti | tatra yadi jāḍyāturatayā svayaṃ cittāveśād bhāvanopanatiḥ, tadā kvānumānavārtā ? anumānaṃ hi pravṛttipāṭavabhṛtā prārthyate | tadavasthasya tathā aśaktau ca kiṃ bhāvanayā ? sphuṭībhāva eva vā purastādastu kvānumānāvakāśaḥ ? na hi kāmuko yāvanna kāminīmanumimīte, tāvanna bhāvanāyāmabhiyujyata ityasti saṃbhavaḥ | tasmāt jāḍyāturasya bhāvanājanitavaiśadyamagnijñānamātramastu dṛṣṭāntaḥ | tadapi kāminīdṛṣṭāntena svakāvyālaṃkṛtena gatam | na caikasya bhāvanābhuvo jñānasya visaṃvādādaprāmāṇye'prāmāṇyamanyasya saṃvādino'pīti nyāyaḥ, indriyodayasyāpi sarvasya keśādiviplavavadaprāmāṇyaprasaṅgāt |
[337,3]
yacca bhāvanāprakarṣalakṣaṇasya kāraṇasya sāmyena phalayorapi dṛṣṭāntadārṣṭāntikayoḥ sāmyaniyamāya prapañcitam, tatrāpi kiṃ na cakṣureva dvicandraikacandradarśanayoḥ samānaṃ kāraṇamutpaśyasi ? timiropaghātānupaghātakṛto viśeṣaścakṣuṣoriti cet ? bhāvanayorapi bhūtābhūtaviṣayatvena kiṃ na bhedaḥ ? cakṣuṣi timirakṛto vikāra eva kaścid bhedakaḥ, bhāvanāyā tadvaiśadye vā kaścit svarūpabhedo'bhede'pi viṣayasyeti cet — na, saṃvādetarakāraṇatvena śaktibhedasyaiva balīyasaḥ saṃbhave kimapareṇa ? saviṣetarayoriva annayo rūparasadṛṣṭīnāmabhedena hetuhetvābhāsabhāvinyoriva vā sādhyabuddhyostatkṛtapravṛttyośca kiṃ ca locane'pi na vikāra ityeva doṣaḥ añjanajanite'pi vikārī doṣavyavasthāprasaṅgāt | kiṃ tu bhrāntihetutayeti śaktikṛta eva tatrāpi bhedaḥ | tadevaṃ bhāvanāprakarṣeṇa sphuṭābhatvameva sādhyate na prāmāṇyam, yato dṛṣṭāntāsiddhyādidoṣāvakāśaḥ |
prāmāṇyaṃ tu bhūtārthatvena saṃvādāt pratyakṣatvaṃ ca kalpanāpoḍhābhrāntatveneti tāvataivāsyāśeṣo'pyavidyāduṣṭanayaḥ pratihato veditavyaḥ ||
[338,1]
nyāyaprakīrṇakakārasyāpyabhūtaviṣayatopalambhastāvat kṣaṇabhaṅgādisādhanādeva prativyūḍhaḥ | yaccānumānasya vikalpatāṃ prastutyāha, tatra yāvadvikalpairupadarśitaṃ tat sarvamasat, śabdasaṃsṛṣṭatvāt | tasmiśca bhāvyamāne asatye tāvakasya vikalpasya bhāvanayopahite viśadabhāve śabdasaṃsṛṣṭagrāhyatvanimittaṃ vikalpakatvaṃ vyāvartate | tadvyāvṛttau ca grāhyasarvaśabdasaṃsṛṣṭaṃ nivartate | ato nirvikalpakamapi yogijñānaṃ nirviṣayaṃ prasaktamiti |
[338,2]
tatra kimidaṃ nirviṣayatvaṃ nāma ? grāhyākārabhraṃśādanākāratā vā, yad vānyākāratā, atha tadākāratve'pi tadvasturūpāsaṃsargiteti ? prathamapakṣastāvadasaṃbhavī, jñānasya nirākāratvānupapatteḥ, kāminyādau bhāvanayā tadākārasyaiva vaiśadyadarśanāt | ataeva na dvitīyo'pi pakṣaḥ | yadayamevāha śokāturasyāpi niruddhendriyavyāpārasya tanayabhāvanayā pitrādipratibhāsaprasaṅgāditi | kevalaṃ na cāsmin saṃsṛṣṭe bhāvyamāne sphuṭamanyadrūpaṃ bhavatīti prastutyākulaḥ pralāpa eṣaḥ | anena hi bhāvanayā sarvathā sphuṭībhāva eva niṣiddhaḥ, vikalpamantareṇa bhāvanānupapatteḥ | vikalpasya ca śabdasaṃsargamantareṇeti kva sphṭībhāvaḥ ? tanayabhāvanāyāṃ ca pitrādipratibhāsaprasaṅgavādinā tanayapratibhāso'nujñāta eva | anyathā tanayābhāvanayāpi tanayapratibhāsaprasaṅgādityabhidadhīta | na cāniṣṭimātraṃ dṛṣṭāpalāpāya prabhavati |
[338,3]
tathā ca kaṇikākāra eva kāminyākāravaiśadyaṃ kāmukasya vacanaceṣṭāviśeṣakāvyaracanayā draḍhayati sma | svayaṃ cāyaṃ bhāvanayopahite viśadabhāve ityādivacanaṃ kenākāreṇa caritārthīkuryāt ? tasmādanyabhāvanayā nānyasphuṭībhāva ityadhyavaseyāpekṣayā anyatvavyavasthāpanaṃ sādhu | na vikalparūpasya gocarābhimatasya ca parasparam, tayorekatādhyāsāt | spaṣṭībhāvo'pi hi bahirabhimatasya paryante vikalpopādeyakṣaṇasyaiva sphuṭasyodayaḥ | tāvataiva sa viṣayastena sākṣātkṛta iti vyavahāraḥ | kevalaṃ sati vastuni tadākārajñānaṃ saṃvādi, visaṃvādi tvasatīti cintitaprāyam |
[338,4]
ata eva tṛtīyo'pi vikalpaḥ pratyuktaḥ | saṃvādasākṣātkriyābhyāmanyasya jñānena vasturūpasaṃsparśasya nirvaktumaśakteḥ | api ca tanayabhāvanāyāmityatra kastanayabhāvanārthaḥ ? tanayasya punaḥ punaścetasi niveśanamiti cet ? cetasi niveśanārtho'pi tadākāravikalpanameva | evaṃ tarhi yadayaṃ pralapati kṣaṇikatve bhāvye samāropite vāstavaṃ kṣaṇikatvameva yogijñānapratibhāsīti cet — na, sattvāsattvayorekatvābhāvātmake hi bhede satyasatyabhāvane'pi yadi satyapratibhāsaḥ, sa tarhi satyatanayābhyāse'pi śabdasāmyādabhedinastanayasaṃjñakasya kasyacidaparasya svarūpapratibhāsaprasaṅgaḥ | tasmādabhūtaviṣayādabhyāsānnirvikalpakamapi saṃvādānna pramāṇamiti, tadapi dhvastam, samāropitabhāvanāyā evābhāvāt |
[339,1]
yathā hi, tanayastanaya iti vikalpābhyāsastathā yadi samāropitaṃ kṣaṇikatvaṃ samāropitaṃ kṣaṇikatvamiti vikalpaḥ, tadā samāropitakṣaṇikabhāvanā bhavet, na caivam |
kiṃ tu kṣaṇikāḥ saṃskārā iti | tataḥ satthatanayavad vāstavameva kṣaṇikatvaṃ bhāvyate |
satyatanayabhāvanāyā vā anya ākāro vaktavyaḥ | kṣaṇikavikalpena kṣaṇikasvalakṣaṇāsparśāt kathaṃ tadvikalpo bhāvanā veti tanayavikalpe'pi samānam | adhyavaseyāpekṣayā tadvikalpatvavyavasthā ca samānaiva | na hi tanayavikalpe'pyāropitād anyasya pratibhāsaḥ | tadayaṃ tanayabhāvanāyāmāropitaśabdasaṃsṛṣṭapratibhāse'pi satyatanayasphuṭībhāvamicchan prastutaṃ pratikṣipatīti kimanyanmohamahāgrahagrāsībhāvāt |
[339,2]
etacca vikalpasphuradāropitāpekṣayā bāhyatvamātreṇa satyabhāvanāsāmyamuktam |
bāhyāpekṣayā tu śokāturasya tanayabhāvanamabhūtabhāvanaiva | ata eva tadabhūtaṃ puraḥ sphurattanayākāraṃ tadā tādṛktanayābhāvādapramāṇam | kṣaṇikabhāvanā tu sadā tatprakṛtitvād dharmāṇāṃ bhūtaviṣayaiveti, tajjanitavaiśadyamavisaṃvādāt pramāṇam | atha vikalpasyāvastuviṣayatayā tanaye tanayabhāvane'pi bhinnameva vaiśadyamāpadyate nāsmanmata iti hṛdistham |
tadapi hṛdaya eva jīryatu | yoginirṇayo hi prārabdha eṣaḥ, tasya cobhayathāpi na kṣatiḥ | apohasyāpi pramāṇena pariśuddhāvadhyavaseyasyaiva vaiśadyaṃ dṛṣṭamiti kimatra kriyatām ? anumāne vastunirbhāsābhāvāt kathaṃ tadapekṣayā pramāṇapariśuddhiriti cet ?
prastāvāntarametat |
[339,3]
yaccedam, api ca bhāvyasya vastunaḥ punaḥ punaścetasi niveśanamabhyāsaḥ | sa ca brahmacaryeṇa tapasā sādaradīrghakālanirantaramāsevito dṛḍhabhūmirasphuṭākārasya vikalpasya sphuṭābhatvajanana iṣṭaḥ | sa ca kṣaṇikanairātmyavādinā draḍhayitumaśakyaḥ | tathā hi, bhāvyagrāhī yādṛśo vikalpa utpannastādṛśa eva niranvayaṃ nirudhyate | tasmiṃśca niruddhe punarutpadyamānaḥ pratyayastādṛśa evāpūrva utpadyate | tadanena paryāyeṇa kalpasahasre apyapūrvotpatteraviśeṣānna tajjanyaḥ saṃskāro'bhyāsa utpadyate | etena viśiṣṭavijñānotpādo'bhyāso vyākhyātaḥ | niranvayaniruddhaṃ hi pūrvavijñānaṃ kathamuttarottarāvasthāntaraṃ viśiṣṭaṃ janayet ? sarvathā kramabhāvibhiḥ pratyayairavasthitameva rūpaṃ śakyaṃ saṃskartumiti |
[340,1]
tadetadasaṃgatam | na hi yādṛśa eva bhāvyagrāhī pratyayaḥ prathamo niranvayaniruddhaḥ, tādṛśa evāpara utpadyata iti niyamaniścayakāraṇaṃ kiñcidasti caṇḍadevatāsparśādanyat |
kṣaṇikatvāditi cet ? nanu kṣaṇikatvaṃ sthāyitayā virudhyate, na visadṛśotpādena | taddhi prācīnaṃ niranvayanirodhi yathā sadṛśaṃ kṣaṇāntaramārabhate, tathā yadi sāmagrībhedaleśato viśeṣaleśaniveśikṣaṇāntaramutpādayati tadā kā kṣatiḥ ? na hi bhavata iva bhāvasyāpi kṣaṇikatāyāṃ pradveṣaḥ | asti cehāpi leśena sāmagrībhedaḥ | tathā hi kṣaṇikāḥ sarvasaṃskārā ityanuvādamātrāpekṣayā saṃsāraduḥkhakṣayārthitayā bhāvanāyāmabhiprayujyamānasya viśiṣṭa eva saṃkalpaḥ, so'pi viśiṣṭamaṇumātrayātiriktaṃ janayati yāvattaratamādikrameṇāntimāt phalalābhaḥ, bījādivat | yadi tu vyāsaṅgādayo madhyamadhyāsīran mandatāditāratamyameva syāt | yad bhāṣyam, saṃskārasya balīyastve vyākṣepasya nivartanam | vyākṣepasya balīyastve saṃskāraḥ syāt parāṅmukhaḥ || (pra. vā. bhā. 2. 500)
iti | niranvayavināśe tarhi prācīnaviśeṣāsaṃkramaṇād dvitīyasya kuto viśeṣalābhaḥ ? evaṃ tarhi sāmagryantare'pi tādṛśā viśeṣeṇa bhavitavyam, asya tatrāsaṃkramaṇāt | tasmādasannapi sa viśeṣaḥ kāraṇabalādudapādi yathā, tathāyamapi | samānastarhi tenāyamiti cet — na, hetuviśeṣāt phalaviśeṣasya durnivāratvāt |
[340,2]
tathā hi prathamo viśeṣastādṛgviśeṣavinākṛtādutpannaḥ | ayaṃ tu tādṛśaviśeṣasacivāditi kathaṃ samānaḥ syāt ? anvayastu vicārāsaha eva | yo hi hetutaḥ saṃkrānto bhāgastatra nāparasya hetorvyāpāraḥ, ya eva vyāpāraḥ sa pūrvamasanneva | evaṃ yadaṅgasya nirodho na tasya sthitiḥ, sthitimataśca na nirodhaḥ | tatkathaṃ sānvaye nirodhajanmanī ?
tena sahavṛtteriti cet ? ākāśenāpi sānvayatvakalpanāprasaṅgāt | ubhayakālānuvṛttimātrajanyasya sahārthasyābhāvāt | tacca kalasakapālayornidhanasaṃbhavakāle'ntarālasya na vāryate | śeṣaṃ tu prakriyāmātraghoṣaṇaṃ pramāṇaparipanthīti kiṃ tena ? haripadavadavasthite tvātmanyutkarṣāpakarṣāyoga iti bahuśaścarvitamāstāṃ tāvat |
[341,1]
yaccāha, kiṃ ca cittamekāgramavasthāpayituṃ vikṣepatyāgārthamabhyāso'nuṣṭhīyate, na ca kṣaṇikavādināṃ vikṣiptaṃ cittamasti, pratyartha niyatatayā sarvasyaikāgratvāditi | tadapyasaṃbaddham | anubhavasiddhaṃ hi cetasaḥ kasyacit tattvasaṃmukhīkaraṇam, kasyacid viparyayaḥ, kāryādimātraparāmarśo'parasyeti | tatra nairātmyāditattvaparāṅmukhaṃ sarvameva cittaṃ vikṣiptamucyate | uktakrameṇa tu tattvekaniṣṭhaṃ samāhitamityetāvatā kiṃ na paryāptam ? yadavaśyamekasyaiva vicitragocaracāritvamanveṣitavyam | atha ca tattvasākṣātkriyākālāt prāgahamityekākārāvagrahasaṃbhavād vyāvahārikaṃ tadapyasti, yato mamaiva doṣakṣayo bhāvīti mārgābhyāsapravṛttiravyāhṛtā bhavati | prāpyasaṃkalpo hi sarvatra pravartakaḥ | sa cedasti vastutathābhāvavyatireke'pi kaḥ pravṛttiṃ nivartayati ? yena hi tarhi tathānumānena niścitaṃ kṣaṇikatādi tasya pravṛttiriti cet ? niścayasya sātmībhāvābhāvādanādyavidyāvāsanāvaśīkṛtena cetasā niścayānucitasyaiva vyavahārasya pravartanāt |
ataeva darśanamārge'pi labdhe bhāvanāmārgāpekṣaṇamuktaṃ vārtike'nveṣaṇīyam | tasmāt tatphalalābhādarvāgabhyāso'vidyayeva saṃpādyate | abhyāsācca siddhaḥ sarvajña iti ||
[341,2]
nyāyabhūṣaṇasya ca yogācārapakṣāpekṣayā dūṣaṇamaprastutam, bahirarthamabhyupagamyaiva sādhanaprakramāt | tatrāpi sarvasarvajñapakṣopakṣipto bādhastadanabhyupagamādeva nirastaḥ |
na cāsau bādha eva, saṃśayamātrasādhanatvāt | tathā hi, yattāvadatītānāgataviṣayatvaniṣedhārthamuktam, na hyasataḥ kaścidākāro'stīti, satyamidānīmevametat | tatastajjanyajñānenāgrahaṇamapi satyam | satyasvapnādivadanyathāpi tu saṃbhāvanā na śakyaniṣedheti darśitam | na ca yathedānīṃ na kaścidākārastathā kālāntare'pi bhūtabhāvinoḥ | tathā sati bhūtabhāvitvamapi na syāt, karikesaravat | abhramāvisaṃvādau ca prāgeva cintitau ||
[341,3]
yatpunarāha, na cāvisaṃvāditvamapi tvanmate yuktam, yataḥ prāpyārthadarśakatvaṃ vā pravṛttiviṣayopadarśakatvaṃ vāvabhātārthakriyāniṣpattirvā bhavatāmavisaṃvāditvamabhipretam |
na caitadatītādyarthajñānasya saṃbhavati, vartamānārthajñānasyāpi kṣaṇikatvapakṣe nopapadyata eveti | tadapīrṣyāpāravaśyamātram, upapattividhuratvād | yadi tāvad bhāvibhūtayoḥ kālavyavadhānena tathocyate, tadā deśavyavadhāne'pi eṣa prasaṅga iti pravṛttiyogyadeśe'pi pradarśakamapramāṇaṃ syāt | tadasti tāvaditi cet ? anyadapi, bhāvi bhūtaṃ vā tatkāle nāstīti cet ? taddeśe vartamānamapi nāstīti samānam | arthakriyāpi yathā taddeśasannidhau tathā tatkālasannidhāviti na kaścid viśeṣaḥ | vartamānasya kṣaṇikatve'pi ekatvāropasāmarthyānna vyāvahārikaṃ prati pramāṇatāyāḥ kṣatiḥ, tadabhiprāyāt saṃvādasya vyavasthitatvāditi ||
[342,1]
yacca kaumārilaiḥ sarvasarvavidi kāraṇānupalabdhimupakramya tasya kāraṇam indriyajñānaṃ vā mānasaṃ vā bhāvanābalajaṃ vā, bhāvanābalajamapi cākṣuṣaṃ mānasaṃ veti vikalpya dūṣaṇamārabdham, tat saṃbhāvanādaurbalyāviṣkaraṇamātraṃ nābhāvaniścayaphalam, yathendriyāpekṣālambanatvacintāyāṃ carcitam | na ca kāraṇānupalabdheraniścayaḥ phalam, tata eva dharmādharmaviṣaye'pi bhāvanābalajasya balamapalapitumaśakyam | tataḥ kāśikākārasyāpi yogināṃ dharmādharmayoraparokṣapratibhāsaṃ jñānaṃ nāsti, indriyasannikarṣābhāvādasmadādivadityanumānamanaikāntikam, vipakṣavyāvṛtterekāntena pratipattumaśakyatvāt | kiṃ ca dharmādharmajñānamiti karmaphalasaṃbandhamātraparijñānametat | tacca jātismaratvasaṃbhave durnivāram | tataḥ parijñānasaṃbhavāt bhāvanāpariniṣpattau idaṃ suvarṇādyevaṃ prayujyamānametatsādhanamiti jhagiti vikalpotpādanapaṭīyaḥ pratyakṣamudayamāsādayediti kimanupapannam ? kevalaṃ jātismṛtau pratipattavyam | tatra cādarśanamātramapramāṇamiti na sarvathā niṣedhābhidhānaṃ sādhu | yathā hi sannipātādibhirabhyastavismaraṇasaṃbhave'pi smaraṇamapi keṣāñcid dṛṣṭam, tathā garbhāvāsapīḍayāpi kasyacit prajñātaikṣṇyāt puṇyodayāt pīḍāmāndyācca samanantarajātismaraṇamapi bhavat sarvathā niṣeddhumaśakyam acārvākeṇa |
[342,2]
saṃbhave cāsyānekajanmāntaragocarīkaraṇasyāpi saṃbhavāt krameṇa sarvaviṣayasaṃkalpasaṃbhavāvirodhād viṣayānavagamakṛto bhāvanānudayadoṣaḥ parihṛtaḥ, āgamācca lokasanniveśaṃ yathāvat parigṛhya bhāvanāsaṃbhavāt | yadyapi nāgamaḥ pramāṇam, tathāpi gambhīrapramāṇāntarasaṃvādasaṃdarśinaḥ śraddhāvataḥ kiṃ na saṃbhavet ? tatprameyasyāvaitathye ca siddhaṃ sādhyam | samudāyavikalpābhyāmevāvayavasyāpi sphuṭībhāvo dṛṣṭa eva | krameṇa sūkṣmādyabhivyaktiśceti |
[343,1]
etena tadapi nirastaṃ yadabhyastaikaśāstrasyānyatrāśaktirubhayā vā bahu bahudhāpratirūpate paramapuruṣārthā padādibhiḥ | na hyatra vimatiḥ | idaṃ punarasti, prathamaśāstrābhyāse prayāso yāvān na tāvān vijātīyābhidheye'pyanyatra | evaṃ pāṭavaprakarṣaparamparāyām aśrute'pi kasyacit tathā prakarṣo yathā nānyasya śrute'pi | tato janmāntarasmṛtisaṃbhave bhūyo'bhyāsādanabhyasteṣvapi vasturūpeṣūhāpohasaṃbhavānna niḥkleśāvasthaḥ parārthasamarthatayā tāvataiva sthāsyati | yad vā sarvasaṃkalpasaṃbhavād bhāvanābhiyuktā vyaktīkariṣyanti sarva svecchāto yoginaḥ | ata eva sarvāvagatipakṣe bhāvanānarthakyodbhāvanamapyanarthakam, niṣpannāvaśyakāryacaturāryasatyabhāvanasya sarvaviṣayānumānasaṃbhave svecchāyāḥ pratipādanāt |
[343,2]
atha sarvavastusākṣātkāre'nyadeva sukhaṃ parārthasādhanaṃ veti paśyenna bhāvanayā parikhedaḥ kaścittadavasthasya sukaraśca sarvasphuṭībhāvaḥ saṃbhavatīti mahodadhināpi nādhikaṃ kiñciduktam | uktaṃ ca tāvataiva pratyuktam | tasmād yathā yathā cintyate saṃśayamātraphalaḥ sarvavidi dūṣaṇopanyāso naikāntena bādhe vikalpaḥ | prakṛtasarvajñasya tu sādhanamekāntenaiva | tatrāpi na deśakālapuruṣaniyama iti cet — na, tadapekṣāyāṃ sādhanasya aprayuktatvāt | sarvathāpavādinaṃ prati hi sādhanametat | tacca deśādyaniyame'pi kṛtārtham |
tathā caivaṃvidhamudbheditamasmābhiḥ sarvajñasiddhāviti ||
{10}
<advaitabinduprakaraṇam>
[345,1]
iha bahirarthābhiniveśino manoratho yad yathā pratīyate tat tathā saditi vyavasthāpyate, yathā kuvalayaṃ nīlarūpatayā | vijñānād vyatiriktarūpatayā ca pratīyante ghaṭādaya iti svabhāvahetuḥ | nātrāsiddhiḥ, grāhakāṅgād vicchinnena tarjanīnirdeśayogyena puro'vasthāyinā rūpeṇa ghaṭādyākārasya pratibhāsādhyavasāyābhyāṃ kroḍīkaraṇāt | tathā hyayaṃ ghaṭo nāyaṃ ghaṭa iti pratītiḥ pratyātmavedyā sarvapuruṣāṇāmavyutpannasaṃketānāmapi saṃjñāviśeṣollekhavimukhastadanurūpa evāntarjanyaḥ | bālo'pi sukhasādhanaṃ stanamavalokya tadabhimukhe karamukhe prahiṇvan bahiravasāyasacivamātmānamātanoti | tataśca vyatiriktena rūpeṇa ghaṭādyākārasya pratītirnāsiddhipathaprasthāyinī | nāpi virodhinī sādhyena, sapakṣe saṃbhavasya darśitatvāt | viparyayavyāptasya ca viruddhasya tadasaṃbhavāt |
[345,2]
ataeva ca nāsādhāraṇatvam, nāpi sandigdhānvayatvam, vipakṣe'darśanācca na sādhāraṇānekāntaḥ | na ca vaktavyaṃ kāmalinaḥ pītaśaṅkhapratītāvapi na tathaiva vyavasthā keśoṇḍūkapratītau vā taimirikasya, ataḥ sādhāraṇatvameveti, bādhakagrastatvena tatpratīteḥ bhrāntatvena pratyakṣavyāpāravirahāt | prastutastu bādhakābhāvādbhrāntyasiddheradhyakṣavyāpāra eva | na ca kadācidatrāpi syād bādhakamityanāśvāsaḥ, sarvatra pratyakṣavyāpārocchedaprasaṅgāt | tasmāt,
[345,3]
deśakālanarānyatve bādhake sati nākṣajam | ghaṭādibhedabodhastu pratyakṣastadabhāvataḥ ||
[345,4]
evaṃ tarhi pratyakṣavyāpāre kimanumānenetyapi na codyam, vyavahārasādhanasya vivakṣitatvāt | pratyakṣagocare hi vivādasaṃbhavo nānumānaprayojye viśrāmyati | tatra yathā pratyakṣe'pi gavi kutaścidāropāt mūḍhastadvyavahāramapravartayan sāsnādisamudāyātmakatvena pravarttyate, abhāvavyavahāraṃ vānupalabdhyā, tathā pratyakṣe'pi grāhyagrāhakayorbheda āgamāntarānusārī tathāpratītyā vyavahāryata iti na doṣaḥ | sa cāyaṃ vyavahāraḥ tanmātranibandhanaḥ sakṛtpravartanādeva siddhaḥ | na hi kuvalayādāvapi nīlādivyavahāre tathā pratibhāsādhyavasāyābhyāmanyadadhikaṃ vā kiñcit nimittamasti, tanmātrato'pravṛttiprasaṅgāt | arthakriyāsaṃvādo'pi hi prathamāyāṃ pravṛttau gaveṣyate | abhyāsavastu tanmātranibandhana evāsau vyavahāraḥ | prastute tu bhedavyavahāre sarvatra evānādikālikābhyāsapāṭavabhṛto lakṣyante | uktaṃ hi, bālo'pi hi ityādi |
[346,1]
tasmād vyavahārapragalbhasya tathā pratītimātrapratibaddhastathāvyavahāraḥ | tasmin sādhye tathā pratīyamānatvaṃ tadanyānapekṣatvena vyāpyate | yadi ca kvacit tathā pratītāvapi tathā vyabahāravirahaḥ syāt, tadā tadanyāpekṣaṃ syāditi sādhyasya tadvyavahārayogyatvasya abhāve vyāpakaviruddhopalabdhyā avadhūyamānaṃ tathā pratīyamānatvamapetabādhake viṣaye tathā vyavasthāyogyatayaiva vyāpyata iti vyāptisiddheḥ sandigdhavipakṣavyāvṛttikatvamapi nopanyastasya hetorantikamupasarpatīti siddhamadhyakṣaviṣayasyāpi jñānajñeyabhedasyoktānumānavyavahāryatvamahāryamiti |
[346,2]
atrocyate | kimidaṃ vijñānaṃ nāma yato bhedena pratītiḥ tathā vyavahāraṃ sādhayet ?
yadi hi jñāyate'neneti jñānaṃ jānātīti vā ubhayathāpi jñeyāpekṣaṃ lakṣaṇametat | na ca bāhyāpalāpino jñeyaṃ nāma kiñcidasti siddham, yatastadadhigatisādhanaṃ jñānaṃ syāt | tathā hi, idaṃ jñānamidaṃ jñeyamiti vyavahāro vyāpāraviśeṣakṛto vā syāt dvaitavādino jātiniyato vā ? prathamapakṣe jñānasya vā jñeye jñeyasya vā jñāne vyāpāraḥ, parasparaṃ vobhayoḥ ?
atrāpi prathamapakṣe nirvartako vikārako veti vikalpāḥ |
[346,3]
tatra na tāvat jñeye jñānavyāpāro nirvartakaḥ śakyo'bhidhātum, adṛśyaviṣayavyālopaprasaṅgāt | na ca tathaivābhyupagamo yuktaḥ, tadaiva kenacit dṛṣṭeḥ | tajjñānena nirvartanābhyupagame ca parokṣasyāpi sthiteranapahnavaḥ | sa ca tena paścād dṛśyamānaḥ tajjñānasyaiva nirvartako jāta iti na viṣayaḥ syāt | sa na tasya dṛśyaḥ tajjñānajanyastvanya eveti cet ? ekasthānānupapattiḥ | apratighatve prakāśarūpasya pratyātmavedyasya parāgocarasya vijñānarūpataiva mukhāntareṇa samarthitā syāt | nīlarūpatvānnaivamiti cet ?
kena punarvijñānasya nīlākārotpattiniṣedhaḥ siddhaḥ, tatsādhanāya sādhanānavadhānaprasaṅgāt ?
tasmānna parokṣamasadeveti dvayavādino yuktam |
[347,1]
na cāyamabhyupagamo'pyasyeti nātra nirbandhaḥ | pramāṇābhāve prameyābhāvamicchato'pi hi na parokṣasya sarvathābhāva evābhimataḥ, api tu sannavaśyaṃ kasyacitpramāṇasya viṣayaḥ syāt stokāntareṇeti | anyathā satsaṃprayoge satīndriyāṇāṃ puruṣasya buddhijanmetyavācyaṃ syāt, jñānāt prāk sato virahāt | sa punarabhyupagamo na nyāyya iti kimanena, tanmātrasya vivakṣitatvādityalaṃ vistareṇa |
[347,2]
vikāryapakṣe tu yasya jñānasya yo vikāryo'rthaḥ sa grāhya iti vyavasthāyāṃ śokādinopahatāyā buddhervikāryamindriyamapi grāhyaṃ syāt, malinamukhacchāyādayo vā ? duḥkhajanito'sau vikāra iti cet — na, upahatākārasaṃvedanādanyasya tasyānupalabdheḥ | nirloṭhitaṃ caitacchāstra ityalaṃ prayāsena | atha naitādṛśo'tiśayaḥ prameyasya jñānāt, kiṃ tarhi prakāśarūpasyotpattiriti cet ? atrāpi pakṣe ekagocaraḥ sarvagocaraḥ syāt | tadīyajñānanivṛttau tadrūpanivṛtteranyasyāpyadarśanaprasaṅgaḥ |
[347,3]
anyasyāpi tadupāyayogānnevamiti cet ? tasyāpi nivṛttajñānasya tatprakāśaprasaṅgaḥ | tajjñānanivṛttau tadrūpānivṛttāvapyeṣa eva doṣaḥ | na hi kulālaprayatnapārahṛtāyā mṛdastameva prati ghaṭībhāvaḥ | dahanādvā dahanopadhāyakameva prati ghaṭasya gaurabhāvaḥ | evaṃ tarhi upakāritvamapi svarūpamasya sarvasādhāraṇaṃ syāt, na caivam | tato yathā ghaṭatvena sādhāraṇo'pyeṣa nārthakāriṇā rūpeṇa, tathā prakāśarūpeṇāpi na syāditi ko'yaṃ prasaṅgaḥ ?
athopakāryaviśeṣopakāritāsya sādhāraṇī ? puruṣaviśeṣāpekṣaprakāśatāpyasya sarvasādhāraṇīti samānam |
[347,4]
na samānam | upakāritvaṃ hi nāma sākṣādupakāraḥ, pravṛttiyogyatāmātraṃ vā abhimataṃ syāt ? tatra yogyatāmātraṃ sarvasādhāraṇamiti na tatra vivādaḥ | prathamapakṣe tu upakāralakṣaṇakāryakarmaṇi sahakāribhāvo'sya yathaikatra tathānyatrāpi kiṃ na syāditi codyārthaḥ | na cāyaṃ nyāyaḥ, avyavadhānādyapekṣatvāt | tato yatsantānavartinaḥ upādānasyopanidhiḥ, tatraiva sāhāyakamasyeti kathaṃ vyavahitādau puṣṭiḥ ? tathā yadi prakāśa ityapi kāryāntarajananadvāreṇa vyavahāra iṣṭaḥ syāt, tadā syādapyevam | yathāhureke, buddhilakṣaṇavyaktijanakatvameva tasya vyaktatvamiti | tadā hi yasyaiva buddherupādānaṃ samanantarasaṃkhyātaṃ nopanipātabhāgi sādhanāntaraṃ vā, tasyaiva nāsau sahakāradānavirahād vyakto yuktaḥ |
dūṣaṇāntaraṃ ca tatrāpi vakṣyāmaḥ |
[348,1]
na caivaṃ yujyate, jñānāt prakāśarūpasyaiva viṣayasyotpattirityetasya pakṣasya vicintyamānatvāt | kāryāntaradvāreṇa tu vyaktavyavahāre na tatastathotpanna iti prakṛtakṣatiḥ | tathotpattau durvāraḥ sādhāraṇatvaprasaṅgaḥ | upakārakatvamapi hi yāvadeva bhinnasantānavarti sukhādijanakatvaṃ tāvadeva tadapekṣayā sādhāraṇam | yadā tu sukhādirūpatvamevābhyupagamyeta, tadā kaḥ sādhāraṇatvaniṣedhāya prabhuḥ ? nanu tathāpi yadekasya sukhaṃ na tadanyasyeti cet ? arthasya dharmaḥ sādhāraṇatvamasādhāraṇatvaṃ jñānasya | tataḥ tadātmaniyataṃ sukhādi na parasādhāraṇamanugrahādirūpatveneti yuktam | bāhyarūpaṃ tu svīkriyamāṇaṃ sādhāraṇameva tatkāryatve'pi hyanugrahasya, sukhasaṃvidupādeyakṣaṇāntararūpatvāt | tadvadeva sādhāraṇatvamasādhāraṇatvaṃ ceti |
[348,2]
evaṃ na caitrajanitaṃ maitrasya tatputratvaṃ nāma kiñcid gauratvamiva yat sādhāraṇaṃ syāt, api tu tajjanitatvamevāsya tatputratvaṃ vyavahriyate | sa ca jananavyāpāraścaitrasya nānyasādhāraṇaḥ | tathā tannimitto'pi vyapadeśaḥ, tajjanitavyapadeśavat | gauratvaṃ tu tatkṛtamapi na tatkṛtameva guṇāntaratvāditi sādhāraṇaṃ yuktam | na hyasau pitureva gauraḥ kiṃ tu parasyāpi |
evaṃ na jñānakṛtatvamevārthasya vyaktatvaṃ vyavahitādyaviśiṣṭarūpasya, kiṃ tu tadatiśāyinaḥ prakāśarūpasyotpattirityabhyupagamaḥ | anyathā na vyakta ukto viṣayaḥ syāt | tathāvyavahāramātraṃ tu tannimittaṃ syāt, yathā gauratvameva tajjanyatāmātreṇa vyavaharataḥ, sautrāntikasya vā tajjanakatvena | yathā ca tasya janakajñānāntarasya viṣayatāprasaṅgaḥ, tathāsyāpi janyajñānasyeti jñānārthayorhetuphalabhāvasamayātikramamātramatiricyate | sādhāraṇatvaparihārastūbhayorapi | na tu vyaktirūpārthotpattinirvāha ito'sya siddhaḥ | prakāśotpādane sarvaṃ prati prākāśyasaṃbhavaḥ | utpādanāprakāśatvasthitau naikamapi prati ||
iti saṃgrahaḥ |
[348,3]
yathā hi niviḍāndhakārapihitayorāmapakvaghaṭayorekatra vahnijanitatvameva vyaktatvamabhidadhāno nākṣayogyatāṃ tattvataḥ samādhātumīśaḥ, tathāyamapi jñānajantitvameva dṛśyatāmiti | yadi tu pradīpādiva prakāśarūpasyotpattirvijñānādapi svīkriyate, tadā parokṣaghaṭādasya viparyayaḥ paryavasyati | sādhāraṇadoṣastu dustyajaḥ |
[349,1]
pradīpavyakto'pi tarhi ghaṭaḥ sarvasya prakāśaḥ syāditi cet ? yādṛśī pradīpakṛtā prakāśatā anandhakārāvasthā yogyadeśasthatvādyapekṣajñānajananayogyatārūpā sā sādhāraṇī eva | jñānakṛtaiva tu vikalpasmṛtyabhilāṣādinā pravṛttyādisādhanī niyatā | sāpi yadi bhāsurateva tasya niṣpannā khyāyate, hanta sādhāraṇī pravṛttyādestatkālasātādinā vā sādhanī sarvasya syādityuktaprāyam | tasmāt, utpādamātre'tiśayāntare vā jñānātprakāśo na hi bāhyarāśeḥ | prakāśarūpasya samudbhave tu prasahya sādhāraṇatāprasaṅgaḥ || tasmāt jñānavyāpāro na grāhyagrāhakalakṣaṇavyavasthānibandhanamiti ||
[349,2]
astu tarhi jñeyasya jñāne vyāpārād grāhyatvamiti cet — na, indriyasyāpi prasaṅgāt | sarūpajanakasya vā tattve samanantarapratyayaviśeṣeṇa vyabhicārāt | bāhyatve satīti viśeṣaṇasya ca tadvādinyeva śobhāsaṃbhavāditi nāyamapi pakṣaḥ kṣamaḥ | mā bhūt sārūpyamarthādutpadyamānaṃ jñānaṃ tadadhigativyāpāreṇa grāhakamityubhayavyāpārapakṣo'stu |
tatrārthavyāpārānnāvyāpṛtānāṃ grahaṇaṃ jñānavyāpārāśrayānnendriyasyāpi |
[349,3]
na hi jñānasya tatrādhigativyāpāra iti cet ? nāyamapi nyāyaḥ | sā hi adhigatirviṣayasvarūpā jñānarūpārthāntaraṃ jñānāntaraṃ vā syāt ? prathame pakṣe viṣayātmavat tasyā api siddherjñānavyāpāravirahaḥ | tadvad vā viṣayasyāpi jñānavyāpārāpekṣaṇe prācīno doṣaḥ | dvitīye tu jñānasyātmanyeva vyāpāra iti vyāhatam, vyāpāra evādhigatirityatrāpyetadeva dūṣaṇam, vyāpāratadvatorabhedasiddheḥ | evameva jñānajñeyadharmatvaparikalpanamapāstaṃ draṣṭavyam |
[349,4]
arthāntaratve ca viṣayasya kimāyātam, yathendriyasya ? yato nīlaṃ dṛṣṭaṃ nendriyamiti syāt, tasya sādhigatiriti cet ? jñānajanyāyāḥ kiṃkṛtastatsaṃbandhaḥ ? tasyāpi vyāpārāditi cet ? evaṃ tarhi ubhayorubhayavyāpārasiddhā sādhigatiriti parasparaṃ grāhyatvaṃ grāhakatvaṃ vā syāt | na caivamindriyagrahaṇaprasaṅgaparihāraḥ | na hi cākṣurvyāpāram antareṇa rūpe'dhigatiḥ |
[350,1]
athendriyasya jñāna eva vyāpāro nādhigatau, rūpasya tu tatrāpīti cet ? ko nāma vibhāgamīdṛśaṃ kartu samartho'nyatra jāḍyāt ? na hi jñānajñeyābhyāṃ bhinnamarthāntaram adhigamarūpameva kiñcidupalabhyate, yatra yāvat jñānasyaiva vyāpāraḥ parikalpyeta, tatra ca viṣayasyāpyasti nendrivasya, kalyāṇakāmatāmātrametat | adhigaterarthasya ca viṣayaviṣayībhāvalakṣaṇa eva saṃbandha iti cet ? nanu sa evāyaṃ viṣayaviṣayībhāvo vyāpāravikalpena parīkṣyate | sa ca yasya na jñānajñeyayoḥ siddhaḥ tasyādhigamaviṣayayorapi kathaṃ sidhyet ? adhigatervā viṣayatvamakasmādicchan jñānasya kathaṃ pratikṣipet ? asti tāvadayaṃ vyavahāra iti cet ? asti, kevalaṃ kimasya mūlamiti cintyate — asaṃkīrṇalakṣaṇasvarūpavyavasthā vā, anādivitathavikalpābhyāsavāsanā veti |
[350,2]
kimasyā bojamiti cet ? kimanena ? na hi pareṇa tadaparijñāne asmābhirabhimatāsaṃkīrṇamanayorlakṣaṇamupadarśitaṃ bhavati | etena jñānāntaratvaparikalpanamadhigaterapāstam, tasyāpi tadvadeva tadviṣayatvasyāsiddheḥ | atadviṣayayā cādhigatyā so'rtho jñāta iti mahatī prekṣā | etena jñānavyāpāraṃ vādakāle nārthaṃ kurvatī vikurvatī vā buddhistadviṣayocyate, kiṃ tu tadadhigatimātramātanvatīti kalpanamapāstam | tasmānna vyāpāradvāreṇāyaṃ jñānajñeyavyavahāra iti sthitam |
[350,3]
nāpi jātiniyataḥ, kvacit kadācit kasyacit kenacit jñeyatayā vyavasthāpanāt | na hi nisarganiyatānāṃ gotvādīnāmīdṛśī vyavasthā | adyāpi vāvaśyavācyo lakṣaṇabhedo na ca śakya iti tadabhāve tu sattāmātraṃ jñānasya jñeyasya vā tattvanimittamiti sarvaḥ sarvārthabodhaḥ sidhyet | na vā kaścidapi, viprakarṣābhāvāt | nanu cāsti pratyāsattirindriyāṇāmarthaiḥ saṃyogasamavāyādilakṣaṇā, tadbalādupajāyamānaṃ jñānaṃ tattadarthaniyataṃ ṣoḍhāsannikarṣavirahaviprakṛṣṭārthavyāvṛttaṃ ca sidhyatīti kathamatiprasaṅgaḥ ? etadapi yatkiñcat | utpattiniyamo hyanena sidhyet, na tu kañcit prati grāhakatvaniyamo vijñānasya | tathā hi saṃyogādisannikarṣabalādarthena jñānaṃ janyate na tadvirahiṇā vyavahitādineti bhavatu, kasya punastadgrāhakamiti na niścayaḥ ? yenaiva tajjanitamiti cet ? ātmamano'kṣasaṃyogādayo'pi grāhyā iti nātiprasaṅganivṛttiḥ | na hi viṣayābhimate'pyasya kaścidupayoga indriyādiṣu saṃbhavī, yena grahaṇavibhāgaḥ syāt |
paricchittijananaṃ vyāpārāntaraṃ vā anantarameva cintitam |
[351,1]
tatra tasyaiva prakāśanaṃ, tena nātiprasaṅga iti cet ? grāhyagrāhakābhimatabhāgayoḥ aśakyāpahnavaḥ prakāśo'sti, karaṇādhikaraṇaśaktinibandhanaṃ tu yadi kiñcidasti, tad ucyatām | na ca sahaprakāśanamātrameva nibandhanaṃ candradvayasya, tayoreva vā parasparagrahaṇaprasaṅgaḥ | nīlapītayorvā | ekaścandro mṛṣā, dvitīyabhāgo jaḍaḥ | manasaśca dvayorekadā vṛttyabhāvādityādi tu bāhyārthavādasthitau yuktam | tadarthaścāyaṃ vicāra iti | yadā tu bhāgayorapi na sahaprakāśanaṃ jñānasya jñānāntareṇa sahabhuvānanubhaveṣṭeḥ, tadeyamapi gatirnāsti | yadi tu durnītasamayānurodho na bādhakastadāntaḥparisphuratprītiparitāpādyākārastuṣārakarādyākāraśca samasamayameva vedyata iti tadapi nibandhanamanucintyate, na ca kṣamata iti sthitam |
[351,2]
kiṃ ca ghaṭenendriyasannikarṣo noṣṭreṇeti tadanubhavādeva niśceyam | tadanubhavatvaṃ cāsya tatsannikarṣeṇotpatteritītaretarāśrayadoṣaḥ, prakārāntareṇa tadanubhavasiddhau vā sannikarṣottarasya vaiyarthyāt | api ca tatsannikarṣeṇotpattestadanubhavatve vikalpamātravyavasthāpito'spaṣṭapratibhāso'rthasyānubhavaḥ syāt na spaṣṭaḥ, maitrasya caitraputratvatadgauratvavacceti dṛṣṭakṣatiḥ | tadayaṃ spaṣṭatayā pratibhāsamāno'rthābhimato bhāgaḥ kārakāntaravyāpāracintāvaidhuryāt prītiparitāpādivat svayaṃ viditamevātmānamākalayati |
[351,3]
yo'pi manyate, pūrvikaiva tu sāmagrī sajñānaṃ viṣayakṣaṇam | sālokarūpavat kuryād yena syāt sahavedanam ||
iti | tasyāpi, sāmagryā yadi niṣpanno vyakto'rtho vedanena kim | sādhāraṇatvadoṣaśca nāvyaktau ca sphuṭābhatā || ekasāmagrathadhīnatvamātreṇaivaṃ vyavasthiteḥ | kiṃ caivamindriyasyāpi prakāśatvaṃ prasajyate || sthairye tu viṣayo'pyekasāmagrījanitaḥ katham | viṣayeṇa ca vijñānaṃ saṃvedyata sahasphurat || atha vittirasaṃvittiḥ sarvameva subhāṣitam | svasaṃvedyatvapakṣe'dya duḥsaṃvedyamidaṃ bahiḥ || sāmagryā eva śakteścedvibhaktau vedyavedakau | rasarūpavadutpannau svabhāve ko'nuyujyatām || vedyavedakayo rūpaṃ niyataṃ yadi lakṣitam | tadutpādanaparyeṣṭeḥ sāmagrī śaktirucyatām || nairogye tu svarūpeṇa siddhe vācyaṃ bhiṣagbalam | vedyavedakayo rūpaṃ na cādyāpi nirūpyate || tataḥ svarūpe vaktavye sāmagrīparivartanam | aprastutābhidhānaṃ vā ḍiṇḍikācāra eva vā || tasmānna vedakaṃ kiñcinna vedyaṃ na ca vedanam | yadapekṣya tadā stheyaṃ svaprakāśamidaṃ jagat || prakāśate hi nīlādirna cānyat tatprakāśakam | tatsvaprakāśatā siddhā vijñānatvaṃ tadeva naḥ ||
ityantaraślokāḥ ||
[352,1]
evaṃ sati na vijñānaṃ nāma kiñcit niyatamasti, yato bhedena pratīyamānatvaṃ ghaṭādyākārasya tadbhedaṃ sādhayedityaprasiddhaviśeṣaṇo heturasiddhidoṣagrastaḥ | sādhyaśca tato bhedavyavahāro viśeṣaṇāsiddhereva na prakṛtopayogaṃ puṣṇāti | vijñānarūpatve'pi hi ghaṭasya yataḥ kutaścidvijñānāntarādapi bhedasiddherna bhedamātrasiddhyopayogaḥ | tasmād viśiṣṭāvadhitvena sādhyo bhedo na ca tamabadhiṃ sphuṭayituṃ śakta iti vyartha upanyāsaḥ |
[352,2]
nanu vijñānavādino'pi vijñānavyavahāro'sti | sa yathā tathā vā bhavannasmākamapi tadupādhisādhane śaraṇībhaviṣyati | loke ca kiñcid vijñānamiti pratītamasti | tata eva bhedaṃ vakṣyāmaḥ | nātrāsmallakṣaṇena kiñcit |
[352,3]
na ca vastubalapravṛttānumāne samayānurodha iti cet ? vijñānavādinastāvad vijñānatvaṃ prakāśatā | grāhyagrāhakasaṃkhyātabhāgayoḥ sadṛśī ca sā || jñānānnāma tato bhedaḥ prakāśatvādvibhinnatā | sā pratijñāyamānaiva vyastāmīṣu ghaṭādiṣu || hetvasiddhiśca na hi na prakāśante ghaṭādayaḥ | ebhyastvanyo yadā dharmī dharmāsiddhistadā sphuṭā || bhedena jñāyamānatvasvarūpāsiddhireva ca | punaḥ prakāśamāsthāturhetvasiddhyādayaḥ punaḥ ||
tanna prativādimatāpekṣayā kṣamaḥ | loke cāntaḥsphuradidaṃ vijñānamiti gīyate | tadajñeyātmanastasmādbhedasiddhyāpi kiṃ phalam || vedyavedakarūpeṇa siddhayoryadi sādhyate | bhedavyavahṛtirnīlajñānayoḥ pauruṣaṃ bhavet || avedyavedakākārasvaprakāśasvabhāvayoḥ | asādhāraṇayorantarbahirvyavasitispṛśoḥ || ahaṅkārāṅgaghaṭayorbhedena yadi tuṣyasi | bhinnasantānayoḥ kiṃ na bhedasiddhirmude tava || atha na sphuraṇaṃ bhinnasantānapathavartinaḥ | vedyavedakatāhānirbhāne'pi na kimīkṣyate || bhinnasantānayoraikyaṃ na kaścinmanyate yadi | yadi manyeta tatrāpi bhedasādhanasādhunā || aho mahatparākrāntaṃ sthāne bāhyāpavādinā || santānabhede'pi yadā tu buddhyorvedāntikādiḥ pravadatyabhedam | na nīlabuddhyorapi caikyamanyastadā ka eṣa vyasanābhiyogaḥ ||
santi hi vijñānavādino'pi vicitrasthitayaḥ | tathā hi,
[354,1]
grāhyagrāhakabhāgabhāgiva jagatyekaṃ mano bhāsate bhinnaṃ vā dvayamātmavedanamidaṃ śītādi śātādi ca | śātādiḥ paramo'thaveha nihitaṃ nīlādyavidyāvaśāccitrākārakamekameva yadi vānākāramevāthavā ||
[354,2]
teṣāṃ ca balābalacintāyāḥ ka idānīmupayogo bahirarthasādhanābhiniveśena prayuktasādhanasya ? tasmāt pratyātmavedyatvādisiddhayathoktavijñānarūpasya ghaṭākārasya vijñānāntarasaṃmatād bhedasādhane na kiñcitphalamiti vyarthaḥ prayāsaḥ | nanu na pratyātmavedyo ghaṭākāraḥ sarvasādhāraṇatvāt, tataḥ svaprakāśaḥ sannapi sādhāraṇatvādartha evāyaṃ tato'pyabhedena pratītirvyavahārasādhanī prayukteti cet — na, sādhāraṇatvasyāpi prāgeva pratikṣiptatvāt | na hi tat prakāśamānaṃ rūpamavikalakāraṇādīnāṃ sannihitānāmiva vyavahitānāmapi pravṛttinivṛttī aprayojya sthātumarhatīti nivedanāt | asādhāraṇatve tarhi sannihitānāmapi na syāt | na vai sannihitānāmapi tadekameva rūpam, kiṃ tu tādṛśam |
[354,3]
bhede tarhi ekasaṃpratipattiḥ katham ? naiṣa doṣo bhinne'pi keśādau tasyā darśanāt | tatra bādhakadarśanānna prameti cet ? ihāpi vyavahitasyāpi pravṛttyādiprasaṅgaḥ kiṃ nopalabhyate bādhakaḥ ? tādṛśatve'pi pravṛttyādireva hetuḥ, kevalaṃ tādṛśasyaiva prakāśasya keṣāñcit saṃbhavo nānyeṣāmiti kimatra bījamiti praśne vāsaneti brūmaḥ | keyaṃ vāsanā ?
tadupādānaśaktimātraṃ pūrvapūrvānādikālikavijñānaparamparāyātamabhinnaṃ bhinnamiva kayācidapekṣayā dṛśyaṃ kalpyata iti nirloṭhitamanyatra | tādṛgbījapariṇatisāmyāt keṣāñcit tādṛk jñānaṃ nānyeṣāmiti nātra kaścidupālambhaḥ, niyatatvādupādānopādeyabhāvaparamparāyāḥ, taimirikadvayadṛśyakeśādivat | tadvadeva vā pratighatvādekadeśāvasāyo'pītyalaṃ vistareṇa | ekaṃ kasmād vyavasitivaśād bhinnabhinne'pi neyaṃ bādhātaścenna mitiradhunā kiṃ na bādhopalabdhiḥ | sādṛśyaṃ tu sphuritumucitaṃ vāsanābījasāmyād vijñānānāṃ pratighavirahādekadeśo'pyadoṣaḥ ||
iti saṃgrahaḥ |
[355,1]
tasmāt siddhaṃ pratyātmavedyatvamapi | tathāpi kāṭhinyādayo na jñānadharmā iti cet — na, prakāśarūpatayā sarveṣāṃ jñānatvāt | nīlimānaṃ ca nāma jñānadharme sahate na kāṭhinyamiti sukumāraprajñaḥ | nanu yadeva nīlamālokitaṃ tadeva kaṭhinamanubhūyate, na caivaṃ vijñāne yujyata iti cet ? bahirapi bhramopalambhavataḥ nīlaṃ hi rūpamātraṃ, kaṭhinaśca sparśaḥ | na ca tābhyāmanyaḥ kaścidupalabdhigocaraḥ | guṇasya dravyāpāratantryāditi cet ? kimidaṃ guṇatattvam | yadi pāratantryameva, tadā sādhyāviśiṣṭo hetuḥ |
atha vyāvṛttibhedenānyadeva tataḥ, tathāpi viparyayabādhakapramāṇasyopapādayitumaśakyatvāt sandigdhavipakṣavyāvṛttikatvam | yadapyayaṃ, dravyāśrayyaguṇavān saṃyogavibhāgeṣvakāraṇamanapekṣaḥ iti paṭhati | tatrāpi,
[355,2]
dravyāśrayatvena guṇatvasiddhiḥ, guṇatvasiddhau ca tadāśrayatvam | parasparāpekṣamato dvayaṃ syāt svanītimātraṃ śaraṇaṃ tadasya ||
[355,3]
na tāmapramāṇayatā vivāde sopayogamityalaṃ carvitacarvaṇena | astu vā bāhyo guṇadvayādhāraḥ kaścidanyaḥ, so'pi yadi prakāśastadā na jñāne'nantarbhūya sthātuṃ śaktaḥ |
aprakāśatve hetorasiddhistadavasthā | nīlakaṭhinayoścaikadādhyavasāyo bhrāntireva | bādhakaścāsya parasparaṃ jñāne anantarbhāva eva yathoktakrameṇa | bījaṃ ca nīlanirbhāsajñānasya pravṛttyapekṣakaṭhinanirbhāsajñānabāsanāprabodhasādhanatvaniyama iti naivaṃvidhā jambukavikrośā yogācārakeśariṇamabhidravatīti |
[355,4]
yadapyuktaṃ nāhaṃ ghaṭa iti pratītiriti, tatrāpi yeṣāmiyamahaṃpratītirātmaviṣayā teṣāṃ ghaṭādāvabhavantīti ātmatvameva nivartayenna jñānatvam | vijñānaviṣayatvāśraye'pi na vijñānamātre maitrasyāhaṃpratyayaḥ, tasya caitracitte'pi prasaṅgāt | caitrasya tatrāstyeva sa iti cet ? maitrasyāpi kiṃ neti cintāyāmanyasantāne'nabhyāsa evottarīkartavyaḥ | sa cānabhyāso bahirmukhanirbhāsini ghaṭādyākāre'pi samastyeva | tadiyamahaṃkāravyāvṛttiḥ anyathāpyupapadyamānā na vijñānarūpatopatāpāya prabhavati |
[356,1]
athāpi syād yadvijñānaṃ tadavaśyaṃ svasya parasya vāhaṃkārasya gocarībhavati, na caivaṃ ghaṭākāra iti cet — na, viṣayiṇā jñānena viṣayasya vyāptyasiddheḥ | bhinno hi viṣaya iṣṭo, na kāryaḥ, kāraṇaṃ tu syāt | na ca kāraṇasya kāryasattāniyama iti vipakṣavyāvṛttisandehādanekāntaḥ | tadayamākārasya bāhyatāmabhivāhya bāhyavādavyasanino bhedasādhanavidhistapanīyamapanīya granthikaraṇavṛttāntamanuharati | na coktamātraṃ sādhyam, api tu prakaraṇāpannamiṣṭamaprakāśasya prakāśakavyāpāreṇa prakāśasya sato ghaṭādeḥ prakāśakād bhinnatvam, na ca tathā siddhiriti sādhanavaiyarthyādasādhanāṅgavacanaṃ vādino nigrahasthānam | naivaṃ vā, tathāpi suptataimirikādipratibhāsairanekāntaṃ ko nivārayati ? sarvatrālambanaṃ bāhyaṃ deśakālānyathātmakam |
iti cet ? sarvatrālambanaṃ jñānaṃ deśarūpānyathātmakam ||
ityapi tarhi vaktuṃ śakyam | kathaṃ grahaḥ svarūpasya parasyāpi kathaṃ grahaḥ | buddherātmani bhinne vā vyāpāravirahaḥ samaḥ || savyāpāre ca nirbhāti yathānyatra tathātmani | dīpavad vyavahāro'yamaśakyāpahnavo dhiyaḥ ||
ityantaraślokau |
[356,2]
tasmād yathānyathākhyātīti matiḥ, tathā,
[356,3]
abahirbahirākāramanīlaṃ nīlarūpataḥ | jñānameva na bhātīti sapathairyadi nirṇayaḥ ||
[356,4]
kimatra bījaṃ vyasane jñānasyārthātmano'pi kim | pradeśaniyatakhyātau codyametad dvayoḥ samam ||
[356,5]
āntaropaplavastatra śaktibhedayuto yadi | khyāyate heturatrāpi sa vaktuṃ kiṃ na śakyate ||
[357,1]
kiṃ ca,
[357,2]
sadanyathā vibhātīti deśabhede'stu sā gatiḥ | kālabhede tvasattvena prathanaṃ kathamanyathā || jīvannaṭo'nyathā nāma khyātīti na mṛto'pyalam | cittameva tataḥ sarvatrānyathā khyātumarhati ||
[357,3]
tato'nyathākhyātipakṣe'pi nānekāntaparihāraḥ | kālabhede'pi nātyantamasanneva, svakāle sattvāditi cet ? pratibhāsakāle'satastasya kālāntarasattāmātraṃ kvopayogi ? yatra yasya svasattopadhānenopayogo na sa tatra cirātītaḥ kṣamaḥ, yathā dagdhaṃ bījamambaraṃ vā, aṅkure kālimni vā | svasattopadhānena copapadyate'rthaḥ pratibhāsa iti viruddhopalabdhiḥ, yato vinaṣṭasyāpi śaktisaṃbhavaḥ | svasattopadhānena copayoga iti viruddhau dharmau | ihātītamapi kuśūlasthaṃ bījamaṅkure paramparayopayujyate, na tu svasattopadhāneneti viśeṣaṇaṃ tadartham |
pratibhāsamānaścārthaḥ pratibhāse svasattopadhānenaiva upayukto vaktavyaḥ, na paramparayā | pratibhāso hi tasya dharmo vā kāryaṃ vā syāt | tatra dharmatve sahabhāvaḥ | kāryatve svasattānantaryaniyama iti na kṣaṇenāpi vyavadhistadbhāvaṃ sahata iti svasattopadhānenaiva pratibhāse arthasyopayogaḥ siddhaḥ | tadabhāvāccātītaḥ prakāśitumaśakyaḥ |
[357,4]
tataḥ prakāśamāno'yamasanneva prakāśate | atītatvāt svasattāyā upadhānavidhūtitaḥ || tadabhāve'pi bhāse ca bhāsaḥ prāpto'sataḥ punaḥ | svavācaiva yataḥ sattvasyābhāve bhānamicchati ||
[357,5]
tadavaśyaṃ bahirarthapakṣe'pi bhrāntijñāne duṣpariharo'satkhyātipakṣaḥ | astu vānyathākhyātirubhayathāpi jñānavivarta eva sadṛśastasya sattvādaniṣṭimātreṇa nivārayituṃ na śakyate iti vyāpterabhāvādanekānta eva bhedena pratīyamānatvaheturbhedavyavahārasiddhāviti sthitam | nanu bhrānteṣvevaṃbhāve'pyanubhave kimāyātam ? tataḥ abhrāntatve satīti viśeṣaṇasyābhimatatvāt nānekānta iti cet — na, bādhakādhīnā hi bhrāntisthitiḥ, tasya coktenaiva krameṇātrāpi siddhatvāt | tathā hi,
[358,1]
svayaṃ prakāśādvijñānādasādhāraṇarūpataḥ | bhinnatve paravedyaḥ syādarthaḥ sādhāraṇastathā ||
[358,2]
na caivamupapanno'yaṃ niyamaḥ proktayuktitaḥ | tataḥ keśādivat kumbho jñānādbhinnaḥ kathaṃ bhavet ||
[358,3]
yaddharmavyatireke na yato dharmavyavasthitiḥ | anvayastasya dharmasya tato bhedaṃ nirasyati ||
[358,4]
tadayaṃ bāhyatvalakṣaṇasādhāraṇāsvaprakāśarūpatvaviruddho'sādhāraṇasvaprakāśatārūpo dharma upalabhyamāno ghaṭādiṣu tadbhāvamapākarotīti bādhakasāmarthyāttathāpratītirbhrāntireva, vṛttameva cedaṃ bādhakaṃ pramāṇaṃ notprekṣāmātreṇeti nātiprasaṅgopālambhaḥ, yadapi vijñānavādī pramāṇayati,
[358,5]
yadyat prakāśate tat tad vijñānaṃ svapnadṛṣṭavat | prakāśate ca nīlādiḥ svabhāvo heturityayam ||
[358,6]
tadāpyayaṃ prabandho'stu pratibandhasya siddhaye | jñānānvayavikalpānāmavakāśaśca dūrataḥ ||
[358,7]
svaprakāśamasāmānyaṃ vijñānamiti saṃmatam | tadrūpeṇa prakāśasya vyāptiścānyairatatkṛte ||
[358,8]
prakāśate ca nīlādi nānyeneti svayaṃ yadi | prakāśate svayaṃ nātaḥ pareṇeti na kiṃ matiḥ ||
[358,9]
dṛṣṭo'pi bhedavyāpāraḥ prastute yadi nocitaḥ | adṛṣṭaḥ sthāpyabhede tu bhavadbhiḥ kalpyate katham ||
[358,10]
nanu prakāśabhedī yaḥ svayamityādi dṛśyate | tatrāpi nātmani vyāptasvabhāvastu tathocyate ||
[358,11]
evaṃ prakāśate buddhiḥ svayamityapi gamyatām | khe svayaṃ śūnyatā yadvat paravyāpāravāraṇāt ||
[359,1]
tathātmavyāpṛtibhrāntibhraṃśanāya paraśrutiḥ | na vyāpāravaśā vṛttistadrūpaṃ tu tathā tadā ||
[359,2]
yathā nirlepamākāśaṃ prakāśaṃ ca svayaṃ tathā | asādhāraṇametacca pūrvameva samarthitam ||
[359,3]
tataḥ prakāśatā nāma sādhāraṇyaparakriye | sarvatra tulyadoṣatvānnirākṛtya vyavasthitā ||
[359,4]
tābhyāṃvirodho yuktyāto labdhastādrūpyanirṇayaḥ | tasmādviparyaye hetorvirodhādeva na sthitiḥ ||
[359,5]
prakāśatā ca siddheti jñānarūpāḥ śitādayaḥ | tadbāhyarūpapratyāśā pratyāśaiva hi kevalā ||
[359,6]
yadi svarūpamākārāścitrataikadhiyaḥ katham | bhedaḥ pratyaṇu vā buddheḥ tathā nānyonyavedanam ||
[359,7]
mithastathāpi vā vittau bāhyavallakṣaṇakṣatiḥ | bhede'pyevaṃ dhiyasteṣāṃ prakāśaghaṭanā katham ||
[359,8]
athaivameva nirbhāsaḥ svasantānadhiyo dhiyā | alīkākārarāśervā ko'parādhī bahirbhuvaḥ ||
[359,9]
alīkavedane kiṃ ca prakāśaṃ ca na cāparam | ato vipakṣasāmānyo hetuḥ saṃśayasādhanaḥ ||
[359,10]
alīkamanyatvetīdaṃ vyāvṛttyantaramīritam | tasya sandehavattve'pi prakāśe jñānatā sthitā ||
[359,11]
evaṃ prakāśamānasya jñānatve pratipādite | kvacit sarvatra vā vādādalīkatve'pi bodhatā ||
[359,12]
jñānameva tataḥ satyamalīkaṃ vā bahirna tu | bahirapyastu vā vastu prakāśasyāstu bodhatā ||
[360,1]
bhedābhedavikalpo'pi na prakāśasya bādhakaḥ | na vā yathoktasādhyena vyāpteriti kimarthakaḥ ||
[360,2]
pareṇa parasaṃvittiṃ yo'bhimanyeta taṃ prati | śeṣaṃ syādapi doṣāya brūmaḥ svapne'pi na tvidam ||
[360,3]
ekānekatvavirahāt niḥsvabhāvamidaṃ jaḍam | yathā tathā na kiñcittaṃ sattaikasya kathaṃ tataḥ ||
[360,4]
prakāśamānaṃ nīlādi jaḍaṃ vājaḍameva vā | iti prakaraṇe'smābhirbuddhitve heturucyate ||
[360,5]
tatraikānekaviraho yadi dharmāntarārpakaḥ | kiṃ naśchinnaṃ tāvatāpi nīlāderjaḍatā na hi ||
[360,6]
sattāyāṃ nanu siddhāyāṃ jaḍaṃ vājaḍameva vā | asatturaṅgaśṛṅgādi na hi tattve'numīyate ||
[360,7]
tathāpyaprastutamidaṃ sattācintāviyogataḥ | siddhāyāmeva sattāyāṃ viśeṣaścintyate yataḥ ||
[360,8]
sattāyāṃ saṃśaye'pyasmāt sacced vijñānameva tat | tataścādūṣaṇākhyātirasattāsiddhibādhayoḥ ||
[360,9]
prasiddhimātrarūpeṇa dharmitvānnāpyanāśrayaḥ | anyathā niḥsvabhāvatvahetorapyāśrayaḥ katham ||
[360,10]
tasminna bhāvamātraṃ cet jñānatāmātramatra ca | bāhyavastutvasiddhistu dvayorapi virodhinī ||
[360,11]
vastutopādhibodhatvaṃ sādhyamatra tvayeti cet | bodhatvamātraprastāve viśeṣaḥ kuta īdṛśaḥ ||
[360,12]
jñānatvaṃ vastutāvyāptaṃ tadabhāve bhavenna cet | viruddhāvyabhicāraḥ kva doṣo yadvāstu vastutā ||
[361,1]
kiṃ ca prakāśamātrātmavyatiriktānyathāthavā | sattā niṣeddhyābhimatā niḥsvabhāvatvahetunā ||
[361,2]
niṣedhe vyatiriktāyā na prakāśātmavāraṇam | asyaiva vāraṇe kena vāraṇādhyakṣabhāsinaḥ ||
[361,3]
anumānaṃ pramāṇatvād bādhakaṃ yadi kasyacit | pratyakṣamapi tadbhāvāt sādhakaṃ kiṃ na kasyacit ||
[361,4]
avaśyamante'dhyakṣasya prāmāṇyamanumāśrayet | prakāśamātrarūpe ca nānumāpekṣamakṣajam ||
[361,5]
athāyamanumānasya viṣayo'kṣadhiyo'paraḥ | prakāśarūpe'dhyakṣatvādanumāvasaraḥ kutaḥ ||
[361,6]
atha pratyakṣasiddhaṃ yanna tasyaiva nirākriyā | vyāvṛttibhedaḥ kaścātra vicārāsahatā yadi ||
[361,7]
vijñānasyaiva dharmo'stu śaśaśṛṅgasamaṃ bahiḥ | arthaśaktiviyoge vā dharmo'stu dhiya eva saḥ ||
[361,8]
arthaśaktiviyogaśca vicārāsahatā ca sā | jñānasyaiva na bāhyasyetyarthyate kimataḥ param ||
[361,9]
prakāśasyaiva cinteyaṃ tadgandho'pi bahirna hi | tannāgaśṛṅgasāmye'sya siddhe kiṃ na kṛtārthatā ||
[361,10]
bahirvadavabhāseṣu prajñaptā rūparāśitā | saṃskārādvedanāsaṃjñeabhinne kiṃ na bhedi te ||
[361,11]
mūlamevāprakāśasya duḥsthaṃ sattāvyavasthiteḥ | prakāśarūpasya sato dharmāntaramabādhakam ||
[361,12]
prakāśasyāpi taddoṣād yadi sattā davīyasī | aprakāśo'pyasattāyāḥ kimanyat sādhayiṣyati ||
[362,1]
asattaivāprakāśasya prakāśasya tu nātmanā | tenaivāsattvamityuktaṃ kalpite na tu yujyate ||
[362,2]
prakāśamānasya punaḥ prakāśādeva satyatā | abhāvo'vasitenaiva keśasyāpi jaḍātmanā ||
[362,3]
prakāśasaṃmatasyāpi nīlāderata eva hi | satyamarthakriyaivoktā tāṃ vinā na bhidā dvayoḥ ||
[362,4]
kriyāmātrānubandhācca vijñānasyāpyanityatā | kriyā'bhāvo yadā tvasmin sattā mukhyaiva bhāsanāt ||
[362,5]
na kṣaṇitvaṃ tadā tasya sattvaṃ ca vyabhicāryataḥ | sattvamarthakriyārūpaṃ sādhanaṃ tanna duṣyati ||
[362,6]
na vā tasyāpyanityatvaṃ parihṛtya daśāntaram | tatkṣaṇasyaiva saṃvitteranyathā na bhidā kvacit ||
[362,7]
kāryakāraṇabhāvo'yamāyātastarhi cennanu | sāṃvṛtasyāniṣedho'tra kṣaṇitāpyasya sāṃvṛtī ||
[362,8]
tattvato nityarūpaṃ cet saṃvṛtāvapi yanna sat | anityapratiṣedhāccet tathāpyasyāgatiḥ kutaḥ ||
[362,9]
bhāvaṃ kañcit puraskṛtya bhedābhedāvudīrayet | deśakālādibhedena svavinmātre tu kaḥ kramaḥ ||
[362,10]
svarūpaṃ buddhiraparairna yauti na bhinatti ca | svaparapravibhāgo hi dhiyo yācitamaṇḍanam ||
[362,11]
anyasyāvācyatā nāma svabhāvabhāvaśaṃsinī | tadeva rūpaṃ tattvasya taccādvaite pratiṣṭhitam ||
[362,12]
paraṃ hi vidvan niyataṃ niyataṃ pratipadyate | anyathāvittimātreṇa na pravṛttinivartane ||
[363,1]
prathamaṃ grāhakākāro bhinatti grāhyamātmanaḥ | deśarūpādibhedena tathā grāhyāntarādapi ||
[363,2]
advaitamevetarathā tadabhāve bhidāṃ dyati | bhedābhedau tato dvaite niyato nādvaye tathā ||
[363,3]
yāvacca svapnabodhāya kālabhedaṃ parāmṛśet | dhīrvikalpāntareṇeyaṃ kṣayeṇa grasyate'nyavat ||
[363,4]
tasmānna nityatā nāma tattvato na ca saṃvṛtiḥ | kṣaṇitātattvayoge'pi gṛhyatāmanumānavat ||
[363,5]
citraikavyavahāro'pi bhedāpohaparo mataḥ | ekānekaviyukto hi prakāśaḥ kevalo'tra san ||
[363,6]
sarvaśaktiviyuktena prakāśena satāpi kim | śakyabhāvānna kāryaṃ syāt svarūpaṃ tu kva gacchatu ||
[363,7]
prakāśasyāpi rūpaṃ cet vicāreṇa na labhyate | vicāramanumāṃ vidmo na sā pratyakṣabādhanī ||
[363,8]
guñjānalaviparyāsau bādhyate'kṣakṛto'pi cet | pararūpe bhramānnākṣaṃ svarūpe bhrāntatā kutaḥ ||
[363,9]
pramāṇamapramāṇaṃ ced vicārāvasaro hataḥ | bruvatā niyataṃ kiñcit sādhyaṃ vā bādhyameva vā ||
[363,10]
tatrāyuktiṃ bruvāṇasya ślāghā sadasi kīdṛśī | nānumāyāḥ parā yuktiḥ kiṃ siddhaṃ tadanādare ||
[363,11]
svīkṛtā tena setyasmāt tanmatyā bodhanaṃ yadi | abādhane'syāḥ svīkārāttaddhiyābodhanaṃ katham ||
[363,12]
sādhyaṃ na kiñciditi cet bādhāyā api sādhyatā | sāpi neti vaco vyartha praśnamātre'pi kiṃ phalam ||
[364,1]
phalaṃ yadi giraḥ kvāpi nānyat taccāvabodhanāt | vācaḥ pratyāyane śaktā nākṣadhūmādi sundaram ||
[364,2]
yadi hetuphale saṃvṛttadbhāvaḥ kena gṛhyatām | phalācca hetudhīrnūnaṃ na ced vyarthā vratādayaḥ ||
[364,3]
yo'pi tāpārdito'bhyeti candanaṃ na hutāśanam | vaktuṃ kiñcidanāśritya sajñānaṃ tu na vartate ||
[364,4]
vastu kiñcidupanyasya nyasyante yadi yuktayaḥ | śāstre pakṣagrahaḥ kiṃ na nacettat kena gṛhyatām ||
[364,5]
mokṣamārga yadā pṛṣṭo vyākuryāt śūnyabhāvanām | bodhayan śūnyatāṃ tarhi garhetpakṣagrahaṃ katham ||
[364,6]
tasmāt saṃvṛtimāśritya sādhyaṃ sādhanamasya vā | durvāramiti durvāraḥ pramāṇasya parigrahaḥ ||
[364,7]
saṃvṛttau mānamiṣṭaṃ cet vicāro'pyeṣa saṃvṛtiḥ | saṃvṛtāvapi neṣṭaṃ ced bruvan jetā yathā tathā ||
[364,8]
yathā hetuphale saṃvṛttathā saṃvādidhīrapi | anumāmicchato'dhyakṣaṃ neti ko'pyeṣa niścayaḥ ||
[364,9]
svavedane vivādaścet na saṃvṛtyaiva sādhanāt | tasmādaparamārthatve'pyāttā vittiḥ prabādhikā ||
[364,10]
saṃvṛtiścet kva niṣkarṣaḥ paramārtho'stu tāvatā | tataśca saṃvṛtāveva sāṃvṛtaṃ tyajyate katham ||
[364,11]
tatprakāśānvayaḥ sattāvyavahāro'stu cetasaḥ | na prakāśo na vā śaktiryasya tena tulā katham ||
[364,12]
tato vicārāsahatādidharmaḥprakāśāmānatvamabādhamānaḥ |
[365,1]
yadīṣyate cetasa eva so'stusthitā prakāśānmanasaḥ prasiddhiḥ ||
[365,2]
prakāśamūrteryadasattvamucyatesvakalpitaṃ sattvamapekṣya na kṣatiḥ |
[365,3]
prakāśamevaiti parastu vastusatsamaṃ dvayaṃ laukikasiddhabādhane |
[365,4]
nāsatprakāśavapuṣī na ca sattadanyairekena na dvitayamadvitayaṃ na tābhyām |
[365,5]
itthaṃ jagad yadi catuḥśikharīviyuktaṃko bhāṣyakāramatamadhyamayorviśeṣaḥ ||
[365,6]
arthakriyāpi paramārthata eva yeṣāṃyeṣāṃ prakāśavapuṣo'pi niṣedha eva |
[365,7]
teṣāṃ bhidā bhavatu kiṃ tu nisargadurgomārgo'yamātmavidi sāhasabhārasāraḥ ||
[365,8]
tadetat parasyottaraprabandhānurodhenaṃ prāsaṅgikaṃ kiñcidāyātamityalaṃ vistareṇa |
sthitametat prakāśamānatvena vijñānamātraṃ tribhuvanamiti ||
<sākārasiddhiśāstram>
{11.1}
<prathamaḥ paricchedaḥ>
[367,1]
vidhūtakalpanājālagambhīrodāramūrtaye | namaḥ samantabhadrāya samantasphuraṇatviṣe ||
[367,2]
jīyānmunīndramatavārtikabhāṣyakāraḥsākārasiddhinayanāṭakasūtradhāraḥ |
[367,3]
saṃsāranirvṛtipathaprathamānagarva_sarvārivīraduratikramavikramaśrīḥ ||
[367,4]
vijñaptimātramakhilaṃ sthitametajjagattrayam | tatrāvāntarabhedasya balābalamihocyate ||
[367,5]
tathā hi bahirarthadūṣaṇādikrameṇa,
[367,6]
bāhyaṃ na tāvadidameva yataḥ prakāśarūpaṃ svato niyamataśca sahopalabdheḥ | yuktyā na cānyadiha saṃbhavi saṃbhave'pi na grāhyalakṣaṇamato matimātrametat ||
[367,7]
gauragāndhāramadhurasurabhisukumāraśātetarādicitrākāraṃ jagat | tathā ca sūtram, vijñaptimātraṃ bho jinaputrā yaduta traidhātukamiti, yadarthaṃ vārtikakāraḥ prayatnaparamparayā bahirartha eva sākāravādamuddīpayati | kathaṃ tarhi bhāṣyakāropajñamidamucyata iti cet ?
nirākāradiśānyairyojitatvāt, sattāmātrasthita ivānena prasādhita ityucyate, na punastasyaivopajñeti |
[367,8]
tatrāpare prāhuḥ | bhavantu sitaśātādayaḥ prakāśaikasvabhāvāḥ, svabhāvaśūnyatāṃ tu nātivartitumīśate | yadi yuktirekānekavirahalakṣaṇā bāhyamasaṃbhavi saṃbhāvayitumupanīyate, sā na vijñānasvabhāvatāmābibhrāṇebhyaḥ śubhrādibhyo bibheti | tasmāt sarvadharmaśūnyataiva jyāyasī yathā prathitamāgame bahuśaḥ | vārtike'pi, yathā yathārthāścintyante viśīryante tathā tathā || (pra. vā. 2. 209)
iti | saṃvṛtimātraṃ tu vijñānanītiriti |
[368,1]
atrāpare samādadhati | bhavatvākārāṇāṃ bādhanādalīkatvaṃ prakāśamātraṃ tu satyamāmnāyaḥ, tadātmavedanasya bhrāntatvāyogena pratyakṣatvāt | prakāśasya prakāśa eva nijaṃ rūpamiti na tat tasya viplavopanītam, yena tadvedanaṃ bhrāntiḥ syāt | nīlaṃ tu rūpāntaratvāt viplavopanītamapi syāditi syāttadvedanaṃ bhrāntiḥ | tato'sti nīlādau bādhakasyāvatāro na prakāśe | kalpitālīkayostu niṣedho boddhavyaḥ sarvatreti ||
[368,2]
atra cintyate | ko'yaṃ prakāśo nāma nīlādibhyo vyatiriktaḥ, avyatireke bādhābhayanivṛtteḥ ? na ca vyatirikte kiñcit pramāṇamasti | na tāvat pratyakṣam, prakāśamānarūpānnolādaparasyopalambhāsaṃbhavāt | na cānumānam, kadācidapi pratyakṣatāmananubhavataḥ kenacit saṃbandhagrahaṇānupapatteḥ |
kiṃ ca,
[368,3]
prakāśa ātmasantāne'numānena pratīyate | parokṣaviṣayeṇeti kā dhikkṛtirataḥ param ||
[368,4]
vyaktamidaṃ śabarasvāmidarśanaṃ śaraṇīkṛtamiti kimatra vaktavyam ? tadayaṃ dṛśyātmā kumbhādibhyo vyatirekeṇānupalabhyamānaḥ sāmānyādivanna sadvyavahāragocarībhavitumarhati |
anyathā teṣāmapyaniṣedhaḥ,
[368,5]
nityatvāṅgīkṛtestaccet kramādivirahādasat | na pramāvyāpakābhāvo dṛśyādṛṣṭeranādare ||
[368,6]
kathaṃ vā viṣāṇaguṇakarmāderniṣedha iti yatkiñcidetat | atha nīle bodharūpe pratīyamāne nīlabodhātmanoḥ pratītiraśakyāpahnaveti na siddhānupalabdhiriti cet ? tarhi gavi śābaleye pratīyamāne ubhayātmapratītyā pratyavatiṣṭhamānaḥ kathaṃ niṣedhyaḥ ? pṛthakpratītyabhāvastu sādhāraṇaḥ | avidyāvaśāt prakāśanīlayorapṛthakkathanamiti cet ? guṇadravyayorapyevaṃ bhaviṣyati | yadi samavāyaniṣedhe nirbandhaḥ, kimavidyāvaśāt pṛthagadarśanamathābhāvādeveti sandeha ubhayorapi śakyaḥ | tadeva tasya darśanamiti karmāderapi śakyam | tṛṇāgre kariśatasya vā, yadrūpaṃ dṛśyatāprāptaṃ pṛthak taccenna dṛśyate | śatadhā viprakīrṇe'pi nīle tadvidyate katham ||
tasmāt, na santi sāmānyaguṇādayo yathā sitādibhedeṣu niraṃśabhāsiṣu | tathā prakāśāntaramapyasattataḥ sitādibādhe kimabādhasaṃbhavaḥ ||
kiṃ ca,
[369,1]
deśasyāpi bhidā yadi svatanuvad bhidyeta bhāso dvayoratyantaṃ tulayaikadhībiṣayayorapyevamālokanāt ||
[369,2]
māyāgolakayorhyatyantasādṛśyenaikabuddhirbhinnakāla eva, ekadā tu bhinnadeśayorbhedaniścayanāntarīyaka eva paṭurābhāsabhedaḥ | tasmād deśabhede nirvibandhaḥ pratibhāsabhedastanniścayaśca |
[369,3]
deśe vā bhidirūpameva na paraṃ rūpaṃ na deśo'paraḥ |
[369,4]
nanu vātātapayordeśābhede'pi svabhāvabheda iti cet — na, tayoravayavirūpatayā utpatteḥ, ekaghanākārayoḥ sapratighayoranyo'nyadeśaniveśaḥ | paramāṇunikarastu vyatikaramāsādayati | tathā ca sati,
[369,5]
bhinnātmā marudātapāṇunicayo bhinnapradeśo na kim ||
[369,6]
tato yathā svabhāvabhedastathā deśabhedo'pīti na deśo nāmānyaḥ svarūpāt | tatastadabhede svarūpābheda eva prakāśasyāpi |
[370,1]
tadvad yadyaṇusaṃhaterupagamo doṣo'pi tadvad bhavet sthūle vā pratighe'pi deśabhidayā doṣastathaiva sthitaḥ | kiṃ ca vyāptirihānyathāpyuparatā khaṇḍe'nyathā bhāsanaprāptestadvaśataḥ sitādini tato yāvat prakāśasthitiḥ ||
[370,2]
yāvaddeśo hi nīlādyākārastāvad vyāptivirahe khaṇḍapratibhāsanaprasaṅgo nīlādau tadvaśataḥ pṛthagiṣṭaprakāśavaśāt | tato yāvat prakāśanaṃ sitādestāvattasya prakāśākhyasya sthityā bhāvyam | tatastāvaddeśavyāpinastasyāpi nīlasyevāvayaviparamāṇurūpacintāyāṃ punaḥ sādhāraṇadoṣānna muktiḥ | tasmānna nīlādiniṣedhe kasyacit sthitirbhedasyaivābhāvāt pratibhāsabhedābhāvāditi ||
[370,3]
atha kṣaṇayorabhedabhāsane'pi yathā bhedasiddhirbādhakāt, evamihāpi | yathā hi kāryaviśeṣasya bhāvābhāvāvanyathānupapadyamānau tayorbhedasādhanau tathā bādhakasya bhedena vṛttiḥ prakāśanīlayorapi | tato bādhyānnīlādabādhyaḥ prakāśo bhinna eveti cet ? ucyate, abādhyatā nāma paryadāsaprasajyabhedena dvidhā | paryudāso'pi prakṛtavyaktiviṣayaḥ aspṛśyādivadbādhāntaramebopanayediti, abrāhmaṇakṣatriyavajjātiparyudāsāt |
[370,4]
abādhā nāmeyaṃ pramitibalasiddhiryadi matā pramityornaikāpi svavidi bhidurāyāṃ prabhavati | abhāvo bādhāyāḥ punarasati sādhāraṇatayā pade saṃdehasya prathayatu kathaṃ bhedamamutaḥ ||
[370,5]
prasajyapratiṣedhapakṣe hi bādhāsphuraṇamātramabādhārthaḥ | tacca sandigdhasattāke'satyapi samānam, kathaṃ tato nīlāderbhinnavasturūpatāṃ prakāśasya sādhayet ?
nīlādibādhyamabādhyastu prakāśa iti bhinnarūpasiddhau kaḥ sandeha iti cet ? naibam, abādhāyā bādhakāsphuraṇamātratvāt, sattāsandehe bādhitādapi nīlādbhinnarūpasiddherayogāt |
ataeva pade sandehasyetyuktam |
[370,6]
kṣaṇabhaṅge tu bādhakāntarabalādaśakyastatparihāraḥ | naitādṛśāsārasādhanapratyāśā |
na ca tadvadatrāpi śakyamabhidhātum | tatra hi kadācinmadhūdakāharaṇādivat sthūlakālāpekṣayādhyakṣeṇa vyavahṛto'rthakriyāśaktikramaḥ kadācidaśakyo'pi kṣaṇāpekṣayā sāmarthyāyātaḥ svabhāvabhedaṃ vedayet | sakalakriyākṣayiṇi kṣaṇe'bhāvaprasaṅgāt, kṛtasya kartuṃ na śakyatvāt |
[371,1]
so'yaṃ kāryakramo na kāraṇakramamatikramituṃ kramata iti yuktam | na ca tatheha prakāśamātrasādhyaṃ kiñcit siddhamadhyakṣataḥ, sāmarthyāyātaṃ veti | na cāpoddhāreṇa kāryabhedavyavasthāpito'pyātmabhedaḥ sakṛdabhedabhāsini tāttviko bhavitumarhati vikalpamātraniveśino'nyatra, pradīpe tamaḥkṣayāvakāśapiñjaraṇopayogiprakāśapiśaṅgarūpavat | abhinnāvabhāsini ceyaṃ cintā | na ca kṣaṇānāmabhedāvabhāsanam, sakalakālakalāvyāpirūpapratibhāsasya sakṛdeva paryavasāne sarvasya trikālālokaprasaṅgāt | na caivamadhyakṣavyavahāryo'pi kāryabhedo bhāvābhāvadaśābhyāṃ kāraṇabhedāya prabhavet | ekīkṛtya grahaṇe hi ya evaikakṣaṇe bhāvo'bhāvo vā kāryasya sa eva kṣaṇāntare'pi, vivekābhāvāt |
[371,2]
tasmāt kṣaṇamātrasthāyinaiva rūpeṇa yathāsya viṣayo janakastathedamindriyajñānamapi tadanukāri tenaiva rūpeṇa grāhakam | avasāyastu tadvyāpāraṃ tirayati | atra tu pratibhāsa evābhedena sphuṭataro'nubhūyate | tathāpi bhedakalpane kimaparāddhamupādhisahasreṇa ? na cānupalabdheranyad vārakaṃ nāmetyuktaprāyam | tadiyamabādhā dṛśyānupalabdhisaṃbhave pratijñāyamānā svayameva viśīryate nottarāntaramapekṣata iti |
[371,3]
kiṃ ca bādhātra nātreti pṛthagbhāse dvayorbhavet | anirbhāse tadaṅgasya tatrāsiddhisthitaḥ kutaḥ ||
[371,4]
siddho'pi tatra hetuścenna samarthaḥ prakalpate | nūnaṃ na sādhyasaṃbaddho nākāre'pi tataḥ kṣamaḥ ||
[371,5]
svabhāvaṃ kāraṇaṃ vārtho'vyabhicāreṇa sādhayan | kasyacid bādabādhāyāṃ svabhāvānna nivartate ||
[371,6]
nanu prakāśo nīlādau pratibhātyeva dehinaḥ | tanmātre bādhakābhāvaḥ khyāyamānaḥ kṣamo na kim ||
[371,7]
nīlasvabhāvābhiduraprakāśakathanena kim | na hi tasyaiva bādhāyā virahaṃ vaktumudyamaḥ ||
[372,1]
nīlasya syāt prakāśaścetprakāśaḥ kimataḥ param | parato'pi bhavannasya prakāśaḥ śakyavāraṇaḥ ||
[372,2]
nānyato'pi prakāśo'sya prakāśo'syānya eva cet | na tannīlaṃ prakāśyeta prakāśe'nyasya tasya kim ||
[372,3]
saṃbandhasya ca bādhyatvāttasyeti na samanvayaḥ | ṣaṣṭhyā lābhe'pi kathamapyaśakyo rūpasaṃkaraḥ ||
[372,4]
yataḥ kuto'pi vā tasmāt prakāśo'syānapahnavaḥ | tadabādhe ca na phalaṃ na tanmātraṃ ca kiñcana ||
[372,5]
pratyāśayā tvabhimataṃ prasiddhamabhidhīyatām | āśrayāsiddhinirdhūtā hetavo'pyata eva ca ||
[372,6]
abādhyatvaprasiddhārthāḥ saṃkalpakalite'tha cet | tasyāmarthasamānatvād vidhisiddhau na sādhutā ||
[372,7]
abādhayaiva sattvaṃ cet sattve hetustataśca sā | iti cakrakamāyātaṃ māyāmetāmapohati ||
[372,8]
athāpyabādhā bādhāyāḥ sphuraṇe satyapodyate | tadabhāve tu siddhaiva saṃdehapadamīdṛśī ||
[372,9]
vargadharmastvāśrīyamāṇo na cakrakamatikrāmati |
[372,10]
āśrayo'pyastu hetustu kathyatāṃ bādhabādhanaḥ | svayaṃvedanamevātha pṛthag nāstīti darśitam ||
[372,11]
na ca svavittirityeva yuktaḥ saṃpratyayo'pi vaḥ | svavittāvapi nīlāderyadā bādhābhidhāvati ||
[372,12]
svasaṃvittirna nīlasya yadi kiṃ na prakāśate | prakāśyantāṃ pareṇeti na śakyamidamīdṛśam ||
[372,13]
pareṇa parasaṃvido'nyatra vistareṇa nirastatvāt | asattvānna paramiti cet ?
mā bhūt paratvam, svattvaṃ saṃbhavatītyetāvataiva tena vedanasiddhernāparamupayogi, svavinmātrarūpatvāttasya | kalpitatādātmyanna doṣa iti cet ? bālapratāraṇametat | pratibhāsādeva hi tādātmyakalpanam, tatkṛtaśca pratibhāsa iti vyaktamitaretarāśrayatvam |
[373,1]
na pratibhāsanāt kalpanam, api tu pratibhāsāvasāyāditi cet ? so'pi pratibhāsāvasāyaḥ pratibhāsāditi cakrakamastu, tādātmyakalpanātaḥ pratibhāsastatastadavasāyastatastatkalpanamiti | tatkalpa namapi na tādātmyakalpanātaḥ, kiṃ tu kalpanāviṣayīkṛtaṃ yattādātmyaṃ tata iti cet — na, tasya kalpanātaḥ prāgabhāvāt, anyathā kalpitatvānupapatteḥ | na ca kalpitaṃ kvacidarthakriyāyāmupayujyamānamupalabdham, tathātve satyatāyā eva prasakteḥ |
[373,2]
etenālīkatādātmyakīrtanamapi pratyuktam, kvacidupayoge'līkatvasyāpyanupapatteḥ |
anyathā nāmamātrakriyāyāṃ niṣedhānirbandhāt | kvacidupayoginaḥ prakāśamānasyāpi bādhanādalīkatvamaviruddhamiti cet ? prakāśasya na tarhi bādhitumaśakyatvāt kvacid upayogamapi yadi na bādhate bādhakaṃ kimavaśyaṃ bādhakamabhidheyamiti kuto'līkatādātmyasya ?
atha sāmarthyādarthaśaktiṃ bādhate na sākṣāt ? bhavatu kimatra nirbandhena śaktibādhāyāḥ siddhatvānnālīkamupayogi tādātmyamiti sthitam |
[373,3]
yadapyucyate | vijñānameva prakāśarūpatvāt prakāśamānamanādibhrāntivāsanopaplavatvād bhrāntamalokairnīlādibhirākāraiḥ prakhyāti svapnādivaditi, tadapi etena prativyūḍham |
[373,4]
nīlādivyatiriktasya vijñānanāmno'nupalabdheḥ prakriyāghoṣaṇāmātrametat | sādhyaśūnyaḥ svapnadṛṣṭāntaśca | api caivamalīkatayā kārakaśakterabhāvānnīlādiriti itthaṃbhūtavivakṣāyāmapi sahaprakhyānamātramartha iti vyaktamuktastatprakāśyatāvirahaḥ | tat kathaṃ svasaṃvedanātikramaḥ ? athāvidyāvāsanāvaśāt tathā khyātīti tatprakāśyataiva bhaviṣyatīti cet ? evaṃ satyavidyāhetureva syānna prakāśikā | prakāśarūpasya tu tasya tasyāḥ sakāśādudayaḥ, pradīpasyeva svahetoriti kutaḥ svaprakāśanāśaḥ ?
[373,5]
evamapi paraprakāśyatāvyavasthāyāṃ cānubhavasyāpi prasaṅga iti na kiṃcit svaprakāśaṃ nāma | tathāpyasaṃbhavādeva svasaṃvedanānna kvacit sattāsiddhiḥ | tannāyaṃ nyāyaḥ, prakāśarūpajanakāpekṣayā kṣayaḥ svasaṃvitteriti, evaṃ nīlāderapīti siddhā svasaṃvittiḥ |
athānīlasyālīkatvānna kāryatā tataḥ prakāśanamātramavidyayā prakāśena vā, anubhavasya tu vastutvāt samanantarapratyayena jananamevocyata iti cet ? tadapi yatkiñcit | anubhavo'pi hi svasaṃvedanādeva vastu tato nīlasyālīkatvaṃ nāma tadabhāvāt, tadabhāvaścālīkatvāt kāryatāparipanthina iti ||
[374,1]
api ca, nīlamalīkamastu na vā, kāryatā tu kathaṃ vāryate ? apekṣitaparavyāpāro hi svabhāvaniṣpattau bhāvaḥ kārya uktaḥ |
[374,2]
kādācitkatayā siddhā nīlasyāsya sahetutā | nityaṃ sattvamasattvaṃ vā hetoranyānavekṣaṇāt ||
[374,3]
evaṃ deśādyaniyamo'pyupalakṣaṇīyaḥ | na cānyasyāpi kāryatāvyavahāranibandhanam anyadasti deśakālapratiniyamasiddhāṃ parāyattatāmavadhūya | anyathā cānubhavasyāpi mā bhūt |
tadayaṃ śraddhāmātraviṣayasya tādṛśādeva janmajalpanaṃ dṛṣṭāt kutaścidākārāntarasya dṛṣṭānutpattiṃ pratikṣipatīti kimatra brūmaḥ ? etenābhūtvābhāve'pi śaktyabhāvānna kāryatvamiti nirastam, uktakrameṇa śaktivyavasthānāt | śraddhāviṣayasya tu cintyatāmadarśanāt | mā bhūt śaktiḥ, parāpekṣodayatayā kāryatvaṃ tu kiṃ nivartate, atadvyāvṛtteranapāyāt ?
[374,4]
atha vastudharmaḥ kāryatvam, na ca śaktimantareṇa vastutvam | tarhi śaktirapyastu, tadvyāptavastudharmakāryatvasya darśanāt | śaktyabhāvāt tadeva nāstīti cet — na, asiddhatvāt | kāryatve tu na sandehaḥ kāryāntaravat | tasmād yadi śaktikāryatvayoḥ pratibandhaḥ śaktiranumīyamānā kvacidastu nānūhamātreṇa pratikṣepaḥ | pratibandhābhāve tu siddhaṃ kāryatvam | ataḥ kathamucyate nīlasyākāryatvāt prakāśamātrahetubhiḥ yato na svasaṃvedanamiti |
[374,5]
kiṃ ca prakāśanamātraṃ kasyacit kenacidityapratītopādānāntarasaṃbhave pūrvāparakṣaṇānāmabhedādhyavasāyād ghaṭādivadālokena syādapi vaktum, alīkābhimate tu kīdṛśī durgṛhītiriyam ? apūrvotpattistu na virudhyate kevalaṃ nīlatayeva prakāśatayāpīti | mā bhūd vā sarvathā kāryatvam, tadāpi parāpekṣāniyame paraprakāśyatāśaṅkāpi syāt | sarvathā nirapekṣatve niḥsaṃśayaḥ svayaṃ vedanābhāvaḥ sarvākārāṇām | tatra ca bādhasandarśane'nyatrāpi siddhaḥ sattāśvāsavirahaḥ | athavā,
[375,1]
nīlādbhinnamabādhayā yadi mataṃ bādhāvidhūtiḥ kuto'nāropāditi yadyabādhanaphalādanyo'nyabhāvāśrayaḥ |
[375,2]
bādhyamānameva nīlamāropitamāhuḥ | tadā bādhyatāyā eva phalamanāropitatvaṃ kathamabādhasiddhaye prabhavet ?
[375,3]
vijñānasya tadeva rūpamiti cennīlātmanastanna kim |
[375,4]
yathā hi prakāśasya prakāśa eva rūpam na tu tasya viplavopanītamityucyate, tathā nīlasyāpi nīlataiva rūpaṃ na tat tasya viplavopanītamityucyamānamapi na vaktraṃ vakrīkaroti |
na ca nyāyasya vibhāgena vṛttiḥ, yataḥ ekamupādeyaṃ heyamanyaditi syāt | atha prakāśamantareṇa na nīlasthitiḥ, nīlamantareṇāpi na prakāśasthitiḥ | pīte'stīti cet ? astu, na tu nīladharmaḥ | prakāśaśabdasāmyāccet ? tarhi pītadharmaprakāśāpekṣayā prakāśavinākṛtasyāpi nīlasya sthitirapahnavasya viṣayaḥ |
[375,5]
tatastasya tadeva rūpamiti neyaṃ prakāśaikaniyatā kalpanā, yatastasyaivānāropitatvena bādhāvaidhuryāśvāsaḥ | ubhayostarhi parasparaṃ vyabhicārādanāyāsasiddho bhedaḥ sidhyatu |
nīlotpalaṃ ca nidarśanaṃ smārayāmaḥ, vastrodakasya nidarśayitumaśakyatvāt | sthitipracyutilakṣaṇayoriva viruddhayordharmayoruddiṣṭādhārayoranupalabdhereveti bhavanta evātra pramāṇam |
tadalamabhiniveśavaśatayā | tasya tadeva rūpamiti śraddheyasya,
[375,6]
saṅkalpaikaniveśino yadi tathā nirbhāsinaḥ kiṃ na tat ||
[375,7]
satyatvaṃ nīlasya, kevalaṃ svarūpanirbhāsa evāsya sattāsiddhāvadhiko'parādhaḥ |
kiṃ cāpūrvo'yamupāyastasya tadeva tattvamiti bādhāvidhūtaye | bādhyamapi hi pradhānasāmānyādi, yad yena rūpeṇa vikalpitaṃ vā vibhāti vā tasya tadeva tattvaṃpramāṇatastattu sadanyathā vā bādhāvakāśo dvitaye'pi tasmāt |
nīle prakāśe vā | yadi paramasiddhyādidoṣasya vibhāgena vṛttau vibhāgaḥ, na tu tadeva tattvamiti kṛtvā | kiṃ ca,
[375,8]
āropitaṃ kalpitameva bādhyaṃ prakāśabhṛd bādhyamalīkamāhuḥtattvaṃ tataḥ kalpitaniṣṭhameva mā vāstu dṛśyaikagataṃ kathaṃ syāt ||
[376,1]
āropitatvaṃ jalavat kalpita eva vyavahriyate kevalaṃ bādhye | prakāśamānaṃ tu bādhitamalīkamapi vyapadiśanti, dvicandravat | tato yadi dṛśyamapyāropitamiti vaktavyam, ucyatām | dṛśyamevāropitamiti tu kuta etat ? tasmānna kalpitamāropaparihāreṇa vyavasthitaṃ pramāṇasiddhādanyatra | ataḥ pramāṇena siddhirbādhā vā nirūpaṇamarhati |
na tu tasya tadeva tattvamityeva bādhoddhūtiḥ siddhirvā |
[376,2]
tadayamapi vibhāgaḥ kriyamāṇo nīlādayaḥ saṃvṛtisantaḥ pratīyamānatve'pi bādhyamānatvāt | nīlādipratibhāsaṃ tu prakāśaśarīraṃ vijñānaṃ paramārthasat, bādhakāyogāt, pramāṇasiddhaśaktiyogācceti hastasamāracita eva pratibhāti | nīlavyatirikte hi prakāśe nīlavad vyāpakānupalambhasya pakṣadharmopasaṃhāro nānicchāmātreṇa nivarteta ityādyuktam |
bādhā ca prakāśābhimatasyāprakāśāt kīdṛśī paretyapi | tathā śaktirapyākāragocaraiva ityanantaram |
[376,3]
vyatirekaścāyaṃ kṛtakānityatvavat kalpanāmātropanītaḥ pratibhāti, na sākṣānnirbhāsī | yamalakavat, dvicandravad vā | bhinne ca pratibhāsamāne dharmiṇi śakyamadhigantumatra dharmo'yaṃ saṃbhavī, na saṃbhavī cātreti | viśeṣato vyāpakānupalambhasya viparyayeṇa vastudharmasyaivopaneyatvāt | sarvaśca bhedasādhano vyavahārasādhana eva, viruddhadharmasaṃsargamantareṇa kvacidapi bhedāsiddheḥ | anyathā na kvacidabhedo nāma viruddhau ca dharmau na kalpanāmātreṇa bhintaḥ |
pramāṇataśca bhinnādhikaraṇāveva pratyetavyau, nirādhārayoḥ bhinnādhārayorvā pratītau na pramāṇāpramāṇayoranyataravyāpāro virodhasiddhirvā | bhinnadharmiṇośca tayoḥ siddhau ko'paro dharmibhedasādhanavyavasāyaḥ ?
[376,4]
ataeva vyavahārasiddhirmukhaṃ pratīti nirṇayaḥ | tatra dharmibhedasiddhiḥ kvacid deśabhedena golakavat, kvacit kālabhedena | yadadhikāreṇocyate, ata eva tayoravasthayoḥ vastubhedo niśceya iti | na hi tatrāpīyaṃ kuśūlāvasthā, iyaṃ kṣetrāvasthā ceti | kālabhedenānupadarśane karaṇākaraṇābhyāṃ bhedaḥ śakyadarśanaḥ |
[376,5]
tāvatā ca bhedasiddhiravasiteti kriyākriyopanyāso vyavahārasādhana eva | yatra tu na deśakālābhyāṃ bhedollekhaḥ, tatra pratibhāsabheda eva śaraṇamindriyabhedo vā |
pānakasya rūparasādivat, cārvākasya svābhyupagama iva buddhiśarīrayoḥ | sa hi śailādivikalpaṃ karacaraṇādyākārāccharīrādvisadṛśamanudāharaṇe kenākāreṇa śailādivikalpatāṃ sphuṭayet ? yatra tu pratibhāsabhedagandho'pi nāsti kalpanākārādanyastatra nīlotpalādivadabheda eva tāttvikaḥ | abhinnavedanasyaikye yannaivaṃ taddhi bhedavat | sidhyedasādhanatvasya bhedābhedau kimāśrayau ||
ityantaraślokaḥ |
[377,1]
tasmād bādhābādhalakṣaṇaviruddhadharmādhyāso dharmiṇaḥ pratibhāsabhedamantareṇa na bhedavyavahārāya prabhavati | kevalaṃ bhedasādhanaṃ sattāsādhanarūpatvānna trayīṃ doṣajātimatipatati | yadapyucyate, yadyena rūpeṇa naikaṃ nānekaṃ, na tat tena sat | tad yathā duḥkhaṃ sukharūpeṇa | naikaṃ nānekaṃ ca vijñānaṃ nīlādirūpeṇeti vyāpakānupalabdhiriti, tadapi hṛdayaparitoṣamātrametenaiva nirastam | tathāhi na vijñāyate na vijānātīti vā vyāpāranibandhanaṃ vijñānatvamiṣṭamanyatra niṣedhāt, kiṃ tu svaprakāśatāsvabhāvam | sa ca prakāśastenātmanā asanniti na tādātmyaniṣedhamātramabhimatam, kiṃ tu svenātmanā sanneveti |
[377,2]
anena tadvad doṣānavatārādityapyākṣiptam | anyathā na vyatirekasiddhirbandhyāsute'pi vyavacchedamātreṇa prasaṅgāt | tataśca bādhābādhābhyāmeva bhedasiddhirityasmānna kaścidatirikto'rtha upātta iti tenaiva gatametat | tathāpi kiñciducyate | ihākāravyatiriktaprakāśasādhanaprakaraṇe'pratibhāsamāna eva vā prakāśo'numānena sādhayitavyaḥ, pratibhāsamāna eva vā ākārād vyatirikto vidhātavyaḥ, ubhayathāpi tu vidhisādhanādhikāre kaḥ prastāvo vyāpakānulambhasya ? tadāhitena rūpeṇa sattve'pi svarūpeṇa yadi asattvaśaṅkāyāḥ na nivṛttiḥ śṛṅgasyeva kuto bhedasiddhiḥ ?
[377,3]
atha tayorabhāvo bhāvāntarasvabhāva evābhimataḥ tadā svabhāvahetureva prayoktavyaḥ, vidhiviṣayatvād vivādasya | yadā tu tadabhāve'pi tat syāditi saṃśayīta kaścit, tanmātre yukto vyāpakānupalambhaḥ | na caikānekaviyoge'pi sattvaśaṃkāyāḥ prastāvaḥ | na ca viparyayavivakṣāyāṃ kṣemaḥ | tadā hi yad yena rūpeṇa sat, tat tena ekamanekaṃ veti darśanīyam | na cātra dṛṣṭāntaḥ pakṣadharmopasaṃhāro vā śakyanirvāhaḥ | na hi prakāśamātraṃ kvacit siddhamanyasya cāsattvāditi kuto dṛṣṭāntaḥ, kva pakṣadharmopasaṃhāro vā, anyasādhanābhāvāt, tatsādhanatve vā anavasthāprasaṅgāt ?
[378,1]
prakāśaśca prakāśarūpeṇa sanniti pakṣadharmopasaṃhārakāle vā nāprakṛtopālambhaparihāraḥ | na hi svarūpeṇaikānekatve vivādaḥ | kiṃ tvākāreṇa saha bhedābhede | ekānekatvavivādino vā sattvasiddhiriti kutaḥ ? śaktyabhāvādeva tarhi nīlādirasannekānekatve'pīti kiṃ tadupanyāsaprayāsena, tadabhāve'pi prasajyaśaktyā sattvavyavasthāpanāt ?
anyathā tatsaṃśaye ca kathamavasthāpayet ? sā ca cintayiṣyate |
[378,2]
atha tenaikānekabhāva iti svarūpeṇa ekānekabhāvaḥ, tatastenaiva sattvamityabhimatam ? tadāpi kiṃ punarasya tatsvarūpaṃ yenaikānekatāyoga iti praśne yadīdameva tarjanīnirdeśayogyamiti ucyate, tadā nīlametaditi na tenaikānekaṃ vijñānamiti plavata etat |
athānyat ? tanna siddham | siddhau vā kimanena ? sa caupālambhastadavasthaḥ |
bhinnasya hi siddhāveva vivādaḥ, na tu tasmin siddhe'pi kiṃ pararūpeṇāpi tasya sattvam iti prastāvaḥ |
[378,3]
atha siddha evāyaṃ prakāśo dharmī, tasya nīlādirūpeṇāsattvasiddhau sāmarthyalabdho bhedaḥ, tāvatā ca siddhamabhimatamato na vidheranurodha iti vyāpakānupalambha eva prakṛtopayogīti cet ? mahatīyaṃ vaidagdhī, kevalamavidyāpi nīlādinā asan prakāśo yadi svenāpi rūpeṇa tathā, tadā kā bhedasiddhiḥ ? nanu tasyāsattvāśaṃkā nāstyeva, svasaṃvedanapratyakṣasiddhatvāt, svabhāve bhrāntyabhāvāt | bhede eva hi vivādaḥ | tādṛśī tarhi siddhiḥ nīlasyāpi kathaṃ bādhā ? prakāśasya prakāśa eva rūpamityādābuktameva | śakyaṃ ca nīlaprakāśasya nīlaprakāśa eva rūpamityādi vaktum | tato bhedādhikṣepe'pi yadi svānubhavo bādhakamanavakāśīkurvan prakāśasattāṃ sādhayet, tathāpi kimanena ? tathā aśaktāvapi kimanena, nīlavattatrāpi hastakatyāgāvarjanāt bhedāsiddheḥ ?
[378,4]
atha parasya paramārthasattvena siddhaḥ prakāśo bheda eva vivādastataḥ sanneva prakāśo na nīlātmaneti sādhyasiddhiḥ | sarvopāyaparikṣīṇanyāyaparyavāsanā tarhi vaidagdhī |
tadetadātmavādino ghaṭanairātmyasiddhinyāyena helāmarhati | kiṃ cāsmin sādhane'bhedāvabhāsinoranubhavākārayorbhedaḥ pratijñārthaḥ, tadrūpeṇa ekānekaviraho hetuḥ | na cāsya yathoktasādhyenānvayo dṛṣṭānte darśayituṃ śakyaḥ | tatrāpi duḥkhādyākāravyatirekiṇaḥ prakāśasya asiddheḥ | siddhāvapi yathā śātamaśāteneti na vaktavyam | yathā duḥkhānubhavo duḥkhādyākāreṇeti yuktam |
[379,1]
anyathā hyākārāntaraparigṛhītaprakāśasyākārāntareṇāsattvakhyāpane tadapekṣayaiva bhedaḥ syāt | tataśca sādhyakāle nīlākārasya pītānubhavād bhedaḥ sidhyet | tato yadi svaprakāśāpekṣo bhedo dṛṣṭānte nopadarśayituṃ śakyaḥ sādhyo'pi kathaṃ bhaviṣyati, anvayasya evābhāvāt ?
[379,2]
yad yena naikānekamiti sāmānyenānvayo'trokta iti cet ? tadasat | yataḥ,
[379,3]
anukto'pīcchayā vyāptaḥ sādhya ātmārthavanmataḥ |
[379,4]
tadetadapi cakṣurādipārārthyasādhanādinā samānam | athavā yad yena naikānekam ityatra yadabhinnābhāsi yenāvabhāsineti vivakṣitam, atha sāmānyeneti vikalpya,
[379,5]
viśeṣe'nugamābhāvaḥ sāmānye siddhasādhanam |
[379,6]
sukhaduḥkhayoriva nīlapītānubhavayoraparaspararūpatayā tenātmanāsattvākṛṣṭabhedasiddheḥ, abhedagrāhiṇastu pratyakṣasyobhayatrāpi na kṣatiḥ | śeṣamasmad bṛhadīśvaravādavat | api ca yadā prakāśaśca naikāneko nīlādineti pakṣe hetorupanayaḥ, tatra ko'yaṃ prakāśo nāma, prakāśanam, prakāśata iti vā ? athārthāntarameva kiñcit prakāśaśabdābhidheyaṃ prakāśayatītyādivyāpārāpekṣayā vyavasthiternirastatvāt ?
[379,7]
prathamapakṣe prakāśamānānāṃ nīlapītādīnāṃ prakāśo nāma dharmamātrametat, bhedāntarapratikṣepeṇa bhinnavadābhāsamānamapi kalpanābuddhau na dharmirūpavighaṭane taṭastham āsituṃ śaktam, tat kutastattvato bhedasiddhiḥ ? na hi dharmirūpamuddhūya dharmāṇāṃ kvacidapi sattvamasti, guṇakarmādivat | kartṛsādhanapakṣe tu nīlādireva prakāśata iti tasyaiva tena rūpeṇa śūnyateti pūrvavat |
[379,8]
arthāntarapakṣe ca yadi prakāśata iti sānvayapadaṃ, tadā nīlādivyatiriktasya tasya dṛśyānupalabdhibādhitasya tenātmanāsattve'pi na sādhyasiddhiḥ | niranvayanāśapakṣe'pi na pramāṇasiddhiḥ, tatra ca vyavacchedamātrayoḥ sādhyasādhanabhāvāśrayādāśrayāsiddhiparihāre'pi na prakṛtopayogaḥ | athāyameva pratividitaḥ prakāśo dharmī | nanu pratividita iti pratibhāsamānaḥ sa ca nīla eva, na tadvyatiriktaḥ kaścit |
[379,9]
nanu tadvyatiriktasādhanāyaiva yatna eṣaḥ, kathaṃ prathamatastatprārthanamiti cet ?
kimapi sādhyamastu bhavataḥ, sādhanādhārastu niṣṭhitasvarūpo darśanīyo yadi prakāśo nāma vasturūpo dharmī saṃmataḥ | yadi tu sādhyasādhanayorvyavacchedamātratānurodhāt avastu saṃdigdhavastubhāvo vā dharmī, tadā nāyaṃ niyamaḥ | prakṛtasiddhistu dūre | atha prakṛtasiddhyanurodhād vastubhūtaḥ prakāśo dharmī, tadā niṣṭhitasvarūpaḥ svīkriyamāṇo nīla eva syāt | tatra rūpaṃ rūpasvabhāvena śūnyamityāyātam, tathāpi na prakṛtasiddhiḥ | na ca tena śūnyatayānyena sthitirityanākārapratyāśā | mā bhūdanyarūpeṇānyasya śūnyatayā siddhasādhanaśaṃketi tāvatāpi tenetyasya caritārthatvāt |
[380,1]
sākāranaye vā taimirikadṛṣṭacandradvaye candradvayarūpaśūnyatāvadadhyavasitabāhyaniṣedha eṣaḥ | sarvatra cāropitasyaiva niṣedhāt sarvatra ca svākāre bahirāropa eva pṛthagjanasya, anyathā tattvahāneriti | tasmānna nīle dharmiṇi prakṛtasiddhiḥ | atha kimanayā viśeṣaniṣṭhayā, prakāśo nāma sāmānyena dharmī mataḥ | viśeṣaniṣṭhayā ca sādhyāvadhūteḥ sādhanopanyāsapratibandhaprasaṅgāt | na ca sādhyamanabhisandhāya sādhanaprayogaḥ kasyacit | nāpi nirastasādhyo dharmī kvacit kriyate, siddhasādhyavat | ato na viśeṣaniṣṭhāyāṃ bharaḥ |
bhavatu vā sāpi |
[380,2]
ayamevāsau puraḥprakāśo nāma nīlena saha yasya pṛthagbhāve sāṃśayiko'sīti bhavatu dohadoparamaḥ | dṛṣṭaśca vyāvṛttibhedena dharmadharmibhāvo yathā svabhāvahetau tadekā vyāvṛttirdharmiṇī, anyayā saha pṛthagbhāvaḥ sādhya iti na kaściddoṣaḥ | tadapyasaṃgatam |
yataḥ
[380,3]
yuktā vyāvṛttimātreṇa sādhyasādhanasaṃsthitiḥ | dharmirūpaṃ tu bhedena dṛṣṭamevopayujyate ||
[380,4]
sāmānyākāramantareṇa hi pratibandhabodhasyāśakyatvāt plavamānarūpayoḥ sādhyasādhanayordharmisvarūpaniṣṭhayaiva tattvasthitiḥ, na tu dharmirūpasyāpi plavamānatāyāṃ vyāvṛttimātreṇa, idaṃ ca tatheti śākhiśabdādeḥ svalakṣaṇānupadarśane'pratīteḥ | vyāvṛttibhedastu bhedavyavahārārthamapekṣyate, na dharmisattārthaṃ, vyaktiviśeṣaniṣṭhatayāpratītau tasyā evāsiddhiprasaṅgāt | yathā cāyaṃ śākhādimān śravaṇagrāhyo ghaṭādiśabdo bādhadharmīti svalakṣaṇe dharmiṇi pratīte'pi virodhābhāvāt vṛkṣakṣaṇikatvādisaṃdehe sādhanānusāraḥ, tathā na prastute'styavakāśaḥ |
[381,1]
tathā hi yāvadevāyamiti tarjanīnirdeśayogyo dharmī nīlatayā upanītastāvataiva bhedasandehapracyuterna sādhanāvatāraḥ, tannīlarūpamantareṇa prakāśasya rūpaviśeṣaniṣṭhānupapatteḥ | aprakāśavyāvṛttimātrasya hi kvacid vyaktau niṣṭhāyāmātmalābhaḥ, aśabdavyāvṛtteriva, na pratyekāpohe | tato'bhāvaśaṅkāvaśānna vastusan dharmīṣṭaḥ siddhaḥ | tato vastvapekṣāyāṃ sarvasya sāmānyasya viśeṣarūpeṇaivārthakāritayā vastutvānnīlasyaiva dharmiṇa upanaye paryavasito bhedābhedanirūpaṇaprakramaḥ | kṣaṇikādirūpatā tu sandehaviṣayaḥ syāt, apratikṣepāt |
[381,2]
iha punarayameva sa dharmī prakāśata iti nīlarūpatayā vādinaiva darśite kimidānīṃ sabhyairveditavyam ? atha paścāt pakṣadharmopasaṃhāre na doṣaḥ ? doṣa eva, prakāśaśca nīlena naiko nāneka iti paścādukto'pi, ko'sau prakāśa iti nīlarūpatāyāmeva niṣṭhānāt, bhedāntarasya darśayitumaśakyatvāt, viśeṣādarśane ca dharmiṇaḥ sadrūpasyāśakyanirvāhatvāt |
yadyapi ca svabhāvahetāvatadrūpaparāvṛttamubhayamapi vastu, tathāpi naitadeva kṛtakatvādi kiṃ tvetadapi | tato dṛṣṭāntasādhāraṇatayā sāmānyamucyate na dharmirūpam | etadevamiti asādhāraṇenaiva rūpeṇa pravṛttinivṛttyarthitayāpekṣaṇīyatvāt |
[381,3]
ataeva sādhye'pi dṛṣṭāntadvāreṇa viśeṣajijñāsocchedaḥ | mā bhūt sarvavyaktiviyuktāvasattvameva | antataḥ pakṣe'pi tallakṣaṇānna vyaktivirahaḥ | kṣaṇikatvāderapyeta eva vyaktibhedāḥ | kālpanikaṃ tu bhedamāsthāya tattvato vyatirekaviveke'pi sādhyasādhanabhāvaḥ | tathā yadi kālpanikena bhedena dharmibhāvo'pi syāt, astu tenaiva rūpeṇa tasya vastutvamiti svayamupagame kastanniṣedhāya yogaḥ ? paro vā kathamanyadādriyeta yaddharmirūpanirūpaṇenaiva pratihatam ? ataeva yathā tasya sādhyārtho yatnastathā parasyāpi sādhyārthina eva dharmirūpagaveṣaṇam | so'yaṃ tadanādarodāravat prasavārthino na prekṣāṃ lakṣayati | tato yasya sādhyasya dharmisvarūpaviśeṣaniṣṭhayaiva pratihatistadanumānenālam | siddhe dharmiṇi saṃdigdho dharmaḥ sādhanamarhati | dharmirūpaviśeṣasya niṣṭhāyāṃ tu hato hataḥ ||
ata eva,
[381,4]
samayāhitabhedasya parihāro'pi dharmiṇaḥ | pramāsiddhaviśeṣe hi dharmiṇyevamasaṃbhavaḥ || anumānaprasiddhe'pi saṃbandhavidapekṣayā | rūpaṃ tadanusāreṇa viśiṣṭamupakalpitam ||
[382,1]
tathā saṃbhave'pi punarayaṃ ca prakāśastatheti vaktumaśakteḥ punastadavasthaḥ prakṛtahānidoṣaḥ |
[382,2]
nīle dharmiṇyabhyupetasya bādhā siddho nānyaḥ satya iṣṭo vṛthā ca | rūpāniṣṭhā saṃbhave tattva evārekaḥ kekāsādhane yadvaduktaḥ ||
[382,3]
kiṃ ca yad yena rūpeṇetyādiprayoge yadi naikaṃ nānekaṃ ca nīlādivijñāneneti pakṣadharmopasaṃhārastadā ko doṣaḥ ? tataśca śakyamevaṃ paṭhitum,
[382,4]
yena rūpeṇa yannaikaṃ nānekaṃ tena tanna sat | yathā śātamaśātena prakāśenāsitaṃ tathā ||
[382,5]
tāvaddeśavyāpino nīlasyeva prakāśasyāpi sthūlāṇurūpavirahaḥ kena vāryate ?
tato'sti nīlaṃ na tu prakāśarūpeṇeti | tato bhinnajaḍarūpasiddhiḥ | alīkastu prakāśātmā |
yuktaṃ caitat,
[382,6]
vidyududyotasaṃkāśaḥ prakāśaḥ kasyacit kvacit | tamapekṣya sthiro bāhyaḥ prakāśe'lokatā tataḥ ||
[382,7]
alīkanīlajanane yathā śaktirmatā dhiyaḥ | alīkabodhajanane tathā śaktirmatā bahiḥ ||
[382,8]
naivaṃ tvayāpyaniṣṭerityetad vaktuṃ na labhyate | īdṛksādhanamajñātvā mamāniṣṭiryato'bhavat ||
[382,9]
prakāśaḥ kevalo nāpi kvacit kenacidīkṣitaḥ | sukhādirapi vijñeyākāro buddhistataḥ parā ||
[382,10]
pratibhāsādyabhijñānaṃ sukhaṃ so'sti śiterapi | pratibhāse'pyabhedena pratibhāsaḥ śiterapi ||
[383,1]
atha vyāpakānupalambhastasya tatrāvatārayitumaśaktiḥ ? evaṃ tarhi duḥkhamapi prakāśātmaiveti na kadācit prahīyeta | api caivamavayavyādeḥ pratyujjīvanaprasaṅgāt sarvamāditaḥ prabhṛti śīrṇam | tasmānna kvacidabhedapratibhāse bhedasiddhiḥ | ataeva sarvo bhedaheturvyavahārasādhana ityuktam |
[383,2]
ye'pyāhuḥ dvaitābhāso dharmī bhrāntatvāt satyasaṅgato'vaśyaṃ taimirikacandrabimbadvayanirbhāso yathādṛṣṭa iti, teṣāmapyasatprakāśo bhrāntirabhimatetyeṣā pratyāśā |
sā ca nityasyeta eva nirastā | evaṃ māyākhyātirasatyetyādyapi nirastam | na ca māyākāro nāma svaprakāśākāravyatiriktaḥ siddhaḥ | jñānāntarabhavaṃ ca jñānāntaramiṣṭam iti |
[383,3]
ye'pyanuvṛttavyāvṛttarūpatayā bhedamāhuḥ, teṣāmapi kalpanāmātrametat, sāmānyavat pramāṇasiddherabhāvādityuktaprāyaṃ vastrodakaprastāve | tadayam, prakāśaṃ nīlamityetad bhinnopādhinibandhanam | viśiṣṭapratyayatvena kuṇḍalīpratyayo yathā ||
ityetatparyavasāno vādaḥ | tasmād yathāsvaṃ samanantarapratyayaprabhaveṣu nīlapītādiṣu prakāśabhedeṣu parāpohamātravyavasthāpitaśarīraḥ prakāśo nāma kalpitaṃ dharmamātrametat, teṣāmapāye'pyanupahatamiti sthavīyasī bhrāntiḥ |
[383,4]
atha viparīto dharmadharmibhāvaḥ prasiddhaḥ, tatrāpi na pramāṇavyāpāraḥ, viparyayastvasti |
[383,5]
bhedo'nubhūtimān dharmī dharmo jātyādikalpitam | viparyayaḥ punaḥ kasmādiṣṭaḥ śraddheyanīlayoḥ ||
[383,6]
kevalamanvayavyatirekābhyāṃ bhedamāsthāya vivekadurbalo loka eṣa mṛdi saṃsthānādivat bhedaṃ dharmadharmitāviparyayaṃ ca vyavaharatīti nātrābhiniveśaḥ | na ca pṛthagdharmitvamanayorupagamakṣamaḥ,
[383,7]
yadi prakāśo nīlādiḥ kiṃ prakāśāntareṇa vaḥ | athāprakāśo nīlādiḥ kiṃ prakāśāntareṇa vaḥ ||
[384,1]
na khalu svayamaprakāśaṃ pareṇa nāma prakāśībhavati, yo hi yasya svabhāva ityādivacanāt | athālīkābhimāninaḥ svabhāvāntarābhāvānnaivamiti matiḥ ? svabhāvāntaravirahādeva tarhi prakāśamātramasya svabhāva iti kiṃ prakāśāntareṇa ? kvārūḍhaṃ tadalīkam ābhāsatāmiti tu jñānādisamāśrayātmavādena tulyam | ayaṃ tu viśeṣaḥ, prameyasyātmano'prakāśatayā sthitiraviruddheti prahārāntaramapekṣate, prakāśātmanastūccāraṇamapi na kṣamata iti kiṃ viphalagurubhirāyāsaiḥ | mā bhūd vālīkatve svaprakāśāvarjanam | tena tasyānātmabhūtasya prakāśane bāhyena kīdṛśaḥ kṛto'parādhaḥ ? alīke tasya śaktiśced vastunyastamayet katham | nirvibandhamataḥ siddho dharmottaramanorathaḥ || yadi sāhāyakāpekṣā vastunyeva sphuratyasau | tādātmyakalpanāyāśca pātraṃ vastveva yujyate || alīkabhedasphūrttau ca nākārasya yathāśrayaḥ | bāhyabhedaprakāśe ca tathākāreṇa kiṃ phalam || atha bāhyānyayornaikayogakṣematvamiṣyate | bādhāpi bāhyasyaivāstāmalīkatvamataḥ kutaḥ || bāhyasya siddhiriva buddhikṛtāstu bādhāpyaucityametadasakṛd vyavalokitaṃ ca | siddhirdhiyaḥ paradhiyo na yathā tathā nabādhāpi na svamupahanti bahirmato'pi ||
ityantaraślokaḥ |
[384,2]
na cālīkasyāsadrūpatvāt kvacicchaktiriti sādhakatamatvāpekṣaḥ karaṇabhāvo'pi yatnasādhito'yatnaśīrṇaḥ | vijñānanayāvatāraṇārthaścāyaṃ kramaḥ saṃmataḥ | ataścaivaṃ yat dvaitarūpasiddhau punarasādhāraṇo nirbandhaḥ pramāṇavārtike, tato yadi nirākārameva tattvatī jñānamabhimatam, āstāṃ tāvadākārasya kāraṇatāsthitiḥ, ākāravad bāhyasyāpi vedanānapahnavatvāt kuto vijñānamātratāsiddhirityalīkākārasādhanaṃ svavadhāya kṛtyotthāpanaṃ yatnenetyāyātam | abhinne tvākāre svarūpaviśeṣānnīlaṃ dṛṣṭaṃ na pītamityavasāyasādhanasāmarthyād bahirabhāve'pyābhimānikī pramāṇavyavasthā tāvat sidhyati |
tataḥ prārabdhavicārasya grāhyalakṣaṇābhāvāt svavedanamātrasiddherapratibandhaḥ | ataeva tadante, nīlādirūpastasyāsau svabhāvo'nubhavaśca saḥ (pra. vā. 2. 328)
ityādi bruvāṇaḥ śobheta | athaivamapi paścādvyāpakābhāvād bāhyasyākārasya vā vastutāṃ nirasya prakāśamātraṃ sthāpayiṣyāma ityabhiprāyaḥ ? tarhi kimāditaḥ prabhṛtyākārarākṣasaprasādhanaprabandhena ? yathaiva nirākāreyaṃ buddhirākāravān saṃvādo bāhya iti svaparamatiḥ, tathaiva vyavasthānupalambhamavatārya kāryasiddhirastu | tataḥ kuto grāhyalakṣaṇacintā ? na vā prakāśamānasahopalabdhau hetū vaktavyau, ākārasādhanadvāreṇa doṣāt, vyāpakānupalambhasyāvaśyamapekṣaṇācceti sādhu siddhaṃ dharmottarasamīhitena |
[385,1]
etadeva ca prakāratrayamācāryasya sarvatra vijñaptimātratāsādhanamāñjasaṃ paśyāmaḥ, samarthanatātparya cātraiva, vyāpakānupalambhe tu pūrvācāryacarcite'numatimātram, sthūlavat paramāṇudūṣaṇābhāvāt | tato yadi dhārmottare paramāṇupratividhāvanavadhānam, ekamanekaṃ ca rūpaṃ teṣāṃ neti vacanādayatno mukhyatayā cānupaśyāmaḥ siddha eveti sakalamākulamācāryamatamatra mate | na ca tāvatā kṣatiḥ kācid, yadi nyāyagandhaḥ syāt | tatra kiñciduktameva | kiṃ ca mā vedi bāhyaṃ prakāśavedyamalīkamityapi prakārāntareṇa grāhyagrāhakasthitirupanatā | tenāprakāśane ca prasajya svaprakāśatāvakāśinīti kiṃ prakāśāntareṇa ? tasmāt siddhāḥ svasaṃvedanatvena jñānarūpā rūpaśabdādayaḥ, asādhāraṇatvasyāpi bahirarthadūṣaṇe'smābhiḥ prasādhanāt | atrāpi svasaṃvedanamātramanaikāntikaṃ tāttvikaṃ cāsiddhamiti bālavibhīṣikāto na bhetavyam | kalpitasyānupapatteḥ tāttvikasyaiva sādhitatvāt na vikalpadvayāvakāśaḥ |
[385,2]
ata eva vijñānasyāpyākārānatirekādalīkatāṃ sādhayato nāsiddhiranekānto vā śakyaḥ | yadapi viparyayeṇocyate, yasya yadabādhyaṃ rūpaṃ tasyāsau prakṛtiḥ, tadyathā sarvadharmāṇāṃ bodhātmā | abādhyaṃ ca rūpaṃ bodhātmanaḥ sattvamiti svabhāvaheturiti, tadapyanenaiva nirastam | bhinnasya dharmiṇo'siddhernīlasya ca bādhanāditi ||
[385,3]
tasmāt,
[386,1]
nākārabhedamavadhūya dhiyo'sti vṛttistadvādhake balini madhyanaye jayaśrīḥ | nocedanindyamidamadvayameva citraṃ ceto nirākṛtimatasya tu ko'vakāśaḥ ||
{11.2}
<dvitīyaḥ paricchedaḥ>
[387,1]
yadi tarhi nirākārasya cetaso'sattvaṃ tattvata iti saṃkleśavyavadānavyavasthāvilopaḥ, upapluto hyākārakalāpo'tasmiṃstadgrahād bhrāntireva saṃsārastatprabhavavāsanāsaṃghātasamuddhāte copaplavavigamādanābhāsamamalaṃ prakāśamātramavaśiṣyamāṇaṃ nirvāṇamiti na kṣatiḥ | anyathā tu,
[387,2]
sākārabuddherbādhāyāṃ vyavadānamasaṃgatam | abādhāyāṃ tu saṃkleśavyavasthādausthyamāgatam ||
[387,3]
tathā hi sattvaireva prakāśairaviparītasvarūpasaṃvedanāt bhrānteratyantamabhāvaḥ syāt | tataśca sarvasattvāḥ sadaiva muktāḥ sadaiva samyaksaṃbuddhā bhaveyuḥ | vikalpikā buddhirbhrāntiḥ, svapratibhāse'narthe arthādhyavasāyāditi cet ? kathamavasīyamānastayā so'rtho na prakāśate ? prakāśyamāne vā kathamasau tasyāṃ na prakāśate ? atha prakāśata eva, tadā arthasya tādātmyaprasaṅgaḥ | asati cārthe sā na syāt | abhūnmāndhātā, bhaviṣyati śaṅkho'styātmā, nityaḥ śabdaḥ iti sarvātmanā ca niścayaḥ syāt | gauriti spaṣṭena ca svena lakṣaṇena prakāśeta | svalakṣaṇe ca saṃketāyogād vikalpikaiva sā buddhirna syāt |
[387,4]
tasmādaśeṣagovyaktisādhāraṇena gotvena gobuddhiralīkena sābhilāpena viplavāt prakhyātīti tathā prakāśanamasyā gavārthāvasāya ityeṣṭavyam | evaṃ hyete doṣā na syuḥ, apratibhāsamānasyāpi svalakṣaṇasya bhrāntyāvasāyāt | yathā cālīkasya gotvasya gobuddhau prakāśastādātmyaṃ ca, tadvyatirekād vastutvamanāropitatvaṃ vā, tathā nīlādiprakāśe nīlādīnāmalīkānāṃ prakāśasiddhyaiva tādātmyasiddhiḥ, nānārūpaniṣṭhayoralīkatvānalīkatvayorekatrāpi vastunyavirodhāt | yadi ca vastutve'nāropitatve sā sādhye tādātmyamātraṃ hetustadā gotvādibhiranekāntaḥ | athānāropitaṃ tādātmyaṃ hetustadasiddhamiti | atrābhidhīyate,
[387,5]
atasmiṃstadgraho nāma bhramaścet sarvasaṃmataḥ | alīke'pi tadākāre satyavanna samañjasaḥ ||
[388,1]
marīcāvajale jalagraho bhrama iti loke, śāstre ca svapratibhāse'narthe'rthādhyavasāyena pravṛtterbhrāntamanumānamityādi bahudhābhidhānāt | atasmiṃstadgraho nāma bhrāntirviditā | tasyā yadi sākāranaye'nupapattiralīkākāra eva kathamupapattiriti cintyatām | jñānaṃ hi kenacidākāreṇa satyena vālīkena vopajātaṃ nāma, bāhyāropastu tadākāre tatkṛto'nyakṛto vā syāt, tatkṛtatvena tāvattatkāla eva vyāpārāntaramanubhūyata iti kutastadāropaḥ ? kālāntare ca svayamevāsan kasya vyāpāraḥ syāt ?
[388,2]
dvitīyapakṣe jñānāntaramapi nākāroparāgasaṅginīmutpattimantareṇa vyāpārāntareṇa kvacit kiñcitkaraṃ nāma | tadetadarvācīnaṃ prācīnajñānākāragocarīkaraṇe'pi na bāhyāropavyāpāramaparaṃ spṛśati tadākāraleśānukāramapahāya, śabdākārasyāpi svarūpe'ntargatatvāt | yadi ca vyāpārāntaramapi saṃbhaved bāhyāropāya, nākāram, anumāne'pi sādhanamabhidadhyāt | adhigataye tatsādhanaṃ nāropāyeti cet — na, svarūpanirbhāsasya anumāne pratikṣepādāropa evāsau | āropa iti asatyaviṣaya iti cet ?
nanu rūpādhigatireva tarhi vahneranumānasiddhasya syāt | tasmādāropo'vasāyo'bhimānam ityanarthāntarametat | saṃvādeta rābhyāṃ tu viśeṣaḥ, yato na vikalpamātraṃ pramāṇamiti syāt |
[388,3]
tasmānnākārādanyo jñānasya vyāpāraḥ, āropyamānaścāsāvartho bāhyastatra buddhau yadi svarūpeṇa parisphurati satyapratītirevāsau ka āropārthaḥ ? sphuraṇe ca dvitīyākāravedanaprasaṅgaḥ | tadākārasphuraṇameva tasya sphuraṇamiti cet — na, tasyāropaviṣayatvāt |
na hi marīcivisphuraṇameva jalasphuraṇam, tena sahaikīkaraṇāditi cet ? ko'yamekīkaraṇārthaḥ ? yadyekatāpattau prayojakatvam, tadāropyāviṣayayoḥ kadācidekībhāvābhāvādasaṃbhavameva | na hi śaśaviṣāṇe kāraṇaṃ kiñcit | na ca pūrvamanekamekatāmetīti kṣaṇikavādinaḥ sāmpratam | arthāntarotpattimātraṃ tu syāt, na ca tadapyupalabdhigocaraḥ anyatrāropaviṣayāt | na ca tāvatāpyarthasya kiñciditi kutastasyāropaḥ ? athaikapratītiḥ ekīkaraṇam ? tathāpi na dvayoḥ, āropyānubhavābhāvāt | na ca dvayoḥ pratītirityevāropaḥ, nīlapītavat, āropyabodhagandhābhāvāccaikatvena pratītirityapi nirasanīyam |
yadi hi bāhyaṃ pratibhāseta, ekatvenānekatvena vā satāsatā vā pratītiriti yuktam |
[388,4]
sarvākāratatsvarūpatiraskāreṇa sā pratītirityekapratītiriti cet ? tatsvarūpatiraskāre tarhi tadapratibhāsanameva | kasyacidaṃśasya pratibhāsanāditi cet — na, niraṃśatvād vastunaḥ sarvātmanā pratibhāso'pratibhāso veti śāstramevātra paramate vistareṇa |
adhyavasāyāditi cet ? so'pi vikalpāparanāmā svākāramantareṇa vārtāmapi bāhyasya na jānātīti uktaprāyam | athābhedena pratītiḥ ? adyāpi paryudāsapakṣe aikyapratītirevoktā bhavati pratyuktā ca | bhedena pratītiniṣedhamātre'pi na bāhyasya pratītirukteti kutastadāropaḥ ? bhedena neti ca nirupayogam, abhedenaikyena pratītivyavasthāvirahāt, āropaviṣayamātrapratīteścāpahnotumaśakyatvāt | tanmātrānuvādinā na kaścid viśeṣa ukto bhavati |
[389,1]
tasmād yāvaccintyate tāvadāropyasparśābhāvannāropo nāma | yathā kathañcit tatpratibhāsaparibhāṣayā ca tadāropeṇa bhramavyavasthāyāmalīka iva satye'pyākāre uparodhaḥ, na tu tāvatā tāttvikatvamuktaṃ bhavati | evaṃ tarhi tasya svarūpanirbhāse'pi sutarāṃ na bhrama iti kathaṃ bhrāntisthitiḥ ? na kathañcit, yadi vicāre ādaraḥ |
avicāraramaṇīyamābālasiddhaṃ vyavahāramupādāya pudgalādivadāropamapi vyavaharāmaḥ |
vicāryamāṇastu viśīryata eva ||
[389,2]
ātmā yathā yathā bāhyaṃ yathā saṃvādataḥ pramā | tathānekaviparyāsau vyavahāraparāyaṇau ||
[389,3]
tatra yāvadavicārastāvat saṃsāro yāvacca svarūpaparicchedaniṣṭhā tāvannirvāṇam | parijñānaṃ bhavasyaiva nirvāṇamiti kathyate |
iti nyāyaḥ | kathaṃ tarhi bhavaparijñānam, kathaṃ vā tattvato'sato bhramāt pravṛttyādiriti vakṣyāmaḥ | yathā tu nirākāravādī tattvato bhramavyavasthāmupasthāpayati tathā pratīmaḥ tāvat | tasyāpi tarhi parāroparūpā bhrāntirmā bhūt | alīkākārayoga eva bhrāntiḥ |
tatkṣepaḥ kṣemaśceti kimayuktam ? prathamamideva tāvat yallokaśāstrayoratikramaḥ, rajjau hi janaḥ sarpāropād bhramaṃ vyavaharati, na tu jñānaṃ kenacidākāreṇa janaṃ spṛśati | sa ca sarpāropo nirūpyamāṇaḥ kiyatīṃ koṭimāṭīkata iti nodyamaḥ, nāpi paryantanayanaśaktiritarasya | tallakṣaṇāṃ tāvad bhrāntimayaṃ vyavaharatīti siddham |
[389,4]
śāstre'pi svapratibhāse'rthādhyavasāyena pravṛttirbhrāntirucyate | na tu svapratibhāso'narthaka ityeva | tathā dṛśyavikalpayorekīkaraṇāderapyayamevārthaḥ | na tvatrāpi vikalpyamalīkamityeva, kiṃ tu dṛśyāropāditi | nirvikalpe'pi candradvayamiddhaṃ dṛśyata iti vikalpena svavyāpārasya tatraivāropādavicāritaramaṇīyaṃ syāt |
[390,1]
bhramatvamavikalpe'pi vikalpānna tataḥ param | ato vikalpe viśrāntamavikalpe'pi kathyate ||
[390,2]
tasmāt sarvatra parāropādeva bhramasthitiriti | tadasamādhāya paribhāṣāntaraṃ nāmeti kimaprayuktamataḥ ? athāyogādeva parihāra iti ka eṣa doṣaḥ, samarthanāsāmarthyasya svīkṛtatvāditi cet ? yadyevam,
[390,3]
samasti tāvad vyavahārasiddho bhramo vicāraśca virodhako'sya | etāvataivābhimataprasiddheḥ śeṣo viśeṣo'bhiniveśaleśaḥ ||
[390,4]
sa hi sāṃvṛto bhramaḥ satyālīkapakṣayoraviśiṣṭaḥ kevalamākārasyāpi mayā alīkatvamabhyupetamiti tasyāpi paryante sthitirmābhūditi bhramatvāpādanamabhinibeśamātraṃ saṃkleśavyavadānayoranyathāpi siddheḥ | yāvadeva vicāreṇa bhramabhraṃśo'stu śobhanam | sarvathāsanniti punaḥ sundarādapi sundaram || ata eva prayatnena vicāra ucitaśramaḥ | sato'panayane jātu śaṃkā syādapi dhīmatām ||
ityantaraślokau ||
[390,5]
tasmādalīkasaṃbhavo bhrama iti kimanena ? tadasvīkāriṇo'pi paramatānupagamamātrametat, na dṛṣṭanyāyātikramaḥ | yadapyucyate, ayogāt tatparihāra iti tadayogadarśino'satyaprakāśo bhrāntiriti kīdṛśī yogadṛṣṭiḥ ? tathā hi asatpratibhāsa iti asadīśvarādeḥ khyātiḥ, bhāsamāno vā ākāro'san, san vā kaścit na khyātīti vivakṣitam ? tatra,
[391,1]
yasya svarūpanirbhāsastadevāsat kathaṃ bhavet | bādhāto yadi sāpyekā pratyakṣānumayornanu ||
[391,2]
pratyakṣe yadyaviśvāsa ekatrānyatra kā gatiḥ | tatpūrvamanumānaṃ vā kathamāśvāsagocaraḥ ||
[391,3]
svarūpasākṣātkaraṇādadhyakṣatvaṃ na cāparam | vikalpabhramabhūmitvamata eva hi bādhitam ||
[391,4]
yadi nādhyakṣatā tasya rūpanirbhāsa eva na | tatastadasadīśādi pratibhātītyasaṅgatam ||
[391,5]
yadi tu pratibhāseta rūpamasya sadeva tat | tadasatpratibhātīti pratibhātyasadeva vaḥ ||
[391,6]
etena dvitīyo'pi pakṣaḥ pratikṣipto veditavyaḥ | pratibhāsādeva sattāsiddherbādhakāvakāśābhāvāt | nanu,
[391,7]
dṛṣṭameva dvicandrādipratibhāse'pi bādhitam | na dṛṣṭe'nupapannatvaṃ tatpūrvoditamapyasat ||
[391,8]
tadapyasat | bādhyasyāpratibhāsanāt, pratibhāsinaścābādhyatvāt | tathā hi,
[391,9]
buddhyākārasya nirbhāso bādhā bāhyasya vastunaḥ | rūpasyaiva hi nirbhāsaḥ sparśāderapi bādhanam ||
[391,10]
sa hi rūpamātrapratibhāso rūparasagandhasparśasamudāyaviśeṣatayā adhyavasīyate |
ataeva keśādau karaparāmarśodyamādisaṃbhavaḥ | tato bādhāpi tatsahacaritasyaiva rūpasya, na rūpamātrasya | tathāvidhārthakriyārthī hi sarvastatsādhanasyaiva siddhibādhayoravadhatte, na yasya kasyacit |
[391,11]
ṣaṇḍasya rūpavairūpye kāminyāḥ kiṃ parīkṣayā ||
[392,1]
tattvacintakā eva tu prayojanāntarāpekṣayā sāmānyādikamapi parīkṣante | tatra yadrūpamātramābhāti ye ca sahacāriṇaścatvāraḥ samudāyarūpatayādhyavasīyante tadubhayeṣām abhedābhimānī jano vivecanābhāvādidamasadalīkaṃ veti vyavaharati | atastadabhimānādeva yāvānatra vidhiḥ pratiṣedho vā sarvo'dhyavasitaparyavasāna eva, anyāropeṇa tadrūpasya pracchāditatvāt | tato na tattvatastasya bādhā, śabdārthavat | yasya ca kalāpasya bādhā na tasya pratibhāsa iti siddham |
[392,2]
tato'bhimānamātrakṛtā bādhā'pi pratibhāsino yadi syāt tattvamastu mābhūditi na kṣatiḥ sāṃvṛtamuccāvacamīdṛśamanubhūyata eva jagati | ataeva tattvacintāvatāraḥ |
kevalamuktaprakrameṇa tadasphuraṇe kathaṃ tadavasāya ityāyātamasatprakāśanam | tathā abhedābhimāne abhedasyāsataḥ khyātiḥ, pracchādanamanyāropeṇetyapi nānyapratibhāsanaṃ vineti sphāragalamutthānaṃ syāt | tatrākṣiṇī nimīlya yadi cintayet svayamātmānamupahaset |
tathā hyaktametadadhyavasāyasyāpi nākāraviśeṣollekhamuddhūyāparaḥ parāropaprakāro nāma |
na cānātmanaḥ saṃvedanam | na ca svākāraniṣedho'bhimato janasya, śakyo vā, svarūpanirbhāsino niṣedhavirodhāt | na ca tadevāsatāmīśvarādīnāṃ rūpam, asattvasyaivābhāvaprasaṅgāt | tato yat sākāravāde jalpitaṃ, nityādayaḥ santa eva syuriti tadātmana evāpatitam |
[392,3]
pratibhāse'pi bādhā cenna sattvamasatāṃ matam | nāniṣiddhopalabdhīnāṃ niṣedhasya niṣedhataḥ ||
[392,4]
yasya svarūpanirbhāso bādhakād yadi tanna sat | bādhake'pi ka āśvāsaḥ svarūpāntarabhāsinī ||
[392,5]
anyasvarūpopanayāt tatsvarūpanivāraṇam | tatrāpi saṃśayo jātaḥ pūrvabādhopalabdhitaḥ ||
[392,6]
iyamevāgrahe bādhā nākṣajasyāparā yadi | asyāḥ pūrvaiva bhavatu rūpanirbhāsanaṃ samam ||
[392,7]
nānyāvabhāsinītyatra pramāṇaṃ kiñcidasti baḥ | api svarūpanirbhāse yadā bādhakasaṃbhavaḥ ||
[393,1]
tasmāt, anirbhāse svarūpasya hetuśodhanaviplave | bādhaśaṃkāvinirbhāse'pyevaṃ ced viplavo mahān ||
ityantaraślokāḥ ||
[393,2]
tataḥ sarvathā nirastamasatprakāśanamanavadhāritārthavyavasāye śabdaśravaṇamātreṇa pratyujjīvayituṃ saṃrambha iti kimaparamupahāsakāraṇam ?
[393,3]
pramāṇena nirastasya śabdādujjīvanaṃ punaḥ | daṣṭasya phaṇinā mantraprabhāvādiva kautukam ||
[393,4]
tasmādātmagotvādiśabdaprayogavat vyavasthātadvījayoranveṣaṇamātraṃ svataḥ parato vā ādriyante santa ityeva sādhuḥ | tadayamatra paramārthaḥ, vividhānādivāsanāvaśāt prabodhakapratyayaviśeṣāpekṣayā vikalpaḥ kenacidākāreṇopajāyamāna eva bahirmukhapravṛttyanukūlamarthakriyāsmaraṇābhilāpādiprabandhamādhatte | tataḥ puruṣasyārthakriyārthino bahirarthānurūpāṇi pravṛtinivṛttyavadhīraṇāni bhavanti | pṛthagjanasantānajñānakṣaṇānāṃ tādṛśo hetuḥ bhāvasya niyatatvāt | aniścitārthasaṃbandhavikalpakāle'pi sadasattādinirṇayādipravṛttiprasavaḥ |
[393,5]
tatra yadubhayathāpravṛtte sādhanasāmarthyamasya svahetubalāyātamayameva pravṛttiviṣayavastvāropo'dhyavasāyāparanāmā, yathā candrādijñānasya bhrāntasyābhrāntasya vā taddarśanāvasāyajananameva grahaṇavyāpāraḥ | svacidapīyamarthavideva kāryato draṣṭavyeti nyāyāt, tathā vikalpasyāpyagniratretyādinākāreṇotpadyamānasya pravṛttyākṣepakatvameva bāhyādhyavasānam | yathā ca nirvikalpasya candrādyākārataiva tathāvasāyasādhanī, evamavasāyasya api tādṛśākārataiva viṣayāntaravimukhapravṛttisādhanī | tatastadākārāvabhāvo'syānaghigatārthakāraṇabhāvo'pyāropaviṣayatvena pṛthagiva vyavasthāpyate, āropyajñānaṃ ca |
[393,6]
evaṃ tarhi tadeva trayamasadvyavasthāpyate, vyavasthā ca pratītiriti nāsatpratītermuktiriti cet ? so'yaṃ pravāhe'ṅganyāsaḥ | uktaṃ hi tadanurūpapravṛttyākṣepa eva tadāropo na paramapratītirnāmeti | tato'dyāpi trayasyāsato'dhyavasāya iti tadanurūpavyavahāramātram asatpratītivādānādarādyavasthālakṣaṇamasadidamityākāraṃ jñānaṃ ca phalamiti na kaścit doṣaḥ |
[394,1]
evamanyatrāpīdṛśi kṣudropadrave'bhyūhyam | iyamīdṛśī sarvavikalpānāmatarsmistadgraharūpā bhrāntiranubhavānusāriṇī | etadeva dṛśyavikalpyayorekīkaraṇaṃ vyavahriyate svapratibhāsavedanamātrāt paratra pravartanaśaktiryā tadapekṣā ca pararūpeṇa svapracchādanasthitiḥ | pratibhāsāpekṣayā tu pararūpaṃ svarūpeṇa saṃvriyate ityucyate, tasyaiva prakāśāt |
sato'pi bāhyasya prakāśādeva tattvato nirviṣayatvam | ākārasya cātmarūpatvāt, anadhyavasāyācca | ataeva yathādhyavasāyam, yathā pratibhāsam, yathātattvaṃ ca tridhāpohasthitiḥ ||
[394,2]
vijātivyāvṛttaṃ dhvanibhirabhidheyaṃ yadi bahirvikalpe tatkalpo bhavatu punaraṅgaḥ kṛta iti | nidānenedānīmubhayamapi bhāsādhyavasiterapohena
[394,3]
abhāvena bāhyasya hi pratibhāsābhāvaḥ | dhvanijanitavijātivyāvṛttavastusadṛśasyākārasya cādhyavasāyābhāvo yadi tarhi na kiñcid vācyamiti kastattvataḥ apohārtha iti cet ?
[394,4]
apohaḥ sphuṭamayamasau yanna kimapi ||
[394,5]
abhidheyamiti saṃbandhaḥ pūrvavākyavat | ayamarthaḥ, apoho vācya iti tattvato vācyasyaivāpohaniṣedha ityarthaḥ | yathā abhāvo bhavatīti bhāvo na bhavatītyarthaḥ |
tasmāt śabdaviṣayaḥ svalakṣaṇamiti siddham |
[394,6]
yatsūtram,
[394,7]
yena yena hi dharmeṇetyādi |
[394,8]
etāvati mūle kiyantaḥ pallavāḥ prādurbhavantvapohavādināṃ nātra nirbandhaḥ | yataśca vikalpasya bāhyaniścayanaṃ nāma dharmo bahirmukhapravṛttihetutattvalakṣaṇo niṣṭhitastata eva sarvākāraniścayo'pi prasajyamānastadanurūpapravṛttyupayoganiṣṭhitātmā syāt | na caikākārollekhino vikalpasyākārāntareṇa pravartanaśaktiranabhavaviṣaya iti kutaḥ śabdapramāṇāntarāpekṣeti yuktam | tatra nirvikalpakaṃ bhrāntamapi spaṣṭapratibhāsavaśāt grāhakamavasthāpyate |
vikalpastu vimarśākāratayā svayamanyānapekṣapravartakatve'pyaspaṣṭaikavyāvṛttyullekhādāropakādivyavahārabhājanam | sarvaṃ eva vikalpo bahiraspṛśanneva satyasati bāhye pravṛttiprayojakatayā bhrānta ucyate | asati tu tādṛgvikalpotpādanaśaktigarbhākārayogo nirvikalpakasya bhrama iti sthitam | sarvā nirviṣayaiva kalpanamatirvyāvṛttibhedānugasvākārotkalitā tu vīkṣitaphalasmṛtyādimātanvatī | lokasyākṣipati pravṛttimanapekṣaivānyadadhyakṣavad vastvāropa itīrito'rciṣi jalāropo jalānāmiva ||
iti saṃgrahaḥ ||
[395,1]
evaṃ ca sati yadadhyavasitaṃ bahiḥkalāparūpamiti pravṛttiyogyatāṃ nītamuktakrameṇa bādhyaṃ ca tasya na pratibhāsaḥ | pratibhāsinaścākārasya na bādhaka iti sthitam ||
[395,2]
na hi tadarthakriyāyāṃ kaścidvivādaḥ | arthakriyāpahitasya pṛṣṭhajo'dhyavasāya eva na ca tasyāḥ kṣatiḥ | kṣatistu kalāpaviśeṣasādhyāyā eveti tasyaivābhāvaḥ | tatkathaṃ pratibhāsamānasya bādhā iṣṭetyucyate, vyāpakānupalambhāpekṣāyāṃ ca sarvaṃ pūrvamāvartata iti || vyāpakābhāvacintāyāṃ na poto na ca pippalī | doṣontareṇa sākāre saṃkleśādiparīkṣaṇam ||
ārabdham | tatra satyasvākārasaṃvedane'pi sarvajñānānāṃ vyavahāraprasiddhamanantakālabījanirjātavyavasthaṃ bhramatvamāśritya na saṃkleśakṣatiḥ | yathā ca bāhye sati kvacid bhramavyavasthā, tathā nirṇaye sarvatra | kevalaṃ bahirmukhapravṛttyapekṣayā kriyamāṇo nātmani kaścid bhrama ityuktaṃ bhavati |
[395,3]
yad yathā bhāsate jñānaṃ rūpaṃ tasya tadeva hi |
[395,4]
evaṃ śabdayojanāyāṃ bahiravasāyāt tatraiva vikalpakatvamaspaṣṭatvaṃ ca, jñānāntarāpekṣayā tasyaivārthasya kevalasya spaṣṭasya cāvasthānāt | ātmarūpe tu tādṛśākārāvyabhicārāt tasyā buddheḥ sāmagrīviśeṣajanmanaḥ kutastathāvyavasthā ? yadāpyanayaiva anyāviṣayīkṛtya yojayitumiṣyate śabdena, tadāpi paratraiva yojanā nātmanīti śāstramatra cintyam | tasmād vikalpikaiva na syāditi svāpekṣayā siddhasādhanam paratra tu vikalpakatvamevādhyavasāyavyavasthābalāt |
[396,1]
atha vastusvarūpanirbhāsabalādevamucyate, tadetat sākārapakṣe'bhidhātumapi mahat sāhasam | adhyavasāyena tadākṛṣṭeriti cet — na, tasyānyathāvyavasthāpitatvāt | na hi tatsphuraṇe'vasāyo nāma, pratibhāsasyaiva prāpteḥ | ataevāpratibhāsamānasyāpi svalakṣaṇasya bhrāntyā tatrāvasāyāditi na yuktam | avasāyena tadvittisparśe pratibhāsaḥ ko'paraḥ ?
aspaṣṭatvāditi na yuktam | tadrūpavittau tasyaivāsiddheḥ | jāto nāmāśrayo'nyonyaḥ (pra. vā. 2. 235)
ityādi smaryatām |
[396,2]
na ca tadā bhrāntirbhavitumarhati, vasturūpasyeva nirbhāsāt, alīkavitteriti cet ?
saivāstvarthādhyavasāyaḥ katham ? saiva sa iti cet — na, alīkamidamiti viduṣo bāhyādhyavasāyavyavasthābhāvāt | nālīkavijalpanamapi tu tatsaṃvedanaṃ bāhyādhyavasāya iti cet ?
evamapi paryāyatāmātraṃ syāt, nābhimatārthavyaktiḥ | bahiḥsvarūpasparśavirahe hi yāvaduktamalīkākārajñānamiti tāvaduktamavasāya iti | tato na viśeṣaḥ kaściduktaḥ | tathā ca sati yathālīkākārajñānaṃ na bāhyasyeti saṃbandhamarhati, tathāvasāyo bāhyasyeti na sambandhī bhavet | tadbodhābhimānadvārikā hi ṣaṣṭhī tadabhāve bhavet katham ||
[396,3]
tataḥ paramparāyātamalīkaṃ yadi tasya tat | tāvatā ca bhramo naivamanalīke'pi duṣyati ||
[396,4]
tato yaducyate, tadayamabhilāpasaṃsargayogyaḥ pratibhāsaviśeṣa eva buddherarthādhyavasāya iti tannirastam, arthasyeti sambandhānupapatteḥ, bodhe ca bhramābhāvāt | api cālīkaḥ pratibhāsa ityevāvasāyo'stu kimabhilāpasaṃsargayogyaviśeṣaṇena ? nirvikalpavyavacchedārthamiti cet ? yadyevamanalīkavāde'pi tadviśeṣaṇaviśiṣṭameva jñānaṃ bhramo na sarvamiti na sarvathā saṃkleśaviśuddhivaidhuryam, bhramabhraṃśe'pi jñānajātiviśeṣasyaiva viśleṣāt | ubhayamate'pi cābhilāpasaṃsargayogaḥ parāpekṣa iti na kṣatiḥ | kevalaṃ tadapratītau tadavasāyavyavasthā dustheti doṣaḥ | sa cāvayoḥ sādhāraṇa iti |
[397,1]
tasmāt sudūramapi dhāvatā pratītimantareṇāpi śaktiviśeṣādeva bahiṣṭhāṃ vṛttim ākṣipaṃstadgrahopacārādavasāyo bāhyasyeti saṃbandhayadvṛttimadhyāsta ityupagantavyam |
tadā cālīkaḥ satyo vā ākāra iti na viśeṣaḥ | evaṃ cāvasāyārthe'vasīyamānatvena prakāśyatāmāsañjyārthasya tādātmyamasatyarthe'bhāvādikaṃ ca yaduktam, tatsarvamanupapannam |
adṛṣṭvā buddhirarthaṃ pravartayatīti ayameva viplavaḥ | ataeva vikalpākāre'pyapohe vācye arthasya sparśābhāvāt kva sarvākāraparicchedaprasaṅgadoṣa ityāha, upaplavaśca sāmānyadhiyastenāpyadūṣaṇā | (pra. vā. 3. 169)
iti, ekavyāvṛttyākāratayā tatraiva pravṛttyākṣepāt | tāvatā ca puruṣaḥ paritoṣalābhāt nāparaṃ vivecayati | tanmātrasyālābhe tu visaṃvādamāha — yasya ca sato'pi na vikalpabuddhau kasyacit prakāśaḥ, tasyāsato nāmeti yuktidūrametat | na ca prakāśamānasyāsattvamiti |
tat kathaṃ gotvadṛṣṭāntena nīlasyāsataḥ prakāśanaṃ, tādātmyakalpanaṃ ca | etena nānārūpaniṣṭhayorityādyapi nirastam | asatprakāśayorvirodhasādhanādekavastunīti cāyuktam, prakāśasya nīlavyatiriktasya vastuno'bhāvāt bhedakalpane ca na prayojanam, dvayorekaniṣedhamātrasya vivakṣitatvāt | sa caikatra pratibhāsinyanyatra kalpite syāt, ghaṭa iva paṭatvasya, bhinnapratibhāsayorapi vā śaśakamaśakayoriva | abhinnapratibhāsayoḥ punaratadvyāvṛttimātravyavasthāpitabhedayorna kvacidayaṃ nyāyaḥ siddhaḥ |
[397,2]
varṇasaṃsthānayorabhinnapratibhāsane'pi saṃsthānamasaditi cet — na, vyatiriktasyaiva avayavasaṃsthayogākhyasya kalpitasya saṃsthānasya tatrāpi niṣedhaḥ, parimaṇḍalādivyavahāragocaradaśāvyāvṛttodayaścaturasraśabdābhidheyo varṇātmā kathaṃ niṣedhyaḥ ? tathehāpi bhinnasya kalpitasyaiva niṣedhaḥ prakāśasya nīlasya vā nīlātmā prakāśātmā vā nīlo na niṣeddhuṃ śakyaḥ, avyatirekapratibhāsādeva | tataśca vastutve'nāropitatve vā sādhye nīlasya bhāvāt |
[397,3]
prakāśabhūtabuddhyākārāpekṣayā ca na sādhyābhāvaḥ | na hi gotvākāraprakāśasya kenacidāropaḥ tadvyatiriktasyāropakasyābhāvāt, svayaṃ ca svahetorgotvākārasyaiva prakāśasya niṣpatteḥ | na cātmanaivātmana āropaḥ, nāpyanyenānyasyāropo, nāmakaraṇaṃ tu syāt tataśca prakāśātmakatvaṃ sarvatrānāropitameveti nāsiddhigandhaḥ | kiṃ ca, āropitaṃ jalādivadasphuṭameva bhavitumarhati | nīlasya ca prakāśatā sphuṭataraiva vedyate |
na tu bhinnaprakāśasya tu bhinnanīlatvasyeva, sphuṭatve vā nīlavat prakāśasya sataḥ khyātirāyāteti |
[398,1]
evaṃ yatra yatra tarkāgamayorasadalīkaṃ vā pratibhātīti pratītiḥ bhāṣyakāravyākhyānādanyatra tatrādhyavasitāpekṣayaiva vyāvahārikābhiprāyād vā | sa hi tadākṛtikalpitabāhyasādhyārthakriyābhāvamātrādalīkādi vyavaharati | tadanuvādena bāhyaniṣedhamātrametat | tattvatastu sadantaramevāsat, iṣṭādanyatayā cālīkamucyate | athāpi syāt |
yadā nityākārā buddhiḥ, tadānekakālavyāpitayodayādākāravannityaṃ sadeva syādityapi yatkiñcit | anukāramātreṇa hi tadākāratā, na tu tādātmyena, agnivikalpamātreṇa dāhaprasaṅgāt | tato yathā tāvaddeśavyāpako vaṭaviṭapī patramātrapidheyenāpi darpaṇatalapratibimbenānukṛtaḥ kuto'pyākārabhedāttathā kṣaṇikenāpyākāreṇa nityaḥ | anubhavaścātra, nityātmādivikalpanakāle buddhyantarāvakāśaparipanthinīṃ sakalakālavyāptimantareṇaiva tadanukāraḥ |
[398,2]
alīkatve'pi hi na tāvatkālavyāpinaivālīkena bhavitavyaṃ nityākāreṇa, anyathā tadanurūpasadasattāvicārādipravṛttyākṣepakatvābhāvāt | ato leśena tadanukāraḥ kālavyāptiṃ vināpīti yuktam | yathā cordhvadaṇḍādipratikṛtiryadākadādriyate | adhaūrdhvamadhyabhāgairatītānāgatapratyutpannarūpopalakṣaṇaparairnityasya sarvāvasthājanyamekasyāmeva syāditi darśayitum, tathā buddherapi kṣaṇameva tadākārāyā nodayavirodha iti | tasmāt yadasat tanna prakāśate, adhyavasitamātraṃ tu syāt | yathoktaṃ prāk | yaśca prakāśate svātmanāsāvasanniti siddham | tataśca nāsataḥ khyātirnāma bhramalakṣaṇamasaṃbhavāt |
ata eva sanna prakāśata iti na tṛtīyo'pi prakāraḥ, prakāśavyāptatvāt sattāyāḥ, aprakāśasyāsattayā grasteḥ |
[398,3]
nanu prakāśo nāma vastunaḥ sādhakaṃ pramāṇam | na ca pramāṇanivṛttāvarthābhāvaḥ |
arthakriyāśaktiśca vastusattvam | tacca nāprakāśasyāpi virudhyata iti cet ? satyametad bahirarthavāde'prakāśasyāpi tasyābhyupagamāt | keśādipratibhāse'dhyavasitasyārthaśaktiviyogādevābhāvasiddheḥ | sarvathā bahirarthābhāve tu jñānasya prakāśāvyabhicārāt tāvataiva sattve kimarthakriyayā ? kathamanyahṛdaḥ sattvaṃ prakāśādeva nāsya cet | nārthakriyāpi sarvasmai kvacicced bhāsanaṃ na kim ||
api ca,
[399,1]
bāhye'pyarthe prakāśena sattvaṃ tattvata iṣyate | pratipatturabhiprāyāt śaktyā sattvavyavasthitiḥ ||
[399,2]
śakterapi prakāśena vinā sattāprasiddhitaḥ | śaktyantarabaleneti kathāyāmanavasthitiḥ ||
[399,3]
kāryeṇa jñāyate śaktiḥ parāpekṣā ca kāryatā | śakteraniścaye'pyasti bhinnavyāvṛttito yadi ||
[399,4]
śakteraniścaye tasya kāryatāpi kathaṃ nanu | vastusvabhāvaḥ kāryatvaṃ bhinnavyāvṛttibhāgapi ||
[399,5]
anyathā kiṃ na keśādeḥ kāryatākāryataiva cet | tarhi prakāśa evāstu sattvamavyabhicārataḥ ||
[399,6]
nāropitānāṃ kāryaṃ cet prakāśo'pi na kiṃ tathā | ekīkārāt prakāśaścet kāryatāpi kathaṃ tathā ||
[399,7]
phalābhāvād yathā nāṅgaṃ nāṅgābhāvāt phalaṃ tathā | tato vastutvasandehe sandehaḥ kāryatādiṣu ||
[399,8]
tasmādabhyāsasāmarthyāt sāmarthyasya viniścayaḥ | prakāśa eva sattvaṃ tatkāryaṃ dhīreva tasya vā ||
[399,9]
na ca kāryāntareṇāsyāḥ sattvaṃ kiṃ tu svasaṃvidaḥ | gocaraṃ hi vyabhicarenna svaṃ buddhiḥ kadācana ||
[399,10]
kasyacit tatra saṃdehe kārye'bhyāsād viniścayaḥ | sattvaṃ tato bahirapi prakāśādeva tattvataḥ ||
[400,1]
na kṣaṇitvakṣatiścaivaṃ jñānenaikakṣaṇagrahāt | kādācitkaṃ ca tajjñānaṃ liṅgaṃ nityabalavyaye ||
[400,2]
uktā ca śāsre dhīḥ sattā dṛśyasyāsattvamapyadhīḥ | vyapadeśārthakṛtyādihānyapekṣā vinākṛtā ||
[400,3]
aśaktirapi tatrepi na bādhakamiyān punaḥ | viśeṣo dṛṣṭyadṛṣṭī ca sattvāsattve udīrite ||
[400,4]
kadācit kasyacit kvāpi prakāśo'styanumāntataḥ | mṛṣā prakāśābhāvastu vibhāvyo bahirādare ||
[400,5]
vikalpa evānumiterabhāve'pi prakāśanam | tādṛśāṃ yādṛśī sattā prakāśo'pyastu tādṛśaḥ ||
[400,6]
arthakriyārthī sakalaḥ phalenaivaiti vastutām | pratibhāsaṃ ca tatraiva nyasyatīti kriyāśrayaḥ ||
[400,7]
na caivaṃ kṣatirārabdhaṃ mānaṃ ca vyavahārikam | śaktiruktā tataḥ sattā svabhāvaḥ śuddha eva ca ||
[400,8]
tasmād bāhyārthavāde'pi yadyapi vyavahārataḥ | śaktiḥ sattāprakāśastu tāttvikīti dvidhā sthitiḥ ||
[400,9]
ityantaraślokāḥ ||
[400,10]
athākārasya pratibhāsino'pi śaktiviyukteḥ sattvaṃ mābhūdityamunā manorathena śaktiḥ sattvamucyate, tadapi tadvyatirikte pramāṇābhāvāt kīdṛśī iṣṭasiddhiḥ ? na cākārasyārthakāritvaniṣedho'pi śakyaḥ, upādeyakṣaṇasyādhyavasāyasya tadārabdhaprabandhasya ca sadasadādinirṇayarūpasyādyāpyanucchidyamānasya janmani niyataprāgbhāvitvasya darśitatvāt, anyathā na kvacidapi hetuphalabhāvasiddhiḥ syāt | vyatiriktaṃ prakāśamātraṃ tatra heturiti cet ?
[400,11]
anvayavyatirekābhyāmākāro dṛṣṭaśaktikaḥ | hetutvamanyo labhata iti rājakulasthitiḥ ||
[401,1]
yadi tasyāpi hetutvamākārasya na vāraṇam | na hīndhanasya hetutvaṃ dhūme vahnirapahnute ||
[401,2]
ekāpekṣaṃ parasyātha kartṛtvaṃ taddvayorapi | bhāvānuvṛttisāmarthyād dahanendhanayoriva ||
[401,3]
nīlāpekṣaḥ prakāśo'nyaḥ karotīti viniścaye | piśāco vahnisāpekṣo dhūmāṅgamiti cāgatam ||
[401,4]
avidyāpyata evāṅgaṃ kevalā na prakalpate | dṛṣṭasāmagryapekṣā hi na kvacid vinivāryate ||
[401,5]
anyathā citramakhilaṃ karmaṇaivopajanyate | anyahetuvilopaḥ syānna ca syāt pauruṣaṃ phalam ||
[401,6]
bhāvābhāvānanukṛtau na hetuphalatā kvacit | bhāvābhāvānukāre ca nāhetuphalatā kvacit ||
[401,7]
nīladṛṣṭyavasāyaśca nānīlākāradarśanāt | śuktau hi rajatāropo na varṇasya vyatikrame ||
[401,8]
rūpe samānajātīyād bhedagrahaṇaviplave | rūpyāropaṇamaṅgāradarśane tadadarśanāt ||
[401,9]
astu vā daivato'kasmādanyathāpi samīkṣaṇam | jātibhedastadonneyo yoginirmitadhūmavat ||
[401,10]
yathā bāhyasya bījasya sattvahetutvasaṃgare | bījākāradhiyastadvadaṅkurākārajanmani ||
[401,11]
tathā cārthaṃkṣipan bāhyaṃ tatsthāne jñānamādiśan | utpadyante nirudhyante pratyayā ityavocata ||
[401,12]
vyāpakastasya dharmaścet pārthivatvādikāraṇam | prakāśo'pyastu na vyaktiriti sādhvī vyavasthitiḥ ||
[402,1]
yadeva tarhi nīlasya bāhyasya phalamīkṣitam | tadabhāvānna keśādijñānadṛṣṭasya vastutā ||
[402,2]
tatkriyāvirahāttarhi tattvameva niṣidhyatām | na kriyāntarayuktasya vastutāmātravāraṇam ||
[402,3]
ahergiriguhāgarbhānniryato nirjharabhrame | tatkriyātikramādastu vastuto vastutaiva kim ||
[402,4]
avaseyakriyāhānestadarthārthī janaḥ punaḥ | tatraiva sattābhyāsena buddhirūpamasad vadet ||
[402,5]
atastadanurodhena nirbhramābhimate grahe | kalpitasya niṣedhārthamasadbhātyādibhāṣaṇam ||
[402,6]
taddhiyā na svavedyaṃ tat kiṃ tvanyat tacca naiva sat | ato'sadeva gotvādi nākārasyāprakāśataḥ ||
[402,7]
yathā vā candrayugalaṃ tathaiko'pi na candramāḥ | avaseyātmanābhāvastatrātrāpi tatheti dik ||
[402,8]
iyaṃ yathādhyavasitivyavasthā tattvataḥ punaḥ | keśādayo na sāmānyamanarthābhiniveśataḥ ||
[402,9]
ityāha na tvanarthatvādityanyacca sphuṭābhatā | jñānarūpatayārthatvāt keśādīti matiḥ punaḥ ||
[402,10]
sāmānyaviṣayaṃ keśapratibhāsamanarthakam | indriyajñānasaṃkhyātamasad bāhyāvasāyataḥ ||
[402,11]
tathā
[402,12]
jñānarūpatayārthatve sāmānye cet prasajyate | tatheṣṭatvādadoṣo'rtharūpatvena samānatā ||
[402,13]
apratikṣepabhāg dharmī śabdārtha iti cāsakṛt |
[402,14]
tasmāt, yathāpratīti kathitaḥ śabdārtho'sāvasanniti || svayaṃ vibhaktamuktā ca bhāṣye jñānātmabhūtatā | yathāpratoti sattvaṃ cet pratītiryadi bhāsanam || saiva sattā bahiriva jñānatve ca na bādhakam | na bādhāvyāpakābhāvo'śaktyādistu bahirmatau || yuktaḥ pratītyā śabdārthaḥ śābde tadrūpabhāsanāt | svākāre'dhyavasāyaśca bāhyatvenaiva dehinām || tenāsattve ca sattvoktiryathā tattvamiti sthiram | tathā tridhātudhīmātramiti citraiva sā matā || sarvaśūnyādiśabdeṣu tulya eva pariśramaḥ | sākārameva taccittamarthābhāsamitīritam || vikalpitasya bāhyasya niṣedho hi svayaṃ kṛtaḥ | vāsanopahatatvaṃ cāniṣṭe rūpodayānmatam || pravṛttyākṣepisaṃkalpasūtisāmarthyagarbhataḥ | advaitaśikharārohe na pravṛttinivṛttayaḥ || tā eva saṃsāra iti tadvettuḥ kathamiṣyatām | darpaṇe dṛśyate rūpamiti bālābhimānataḥ || anūdya vedanākāre tadāropanivāraṇam | tathā bhāveṣu bhāvatvaṃ jñānākāreṣu bāhyatā || yathā timiriṇā dṛṣṭacandrayoścandratāsatī | nimnācca virahād bāhyenaikatvaṃ darpaṇe'sti na || nāntaḥpraviṣṭanirbhāsāt pṛthaktvaṃ pratighātinā | bhāvairākārasaṃjñairvā lakṣyate bodharūpatā || sāmānyaṃ jñānasaṃkhyātamata evaṃ pṛthagvacaḥ | loke ruḍhaṃ pṛthagiva jñānamādarśasannibham || ākārāḥ pratibimbābhā ubhayoḥ kalpitaṃ na sat | bodhasya naikatā bāhyaiḥ svarūpavirahāptitaḥ || nānyatvamagrahaprāpterna sattā cāprakāśinaḥ | rājakrameṇa cādarśe ekānekatvavarjitam || iti yuktaṃ na vā bhāvā yujyante darpaṇopamāḥ | nirābhāse sthito yogītyābhāsaḥ kalpanā matā || ekāpohena yattasyāmīṣadābhāsate bahiḥ | samantabhāsādābhāsaḥ prapañco vā kadambavat || vicitrakalpanāruḍho heyaścitre'pi cetasi ||
śeṣaṃ samānam | athavā, bāhyagrāhyasya hāne'pi grahaṇasthitivāraṇam | tathatārakṣaṇe sthitvā cittamātravyatikramaḥ ||
yadāha, tatraikasyāpyabhāvena ityādi || āropyahānāvāropaviṣayasyāpi māsma bhūt | citrasyocchedadṛkpāta ityanābhāsavāraṇam ||
tathā ca, tiṣṭhanti citrāṇi tathaiva loka evaṃ hi dhīrā vinayanti tattvam ityādi ||
[404,1]
āryanāgārjunapādāśca, mahābhūtādivijñāne proktaṃ samavarudhyate | tajjñāne vigamaṃ yānti nanu mithyā vikalpitam || tatrāsattvādhimokṣo'rtharodhaścintāmaye hṛdi | tajjñāna iti ca jñānarūpasākṣātkṛtau kṣayaḥ || bādhe nāmanimittānāmākārasya ca na kṣatiḥ | nāmamātraṃ munerdharmāḥ santu vā kalpitātmanā ||
evamanyadapyūhyam ||
[405,1]
tadāgantumaladhvaṃsāt tadākāśatalopamam | jñeyenābhitulā jñeyanirviśiṣṭatayā sphuṭā ||
[405,2]
prakāśamātraṃ tadidaṃ dīpasantānasannibham | aprakāśāṅgavirahānna svākārāprakāśanāt ||
[405,3]
aprakāśakaṇasyāpi na pūrvamapi saṃbhavaḥ | bhramavyavasthāpekṣā tu samalāmalatāsthitiḥ ||
[405,4]
tatraiva hetuparatantravicitrarūpe yat kalpitaṃ grahaṇakarma ca kartṛ cāsat | tasyaiva taddvayavivekividekarūpaṃ niṣpannamāha parito yuvarājarājaḥ ||
[405,5]
tasmānna mukhyapramāṇāgamaśāstrabādhā kācit sākāranaye | nāpyalīkatvamākārāṇāmarthasāmarthyasya samarthitatvāditi | astu vā alīkatāpi, bhramanāmamātraṃ vā | na tu tattvataḥ saṃkleśasaṅgatiḥ, svasaṃvedanapracyuterabhāvāt, parāropavyavasthāvirahāt |
sarvadā muktā eva sarvadehina iti dīrghābhyāsaprabandhapratibandhaḥ | svahetorhi svasaṃvedanarūpasyotpannasya na pareṇa śaktimatāpyanyathākartuṃ śakyam, kiṃ punaralīkābhimatena ?
svahetorekībhūyotpattau ca bhavatu tasya rūpamabhinnavedanam | kimatra gātrāmreḍaparigraheṇa ?
[405,6]
svahetośca tathotpattirvedanaṃ ca tadātmanā | bhāvaiḥ svīkṛtamekatvaṃ vādināṃ mahatī vyathā ||
[406,1]
avidyātastathotpattipratibhāsāviti na tattvamiti cet ? naitadapi sāram, yataḥ, hetoḥ kuto'pi janmāstu hetunā cintitena kimaniṣṭajāto'niṣṭo'pi yādṛśastādṛgeva saḥ || ityanākāravādāya deyo yatnājjalāñjaliḥ | kadāpi bhedo bhāvīti śraddhāgamyaṃ paraṃ yadi || kṣīranīravadekatvagraho bhinnodaye'pi cet | na bhinnena grahābhāvānnātmanaivānyathāgrahaḥ || ātmanā hi yathaivātmagrahaḥ svātmā tathaiva saḥ | parāpekṣaṃ dhiyo vyaktibhramārekavikalpanam || bādhābhāve paratrāpi na bhavyo bhramasaṃbhavaḥ | kiṃ punaḥ svātmasaṃvittau bādhāgandho'pi yatra na || abhedādhyavasāyaścet paścāttenāpi na kṣatiḥ | nirvikalpavadasyāpi svavido'līkamātrataḥ || na ca tatra parāropaḥ sa cālīkaḥ svavedanaḥ | tatpravṛttinivṛttīnāṃ vyāvṛtteḥ ko'paraḥ śamaḥ || alīkamātraṃ sadapi na hi kvāpi vibandhakṛt | vibandhakatve'līkatvamevālīkaṃ prasajyate ||
kiṃ ca,
[406,2]
gocarāntarasañcāro neṣṭa eva kva bandhakṛt | svasaṃvittau punastasya śatenāpi na bandhanam || svavittibandhe hi jaḍaḥ prakāśaśca svahetutaḥ | ityayuktamate'śakyaṃ svābhedenāpi vedanam ||
[406,3]
na hi svahetoḥ sakāśāt prakāśātmano jāyamānasya svavittirvibandhopanītaṃ jāḍyamasya yuktamalīkākārabalāt | ata eva so'līkaḥ svābhedena tadātmānaṃ veda yed ityapi na śakyam, virodhādeva | svavinmātrasya hi niṣpādyamānasya tadanyathābhāvo viruddhaḥ tadatadvodhasvabhāvotpattau ||
[407,1]
atanmātrasya bodhe ced vibandho guṇa eva saḥ | athāsau svayamevāsan śiṣyatāmākṛtigrahaḥ ||
[407,2]
yadyabhinnena rūpeṇa tadā tādātmyamacyutam | vibhinnenāpyalīkena yadi nāsti kṣatiḥ kvacit ||
[407,3]
alīkamanalīkaṃ ca dvayaṃ bhedena gṛhṇataḥ | alīkamanalīkena rūpeṇa yadi paśyati ||
[407,4]
nālīkabodhavārteti nātmālīkena bodhitaḥ | yathā tathā vā cintāyāṃ bāhyāropo na cenmataḥ ||
[407,5]
bāhyārthakarmakāmasya na pravṛttyādisaṃbhavaḥ ||
[407,6]
svavidi niyataṃ cetastasmādalīkamalīkatākalitamitarānāropānna pravṛttinivṛttayaḥ | iti tanubhṛtāṃ sākṣānmokṣe kimaṅga pariśramaiḥ śravaṇatanujākārākārasthitāvapi kā kṣatiḥ ||
[407,7]
tataḥ sarvaprāṇināṃ sarvadā nirvṛtatvāt samyaksaṃbuddhatvenāpi nopayoga iti na kaścidupāyābhyāsamārabheta | tadayamatasmiṃstadgrahalakṣaṇo bhramaḥ svarūpeṇa vicāravidhuro yadi tathā pravṛttyākṣepasāmarthyavyavasthāpito na syāt, nālīkamātrasaṃbhave'pi doṣa iti noktopālambhaparihāraḥ | na pravṛttimanākṣipya so'līko yadi vartate | aśaktiḥ kānalīkasya paśya dhārṣṭyavijṛmbhitam || pravṛttirasyālīkena sadākāraguṇairna tu | viparītarataḥ so'yaṃ yogācārī na tāttvikaḥ ||
tasmāt,
[408,1]
nālīkamātramupayogi bhave bhramātmā nānyatra tadvyavasitiśca vicāracāruḥ | bāhyocitavyavahṛtivyavakalpitastu sākṛtyanākṛtimate dvitaye'pi tulyaḥ ||
[408,2]
tat kathaṃ saṃvaleśavyavadānavyavasthābhraṃśabhayāt sākāraparihāreṇa nirākāra evātrābhiniveśavāsitā matirmatimatāmiti ?
[408,3]
yadi tu parāmarśe'bhiyogaḥ, satyākāramate yuktā śaktiyogādisaṃsthitiḥ | nirākāramate tvantaḥsaṃkleśavyavadānayoḥ ||
iti mahadantaram | tathā hi, ākārasya hi vastutve tādātmyāttadyogādvā viśeṣamanubhavannanubhavastathāvidhamadhyavasāyaṃ prasuvīta, so'pyavasāyo viṣayaviśeṣācitāṃ pravṛttim iti na pravṛttisaṅkaraḥ | yadārtho hi kaścit svabhāvabhūtaviśeṣopayogāt kriyābhedam ādadhīta nolapītavat, kaścit sahakāriviśeṣayogāt, utpalopalapāṇivat |
tatastādātmyasahakārau vastupratibaddhau siddhau | ākārasya cāvastutve na kaścidviśeṣo jalajvalanamanasoriti jalānubhavādapi jvalanavikalpaprasaṅgaḥ |
[408,4]
evaṃ jvalanavikalpāt pānāvagāhanārthinaḥ pravṛttiḥ syāt | na cāgniratreti manyamānaḥ pānakāmaḥ pravartate | svacchatayā sphaṭikamaṇikiraṇaparibhavinyanubhave'bhūtena ākāreṇa ko viśeṣaḥ ? na hi sphaṭika eva nīlapītādivastusāhāyakaṃ vihāya pratipattikriyābhedahetuḥ | asato'pyākārasya pratibhāsādalokavyapadeśabhājaḥ saṃsargācchaktibheda iti cet ? tadayuktam | yataḥ,
[408,5]
pratibhāse'pyasattvaṃ cet saṃsargārtho'tra kīdṛśaḥ | alīkavyapadeśo'pi na satvāpahnavakṣamaḥ ||
[408,6]
tasmādabhinnarūpameva vastu nabhastāmarasayogādvagāhanādikṣamamakāṇḍakruddhabandhyāsutasannidherdāhadāyakamityapi śraddheyamevaṃvādinaḥ | asattve'pi tayoradṛṣṭerākārasya tudṛṣṭerasti viśeṣa iti cet — na darśane'pi sāhāyyasamīhāvirodhino'sattvasyānayanād ityukteḥ | na cāsato'nādheyātiśayasya kutaścit kaścid viśeṣaḥ na tasya kutaścidviśeṣo nāpi tataḥ prakāśasya, upalakṣaṇamātraṃ tvākāra ityapi na saṃbaddham, upalakṣakatvasyāpi vastunyevopapatteḥ śikhādivat | na ca tathopalakṣito'pi prakāśaḥ svayam aviśeṣāt kriyābhedopayogī bhavitumarhati |
[409,1]
karmasāmarthyāt tasya tādṛśī śaktiriti cet — na, karmaṇo dṛṣṭasādhanamanapekṣya śakteradṛṣṭeḥ | na cākārabhedamantareṇa tādṛkkriyābhedo dṛṣṭaḥ, tathāpi tasya sākṣitvamātrakalpane pākādiṣu pācakāderapi tatkalpanāprasaṅgaḥ | tato durapahnavā tatra śaktirākārasya |
na ca bhinnānubhavavyavasthābījaṃ kiñcit | tataḥ prakāśata iti prakāśa ākāra eva |
prakāśanaṃ prakāśa iti tu taddharmamātraṃ bhedāntarapratikṣepeṇeti sthitiḥ ||
[409,2]
ākāra eva niyatā hi bahiḥ pravṛttistasyāṃ bhramasthitirado virahe kathaṃ syāt | tasmānnirākṛtimate sunirākṛteyamārabdhasiddhiriti sākṛtivāda eva ||
[409,3]
evaṃ tarhi yāvadvodhastāvadākāro yāvaccākārastāvadvahiṣṭhā vṛttikṛtā bhrāntisthitiriti na kadācid vyavadānam, alīkatve tvākārāṇāṃ svaprabhavavāsanāsamūhasamuddhātādatyantamatyaye nirābhāsamākāśasaṃkāśaṃ prakāśamātramavaśiṣyata iti vyavadānamucyate | ākārasatyatāmate tu durlabhametaditi ced ? bhavatu kiṃ tādṛśā tena kartavyam ?
mahāprārambhasaṃbhogakāyavilopalolupenāsadvāsanāsamuddhāte hi prakṛtivitathaḥ saṃkalpa eva mā bhūd bahiḥ pravṛttirvā | yadvā ākāro'pyaniṣṭo mā bhūt | cittākāraviśeṣabhāvanāyāḥ śubhasaṃbhārābhiyogasya ca sāmarthyāt abhimatākāraviśeṣasya samudaye kīdṛśo doṣaḥ ? na ca kadācidākāre doṣadarśanāt sarvadā tanniyamaḥ, sāmagrībhedasyātyantikasya saṃbhavāt, anyathālīkasaṃbhavo'pi sadātanaḥ syāt | tasmāt,
[409,4]
yātaṃ kāñcit pariṇatiśikhāṃ lakṣaṇavyañjanaśrīcitraṃ cetaḥ śubhaśatasamullāsatābhyāsabhūmnaḥ | saṃbaddhātmā guṇanidhirasadvāsanāsannibaddhā śuddhākāraprakararahitaṃ na tvanākārameva ||
[409,5]
saṃvṛttivinivṛttau syāddharmakāyavilopanam | ākāravinivṛttau ca saṃbhogasya parābhavaḥ ||
[410,1]
daśabhūbhibhujāṃ buddhestadākārāttathā sthitiḥ | piṇḍaṃ vihāya hastasya lehanaṃ sphuṭamīdṛśam ||
[410,2]
saṃbuddhakalpā daśabhūbhujo'pi yadā nirākāratarāntaraṅgāḥ | tadā kraśīyaḥ karalehanaṃ ca varaṃ ca nirmāṇadṛśo varākāḥ ||
[410,3]
buddhādhipatyena tathā prabodhe daśāvanīnāṃ paramaḥ sa lābhaḥ | aṇubhramāṇāṃ bhramabhārayogaḥ sukhaṃ na cāmedhyaviśeṣato'pi ||
[410,4]
taddharmasākṣātkaraṇāditi ceddharmakāyadṛk | prasaktā na tu saṃbhogakāyadṛk tasya sidhyati ||
[410,5]
tadākāratayā tasya tadākārodayo dhiyaḥ | tadbhogaḥ sārvabhaumānāṃ śubhasaṃbhārasaṃbhavī ||
[410,6]
śuddhalaukikavikalpasaṃmukhībhāvabhāvi paṭudharmadeśanam | uddharapraṇidhipākato'thavā sarvavittirapi tattadarthataḥ ||
[410,7]
grāhyādyabhāve'pi tattadarthināṃ tattadarthasaṃvādasaṃbhavāt, sarvajñatāvyavasthāpi sarvasvabuddhyākāravilāsa iti | athavā, yathā sakaladehināmanubhavasya citrā sthitiḥ samantasamayatraye tadanukārisarvākṛteḥ | dhiyaḥ praṇidhipākataḥ samudaye svarūpaśriyā sahaiva vividhākṛtivyatikaraikarūpo vibhuḥ || sūkṣmatarābhrapatrapihito'yamarūpadṛśaḥ sarvamidaṃ svarūpamadhiyanti daśāvanayaḥ | tatra ca niścalāpratimabhāgamuśanti vapurgocarabhāga eṣa iti śeṣamaśeṣamapi || citramanekamekamiti kiṃkṛta eṣa vidhiḥ pārthiva eka eṣa iti kiṃkṛta eṣa vidhiḥ | saṃvṛtisatyametya yadi sā sthitirevamiyaṃ jñānaśubhorubhārajanitastu mahātiśayaḥ ||
asya ca citrākārarāśeḥ nirupadravabhūtārthasvabhāvasya viparyayaiḥ | na bādhā yatnavattve'pi buddhestatpakṣapātataḥ || (pra. vā. 1. 212–3)
tathā hi, saṃbhārābhyāsajanmā niratiśayarucergocarasvaikavittisthityāgantuprapañcāpacayaparicitākāśakakṣāprabhābhūḥ | nānānirmāṇavṛndairanuparatajagatkṛtyarāśirdaśeyaṃ heyā kenāstu yasyā yadi paramucitā vyutthitiḥ kalpanaiva ||
{11.3}
<tṛtīyaḥ paricchedaḥ>
[412,1]
kathaṃ punaḥ svasaṃvedanamātrasthitau hetuphalabhāvasiddhiḥ, yataḥ prakṛtaphalahetupaddhatiravadhānabhājanībhavatu ? tathā hi, na pūrvā na parā nāpi tadubhayavāsanāprasūtānusandhānarūpā buddhirasmādidamiti bhedagrahaṇanāntarīyakaṃ hetuphalabhāvānubhavavyavahāramavatarītuṃ śaknoti, sarvāsāṃ svavinmātramayatayānyadīyavārtāparicayānupapatteḥ | yadyapi cādya dhiyāvadhimātramadhigataṃ tathāpi nāvadhimat, parayā cāvadhimadeva nāvadhiḥ | anusandhānadhiyā tu naikayāpīti ko'paraḥ pratipattā ? avadhiravadhimadityapi tadvalādeva yasmānnaikamapi viṣayaḥ tataśca tayorapi śuddhasvarūpameva viṣayaḥ |
[412,2]
etena pūrvāparabhāvaḥ pratyākhyātaḥ, pūrvāparatayāpi kayācidagrahāt, yena tadātmaka eva hetuphalabhāva iti manorathasiddhiḥ | na hi pratyakṣasyātra vyāpāraḥ, bhinnapratītyabhāve pūrvāparatvāderdūrīkṛtatvāt | athāpi syāt, krameṇodayāt pūrvāparībhāvastāvadasti, tataḥ pūrvāparā buddhirātmānaṃ pūrvāpararūpamevānubhūtigocarīkaroti | vimarśākāravirahāttu śabda eva paramapravartitaḥ | na ca tāvatā vastvanubhavahāniḥ, na hi nāma rūpaṃ vastūnām, tadapi paścādanusandhānabuddhyā pravartate | na ca tāvatā tasyāḥ svavedanakṣatiḥ |
svasaṃviditaiva hi paratra bādhakamupasthāpayati, pūrvapūrvāhitaviśiṣṭasaṃskāradvāreṇa niyatapūrvāparabhāvabodha eva ca hetuphalabodha iti |
[412,3]
atrocyate,
[412,4]
anātmasaṃvittyabhimānakāle samastametad vyavahārayogyam | svarūpasaṃvittiparāyaṇatve kva bhedapūrvāparabhāvayogaḥ ||
[412,5]
bahiryathā bhinnadhiyā grahārhaṃ parasparaṃ tasya tathā bhidāpi | tathaiva pūrvāparatāpi nocenna bāhyamastyeva ca bāhyamānaḥ ||
[413,1]
bāhyasya pūrvāparatā yathaiva tathā dhiyo'pi grahaṇaṃ svayaṃ tu | smṛtiśca saṃvādavatī dvaye'pi kiñcitkaro nānubhavo'nyathā hi ||
[413,2]
tato'nusandhānadhiyā vyadhāyi yat svasiddhamevāpramayāpi tat kila | pramāvatāre tu parāpravedane sphuṭaṃ viyaccitraṇamīdṛśī sthitiḥ ||
[413,3]
na koṣṭhaśuddhyāpi tathocitā sthitiḥ yato na jātu pratipattigocaraḥ | kadāpi kenāpi hi dṛṣṭamanyadā saheta sandehamabādhitaṃ yadi ||
[413,4]
kramo'pi tasmādavasāya paddhatiṃ vinā na so'pyandha ivānyavedane | tato bahirviplata eva na pramā na viplutaḥ svātmani tatra na kramaḥ ||
[413,5]
tathā dhvanereva na siddhirityasat parāparībhūtamapīkṣitaṃ na hi | parasya vittirna na cātmano bhramaḥ bhrame'pi na svasya tathā vivakṣitam ||
[413,6]
nanu hetuphalabhāvavilopastvayāpi kathaṃ sādhyaḥ, pramāṇābhāvāt ? na hi pratyakṣaṃ niścāyakam, avikalpakatvāt | nāpi vikalpamātram, atiprasaṅgāt | pratyakṣaje liṅgaje vāvasāyaḥ svakāraṇasyārthasya niścāyakaḥ pratibandhāditi cet ? pramāṇasiddha eva tarhi hetuphalabhāvaḥ kathaṃ bādhyaḥ syāt ?
[413,7]
tadayuktam | na hyevaṃ pramāṇasiddhirupapāditā bhavati, pratyakṣasya hetuphalabhāvagrahaniṣedhe'pravṛttiniṣedhākṣepāt | paropagamāpekṣāyāṃ na ca svatantrasiddhiḥ, prasaṅgasyāsādhanatvāt | kevalaṃ parasya pratiṣedhapratibandhamātramupasaṃharedayamupanyāsaḥ | yadi hetoḥ kuto'pi syād bādhā hetuphalasthiteḥ | sa eva heturatha na siddhā hetuphalasthitiḥ ||
tathā ca, na heturastīti vadan sahetukram ityādi | na ca parasya niṣedhapratibandhe kṛte svayaṃ sadvyavahārasiddhiḥ | atha parasyāpi parāmarśasiddhipratibandha eva, na kenacit pramāṇena hetuphalabhāvasiddhiriti nāsadvyavahārasiddhiriti cet— na, pareṇa tanmātrasyaivārabdhatvāt | sattāvyavahāro'pi hi prasādhakapramāṇādhīnaḥ siddhaḥ, tadyadi hetuphalabhāve'pi kiñcit pramāṇaṃ syāt, syāt tadbhāvaḥ | tadabhāve kathameṣa iti ? tadayaṃ hetuphalabhāvaḥ kvacit kadācidupalambhasaṃbhāvanāvinākṛto bahirarthena sārdhaṃ niratyayāṃ maitrīmāvahati ||
[414,1]
bāhye doṣantarasyāpi saṃbhavānna tuleti cet | dūṣaṇāntaramatrāpi yathābhāṣyakṛtoditam ||
[414,2]
vinmātrānavatāre'pi sūtravārtikayorgiraḥ | tathaiva balanād bhāṣye svakasvātantryabimbanam ||
[414,3]
naivaṃ vā kiṃ na bāhye'pi doṣo'yaṃ kevalo mataḥ | yadi bāhyo'nubhūyetetyādi yatno'nyathā katham ||
[414,4]
tadasya tanmaitrīkṛto vidhiḥ pratiṣedho vāvadheyo dhīmatāmastu, kimapareṇa ?
nanu tathāpyata upapatteretadāyātamiti nigamayato'pagata eva hetuḥ, avaśyaṃ cāntato'nupalambho'pi samāśreyaḥ, tat kathaṃ hetuparihāreṇa kaścid yuktinyāsaḥ ? na hi tādṛkprastāve śakyaṃ mūkena sthātum ||
[414,5]
bruvatā niyataṃ kiñcit sādhyaṃ vā bādhyameva vā | tatrāhetuṃ bruvāṇasya svavyāpi pratyayaḥ katham ||
[414,6]
tato dustyaja evāyaṃ satā hetuparigrahaḥ |
[415,1]
kiṃ ca svavacanavyāhatamapyetat, ato hi vacanādarthapratītirasya syāditi bacanoccāraṇamañjasā hetuphalabhāvābhyupagamanāntarīyakamiti kathamapavadet ? api ca, hetuphalabhāvaprabhāvitatvāt sarvavyavasthānāṃ prāṇaprayāṇamāyātametasmin mata iti |
etadapyasaṅgatam | na hi sarvathādhyavasāyasiddho'pi nāsti hetuphalabhāva iti, kiṃ tu tattvataḥ | tato,
[415,2]
yāvat prakṛtyā bhrāntasya vyavahārasya na truṭiḥ | tāvattathā tathā hetorupādānaṃ na duṣyati ||
[415,3]
svavittimātrasidhyarthaṃ yathā hetuparigrahaḥ | tathā tannāntarīyau ca kāryakāraṇanihnave ||
[415,4]
vyavahāraprasiddhā cedastu hetuphalasthitiḥ | adhyakṣasiddhā yadi tu mucyatāmātmavedanam ||
[415,5]
na khalu pūrvāparabhāvavyāpibhedagrahaṇavirodhini svasaṃvedane ca sthitiḥ pūrvāparībhūtahetuphalasvabhāvavedanaṃ ceti sacetasāmādaraviṣayaḥ, tadvaraṃ hetuphalagrahaṇamāñjasaṃ mṛṣyatāṃ vijñānavādavyasanaparityāga eva yuktaḥ | tato yathā prakāśādihetavo nirālambanasādhanāḥ saṃvṛtimāśritya vyavahārasmāraṇopayoginaḥ, tathā śaktisādhanānyāpi pramāṇavacanāni na virudhyante | bhedagrahaṇapūrvakaśca hetuphalabhāvo viditaḥ sāṃvyavahārikasya |
abhedagrāhiṇi pratyakṣe upajāte svayameva parigalati, kadācidabhedameva na gṛhṇīyāt |
tatra dvayorapi vādinoryāvaddhetuvyāpāraparisphuraṇaṃ tāvat sādhu, saṃvṛtisthitayoreva vivādāt | tatra ca hetumantareṇa kva siddhivārtā ? tarhi hetunā hetvabhāvaḥ sādhya iti heturātmānamapākarotītyarthaḥ syāt | nāyaṃ virodhaḥ, paramārthe tāvaddhetorevābhāvāt |
[415,6]
evaṃ sarvavyavasthānāṃ vilopo'pi na bādhakaḥ | kramāt sarvaprapañcopaśama eva śivaṃ yataḥ || sarve hi vastusaṃbandhāḥ phalahetutayā gatāḥ | pratītyotpannatāmātraṃ niraṃśaṃ svavidāgatam ||
[415,7]
saṃvṛtau tu heturapi san sādhyamapi sādhayati, vyavasthā api svasthāḥ | kvātmavadhopālambhaḥ ?
[416,1]
yathā bāhyaṃ grāhyaṃ sahitaparapūrvasthiti tathā yathānyat tadgrāhismṛtimapi tathā saṃprathayati | yadā mūlānveṣe prayati vidhurāṇāṃ sthitiriyaṃ prapañco'yaṃ citraḥ kathamiva tadāpahnavasahaḥ ||
[416,2]
iti saṃgrahaḥ ||
[416,3]
kathaṃ tarhi hetunā hetvabhāvasiddhiriti | ayamasyārthaḥ | hetudvārāyātaparamārtharūpānukāriṇi vikalpe yaḥ pūrvāparākāravirahapratibhāsaḥ sa eva hetuphalabhāvagrahābhāvaḥ, tataḥ savyāpārapratītatāmupādāya nirvyāpāro'pi svapratibhāsa etasmin savyāpāra iva lakṣyate | tataḥ sa heturhetvabhāvaheturiti prakhyātiḥ | na ca kalpanākāravivartaviśeṣādanyastattvābhyadhigagopāyaḥ | na tu svavidekalakṣaṇaparamārthaniṣṭhāyāṃ kasyacit kvacid vivādaḥ, sādhanadūṣaṇāvatāro vā | saṃvṛtau ca tasya dūrabhāve'pi kathañcit tadākārasphuraṇameva śaraṇam |
[416,4]
ataeva ca vacanādarthapratītiḥ syāditi jānānasya heturnāstīti prayogastattvata iti viśeṣaṇāpekṣa eva | tathā ca na virodhaḥ sarvathāpahnave tu syādeṣa doṣaḥ, yathā avācakaḥ śabdaḥ, nānumānaṃ pramāṇamiti, tatrāpi tattvata iti viśeṣaṇānna kvacid vyādhātaḥ anumānamapīndriyapratyakṣavat saṃvyavahārata eva pramāṇaṃ, na tattvataḥ, saṃbandhagrahaṇādyapekṣatvāt | na ca svavinmātramagnena tacca śakyam, svabhāvahetāvapyanvayavyatirekayoḥ pratītibhedasādhyatvāt | saṃvādācca prāmāṇyaṃ, na ca kvacid bhinne vastuni saṃvādaḥ | tasmāt svavedanātiriktasya prāmāṇyaṃ sāṃvṛtameva, tathā hetuphalavyavahāro'pi sāṃvṛta eva, ekapratītikatvādubhayoḥ, na paratra yathā mānaṃ tathā hetuphale ca na | yathā ca hetuphalate paratrāpi tathā pramā || tat kasmin bharamādhāya mānasiddhirihocyate | tattvato'nyagrahāsiddheḥ saṃvṛtau siddhasādhanam || avicāritaramyā dhīḥ saṃvṛtiryāvadanyavit | uttarottaradhīgrāhyaṃ tattvaṃ syād yāvadadvayam ||
idamito jātamiti ca, liṅgāt paravido vāsya vikalpasya samudbhavaḥ | iti saṃvṛtireveyaṃ vyāpāraḥ svavido'tra na || tathābhimānamātraṃ syādanusandhānadhīrapi | tato'bhimānamātrād yat siddhaṃ sāṃvṛtameva tat || yāvacca saṃvṛtistāvaddhetvādiniyamaḥ sthiraḥ | aniṣṭaparihāreṇa pravṛttiśca na duṣyati || atha śaktiṃ vinā na syāt saiva śaktestu saṃbhave | sāṃvṛtatvakathā mithyā śabdabhedena kiṃ phalam || kevalaṃ hetuphalayoḥ sahyaṃ bāhyatvameva na | bījākāradhiyastu syādaṅkurākāradhīriyam || tayostarhi dhiyorhetuphalabhāvavido dhiyaḥ | bhedabāhyavidevāsau śabdabhedena kiṃ phalam || abhede dvaitavirahānna hetuphalatāsthitiḥ | te eva vā dhiyau syātāṃ vyatirodhavirodhike || na pūrvā na parā buddhirnātmā tadgrāhako'paraḥ | paścād vikalpo grāhīti śalyo jeṣyati pāṇḍavān || yadi śaktigraho bāhyagraho'pyastu hriyātra kim | atha nyāyaruco rucyā muktiḥ śaktigrahasya ca || dṛṣṭamityavasāyaścedvahiraṣyeṣa vidyate | svavinniṣṭhaiva bāhyasya bādhā saiva phalāṅgayoḥ ||
tathā ca sūtram,
[417,1]
hetupratyayavyāvṛttiṃ kāraṇasya niṣedhanam | cittamātravyavasthānamanutpādaṃ vadāmyaham ||
[418,1]
anutpādamiti phalaniṣedhaḥ | cittamātrasthitireva hetuphalaniṣedho vyaktaḥ |
[418,2]
hetunaiva bhavato yadi vṛttiryāvadeva bahiradhyavasāyaḥ | yāvadātmamatirapratibhāvād vyāpṛtiṃ na parato na tu yadvat ||
[418,3]
nānumānamapahāya nirṇayo nānumā ca paramāṃ vidaṃ vinā | svaṃ paraṃ ca vinihanti sā yathā svaṃ paraṃ ca mama hetavastathā ||
[418,4]
rūpatrayanirūpaṇaviśuddhasādhanaprabhavaṃ prakṛtyā bahirmukhapravṛttikamanumānamanyavittināntarīyakamapi parabodhasādhanāya sādhanīkurvantaḥ kvacit prakaraṇe tadarthānuvādinameva virodhadūṣaṇena codayantīti ka eṣa nyāyaḥ | kevalaṃ yathā pṛthagjano nānumānaprāmāṇyaṃ parihṛtya jīvituṃ śakto dvaitābhiniveśāt, tathā tadavasthāpitasatyādhimokṣamapi | ya eva ca tatsiddhasvabodhamātratāyāṃ satyādhimokṣaḥ sa eva bāhyānumānayorapamānaḥ | na ca tathā sthātuṃ śakyam, anyathā tadaiva sādhyasiddherabhyāsalakṣaṇaprayāsanirāsaprasaṅgāt |
tatasta eva viplavamahimna ātmādhimokṣādiva pravṛttau sākṣātkriyālābhe pratiṣiddhaḥ sarvatrago dharmadhāturiti nānumānasyāpalāpe punaḥ pratyāvṛttiḥ kṣoṇendhanaśikhinaḥ kṣaye'pi bhasmavat | ata eva,
[418,5]
nirālambā praśāmyatīti
[418,6]
saṃvṛtisaṃjñitā vikalpabuddhirityarthaḥ | ayameva cārtho hetuphalavicāraprastāve anūdyate, nādhikaṃ vidhīyate | yāvadeva bahirmano'numānamānanaṃ ca, ayameva hetuphalasvīkāraḥ, tadaiva tadāśrayasyaiva liṅgasya, parokṣe jñāpakatvāt, tatpratītau kārakatvāt |
yaśca paścādātmavedanamātrasthitau tatparibhavaḥ sa eva hetuphalabhāvasyeti kimatrābhiniveśena ? kathaṃ tarhi vijñānavāde vārtikakārasya kārakajñāpakavyavasthā ? satyamavāntaravyavasthāmātrametat | ataeva buddhirāśritya kalpyeteti vacanarītiḥ | tattvaniṣkarṣe tu, aśaktaṃ sarvam (pra. vā. 2. 4)
ityādi |
[419,1]
tadayamarthaḥ, advaitādarvāk pratipādyajanasya mṛdumadhyādhimātrabuddhibhedād yathā tathā vā vyavasthā kriyeta, krameṇa matipāṭavāt tatra tatrānavasthitāvadvaite viśvāsaḥ |
ata evottarottaraparamārthavatsaṃvṛternānātve'pi tadapekṣo hetuphalabhāvāvatārastrividhapratyakṣānupalambhasaṃbhava eva tattvam | svābhiprete'pi vañcanā mā bhūditi tataḥ saṃvṛtyantarādiyameva saṃvṛtirupādeyā, na punaraparamārthābhiniveśāviśeṣe'pyadhamā, abhiprāyasaṃvādetarābhyāṃ viśeṣāt | tadayamaparyanuyoga eva kathamapramāṇāt pratītimātrādarthasiddhiḥ kiṃ punarvicārabādhitāditi ? na hi tatra kācidarthasiddhiḥ puruṣaparitoṣamātrādanyatra | yādṛśī sā pratītireva pratītiḥ, tathānarthasiddhirevārthasiddhiriti yakṣānurūpo baliḥ | yadyāryahṛdayānurodhaḥ, asmadīyahṛdayena tu sarvamasti, nipuṇena tu pratipattrā tathā pratipattavyam, yathā paritoṣamātre'pi vipralabhyeta | ata evāha,
[419,2]
sāṃvyavahārikasya cedaṃ pramāṇasya rūpamuktamityādi |
[419,3]
tasmānna sāṃvyavahārikasya pratiniyatasādhanānusāradoṣaḥ, anyasya kva paritarṣaḥ ?
nanvasmanmatena tāvat sarvamasti, tattvasākṣātkāriṇāṃ tu nāstīti kvāvasthānamastu ?
satyam,
[419,4]
jñātatattvasya loko'yaṃ jaḍonmattapiśācavat | jñātatattvo'pi lokasya jaḍonmattapiśācavat ||
[419,5]
tadatra svātantryamicchāyāḥ |
[419,6]
lokasyāsatprakāśced vyavasthāto'stu nāñjasā | svābhāsakalpanādanyaddhetvāderna hi bhāsanam ||
[419,7]
tasmāt tattvataḥ kāryakāraṇabhāvābhāve'pi saṃvṛtāvaśakyaparihāratvāt katham anavadheyaḥ ? prakṛtasya phalasya hetusaṃbhārāt saṃbhavaḥ, sāṃvyavahārikasyaiva tadanuṣṭhānārthitayā tadanusaraṇāt | tattvasākṣātkāriṇastu yathā na hetuphalabhāvasiddhiḥ kvacit, tathānuṣṭhānamapi na kvacit | kathamanarthakāriṇaḥ sattvamiti cet — na, asmadapekṣayā strakṣaṇākṣīṇaparārthakriyāprabandhāvicchedāt | tattvatastu prakāśa eva vāstavī satteti vyavasthāpitaṃ citrasyaiva rūpasyeti sthitam |
[420,1]
nanu tathāpi,
[420,2]
citraṃ tadekamiti cedidaṃ citrataraṃ tataḥ | (pra. vā. 2. 200) tataścitratamaṃ cedaṃ yad bhede vedanaṃ mithaḥ ||
[420,3]
nānākāraṃ hi citramabhidhīyate, tataḥ parasparaviruddhadharmādhyāsināmākārāṇāṃ kathamabhedaḥ ? bhedo'pi tarhi kathamekavedanāntargatānāṃ bhinnasantānavat parasparamasaṃvedanāt ekasyaiva kasyacit pratibhāsaprasakteḥ | tadayuktam, viruddhadharmādhyāsasya tadavasthatvāt |
tasmādanekamevedam, abhinnopādānajanyatvāttu parasparamadhyakṣabhāvaḥ sāhityapratibhāsasvabhāvaḥ | santānāntarabhuvāṃ tu buddhīnāmabhinnopādānatāvirahānnātivyāptiḥ |
[420,4]
atra cintyate,
[420,5]
ekopādānatā tāsāṃ nānātvaṃ kimapohati | nānātvādeva cānyonyavedanaṃ tāsu neṣyate ||
[420,6]
na hi saṃvit parasaṃvidamāviśati | ekasaṃvidargalavigamādeva ca svaparavidām anyonyavedanāpavādaḥ | sa cāpracyutaḥ prastute'pīti na viśeṣaḥ | nanu sāhityapratibhāse vyavasthāpye kimekasaṃvidāveśena, sādhyavirodhinā tamantareṇāpi kṣaterabhāvāt ? nanu sāhityamityapi sahacāramātraṃ taddeśakālopaniyate lakṣaṇaṃ khyātam | pratibhāsaśca teṣāṃ svasvarūpasākṣātkaraṇamiti nānyonyavedanamupapāditam, santamasamagrasannihitānekapuruṣavat | tataḥ parasparasaṃvidāveśa eva parasparavedanavyavahāropayogī kimatra sāhityamātreṇa ? atha sarveṣāṃ sarvatra pratibhāsa eva sāhityapratibhāsaśabdenābhimataḥ, tadā sāhityapratibhāse'pi sādhye viruddhaḥ sarvatraikasaṃvidāveśa iti riktā vācoyuktiḥ |
tadarthatve hi sahāya evāyam |
[420,7]
ekasaṃvidi nānyonyadhvaniścet tadapahnave | pratītireva nānyonyamarthadoṣo'tra duḥsahaḥ ||
[421,1]
mā bhūd vā sāhāyyaṃ sāhityapratibhāsasya tu parasparapratibhāsārthatve abhinnopādvanatve'pi bhedāniṣedhāt, na hi svasaṃvitparasaṃvidamāviśatītyatra dūṣaṇe kimuttarīṃkṛtamiti na vidmaḥ, paryāyamātraghoṣaṇe viśeṣāpoṣaṇāt || ekopādānabhāve'pi na hi tāḥ sahitā api | āviśanti mitho vittimanyathā bheda eva kaḥ || svavidekanimagnāstā na spṛśantyanyasaṃvidam | sākṣātkurvanti cānyonyaṃ kimapyetanmahādbhutam ||
api ca,
[421,2]
upādānābhedād vyatiparicayaśced varamataḥ svabhāvasyābhedo bhavatu na tu bhinne'pyanubhavaḥ | tathaikā sāmagrī yadi niyatavastugrahasahaṃ sṛjeccetastat kiṃ bhayamubhayathā lakṣaṇahateḥ ||
[421,3]
evaṃ hi satyutpattisārūpyābhyāṃ yad grāhyalakṣaṇaṃ tasya dūṣaṇād bhītirna kācid, bahirarthavādino'nyathaiva grāhyagrāhakabhāvasya sulabhatvāt | tatropādānābhedāt parasparamanubhavaḥ sarveṣāmanubhavasvabhāvatvāt | ekasāmagrījanyatve tu jaḍānubhavayoḥ pratiniyataṃ vedyatvaṃ vedakatvaṃ ca syāt | tatpratibandhācca nātiprasaṅgaḥ | atha jaḍasyāpi tadānīṃ sphuraṇāt kutaḥ pratiniyamaḥ ? jaḍopādānatvādeva grāhyaṃ, tadanyad grāhakamiti | indriyeṇātivyāptiriti cet — na, sāmagrīsāmarthyādeva nīlasyaiva vedyatvenotpatteḥ |
[421,4]
sahabhāvitayānyonyamupakāraviyogitā | tādātmyavyativṛttiśca yuvayorubhayorapi ||
[421,5]
atha prakāśotpatteḥ sādhāraṇatvadoṣa iti cet ? vedyatvenotpattirna prakāśatvena |
kimidaṃ vedyatvamiti cet ? svasaṃviditayoḥ kimidaṃ parasparavedanamiti samānam | atha na vedyatvaṃ prakāśotpatteranyaditi cet ? tathāpi sādhāraṇatvaṃ sāmagrībalādeva parihariṣyate |
athaikarūpatvād vastuno nīlatvavat prakāśenāprakāśenāpi nanvasādhāraṇena abhūtvā sthātumaśakyam | śakyameva sāmagrībalāditi tūṣṇīkāmāsyatām |
[422,1]
atha pramāṇavyāhato'yamartha iti kva sāmagryāḥ śaktirupanīyatām ? yastarhi tadavatāramapi nāpekṣate svarūpanirūpaṇe svayameva parigalati, tatra kathamupādānābhedanirdeśaḥ ?
na hi dvayoḥ prakāśayorutpannayorekenānyaḥ prakāśyate, ekasyānyaḥ pratibhāti, ekasmin veti kācidarthasaṅgatiḥ | yathā hi pradīpasya svaprakāśaḥ kathañcid vidito jñāne tadanusāreṇānugamyate, tathā na pradīpānāmanyonyaprakāśatāpi kācidupalabdhā, tato yathā dīpena dīpāntaraṃ prakāśitamiti viplavastathā jñānena jñānāntaramiti | tat kasminnarthe ekopādānamuttaramastu ?
etena svasya vedanamityayogavyacchedasyāpi nāpahnava evātivyāptiparihāraścet sulabha ityapi nirastam, paravedanārthasyaivāpratiṣṭhānāt |
[422,2]
paraprakāśo'pi dṛṣṭa iti cet ? so'pyaprakāśopādānasya prakāśakṣaṇāntarajananadvāreṇetyanavasara eva jñānadīpādiṣu | yastu tatrāpi sahabhāvinamālokaṃ paṭasya prakāśakamicchati so'pi na lokādhyavasāyamātreṇa tattvavyavastheti, idamasyeti vyavasthānibandhanānumāne yadi tajjñānajananamāśrayet, tat tarhi jñānena sahabhuvārthasya prakāśanasvīkāre nāstīti duḥsthā vyavasthā | athehāpi pṛṣṭhajavikalpajñānāpekṣayā sāmyam ? tarhīdameva grāhakaṃ na pūrvakam | idantvabhinnakālamiti sautrāntikamatāvatāraḥ |
[422,3]
atha nālokasya jñānajanane'pi tāvatā prakāśakatvam, jñānamapi sahabhāvyeva, kiṃ tu sāmagrītaḥ sahotpattimātreṇa, tarhi tadātanendriyāṇyapi prakāśakāni prasajyeran, teṣāmaprakāśarūpatvāditi cet ? prakāśo'pi prakāśa evāstu, prakāśakastu katham ? na hi pītasya sahabhāvamātreṇa nīlaṃ pītakaṃ bhavitumarhati | tasmānnākiñcitkaraṃ kasyacit saṃbandhapaddhatimadhyāste | kāraṇopakāradvāreṇa tu pradīpo'prakāśasvabhāve ghaṭādau dṛṣṭaḥ tadvyavahārabhāk, tatastajjñānasya jñānāntaraṃ prakāśamiti gamyamānaikopādānabhāve na ṣaṣṭhīṃ prayuñjīta nāma |
na punaradhyakṣatāpekṣayā, caitrasya maitraḥ sundara ityatra yathā gamyamānasaudaryatāpekṣayā, na tu saundaryāpekṣayādhyakṣatā, saundaryayorekātmaniṣṭhatvāt |
[422,4]
naivaṃ kaścit prayuṃkta iti cet ? yadi paribhāvakaḥ syāt tadapi kathaṃ prayuñjīta, samānatvāt nyāyasya ? tadasyāndhadugdhanyāyena grahaṇe gatametad grāhyagrāhakalakṣaṇavaidhuryadvāreṇādvayasādhanaṃ nyāyanāyakasya | na cāyaṃ nyāyaḥ, tat kimanena vārtikakāradveṣāt śubhaguptajuṣṭaloṭanena ? anekapradīpavadeva tarhi saṃvidaḥ sahitāḥ pratibhānti bhinnāśceti vedanenāpi ko'rtha iti cet — na, vyatiriktapratipatryapekṣayā hi sahitāḥ prakāśanta iti vyavahāraḥ | nanu tadabhāve'pi sahitānāṃ prakāśanaṃ na kṣīṇam | evametat | na tu eko'pyanyasya prakāśa ityasti | svasvaprakāśarūpatā punarayoghaṭīpihitānāmapyastīti na prastutasiddhiḥ | tasmādanyonyasaṃvidantarbhāva evānyonyavedanavyavahārasiddhiḥ | na hyekadīpaprabhavā api parasparaprakāśino dīpā iti vārtāpyasti ||
[423,1]
bhinnā evāṇavastatra jīvaṃ cet sutarāṃ priyam | kvāpyadṛṣṭestathā hetorasādhāraṇatā sphuṭam || svaprakāśo yathā dīpo dṛṣṭo'nekastathā yadi | bījābhedānmitho bhāsastatra dṛśyeta sādhvidam ||
[423,2]
tadayamekasāmagrīsaṃbhavo'vyabhicāradvāreṇa kvacidekadarśane'nyānumānāya prabhavet, nānyādhyakṣatvāya, rasarūpādivat | evamekopādānatāpi sajāyīyatāmadhikāṃ prasādhayet, na svabhāvasaṅkarasādhyamanyaprakāśam | anyathā kvacidekamanyasya jaḍamityapi syāditi |
etenābhinnopādānatvameva parasparapratibhāsa ityapi kalpanamapāstam, ekopādānānāṃ jaḍānāmapi parasparajaḍatvaprasaṅgāt | ātmātmarūpeṇa hi teṣāmapi jaḍatvam, evaṃ prakāśatvamapi ||
[423,3]
api ca,
[423,4]
na rūpajananadvārā yathā vastumati sthitiḥ | ekopādānabhāvena tathāstu paribhāṣayā ||
[423,5]
yathā hi, sautrāntikasya sarūpajananameva grāhyatvaṃ, na tu tasyāpi sphuraṇam, evamekapratibhāsa evānyapratibhāsaḥ syānna citrapratītiḥ | kiṃ ca, ekopādānatvamapi śuddhāvadheyametat, svapnajāgradavasthayościtrākārasyaiva hetutvāvadhāraṇāt | vyākulakāle'pi vikalpasyānekākāravivartatvāt, ekavastuvikalpane'pi pradeśabhedenākārasya citratvāt | puñjāt puñjotpattau cānyatamasyaiva sāmarthyakalpane ca kvacidanekasya janakatvaṃ bhāvābhāvānukāraṃ samānam | vicchinnatīlākārādapi nīlākārodayadarśanāditi nottaramacitrāt citrotpattivādinaḥ | aśakyasaṃkhyānatvācca na nyūnādhikabhāvaḥ | kiṃ ca vaṭavat,
[423,6]
nyūnādhikatve'pi bhavet kiñcidekamanekakṛt | na tvekabhāvo nyūnasya bhāve vā citramadvayam ||
[424,1]
tajjñānaṃ tadvadanyadapi gāḍhasvāpādyavasthānantaraṃ cālayavijñānāt pradeśabhedena citrādeva citrāntarotpattiḥ | astu vā saṃmūrcchitākārādekasmāt kadācit kutracit citrasya krameṇākrameṇa vā bhāvaḥ | yadā tāvat jāgarānantaraṃ yāvatkālamanavaruddho middhādibhistāvat prathamakṣaṇabhuvo vihāya nāpareṣāṃ parasparamanubhavaḥ syāt, upādānabhedāt | paramparayā tadekaprabodhāditi cet ? yathā yathā tarhi vyavadhānaṃ, tathā tathā mandatātāratamyādanyo'nyaprakāśapraṇāśaḥ kiyatāpyantareṇa syāt | citraprakāśāvināśaśca jāgarādibhiranekaṃ dinamanubhūyate, nāpi mandatātāratamyam | naivaṃ jñānākāre śakyamiti cet ? ekākārasaṃvedanena bhinnasya saṃvedanamityapi kathaṃ śakyaṃ yadi nāmopādānābhedaḥ, svagatasyaiva bhedābhedasya prayojakatvāt ? na ca prasaṅge tattvameva, viparyayaparyavasāyitvāt |
[424,2]
kiṃ ca,
[424,3]
upādānena saṃbandhādupādeyasya ced grahaḥ | upādānasya kiṃ neti saṃbandho na prayojakaḥ ||
[424,4]
svabhāvaviprakṛṣṭo hi parasparasya bodhaḥ, tāṃ ca sīmānamatikramya sannikarṣaḥ svaprabhāvamādarśayati, sa copādānenaiva sārdhaṃ mukhya iti ekasāmagryadhīnānumānavaddhetupratītidvāraka eva sahabhuvo bhinnasyānubhavaḥ syāt | atītatvānneti cet ? svabhāvakālaviprakarṣayorna kaścid viśeṣaḥ | athopādānasya dvayamapyetat, sahabhuvastu svabhāvaviprakarṣamātram | atra tarhi sannikṛṣṭatvamapi nikṛṣṭam | upādāne tu prauḍhamiti godhāśaśanyāyaḥ | sannikarṣabalācca grahaṇasthitiḥ | athātītasphuraṇe vartamānatvameva syāt, kathamatītatvam ? tato nātītasphūrtiḥ | yadīdṛśī tattvadṛṣṭiḥ parasyātmabhūtayā saṃvidā saṃvedyamānaṃ paraṃ svarūpameva syāt kathaṃ paravittiḥ ?
[424,5]
tatrānunmīlitākṣasya sannikarṣaghoṣaṇamanyatrāpyastu | yogivad vātītagrahaṇamapi syāt | evaṃ prabandhapravṛttau pūrvapūrvasarvakṣaṇavīkṣaṇaprasaṅgo yāvadekamupādānamanavadhirvā |
yathā vyavadhitāratamyaṃ tathā sannikarṣaprauḍhitāratamyamiti | evaṃ svopādeyasyāpi pratibhāsaprasaṅge sarvaṃ tadvat | api ca yadi citrapratibhāsasya bheda eva tadā nīlapītavannīlakhaṇḍayorapīti paramāṇuparyantadarśanāt na kiñcidekaṃ saṃviditamasti yasyānyadekopādānaṃ syādityapratirodhamāndhyamaśeṣasya jagataḥ | na vā kiñcidityetatparyavasāno'yaṃ vādaḥ |
tad yadīdameva vivakṣitaṃ kimanena phalguvalgitena ? ṛjunā krameṇānekatvamapi bhāvānāṃ nāstītyetadevocyatām | ākārāṇāmavastutvamiṣṭameveti cet ? tathāpi kimanena nyāyamasahamānena ?
[425,1]
api ca, ākārāṇamavastutvānnaikopādānasaṃbhavaḥ | prakāśamātrasya punarbhedābhāve'pi na kṣatiḥ || athāpi bheda iṣyeta na mṛṣyeta mithaḥ prathām | mithaḥ prathāyāḥ kṣāntau tu grāhyagrāhakatā parā ||
iti siddhāntaviplavaḥ | tadayamācāryanirapekṣamākhyāyamāno'pyupādānābhedaḥ svabhāvabhedamanākṣipannaiṣāmākārāṇāṃ parasparānubhavavibhāvanāya prabhavati | dṛśyate tāvadevaṃ cet dṛśyatāṃ kiṃ tvabhedataḥ | bījasya svātmano veti vicāramidamarhati || ekatve citratā'bhāvo nānātve sutarāmayam | naikatvaṃ nāpi nānātvaṃ buddhīnāmupapattimat ||
tat ko'tra paramārthaḥ ? tathā hi,
[425,2]
ākārā yadi rūpameva manasaścitrāḥ kathaṃ kiṃ nu vā cetaścitramanekameva yadi tat kutraikyamāsthīyatām | aṇvākāradharā ca dhīraviṣayo nāpi kṣamā saṃhatau bhāsante ca parasparavyatikaraṃ ko'pyeṣa māyāvidhiḥ ||
[425,3]
tasmāt, idaṃ vastubalāyātaṃ yadvadanti vipaścitaḥ | yathā yathārthāścintyante viśīryante tathā tathā || (pra. vā. 2. 209) bhāvā yena nirūpyante tadrūpaṃ nāsti tattvataḥ | yasmādekamanekaṃ ca rūpaṃ teṣāṃ na vidyate || nāṅgāni dhārayantyete vicāraviṣadūṣitāḥ | varaṃ hyapekṣitā bhāvāḥ kṛtvā gajanimīlanam ||
iti | svapnamāyāmarīcigandharvanagarapratibhāsavat sarvadharmaśūnyataiva nyāyaprāpteti paramārthaḥ | nanu bhagavantamadhikṛtya prakrānto vicāraḥ, tat kimīdānīṃ buddho'pi bhagavān māyopamaḥ svapnopama iti cet ? kasya punaratropālambhaḥ svayameva bhagavatā tathā prathanāt, sollāsaṃ tadvyāhṛteścāryairudyotanāt, tathatayā ca tathāgatapṛthagjanayoraviśeṣasvīkārādāgamopagītagāmbhīryaudāryaviśeṣādanyatra ? nanu vyāpakānupalabdhibādhitatvāt lakṣaṇādyākārāṇāmalīkatvāt kvaudāryamasatkhyātiprasaṅgaśca ? asatpratibhāsijñānasvabhāvatvena bhrāntatvāt kva gāmbhīryam ? tadayuktam, atasmiṃstadgraho bhrāntirbhrāntiranyā nirākṛtā | alīkaṃ cānalīkena rūpeṇa na sa paśyati || yathā sthitā dharmateyaṃ tathā jñānāt tathāgataḥ | vyavasthāmātrato'pyasya bījābhāvād bhramo na hi || yataḥ pravṛttivyāvṛttī vikalpād vāsanābhuvaḥ | tayoḥ samūlamunmūlānnirvikārapadasthitiḥ || asatkhyātirmate cātra nāniṣṭābhāsateha yat | asattattvena tatsarva na cāstyanyadabādhitam ||
pūrvaṃ vistareṇa nirastatvāt |
[426,1]
athāpi dharmottaramārgasaṅgādanaṅgamaṅgīkṛtametadeva | dakādikākāraviviktamantaḥ parisphuradduḥkhasukhādi cetaḥ ||
[426,2]
nātra kila bādhakāvatāro deśavitānībhāvāditi | tadapi viplutam | yataḥ,
[426,3]
antaḥ sātādiviṣayaṃ bahiḥ śītādigocaram | vedanaṃ tattadākāraṃ bādhakagrastameva ca ||
[427,1]
vyaktiviśeṣameva hi jñānasyākāraṃ vidmaḥ | deśavitānābhāvaśca deśasyālpatvaṃ vā syādabhāva eva vā ? tatra paramāṇuparimāṇe'pi deśe prasaṅgī doṣaḥ kiyatyalpe pratihanyeteti na prathamaḥ pakṣaḥ | dvitīyastu asaṃbhavī saṃbhavinaḥ, saṃbhavinā hi niyamena kvacid bhāvyam | kvacidapyabhāve'bhāva eva vibhāvito bhavati | saṃvedyante cāsukhasaumanasyādayo dehāntastadvahirdeśavyavacchedena sphurantaḥ | anyathā prakāśavannīlādibhiḥ abhede tadvadeva doṣaḥ |
[427,2]
tatra ca kāye kiyantamabhivyāpya deśamāsata iti kimanena ? kā vā sadeśatā, rūpe'pi svarūpātirekiṇo deśasaṃjñitasya kvacidanupalabdheḥ ? nāpyādhāra eva deśo, vātātapayorapyadeśatāprasakteḥ | na ca tadapekṣayā bādhakapravṛttiḥ, kiṃ tu svarūpāpekṣayā |
svarūpaṃ ca niraṅgamapi kalpanābuddhau yathā vyatiriktairiva dharmāntaraiḥ parikaritamābhāti, tathā ihedamiti kālākāravimarśapratyanīkapratyayakalpito nabhogatipratidvandvīva deśo na nāma vyavahāramavatarati | na ceyaṃ gatirantaḥsukhasaumanasyādivedane dūravartinī sparśāntavadityuktaprāyam | atha yathā nīlādau viśadatarordhvādharādibhāgatvaṃ vitastiḥ hastahastipuruṣādiparimāṇaparicchedyatvaṃ copalabhyate, na tathā sukhādiṣviti matiḥ, tataḥ kiṃ deśavattāmātraparijñāne ? evaṃ hyasparśanendriyagandharasadhvaniprabhṛtīnāmapyadeśatāprasaṅgaḥ |
na ca parokṣe vahnyādāvapi pratiniyatadeśatādi śakyam |
[427,3]
atha yatra phale gandharasasaṃbhavastāvati vartamānau niyatadeśāvūhituṃ śakyau, parapūrvādibhāgena ca grahaṇakāle cendriyaśeṣaparimāṇeneti cet ? sukhādyapi dehāntargatābhogāddeśaparimāṇena kiṃ na śakyaṃ pratipattum ? avyāptistu phale gandharasayorupalabdhā |
bhokturniyatadeśopalambha iti cet ? so'pi sthūlagrāhī nāṇuśaḥ pratiniyamena deśamavasātuṃ śaktaḥ | tasmādatra tāvad vartate kiyantamapi deśamabhivyāpyeti samānam |
evaṃ grahaṇakāle'pīndriyadeśaparimityasya pratiniyamaniścaya eva | sukhāderapi vā sa eva nyāyo darśanaśravaṇajanitasyāpi | apriyāvalokanataptaṃ hi locanameva priyadarśane śītalībhavadanubhūyate | kharāṃśutaptasya taḍāgāvagāhane tu vyaktaḥ parimāṇaviśeṣa ūrdhvādharabhāgo vā | anyadeśodayasya tatrāropakalpane'pi sa eva deśaḥ syāt | parimāṇaniyamo bhūmiṣu bhūbhujāmucitaḥ | idameva ca nṛsukhaṃ yacchābdaṃ saṃvedanamiti na bhinnasiddhiḥ, spaṣṭapratibhāsād vā | saumanasyasya tu mānasatvādaspaṣṭapratibhāse'pi tadanusāreṇa saṃbhavina ihaiva kvacid deśa iti sāmānyena siddherapratibandhāt | nāpi nirbandhaḥ tatropayogī, sādhyasyāpi vikalpakatvaprasaṅgāt |
[428,1]
kiṃ ca parimāṇaniyamānavadhāraṇe yadi deśavattāniṣedhaḥ kvacit, kālavattā tu sarvasya mā bhūt kṣaṇasya parimāṇenāvadhārayitumaśakyatvāt | kevalaṃ pūrvaṃ nāsīt paścācca na bhavatīti pratiniyatakālatāmupasthāpayati sthavīyasī buddhiḥ | ihāpi na bahirdehādihaiva tu saumanasyādīti niścayaḥ sthita eva | kiṃ ca, kālayogastāvadiṣṭa eva saumanasyādeḥ, anyathā kadāpyabhavataḥ sādhvī bādhakayuktiḥ, sa eva ca deśavattāmupanayati, kvacidabhavataḥ kadācid bhāvayogāt | yatraiva cāsti sa eva deśaḥ, sa tu sthūlaḥ sūkṣmo veti kimanena ? kāle tu prayojanāntarāpekṣayā niyamasthāpanamiti ||
[428,2]
yathā niyatakālatā niyatadeśataivaṃ sphuṭā, pradeśaniyamastvasāvaṇutayādhimātreṇa vā | dvidhāpi tu na bādhakavyuparatiḥ sukhādāvato nirākṛtagirā kṛtaṃ kimu viśeṣaparākṛteḥ ||
[428,3]
tadevaṃ sattāmātrānubandhinī kālavatteva deśavattā na kvacid vyāpakānupalambhasaṃbhavaṃ bhayamanavakāśayituṃ śaknoti maivaṃ vā svayamapi sattāvyavahārasiddhiḥ kathaṃ sukhādau ?
[428,4]
ekānekavivekāsiddhiryadvadasya bhavato'pi na siddhiḥ | eketarayoranyatarasya svavido mita iva dhāma nirasya ||
[428,5]
yathā hi, nīlasyeva puro'vasthitākārasya sukhāderapratibhāsanāt ekānekarūpavyatirekaḥ pratipattumaśakyaḥ, tathā tata eva tayoranyatarasaṃbhavo'pi puraḥsphuratyevedamekamanekaṃ veti nirūpaṇopalabdheḥ | parokṣe'pi darśanānusāreṇa tathā vyavasthāyām apuraḥsphuratyapi rūpe puraḥsphuradrūpānusāreṇa deśapratiniyamāttigmabhaṅgajāgnikaṇikādivattayorabhāvo'pi vyavasthāpyatām |
[428,6]
satā avaśyamekadhā bhāvyamiti cet — na, vyāpakatvāt tayoranyatarasandehe sattvasyaiva sandehāt | svasaṃvedanasya tu śaktiṃ śvetādivadeva dūrīkuru, mā tatpratyāśayā sthāḥ | na ca pramāṇāntaramastīti parasya sandigdhāsiddhimudbhāvayato'pi na svayaṃ sadvyavahāraḥ | sādhakabādhakavaidhurye sandehasya nyāyaprāptatvāt | svasaṃvidite ca nīlādijñānasvarūparāśau bādhādarśanameva balavad bījamasya | tata eva tarhi bhavatu svasaṃvido'prāmāṇyam, bādhāyā abhāve tu prāmāṇyamiti cet — naivam, adarśanamātreṇābhāvasiddheḥ | bahiḥ samastamabhyastamabādhakasya ca sādhakasaṃbhavānnāparo dṛśyānupalambhaḥ | śāstra eva tu cintito'yamabādhavāda ityāstāṃ tāvat |
[429,1]
vedotpādyakathādīnāmapi caivaṃ pramāṇatā | utsargasiddhaṃ mānatvamityapi grastamagrimaiḥ || svato yatrāpi mānatvaṃ tadabhyāsaphalaṃ viduḥ | bahiḥ samastamabhyastamasadantastu cintyate ||
[429,2]
nanu grāhakākārabalādalīkasyāpi grāhyākārarāśeravabhāsa ityaśakyāpahnavaḥ sukhādiriti cet— na, svaprakāśasvabhāvatvād bhāgayorubhayorapi | kiṃ grāhyaṃ grāhi vā kiṃ syānna cānyenānyabhāsanam ||
iti bahirarthadūṣaṇe prāgeva nirūpaṇāt | na cābhimānamātrād vastusthitiriti | kiṃ cātra mate duḥkhādivannirākārajñānarūpatayā,
[429,3]
rāgadveṣamohamānādinikhilakleśagaṇaḥ sahajo yadi | iṣṭāniṣṭatayā ca vibhāgaḥ kaḥ sākāramate'ṅga virāgaḥ ||
[429,4]
alokākārayogo hi bhrāntirbhavatām | tadabhāvādavidyādayaḥ svabhāva eva bhavabhājāṃ bhaveyuḥ, ālambanadvāreṇālīkatve sukhāderapi prasaṅgāt | tato'niṣṭatayā hānamupādānamanyathā keṣāñciditi sākārapakṣa evākṣarāntareṇoktaḥ | ākāracakraikadeśadṛśyaspṛśyaparyavasānaṃ tu vaimatyamiti na kiñcidetat | yathā bhrāntitve'pyaniṣṭatayā kasyacit tyāgaḥ tathālīkatve'pīṣṭatayā ākāraviśeṣasya sthitirastviti sādhyakṣatiḥ | caittāścaite sukhādaya iṣyante, cittaṃ viṣayagrāhitayā ākārasvarūpaṃ heyam, caittaṃ cāvasthāyīti nāyaṃ saṃprayuktadharma ityāgamavirodhaḥ | abhede ca cittavadevālīkatvaṃ teṣāṃ tadvad vā cittasyāpi satyateti kathamanākārasya sādhyasya siddhiḥ ?
[429,5]
nanu yad yathā bhāvyate tat tathā sphuṭībhavatīti vyomākāramapi cittaṃ bhāvyamānaṃ tathā sphuṭībhaviṣyati, prasiddhākāravirahācca nirākāraṃ tadeveti kathaṃ sādhyasiddhiḥ ?
na, prayojanābhāvāt,
[430,1]
saṃsāradoṣairaspṛṣṭaṃ lakṣaṇavyañjanojjvalam | ātmabhāvaṃ vihāya tvaṃ vihāyastvaṃ yadīcchasi || nanu saṃbhogakāyo'yamiṣṭa evārhatāṃ sutaiḥ | dharmakāyasya lābhecchurbhajed vyomopamaṃ vapuḥ ||
[430,2]
iti cet ? tattarhi na tāvat sādhyaṃ, yathokta evecchāparisamāpteḥ | nāpi sādhanaṃ kasyacidarthasya, nirākārāt kvacidarthasiddherasiddheḥ | parārthasiddhirapi viśiṣṭākārapratibaddhaivetyuktaprāyam | idānīmākārādevārthasiddhiḥ paratastu nirākārāditi ka evaṃ pratyeṣyati syādvādādanyatra ? āgamādevamiti cet ? kva yuktibādhite'rthe śaraṇamāgamaḥ ? puṇyajñānasaṃvalitākāraviśeṣeṇa viśiṣyamāṇārthaśaktiḥ tatprakarṣaparyante svayamapi prakarṣaparyantavartinyeva syāt, kathaṃ tato vicchidyeta, anyato vā saṃbhavet ? kasya kadācit pratītirevāsaṃbhavinī, na cāgamo'pi mukhyākṣara īdṛgarthaḥ, vyākhyāntarāśrayastu yuktiprāgalbhye bhavet, sā ca kṣīṇeti cintitam | tathāpi bādhabhayāt bhaktavyameva tadvapuḥ, abādhatvācca tadevārthasamarthamityapi sidhyatu, tata eva ca prāgapi tadupāyinyevārthaśaktiriti cet ? na so'sti kaścit samayaprakāroyatra sthitaṃ nābhinihanti bādhaḥ |
tathā hi, yadvyomo'yamanalākāram, yadi tāvad khavad vyāpi tadvadevāsya dūṣaṇam | jyotsnātaḍinmaṇijvālāsphuliṅgāditulāsvapi ||
tadvadeveti saṃbandhaḥ | na svarūpeṇa yad dṛṣṭaṃ dṛṣṭāntadvārato'thavā | bhāvyaṃ kathaṃ tadā rūpe tulā teṣveva kenacit ||
bhaviṣyati ? rūpavirāgiṇo hi samyaṅmārgaparicayādeva śuddhibuddhyā tajjñānam | na tadbhāvanādeva vyāpakānupalambhasaṃbhavabhayabhraṃśabhāgī | kiṃ bhūyaḥ ? sāṃśe'vayavivad doṣo niraṃśe paramāṇuvat | nāparaṃ vastu cāstīha sarvagrāsā hi śūnyatā ||
tasmād bādhābhayabhraṃśaśaṃsināpi tadbhāvyamaśakyaṃ ca | pravacanoktatvād bhāvyameveti cet ? tat kimidānīṃ pitṛkūpa iti kṣāravāripānam ? kiṃ vā dhātugatiyoniśrāvakādimārgo na taduktaḥ ? atra ca yasyāpi heyatayā nirdeśaḥ, tasyāpi nājñatayā heyatvam, api tu vineyasyābhilāṣādivaśāt | svargopadeśādeva hi bhagavān pramāṇam |
tasmāt tatropayogabuddherabhāvāt svayamadṛśyasya bādhātikramākāranidarśanasyābhāvācca kuto bhāvanāmayī siddhiriti saṃbhoga eva paryavasānaṃ vyāpārasya,
[431,1]
guṇāstadekaniyatāstadekaniyatā ruciḥ | tadekaniyataṃ mānaṃ bādhenaiva samaḥ paraḥ ||
[431,2]
para eva jino yeṣāṃ taiḥ svaśāstāpi hāritaḥ | śṛjukramagṛhīto ya āgamāllakṣaṇojjvalaḥ ||
[431,3]
śūnyatā saṃvido nānyad gāmbhīryaṃ sā ca tadgatā | sā tu kalpitadharmāṇāṃ sarveṣāṃ veti carcitam ||
[431,4]
āgame'pi svavācā na nirākārasya dharmiṇaḥ | śrūyate dharmakāyatvaṃ vyākhyānyāpi kṛtā na kim ||
[431,5]
iṣṭaṃ khadṛṣṭāntatayā niraṅgaṃ mano'tha śūnyaṃ nanu sarvathāstu | na sarvathā cedupamā niraṃśatyāgo'pi kiṃ na praṇayī priyasya ||
[431,6]
āgantukamalaprapañcavigamenaiva hi vihāyaḥsādṛśyamiti darśitaṃ prāk | ataeva mahāyānotaratantre nirdiṣṭenaiva sādharmyeṇa sarvatra vyomopamā, yathā vyapagatavikalpaṃ gaganavadityādi | tasmānnākāraviraheṇa | yattu, akiñcane nirābhāse nirālambe nirāśraye | cakṣuṣyatha vyatikrānte'pyarūpiṇyanidarśane || yathā nimnonnataṃ vyomni dṛśyate na ca tattathā | buddheṣvapi tathā sarvaṃ dṛśyate na ca tat tathā ||
iti | tatrākiñcanādiviśeṣaṇaṃ vyomna eva rajonīhārādādikṛtasya nimnonnatasya darśane'pyabhāvavibhāvanāyeti vyaktametat | saṃbuddhe'pītyanuktvā buddheṣviti sāmānādhikaraṇyaṃ bādhakabahuvacananirdeśayatnāt | sugate tu bhagavati yathoktākāre evāpavādasamāropalakṣaṇasya nimnonnatasya darśane'pi na bhāva itīyadeva vivakṣitam | astu vā vacanapariṇāmena bhagavatyapi yojanam | yathā tvācāryavasubandhupādairdharmadharmitāpravibhāge nirvikalpajñānalakṣaṇaprastāve dvayena grāhyagrāhakabhāvena nirūpayitumaśakyatvādarūpi, saviṣayatvādanābhāsamiti vibhaktam, tatheha buddha iti prayukte'pyastu | akiñcanatvamapyāgantukarāgādivigamājjñeyam | śeṣamaviruddham | ataeva dharmadharmitāpravibhāge eva, asatkhyānātmato'khyānāditi bhrāntivyavasthitau | khyātiradhyavasāyārthā boddhavyeti nirākulam || kathaṃ paśyasi tasyaivaṃ vibhāti pratibhāsate | ityādivad vikalpe'pi khyātyuktirna virudhyate ||
madhyāntavibhāge ca suvyaktatvāt | yadi tu khyātirākārasyāsato'bhimatā bhavet | yauvarājakarājasya muneḥ saṃbhoga ityasat || tadādhipatyāt tatkhyātiḥ parasyetyuktavān na kim | nityavyāpitayorartha yathā vyaktaṃ vibhaktavān || tasmādadhyavasāyo'yamasataḥ khyātirīritā | śulkavyayabhayānnāto ratnarāśirapāsyatām || taduktidharmakāyasya tyāge'pyeṣa na kiṃ nayaḥ | nanu tasyāpavādena ko buddhaṃ śaraṇaṃ gataḥ || vastuno dharmirūpasya dharmaḥ sāmānyalakṣaṇaḥ | śūnyatākhyo mato dharmakāyaḥ kātaratāraṇaḥ || śūnyatātathatādharmadhātubhūtaśikhādibhiḥ | padaiḥ khyātaḥ svabhāvo'sau svābhāvika iti śrutaḥ || yogācāramate gītaḥ pariniṣpanna ityapi | dvayābhāvatayā sarvaśūnyatā madhyamādhvani || āśravasya parāvṛttiḥ saiva dhāturanāsravaḥ | tattvaṃ ca paramārtho'sau tadvodhād buddha ucyate || tanniścayaphale māne tadvalālambino guṇāḥ | na śakyo nihnavastasya vibhinnasyeva dharmiṇaḥ ||
avaśyaṃ hi prakāśamānametaccitraṃ śūnyatayā sākṣātkartavyam, tāvataiva bodhisiddhiriti kimapareṇa ? na ca svasaṃvedanādanyat sākṣātkāri | sā ca tathatā saṃkleśavyavadānāvasthāsādhāraṇaścittadharma iti svābhāvikaḥ sahajaḥ prakṛtiriti cābhidhīyamāno'pi vyavadānāpekṣayā dharmakāyavyavahāragocaraḥ | tatra kṣaṇikatā tāvadākāraviśeṣānapekṣāsau bhāvyamānā yo ya evākāraḥ sannidhīyate, taṃ tameva pratividhyatīti dharmitāniyatatallakṣaṇādiniṣpādakapuṇyasaṃbhārasahakārikāraṇopanītamantimaṃ tamevākāram āśrayīkaroti | tatra prāgavasthāyāṃ citrameva tatparatantramucyate | abhūtaparikalpo vikalpa iti coktaḥ | paryante tu citra eva vitathakalpanāyāmaprayojakatvānna tathocyate |
tadrūparahitastūcyate | hetupāratantryamātrasaṃbhave'pi cāsadvāsanāpāratantryābhāve paratantro'pi nābhidhīyate, kiṃ tu saṃbhoga iti, dharmasaṃbhogād daśabhūmibhiḥ saṃbhujyamānatvācca | tattvato vā hetuphalabhāvāt kva pāratantryamiti ? tasmād dharmarūpa eva dharmakāyaḥ | nanu, sarvākārāṃ viśuddhiṃ ye dharmāḥ prāptā nirāśravāḥ | svābhāviko muneḥ kāyasteṣāṃ prakṛtilakṣaṇaḥ ||
iti siddhāntaḥ, kathaṃ paroktākārasya śūnyatākhyo dharma ityucyate ? tadayuktam | na khalu śūnyatāto'nyā prakṛtirdharmāṇāmāgame śrutipathāvalambinī, sthitibhedena tu yathādhimukti veditavyā | tathāhi, nairātmyaṃ vidurīśvarādivirahānnityasya caivātmano 'vācyasyāpi ca ke'pi kecana jaḍaprākāśyayogasya ca | bāhyasyāṇutanorapi vyapagamādanye punaḥ svapnavatkecid rūpanirūpaṇāsahatayā tasyāḥ svavitterapi ||
tarkacintāyāśca krameṇa tadekapravaṇatvāt ||
[434,1]
pratyakṣādanumānād vā na hi bhāvaprasiddhayaḥ | tābhyāmeva tu bādhaiṣāmaidamparyamatastayoḥ ||
[434,2]
na ca lakṣaṇādimātrasyaiva dharma iti brūmaḥ | kiṃ tu yāvantaḥ svalakṣaṇadhāriṇaḥ cittaprakārāḥ śarīrabuddhisaṃkhyātarūpāsteṣāṃ sarveṣāmeva saṃbhogapoṣaṇaṃ tūpalakṣaṇaṃ tadapi parityāgena bodhibodhanārtham | abhisamayālaṅkāre ca, ye dharmāḥ sarvākārāṃ viśuddhiṃ prāptāsteṣāṃ prakṛtiḥ |
iti sāmānyena nirdeśāt na saṃbhogatyāgaḥ, sa tu pṛthakkāyatvena vyavasthāpyata iti |
sarvākārajñatārṇyantaparigaṇanāt pṛthageva parigaṇitaḥ | tasmād dharmadharmibhāvena bhittvā kāyadvayavyavastheyam | tadasya bhagavati tādātmyaṃ saṃbandho, nirmāṇasya tu tadutpattiḥ |
yadā tu sadātanaṃ tadrūpaṃ sakalaśukladharmākāratayā vivakṣitam, tadā tatrāpi tadutpattireva |
yathoktam, dharmakāyaprabhāvitā guṇāḥ iti | evaṃ ca sati yadyapi sādhanamapi tat, tathāpi na tanmātreṇa tatrādaraḥ, kiṃ tu tattvamityeva | sādhyasādhanayoranantabhāvo'pi kuta iti cet ? tattvasākṣātkārasyaiva sādhyatvāt, tadbhāvanāyā eva ca sādhanatvāt, tadabhāve'niścaye vā tayoreva lopāśakteḥ | tasya ca pratibhāsinaiva dharmiṇā caritārthatvānniścāyakapramāṇaparyeṣaṇaiva paramavaśiṣyata iti samāptaḥ puruṣārthaḥ | tacca sāmānyarūpameva bhāvyam, kṣaṇikatvādivaditi svabhāvāntaramavasthāpyate | tadadhigamādhīnaśca buddhadhvaniriti tadeva pradhānaṃ buddharūpam, sa eva vā buddha ucyate, pratāpa eva rājetyādivat | lakṣaṇādicitratā hi cakravartinītyuttaratantram | na caivamarthāntarasya kathañcit sattve'pi kaścidupayogaḥ | tato dharmakāyasaṃjñāpyasya yācitakamaṇḍanamiti na nirākāradarśanānurodhaḥ kaścit | ata eva dehabhogapratiṣṭhāviśeṣaśālini, akaniṣṭhe pure ramye śuddhāvāsopari sthite | budhyante tatra saṃbuddhā ārūpyeṇa kimanyathā ||
tasmāt, saṃbhogakāyasthita eva nāthaḥ svavittisākṣātkṛtadharmakāyaḥ | daśāntaratve hi tadeva sādhyaṃ bādhye tu bandhyo vividhaḥ prayāsaḥ ||
tathā ca sati, grāhyagrāhakavaidhuryād vijñānaṃ paramārthasat | ekānekaviyogena vijñānasyāpi śūnyatā || saṃvṛttyāpi na tadrūpaṃ traidhātukavivartinām | tāvataudāryamiṣṭaṃ ca dharmatātikramānna tu || yathā kṣaṇitvaṃ bhavatā soḍhaṃ taccedalīkatā | kiṃ na sahyā kṣaṇitvaṃ vā maraṇaṃ sahyate katham || maraṇānna bhayaṃ yasya tasyānyasmāt kuto bhavet | sarvākrośo hi maraṇaparyantatvena bhīṣaṇaḥ || mṛtād varaṃ durbalatā sadā cet saiva naḥ priyā | varamiṣṭasya na prāptiḥ prāptau vighaṭanaṃ na tu || tasmāt prakṛtireṣaiva nātikramitumiṣyate | tathāpi ko'pyatiśayaḥ prāptumiṣṭa iti sthitiḥ ||
kṣaṇikālīkayośca sādhāraṇīti na doṣaḥ kaścit | kṣaṇikatvavaddhetuparādhīnatādyapi draṣṭavyam | tadalamasthānakātaratayā | api ca,
[435,1]
nabhastalālīkakalaṅkahānayenabhastvamevāstu calatvaśāntaye |
[436,1]
na vastudharmasya yadi vyatikramaḥpramāṇato'līkamate'pyasau samaḥ ||
{11.4}
<caturthaḥ paricchedaḥ>
[437,1]
athavā keyamalīkatāpyanubhavasvabhāvasya, bādhakāditi cet ? kasya kena bādhā ?
citrākārarāśervyāpakānupalambhena | tadetad vikrītagavīrakṣaṇam,
[437,2]
bādhyabādhakabhāvasya sāṃvṛtasyopapādanāt | bhāṣye tadvyāpyasatkhyātervirodhasya prasādhanāt ||
[437,3]
api ca, na tāvajjñānamātmānameva bādhate, svarūpasaṃvedanasyaiva balavattvāt |
pareṇāpi tadviṣayeṇa bhinnaviṣayeṇa vā bādhā syāt, samakālenāsamakālena vā ? tatra tadviṣayaṃ tacca bādhata iti asaṃbaddham | bhinnaviṣayeṇāpi tasya kīdṛśo bādhā ? svaviṣayopasthāpanamātrāccet ? tenaivāsya kiṃ na bādhā ? na ca samasamayena | ekakālamanekasya sajātīyasya vijātīyasya vā pratibhāse kasya kena bādhā ? kālabhede tu sutarāmanavakāśo mahāsaṃmataśroharṣayorapi prasaṅgāt |
[437,4]
athaikasya jñānasya jñānāntareṇa nirviṣayatvapratipādanaṃ bādhārthaḥ, sa ca bhinnakālayorna virudhyate | so'rthastatra jñāne yadi pratibhāsate, tadā sanneveti kuto bādhā ?
apratibhāse tu svayamevāsan kiṃ niṣedhāntareṇa ? na vā tadviṣayaṃ bādhanamuktaṃ bhavati |
āropitasya niṣedha iti cet ? āropo'pi vyavahāramātrasiddha iti pratipādanāt, tadāśrayā bādhāpi na sāṃvṛtamatikrāmati | atha yathaiva pratītyasamutpādabhedasamāśrayeṇa jñānāntaraprasavamātralakṣaṇo bhramaḥ, tathaivaivametannānyathetyapi jñānākārodaya eva bādhā bhaviṣyati |
[437,5]
yadyevaṃ tattvato na bādheti siddhametat | kenacidākāraparigraheṇa jñānamidaṃ jātaṃ nāma, na tu kiñcidanena bādhitaṃ sādhitaṃ vā, nīlajñānānantaraṃ madhurajñānavat | anyatra bādhādhyavasāyena viśeṣa iti cet ? adhyavasāyamātrasiddha ityeva sāṃvṛta ucyate |
tasmānnālambanaśūnyatāpratipādanaṃ bādhārthaḥ | kiṃ ca, sālambanetarabhedena dvaite gatiriyaṃ syādapi | advaite tu svarūpamātraparyavasitavedanasthitīnāṃ matīnāmanyo'nyaṃ bādha iti mahatsāhasam | uktaṃ ca, siddhirdhiyaḥ paradhiyo na yathā tathā na bādhāpi iti | nanu vijñaptimātratāsiddhirapi parata eva, tathā bādhāpi bhaviṣyatīti cet ?
asārametat | saṃvṛtivyavasthito hi nānumānamanāsthāya sthātuṃ śaktaḥ, anyathā na kvacit pravṛttinivṛttyādikamācaret | anumānāśraye ca balādvijñaptimātratāsiddhirāpatati | na tu tattvapariniṣṭhāyāmanumānāvakāśaḥ | tathā yadi saṃvṛtāveva bādhasvīkāraḥ, tadā punaḥ pratibhāsamānametat bahiravasitamiti bādhastatraiva syāt | yatkiñcidetat buddhirjaḍaṃ vā tatraiva bādhasiddhiḥ, tadāpi na bāhyarūpātikrameṇa sādhanavṛttiḥ | atha kimatra vikalpena buddhirūpameva citramālambya dharmīkaraṇamiti na bāhye sādhanavyāpāraḥ |
tadetadaśvārūḍhāśvavismaraṇavṛttāntamanuharati || vedanaṃ kiñciduddiśya yad bāhyaṃ bāhyameva tat | tacca jñānaṃ jaḍaṃ vā syāditi cintā nirarthikā ||
sarvathā bāhyagrāhyavyavasthānāntarīyako bādhaka iti siddham | nanvetadeva nīlādibādhāyā viṣayo mataḥ | tacca jñānaṃ jaḍaṃ vā syāditi cintā nirarthikā || na ca tatra dhiyo rūpamiti bhītiḥ prabādhituḥ | nāpi paścāt tathā jñāne śakterutkīlanaṃ bhavet || bāhyagrāhyavyavasthāyā vyapekṣāniyamo na ca | idaṃ hi bādhitaṃ nīlaṃ bahirastu mano'stu vā || astu vā tadvyavasthāpi tathāpyetasya bādhanam | vairabuddhyā na kiṃ bandhoḥ prahāro maraṇapradaḥ ||
iti cet ? punarapi brumaḥ na vijñaptimātratāsiddhau bādhakāvakāśa iti prakṛtam | tatra grāhyagrāhakavyavasthā nāntarīyake bādhake sidhyati nāniṣṭamāpāditaṃ bhavati, yathā hi tasyā viplavastathā bādhakasyeti sādhyasiddheḥ | na ca tannāntarīyakatāparihāraḥ śakyaḥ |
na cāviṣayīkṛtasya bādhaḥ, idamanena bādhyata iti bādhādhyavasāyāt | viṣayīkaraṇaṃ ca bādhyasya bādhakādanyena, bādhakenetareṇasvayaṃ svapareṇa veti vikalpāḥ | bādhakād anyena viṣayīkaraṇe tāvadabādhyameva | bādhakenāpi viṣayīkaraṇe kva bādhakāvakāśaḥ, viṣayīkaraṇasya svarūpanirbhāsa tvāt ? bādhyamānatvenaiva svarūpasya nirbhāsa iti cet ? vyāhatametat | svarūpanirbhāsa iti svarūpasattvaṃ, bādhyamānatā cāsattvam |
krameṇa dvayamapīti cet ? na tāvat prathamaṃ bādhā, saṃbandhino'pratīteḥ | atha svarūpanirbhāsastadā tāvataiva sattvākṛṣṭeḥ kva bādhā ? na khalu kālāntare bhavantyapi tasyāḥ syāt, tadā tasya svayamevābhāvāt | bhāve vā bādhakaśatenāpi na kiñcit | ubhayena tu viṣayīkaraṇe saṃvādasiddhireva kva bādhāgandhaḥ ? na ca tena vānyena vānyasya viṣayīkaraṇaṃ nāmopapattimat, vijñānasiddhau cintāyāḥ prārabdhatvāt | nāpi svayameva viṣayīkaraṇe bādhāvakāśinī,
[439,1]
svayaṃ nirbhāsamānasya pareṇa viṣayīkṛtau | bādhakenātmano mūrddhā bādhitavyo balīyasā ||
[439,2]
tataśca nīlamidaṃ bādhitaṃ mayānayā yuktyeti svākāramātraparyavasāyivyāpāro vikalpastasya vārtāmapi na spṛśati bhede, abhede'pi temātmānameva bādhata iti sāhasam |
svaparavedane ca pūrvavat saṃvāda eva | aviṣayīkṛtasya tu bādhane'tiprasaṅgaḥ bāhyagrahādhimuktau tu tadasparśinyapi jñānodaye tatsiddhabādhavyavahāra iti syāt pratyāśā | sa cādhimokṣe viplava iti tatkṛtā bādhāpi viplava eva | bāhyagrahavyavasthāparibhave hi svasaṃvedanamagnamaśeṣamiti kasya kena kiṃ kriyā syāt ? na hi tadāpīdamevamiti śakyaṃ kartum | tathā sati punardvaitaprāpteḥ | yadāhuḥ, vijñānamātramevedamityapi hyupalambhataḥ | sthāpayannagrataḥ kiñcittanmātre nāvatiṣṭhate ||
iti | atha tattvaniścaye'pyasākṣātkaraṇāvasthasya pravṛttyādivad bādhakamapyavakāśeteti cet ? tathāpi na doṣaḥ | yathā hīdamato vedyaṃ prāpyaṃ veti sahajāvidyayā bahiradhikāreṇaiva pravṛttyādiḥ, tathā bādho'pi tanmūrdhanyeva nipatet | vinmātracintāyāṃ punaḥ sarvavyāpāroparamaḥ | tadayaṃ bādhyabādhakabhāvaḥ sāṃvṛta eva, na tattvarūpāmukhīkaraṇakāle avakāśamāsādayati | tadā ca kāmaṃ sādhanasyāpi nāvatāraḥ, kevalamanavatāro'pyasya na bādhate, sādhyasya siddhatvāt |
[440,1]
tadasiddhāvitarasyānavatāraḥ paraparitoṣādanyatra kamarthaṃ puṣṇāti ? yadi tarhi tatsādhakapramāṇavṛttimapekṣya bādhakaprayogaḥ, tadaiṣa doṣaḥ | kaḥ punarevaṃ vilambiṣyate ?
prathamata eva bādhakaprayogo'stu | bhautācamanamātrametat | yadā hi vijñaptimātratāpratītau nāsyāvatāra iti siddham, tadā tadātmatāvirahamapekṣyaiva tatprayoga iti tannirūpaṇāpekṣāyāṃ prakāśatayaiva vijñānatāsiddhau vidhūto bādhakāvatāraḥ, bhavan vā yadi nedaṃ vijñānamitthanenākāreṇa bhavet | tasmād yāvad bādhastāvad bahirātmanyeva na vijñānarūpa iti siddham | kaḥ punarevaṃ sādhanadoṣa iti cet — na, vijñaptimātratāsiddhau anumānasyaivotthānābhāvāt kva sādhanadūṣaṇāvakāśaḥ ? tathā hi, bahirbodhe'numānādi mānaṃ na svaikasaṃvidi | svaikasaṃvitprasiddhau tu tadgrahādeva tadbhavaḥ ||
tathāpi yadi doṣoktyā santoṣaḥ,
[440,2]
asiddheḥ pararūpasya dharmihetusvarūpayoḥ | na siddhirnāpi ca vyāptiriti kiṃ vā na dūṣaṇam ||
[440,3]
kiṃ ca, ayaṃ vyāpakānupalambho'nyo vā bādhako vicārādināmā nānumānāt anyaḥ saṃbhāvanāviṣayaḥ | sarva hi vivādarūḍhasya vacanamāvirbhāvitasādhyasādhanadṛṣṭāntāditayā nānumānamanākṣipya prakṛtopayogi bhavitumarhati | ataeva saṃvṛtāvavaśyaṃ pramāṇasvīkāra ityadvaitabindau darśitamasmāmiḥ |
[440,4]
anyathā yathā tathānuvādamātreṇa kasya kīdṛgarthasiddhiḥ ? na cānumānamadhyakṣamadhikṣipya yathārthaṃ bhavitumarhati, saṃbandhagrahaṇādau paramparayāpi niyatopayogitayā tenaiva janyatvāt | tadapyatadapramāṇane pramāṇamiti janayiturakulīnatāyāṃ kulīnatāśaṃsanametat | svarūpe caitadākāravedanaṃ dūrīkṛtabhrāntikalpanatayā pratyakṣamiti kuto bādhāvasaraḥ ?
[440,5]
svavittirevāparamānayonirna cet pramāṇaṃ kimiha pramāṇam | atastayā sādhitabādhiteṣu na bādhasiddhyoraparasya śaktiḥ ||
[441,1]
atha vijñaptisādhanakāle kathaṃ svayonipratthakṣaparibhava iti cet — na, sādhyasiddhau svasyāpi paribhavāt | dahati drumamāśrayāśano nijaśākhāpugaghṛṣṭijo yathā | paravittirapītthamātmano yadi hantrī ka ihāparādhyatu ||
na khalu vijñaptisādhanaṃ paravedanamaparaṃ bādhamānamātmanaḥ prāmāṇyamāśaṃsati | paravedanasāmānyena tu tathotthāpito vicāraḥ, vahniryathā sarvasyaiva dāhaka iti naikasya kasyacit aparādhaḥ | vyāpakānupalambhastu prāyakṣaparibhavenaiva prāmāṇyamākāṃkṣatīti na nyāyaḥ |
vijñaptisādhanasya tu paravedanāntaraprāmāṇyāvadhikameva prāmāṇyam | yadā punararthakriyāśaktipratītivyavahṛtasattākastasyāvimarśenādarśanānna tathā vyavaharati, na tadā vyāpakānupalabdheraparādhaḥ, svayamabādhanāt, paratastu samānatvāt daṇḍasya | na hi svasaṃvedane śaktipratibhāsaḥ | yadā tu vyāpakānupalambha eva nāyakastadā pratyakṣāntarasyāpi na prāmāṇyamupahantuṃ śaktaḥ, prāgeva svasaṃvedanasya jātyaiva dūrīkṛtabhrāntivikalpaśaṅkākalaṅkasya | tasmānna saṃvedanarakṣitasya kṣatiḥ kutaścit |
[441,2]
nanu,
[441,3]
aprāmāṇye yathākṣasya nānumāyāḥ pramāṇatā | tathānumānāprāmāṇye nākṣasyetyapi śakyate || tadgṛhītāṅgato liṅgājjātānumitidūṣaṇe | tasyaiva doṣo'doṣe hi kiṃ kṛtaṃ tajjadūṣaṇam ||
[441,4]
tato yadyubhayasyāpi prāmāṇyam, tathāpi saṃvittiḥ sthitimātmanaḥ prathayatu svasmin bhramāsaṃbhavād ekānekatayātyayaḥ punarayaṃ krūraḥ kathaṃ vāryatām | tatsādhyasthitināntarīyakatayā tulyaprabhāvaśriyoradhyakṣānumayorayaṃ vyatikaraḥ ko vetti kasyorjitam ||
tadapi naupayikam | vyāpakānupalambhasya hi paravedanaikaniyatasya vyāptyādigrāhiṇā paravedanenaiva pratyakṣeṇa samakakṣatā bhavatu, yata ekaprāmāṇyasvīkāranāntarīyakamaparaprāmāṇyam | svasaṃvedanaṃ tu dvayorapyāśrayaḥ taddvayānāśrayaṃ ceti kastena saha tulārohaḥ ?
viṣayabhedācca parokṣaviṣayatvādanumānasya, pratyakṣe tadanavatārāt kva balābalacintāvakāśaḥ ?
ataeva pratyakṣādibhiranirākṛtaḥ pakṣa ākhyātaḥ |
[442,1]
nanu pratyakṣe'pi svabhāvāntaramavyavahṛtaṃ vyavahārayitumanumānamanumatameva |
na ca pratibhāsina eva kvacid vidhirniṣedho vā | pratibhāsamāne hi śṛṅgalāṅgulādisanniveśaviśeṣe gavādiśabdapravartanam, kvacit kevalabhūtalopalambhe kumbhādiniṣedhavyavahāraḥ | jñānagatacandradvayākāre cābahirinduyugalasya | na tu pratibhāsināmeva vidhiniṣedhau | tathehāpi niṣedhaprastāve pratibhāsino nīlādyākārasya yāvantaḥ kalpitā dharmā niṣidhyante, tāvanto niṣidhyantām | yathātmaparagrāhyagrāhakajñāpyajñāpakanityakṣaṇikaikānekatvādayo dravyaguṇatriguṇīmayatvādayo vā sparśādilakṣaṇarūpāntarasahacāraparamāṇurūpatārthakriyāśaktiparyantāḥ prapañcaśabdavācyāḥ, sarveṣāṃ kalpitamātratvāt | tasmāt prakāśamāne dharmiṇi dharmāntarasyāpratibhāsina eva niṣedho vidhirvā vyavahāramāśritya, śabdādivyavahāravirahe'pi tadyogye'pi tadyogyatāyāḥ parokṣarūpatvāt | na tu pratibhāsinaḥ kvacinniṣedhaḥ | yadāha nyāyaprasūtiḥ, tasmin bhāvānupādāne sādhye'syānupalambhanam | tathā heturna tasyaivābhāvaḥ śabdaprayogataḥ || (pra. vā. 3. 205–6)
iti | vyasto hetoranāśrayaḥ | (pra. vā. 4. 91)
iti ca | yadi tarhi pratibhāsino vidhiniṣedhau vyarthāsamarthau, apratibhāsino'pi sa eva niṣedha ityasamarthavyarthau, kva tarhi śabdavyāpāraḥ ? na kvacit tattvataḥ, pratītyasamutpādāśrayavyavahāramātrametat śabdena kiñcid vidhīyate niṣidhyate veti | yathā hi vṛkṣo'stīti saṃketavaśāt tadanurūpapravṛttyākṣepaparikalpotpādanameva śabdena vṛkṣasattāvidhiḥ, tathā vṛkṣo nāstīti tadarthivyāvṛttyākṣepakavikalpotpādanameva tanniṣedhaḥ, nañastyoraprayoge tu kevalaṃ vṛkṣaśabdasya pravṛttinivṛttyasamarthaśākhādimadākāravikalpotpādanameva vidhiniṣedhākaraṇaṃ nāma | tasya cāstipadasannidhau sa eva śākho sattayopacīyamāna iva pratibhātīti pūrvāpekṣayā ākāraviśeṣollekhamātram | nañyogepyapacoyamāna iveti vidhyanubhavāpekṣayā kṣīṇākārollekha eva | tatastadanurūpapravṛttyādiḥ |
[443,1]
evaṃ liṅge'pi vikalpavivartino vahnerdhūmajaladarśanādau, saṃvādaniyametarābhyāṃ tu viśeṣaḥ | tathā ca na sphurato buddhyākārasya kvacid vidhiniṣedhau | nāpi bāhyasyāsphurataḥ sato'sato vā tattvataḥ | tathāpi vikalpodayadvāreṇa tu bāhyasyaiva vidhiniṣedhavyavahāraḥ kevalaṃ kalpitasya, puraḥparisphurato nañśatairapi niṣedhābhāvāt | kalpanaṃ ca bahirmukhaparāmarśādanyat, tarumātravikalpe sadasattānirṇayāvadhānāvasthākṣepāt | ataevākāro bahīrūpatayāropitaḥ śabdavācyo'poha iti cocyate, śābde jñāne tasyaiva pratibhāsāt | adhyavasāyāttu vijātivyāvṛttaṃ bahiriti niveditaṃ prāk | tasmāt, nākārasya na bāhyasya tattvataḥ pratiṣedhanam | bahireva hi saṃvṛttyā saṃvṛttyāpi tu nākṛteḥ ||
tayā anarthitvāt, prakṛtyā ca bahirmukhatvāllokasya | yadā ca bāhye'pi parisphurati nāvakāśo niṣedhasya, kutaḥ svātmani ? tasmāt, na pramāṇapratikṣipte hetubhistrāṇasaṃbhavaḥ | svasaṃvittyā ca yat siddhaṃ tattvataḥ siddhameva tat ||
yadyapi sāṃvṛta eva sādhyasādhanabhāvaḥ tathāpi satsaṃvṛtisamāśraya eva kartavyaḥ | pratipuruṣaṃ hi bhinnabhinnasādhanādivyavasthitau sarva sarvasya sidhyet | na ca samayāntarasthāyino'pi bādhite hetubhistrāṇavārtā | svasaṃvedane yadi paraṃ pareṣāṃ vimatiḥ, tatra ca,
[443,2]
na svavittiṃ vinākṛtya pramāṇairjīvituṃ kṣamam | viśveneva pramāpāye śāstre nirṇītameva tat ||
[443,3]
tasmāt svasaṃvedanādhyakṣasiddhe vyāpakānupalambhādyanumānamanavakāśayantī pratijñāyāḥ pratthakṣabādhā | athavā kīdṛśī punaḥ sattā sādhanairebhirapākartumiṣyate ? tatra yadi tāvaddarśanāntaraprasiddhā sattā, sattāyogasvarūpasattvatrilakṣaṇādilakṣaṇā, svakalpitā vā kācit, tadā na vivādaḥ | atha lokaprasiddhā, sāpi śaktilakṣaṇā prakāśalakṣaṇā ca | tathā hi yuktopalambhamanupalabhamānā nāstītyāhuḥ |
[444,1]
tatra śaktilakṣaṇāyā bādhane siddhasādhanam | pratibhāsalakṣaṇāyā apyagṛhītaśakterbādhane sa eva nyāyaḥ | na vā tadā pratibhāso lakṣaṇaṃ kiṃ tu śaktireveti na kṣatiḥ |
kalpitaśaktyādyupādhividhuraprakāśamātrasvarūpāttu rūpādiṣu sattā kathamapahnotuṃ śakyate, svasaṃvedanapratyakṣasiddhatvāditi pratyakṣabādhe ca pratijñāyāḥ ? evaṃ niḥsvabhāvā amī bhāvā iti rītibhede'pi svabhāvaśabdavācyo'rthaḥ prakāśādanyo yathoktaścet siddhasādhanam | pratibhāse cāśaktireveti veditavyam | ekānekavirahastvabhimata eva, sarvaprapañcapraśamasya vivakṣitatvāt |
svabhāvahānibhayāddhi tadaniṣṭaḥ syāt | sattvaṃ ca pratibhāsāt siddhamiti kimanena vyāhatam ? kathaṃ tarhi citrādvaitamiti cet ?
[444,2]
grāhyagrāhakahānito'dvayamidaṃ yad vā jaḍasyātyayād ekānekahateśca sākṛtitayā citraṃ tathāścaryataḥ | citrādvaitamiti smṛtaṃ tṛpativaccaikadhvaniḥ sāṃvṛto'nekatvaṃ ca na tattvato na ca phalaṃ tenāsti satsaṃvṛtā ||
[444,3]
ekānekavirahe'pi sattvamityāścaryārthaśca citraśabdaḥ | eko bhagavāniti saṃvṛtau vā, yathoktaṃ prāk | na caivamanekavyavahāreṇopayogaḥ | yathā hi sa bhagavānāśrayaṇīyo mayā, mayāpi ca tathaiva bhāvyamityekatvādhyavasāyinī pravṛttirupayogavatī, tathā nānekatvena kiñcit phalamākalayāmaḥ | pṛthagdharmiṇi kvacid vyāpṛterasiddheḥ | tataḥ tattvato dvayorapyanupapannattve ekatvaṃ phalāpekṣayā vyavahriyate nānyat, yathā anityatvaṃ praśamānukūlatvena | nanvetadapi nīlāntarālavalayaparyantaṃ sajātīyetarajñānacakraṃ citramekameva vyavahriyate bhavatāṃ, tat kathamucyate —
[444,4]
yāvadeva bahiradhyavasāyastāvadeva pṛthagetadidaṃ ca | tanmatistu sakaleti sa eva jñānapāṇicaraṇādirasau hi ||
[445,1]
na khalu manovivartān vihāya karādimātraṃ caitraḥ | tato vivartāntaravaccaitravācyatāyāmantarbhāvādekavyavahāraḥ kevalaṃ vijñaptimātratāparāmarśe | tatrāpi bhagavatīva gocarabhāgavyavasthāntaramuktaṃ smartavyam | tattvato vānekavyāvṛttimātrapara ekaśabdo'dvaitaśabdavat |
tasmāt prakāśatayā sanneva nīlādirekānekavidhuraśceti saṃgrahaḥ |
[445,2]
nīlādiścitravijñāne jñānopādhirananyabhāk | aśakyadarśanastaṃ hi patatyarthe vivecayan || (pra. vā. 2. 220)
[445,3]
atra citra ityekatāniṣedhaḥ | vijñāna ityekapratipattuḥ | pratibhāsamānatayā ekasaṃvidantargamādanekatāniṣedhaḥ | jñānopādhiriti jaḍād vyāvṛttyā jñānātmatayā bādhakābhāvaḥ | ākārāntaraṃ pītādimabhajan na śakyate draṣṭumityanena bhedavyavahāre prayojanābhāvamāha | yadi hi tataḥ pṛthagapyeko labhyaḥ syāt, tasmācca tatsādhyasiddhiścaitramaitrādivaducito'nekavyavahāraḥ | na caivaṃ, tata eka evocitaḥ | taṃ hītyādinā ca yāvadeva bahirityādikamarthamāha | buddhirūpatāparāmarśe hi buddhyādikalāpe vihitacaitrādyekaśabdaṃ tatrāpi tathaiva pravartayet | vivecayan bhindan punarartha eva patet, arthasyaiva janmagrahaṇaṃ vā pṛthak, na jñānasya | yataḥ,
[445,4]
yad yathā bhāsate jñānaṃ tattathaivānubhūyate | iti nāmaikabhāvaḥ syāccitrākāre'pi cetasi || (pra. vā. 2. 221)
[445,5]
nāma saṃjñāvācakaḥ śabda ityarthaḥ | sa evaikabhāvo na tāttvikaḥ | bhāsata iti jāyata ityarthaḥ, prakāśamānasyaiva janmetyabhiprāyāt | tadevamekānekasvabhāvavidhurameva jñānaṃ citrādvaitamapetabādhanam | saṃvṛtau caikavyavahāragocara eva kṣaṇikatvādivaditi darśitam |
nanu tathāpi tacca nāsti tadvyāptaṃ cāstīti kathaṃ saṃpratyayaviṣayaḥ ? na caivaṃ kvaciddhetāvāśvāsaḥ | ekaniṣedhena cānyavidhāne rāśyantarābhāvād bhāveṣu ubhayapakṣavadanubhayasyāpi kutaḥ saṃbhavaḥ ? ato lakṣaṇakaraṇakāla eva prakārābhyāṃ siddhā vyāptiḥ | parasya tu vastusvabhāvādubhayābhāvo na bādhaka ityasaṃbaddhametat |
[446,1]
satyamasaṃbaddhametat, taddvayīmantareṇāpi sattvasiddhervyāpterevāyogāt | kva caivam ? nanvihaiva buddhivapuṣi | tat kimidānīṃ pakṣībhūtenaiva vyabhicāraḥ ? ko vā doṣo yadi vyabhicāre pramāṇavṛttiḥ ? dharmyantare'pi hi tayaiva sādhāraṇānaikāntikaḥ kriyate | yadi cātra pakṣīkaraṇamātreṇa trāṇam, tatrāpi kaḥ pratirodhaḥ ? yadā ca vipakṣe sākṣādīkṣaṇe'pi na sādhyakṣatiḥ, tadā sandehamātramakiñcitkaramiti nānaikāntikatvaṃ tāvad doṣaḥ |
[446,2]
nāpyasiddhyādiḥ, yataḥ kutaścit hetoḥ siddheḥ, adhyakṣabādhanādarāt | evaṃ ca pramāṇavyastasādhyāddhetoranāśvāse'pi na kṣatiḥ | anyatra tu kaḥ śaṅkāvakāśaḥ ? tata eva lakṣaṇakāle'pi na vyāptisiddhiḥ | ekaniṣedhenānyavidhāne rāśyantaraniṣedho bāhya eva | na hi tatrāpi pratyakṣabādhopadarśanaṃ śakyam, idaṃ tadetadapekṣayā na bhinnaṃ nābhinnamiti vaktumaśakteḥ | svasaṃvedanaṃ ca nisargadurgameva, bāhyasya bhedābhedābhāve ca saṃvyavahāravilopaprasaṅgāt | yadāha, na hyanalaṃ paśyan ityādi | tasmād bāhya evāyaṃ nyāyo niyataśca, tadanurodhāttu yadi buddhirapi vyavasthāpyeta vyavasthāmātramastu | yathoktam, yathā bāhyaṃ grāhyam ityādi | na tu tadāpyāñjasaḥ | yattu, anyathaikasya bhāvasya (pra. vā. 2. 358)
ityādi buddhyadhikāre'pyuktam, tanmādhyamikaviśeṣābhiprāyāt yathā yathārthāścintyante (pra. vā. 2. 209)
ityasya sphuṭīkaraṇārtham | yathā tarhi naikaṃ nānekaṃ, tathā na prakāśaṃ nāprakāśamityapi syāt — na, prakāśaniṣedhasya prakāśenaiva bādhitatvāt | naivamekānekatvayoḥ śakyam | parasya tvityādinā ca nopanyastenopayogaḥ |
[447,1]
ekānekatvayorhāniravastutvena rakṣitā | avastutvaṃ svavittyā tu ko rakṣedbhakṣyamāṇakam ||
[447,2]
tasmānnaikānekavivecakasya buddhāvadhikāro'sattvasādhanāya, viṣayaviśeṣāpekṣatvād vyāptisiddherityanaikāntikatvam | yadi ca sāmānyenaiva vyāptisiddhyadhyavasāyastatrabhavatām, vyāpyasya sattvasya siddhatvādekānekatvayorevaikeneva bhavitavyam, na cānekatvaṃ kṣamamityekamevāstu | anekatve hyāparamāṇudalanātparamāṇupratibhāsena bhavitavyam |
na caivam, tasmād, yad yathā bhāsate jñānam anaṇurūpatayānekavyāvṛttyetyarthaḥ | tat tathaivānubhūyate |
prāptyarthattvādanugamyate upagamyata iti yāvat |
[447,3]
iti nāmaikabhāvaḥ syāccitrākāre'pi cetasi || (pra. vā. 2. 221)
[447,4]
nāmeti avyayamupagame | etacca na jaḍasya saṃvitterevābhāvāditi jñānamityanena darśitam | yadā tu jñānaparamāṇorapi digbhāgabhedādanupapattireva, na cānaṃśaiḥ sāṃśarāśerārambha ityanābhāsa eva syāt nānātvapakṣe, ato'yamābhāsa ekatva eva viśrāmyatīti | yad yathā yataḥ prakārādabhedalakṣaṇāt bhāsate jñānaṃ tattathaivānubhūyate abhedenaivāsti, anubhavaḥ satteti nyāyāt | iti nāmetyādi sugamam | nāma saṃbhāvanāyām | etena tadabhyupagamāyātamasiddhatvam ||
[447,5]
nanu citramekamityanubhavaviruddhametat, nīlapītādīnāṃ bhedenaiva bhāsanāt | kiṃ ca, citraṃ nānekamityanarthāntaram, taccaikaparyudāsena sthitamiti tatkathaṃ citramekam ? anyathā prakāśo jaḍaḥ syāditi cet — na, nīlāditve hi saṃvedanavyāpāro, na bhede | bhedābhedāvyavasthā tu nibandhanānusāramarhati | nanvidaṃ nīlamidaṃ pītamiti parasparātmatayaiva pratītirbhedapratītiriti cet ? bāhyārthavāde evametat | abhyāsavāsanāvaśāt tu buddhāvapyāropyate | buddhau tvetāni rūpāṇi bhinnānyabhinnāni veti cintāmarhati | buddhāvapi tadanusāreṇaiva vyavastheti cet ? na khalu sarvā | tathā hi,
[448,1]
sthiretaratve niyataṃ pareṇa prakāśyamarthakriyayā bahiḥsat | ākārabhedānnitarāṃ vijātirnābhyāsavaśyaṃ viparītamantaḥ ||
[448,2]
antariti cittaṃ tadviparītam | kathaṃ punaḥ sthiretaratve niyataṃ na buddhirūpam, tattvataḥ pūrvāparāpratīteḥ ?
[448,3]
pūrvāparatvavittau hi nityatvaṃ calatāthavā | ekānekādhimokṣeṇa tadabhāvādasad dvayam ||
[448,4]
tatra bhede vyativitteḥ sthūlābhāsasya cābhāvaprasaṅgo'nābhāsaprasaṅgaśca durnivāraḥ |
athaikatve'pi nīlaṃ pītameva syāt | taduktam, abhede'pyekatā citratvavirodhinī syāditi |
na caivaṃ bhāsate | tathāpi, yad yathā bhāsate jñānaṃ tattathaivopagamyate | iti nāmaikabhāvaḥ syāccitrākārasya cetasaḥ || (pra. vā. 2. 221)
nāmetyaṅgīkāre | ayamarthaḥ, satyamanekavadekabhāvo na syāt, prakāśamānasya tu sattāpahnavo mā bhūditi nāniṣṭaṃ kiñcit | ayamabhiprāyaḥ,
[448,5]
satyaṃ cet saṃvidaḥ siddhamanekatvaṃ ca bādhitam | ekatve ca tavaivecchākṣatirnobhayathāpi naḥ ||
[448,6]
sattāsiddhau cānekatvenāpi nāparāddhamasmākaṃ kiñcit | kevalaṃ nyāyānusāriṇa ekatvamanuśiṣmaḥ | tathā hi,
[448,7]
samānayogakṣemattvāt sattāyāṃ naikatākṣatiḥ | tadvirodhi tvanekatvamatastasyāṃ tadatyayaḥ ||
[449,1]
yat tūcyate, ekatve nīlaṃ pītameva syāditi | sa bāhya eva doṣaḥ, tadarthakriyārthināṃ tatrāpi pravṛtteḥ kriyāyāśca prasaṅgāt | kriyārthitāvyatireke'pi yannīlaṃ tat kiṃ pītaṃ bhavitumarhatīti cet ? tat kiṃ svarūpasattayā viyujyatām ? varamevamiti cet ? yadi parokṣatā syāt syādapyevam | tasmād bāhyatve nānātvameva nīlapītayormā bhūt pravṛttisaṃkarādiriti | jñānatve tvekatvameva | bahirvyavahārābhyāsāt tu mahataḥ saṃmukhamadhyandināditya iva duḥsahapakṣa eva iti kimatra kurmaḥ ? tadiha pratyakṣavirodhādayo'pi plavanta eva | pītādanyat nīlamiti vikalpasya svabedanavyāpāramanādṛtya vṛtteḥ, indriyajñānavyāpārānusārasyekasya svarasavāhitvāt | ataeva ca citramekamiti na virodhaḥ | nīlapītāditayā hi citraṃ, na tu nānātvena | kevalaṃ nānātvena vyāptyabhimānāt tathocyate | vyāptiśca bāhya eva | athavānuvādamātraṃ citramiti, yannāneti bhavatāṃ saṃmatam, tad buddhirūpaṃ sadekameveti nāśvārūḍhavaddoṣaḥ |
[449,2]
nanu viruddhadharmādhyāso bheda ucyate, sa ca bāhyasya buddherveti nātra niyama iti cet ? niyama eva | bāhyābhede hi nārthakriyāpratiniyama eva, tadanādare ca pratibhāsamātrāt na viśeṣa iti tadabhāva eva syāt | buddhestu bhede eva svarūpahāniḥ, arthakriyānapekṣāyāstasyāḥ prakāśādeva sattvāt | bhede ca prakāśābhāvaprasaktistadavasthāyāḥ | yadyapi ca bhedena nirbandhe dvayorapi svabhāvahāniḥ, tathāpi tāvaddūramanītvā yathāṇusaṃghātasaṃkhyātaṃ bāhyaṃ bhede'pi sattvaṃ sahate, aṇvākārollekhābhāve'pi caikaghanasthūlākāreṇa jñānena saṃvādaleśād grahaṇasthitiṃ ca, na tathā jñānamityucyate | na vā bāhyasya hānirapi pīḍayati, abhimānamātravyavasthāpitatvāt | abhimānādeva vā nirvahed bahiḥ |
adhyakṣasiddhāyāstu buddheḥ kuta eva tad dvayamapi bahīrūpaparāmarśaprāpteśca bhede niyataḥ svabhāvabhraṃśaḥ | yadāha,
[449,3]
taṃ hi patatyarthe vivecayanniti | (pra. vā. 2. 220) yathārthaśaktivirahe bhāsaḥ keśādisannibhaḥ | tathānyo'smādayamiti bāhya eva vivecanam ||
[449,4]
naiṣa svasaṃvedanānusāraḥ, kiṃ tu bāhyābhyāsavāsanāvilāsa eva | tasmād yathā aparādhīnavedanatvādibhirdharmairbahirasādhāraṇaṃ dhiyaḥ svarūpam, tathā viruddhadharmādhyāsakṛtabhedavyavasthāparibhavenāpi nyāyasāmarthyāditi yuktam | yadi tarhi bahireva viruddhadharmetarakṛto bhedā'bhedo vānubhavākāre kā gatiḥ ? iṣṭaśca tatrāpyeko bhagavāniti vyavasthā, niyamanibandhanābhāve hi santānāntareṇāpyabhedaprasaṅgaḥ ityāha, nīlādiścitravijñāne (pra. vā. 2. 220)
ityādi |
[450,1]
buddherekabhāvo nāma syādaśakyavivecanātmā nānekatvam | yad vā buddhernāma syānna jaḍasya | pratiyogyakṣamāyāṃ nāmaśabdo'vadhāraṇaparaḥ | yacca yathā bhāsate citramapyekasaṃvidantargatam, tattathaivānubhūyate ityekatvamekasantānaprajñaptigocarasya nāma cetasaḥ syāt, natvetādṛśamaśakyavivecanatvaṃ parābhimatasyeti na doṣaḥ | tadevaṃ svatantre ca vyāpakānupalabdherasiddhiḥ, buddhyākārāṇāmekatāyā evopapatteriti | api ca, kimidamekatvamanekatvaṃ vā kva vā, vastutvavyāptiranayoḥ ?
[450,2]
atrottaram, niraṃśamekamanekaṃ ca samuccitaṃ tadeva | loke caikānekatayaiva vastusthitirāsthīyate | atha parārthānumāne svadṛṣṭamupayogīti ucyate, vicārāśraye saṃvṛtau svayameva tathopalabdhamiti na doṣaḥ ? atrocyate, saṃvṛtāvapi tadeva dṛṣṭamabhidhīyate yatsiddhamadhyakṣānumānābhyāṃ, na cābhyāṃ kvacidupalambhagocaro niraṃśaḥ | tatastatsamuccayarūpamanekamapi nopalabdham, tatkathamābhyāṃ vastuvyāptisiddhiḥ ? nāpi kiñcidasti vastu, paropagamastu na svatantrahetāvadhikriyate | prasaṅgasādhanatve ca viparyayaparyavasānāt sādhyavirodhaḥ | yasya caikānekatvābhyāṃ vastuvyāptirabhimatā tasyāyamastu daṇḍaḥ | yasya tu prakāśamātreṇa vastutā tasya kastadanurodhaḥ ?
[450,3]
tasmāt svayamupapādayitavyā vyāptiḥ | yadi ca kvacit saṃbandhabodha ekānekatvābhyāṃ vastunaḥ, tadeva na śūnyamiti vyāptiśūnyatā sādhanoddhūtiḥ | nanu vastusthitiḥ ekānekavyavahāraḥ pramāṇasiddhyavasāyaśca loke tāvadasti | vicāre tu nāstītyetadeva sādhyamasmākaṃ kathaṃ bādhakaṃ bhavitumarhatīti cet — na, svabhāvābhāvo hi bhavatāṃ sādhyaḥ, naikānekatvābhāva eva sādhanatvenopanyāsāt | na cedamasiddhatodbhāvanam | kiṃ tu vyāptyasiddhirabhidhīyate | viparyayavyāptiśca vyāpakānupalambhādau śaraṇam, sā ca kvacid vyāpyavyāpakayorasiddherasiddhaiva, sāṃvṛtenāpi pramāṇenāviṣayīkaraṇāt | na ca vyavahāramātraṃ pramāṇam, na ca lakṣaṇāntaram | apramāṇe'pi pramāṇasya na vyavasthāniyamaḥ | saṃvṛtau mānamiṣṭaṃ ced vicāro'pyeṣa saṃvṛtiḥ | saṃvṛtāvapi neṣṭaṃ ced bruvan jetā yathā tathā ||
ityantaraślokaḥ |
[451,1]
tato yadi pramāṇanirastenaiva rūpeṇa vyāptimavakalpya sarvatra tadabhāvādabhāvo bhāvānāmabhimataḥ, abandhyastarhi bandhyāsutaviyogo'pi tatsādhane syāditi sādhvī sādhyapratyāśā | tasmāt kvacid vyāpyavyāpakayorupalambhe vyāptigrahaṇanibandhane'dhyakṣarūpe viparyayabādhakasamākhyātānumānarūpe vā pravṛtte kvacit tadabhāvāt anyābhāvaniścaya iti yuktam | kṣaṇikatvenāpi sattvasya vyāptisādhanaṃ kṣaṇikasattāniścayanāntarīyakameveti saivopalabdhirasya | prakṛte tu tadvat tayoḥ sāmānyenāpi sattākṣepe tannāntarīyako heturiṣṭavighātakṛd viruddhaḥ | anākṣepe'pi na vyāptiriti anekāntaḥ |
[451,2]
tataḥ kutaścitrākārabodhaniṣedhaḥ ? bāhyasyāpi kutastarhīti cet ? tattvato'prakāśādeva | na hyanupalabdheranyo'bhāva iti suprasiddham | na vā niraṃśataikalakṣaṇamiti kaḥ śaktipratibandho bahirarthe vyāpakānupalambhasya ? kiṃ punastadekatālakṣaṇam, yato noktopālambhasaṃbhavaḥ ? vivecyāśakyadarśanatvaṃ, tattu na bāhyasya | tadabhāvāt tatsaṃhatirūpamanekamapi nāsti | atha śakyavivecanamanekaṃ bhaviṣyatīti cet ? yadyaśakyavivecanaṃ kiñcidantimaṃ syāt, tadā tadapekṣayā śakyavivecanatā parasparaṃ syāt, na caivam, paramāṇorapyanavasthānāt | buddhau tu svasantānabhāvinyāṃ citrāyāmaśakyavivecanatvamasti, na tu santānāntareṇa saheti darśayati | etena buddhau vyāpyavyāpakabhāvasiddhiranyatra vyāpakānupalambhavyāpāra iti vyaktamuktam |
[451,3]
ata evācāryavasubandhupādairapi bāhyādhikāreṇaiva vyāpakānupalambha udbhāvito, na jñānādhikāreṇa | samānanyāyatayā tatrāpyavakāśamāno durvāra iti cet— na, vijñānamātramevedamityādinā samānanyāyatayā niṣiddhatvāt | ataeva grāhyagrāhakadvayāsattayā traidhātukacittacaittalakṣaṇābhūtaparikalpasattayā ca samāropāpavādapratiṣedhanirvṛtiḥ kṛtā, netarasattvāsattvamuktam | tadvadūhituṃ śakyatvādanuktiriti cet ? grāhyasya tarhi sākṣādeva bādhakamuktamiti tadabhāva eva nābhidheyaḥ | tasmāt tasyaiva bādhakamuktam itīṣṭaṃ cetyalaṃ vistareṇa | tathā vivecyāśakyadarśanetaratvamevaikānekatvamanyonyaparihārasthitalakṣaṇatayā vyāpakaṃ svabhāve dṛṣṭatvāt, na niraṃśarāśitvaṃ, aṃśacintā tu parānurodhena | athavā taddvāreṇāśakyavivecanatvābhāva eva vyajyata iti veditavyam, santānāntaravaditi | nanu svavidekatattvavādino'nekavyavasthāśrayaḥ, santānāntarabhāvo'yaṃ na siddhaścet phalāṅgavat | santānāntarasiddhiḥ kiṃ saṃvṛttyā tu yathā tathā ||
vā astu kimatra nirbandhena ? evamapi hi buddheranekatvameva mā bhūt, ekatvenāpyekena vyāpakānupalabdherasiddhisiddheḥ | kalpitānekavivekena caikaśabdo bhaviṣyati yāvad vyavahāraḥ | tasmānna bahiriva buddherviruddhadharmādhyāsakṛto bhedaḥ |
[452,1]
astu caivaṃ, kiṃ punastatra pramāṇam ? ekatve'pi kiṃ pramāṇam ?
pratyakṣameva | vikalpenānanugamānneti cet ? vikalpasyaivāyamaparādhaḥ | adhyakṣasyaiva kiṃ neti cet — na, anyonyasaṃvidantargatapratibhāsādeva | kiṃ ca mayā dṛṣṭā nīlapītādaya ityekakarturullekhaḥ | mamāyaṃ citraḥ pratibhāsa ityekasaṃbandhinaśca | ekapratyakṣavikalpa evāyamabhedena paṭavatyanubhavākāravān | evamekataiva buddhirekastasya vikalpastribhuvanavikalpo vā ? ekasyāṃ buddhau citraḥ pratibhāsa ityapi śilāputraśarīravat, śarīre pāṇipādādivad vā | ekāvasāya evāyaṃ, bahirabhimānāt tu samuccayamātramucyate |
tadabhāve tvekatvamevedamullikhyate | evaṃ vṛkṣakṣmādharādāvapi dhīmātratve tūbhayatra ekavyavahāraḥ |
[452,2]
tasmānna pratyākṣāparādhaḥ | nāpi vikalpasya bhāva eveti siddhamadhyakṣamabhedagrāhi |
bhede'pi tarhi pratyakṣameva śaraṇam | na caikā parvatabuddhirityādau viparītodayādvikalpena ananugamo, bhūyodṛṣṭatvāt | tat kimidānīmubhayamastu ? ato vyāpakānupalabdherviplavaḥ |
so'yamubhayaniṣedhena śūnyatāsādhanārambhe ubhayasādhanena syādvādamuddīpayituṃ pravṛttaḥ iti prahārapātaḥ | athaikaikasādhanamanyānyabādhanaparaṃ, na tu sthitireva tasya vivakṣitā, paryāyeṇa tasyāpi bādhanāt | yadyevaṃ yadaikyaṃ siddhamadhyakṣeṇa tadā dvitīyabādhaiva jātā, kathaṃ tadāśrayaḥ parasya bādhaḥ ? na hi pūrvabādhitasya kutaścit pratyujjīvanam | tathābhāve anenāpi bādhyamānasya punaḥ pratyujjīvanāśaṃsāyāṃ kīdṛśī manorathasiddhiḥ ? punaritareṇa bādhanajīvanaparamparāyā anuparamādekaikasanāthatayā dharmiṇo na kadācid vyāpakānupalambhasaṃbhavaḥ |
[453,1]
tadayamarthaḥ, yaducyate na tāvadekaṃ buddhirūpaṃ, nīlapītādīnāmavyatikarapratibhāsanāt |
nāpyanekaṃ, paramparāsaṃvedanaprasaṅgāditi | tatra yadekatvaniṣedhāya pratibhāsabhedo dūṣaṇīyate, tadā yadyasau svasaṃvedanasiddhaḥ, tasya kena punarapohaḥ ? tasyādṛḍhatve ekatvasyāpi kuto bādhā ? evaṃ nāpyanekamityatrāpi vācyam | yadi punaḥ pratiyogisaṃbhavānapekṣaḥ paraparibhavaḥ sādhanāntarakṛtaḥ syāt, tadā na doṣaḥ | svayameva tu pramāṇasiddhasaṃmatasya punaḥ prativahanamityasaṃbaddham | na ca pramāṇāntaramekānekatvaviparyāsanamasti | tatsaṃbhavābhimāne'pi naikasyāpi svasaṃvedanasiddhasyoddhūtiḥ | avastutvānnaikamapīti parasparāpekṣam | viruddhayorekatrāsaṃbhava iti na dvayorniṣedhaḥ | tadatra yasyaiva na saṃvedanamityupapādayituṃ śakyaṃ tadevāsadastu |
dvayorapi na saṃvedanamiti tu sarvathā saṃvedanābhāve syāt | taccāsiddhamiti |
athāpi syāt svasaṃvedanavādino'niṣṭāpādanamātrametat, tatastasyaivāyaṃ doṣo nāsmākaṃ tadaniṣṭe ceti cet ?
[453,2]
aniṣṭirnāma mahatāṃ parihāro mahānayam | sarvānarthānuṣaṅgeṣu yadyevaṃ syāt kṛtārthatā ||
[453,3]
vyāpakābhyupagamavādino hi prasahyāyātaḥ svasaṃvedanābhyupagama ityuktam | tato yadyabhedavadadhyakṣasiddhirbhede'pi na śakyaḥ syādvādaparihāraḥ | pramāṇānupagame ca sarvasya yatheṣṭasiddhāvapi kastatparihāraḥ ? evaṃ tarhi,
[453,4]
bhedābhedadvayīsiddhau syādvādaḥ samupāgataḥ | vedāntavādastvekatve dustyajastattvaviplavaḥ ||
[453,5]
atrocyate,
[453,6]
maccittacakraṃ yadapīdamekamātmā nabhasvanna vibhustathāpi | tathāgatasya prathate tathā cen manaḥsamādhyātiśayo na tattvam ||
[453,7]
na khalu jñānasya tādṛgvyāpakatvaṃ nāma tattvameva, anyadā anyasya cābhāvāt |
bhagavatastu siddhiviśeṣo'sau | pūrvāpararūpasaṃsparśastu saṃvedanenāstīti kuto nityatā ?
etena hrasvatāntaparihāraḥ | na ca svasaṃvedanameva kadācidātmānaṃ viramantamanubhavatīti ucchedāntasya prabandhadvāreṇa tu śāśvatocchedaparihāro'vāntaravyavasthāpekṣa iṣṭa eva |
atītādināpyabhedo bhāṣyakārasyeti sthavīyasī bhrāntirlokasya, prakāśamānasyaivātītādibhāvanāniṣedhāt | tasmānna tāvanmātramekatvaṃ gaganavad vaibhavadoṣākarṣi | nāpi nityatāpratītiriti kathaṃ vedāntasiddhāntaśaṅkā ?
[454,1]
atha tāvaddeśavyāpīdamidaṃ cānyathetyapi pratyayaḥ katham ? yadyevaṃ kālavad deśasyāpi na dairdhyapratītiriti natarāṃ nityavibhutve | ubhayasiddhivādastvahrīkasyaiva |
nanu digambarasya bāhyamapyasti | tatrāpi kathañcid bhedābhedau, bhāvānāṃ ca naikāntena bāhyatvamāntaratvaṃ vetyādyavakaraparihāre'pi pratyakṣasiddhabuddhirūpaikānekatvamātreṇa kaḥ tanmatopanipātaḥ ? na khalu sarvathā sāmyaparihāraḥ śakyaḥ, parasparavirodhastu dhvasto buddhyadhikāreṇa pratibhāsādeva | tasmāt,
[454,2]
yad yathā bhāsate jñānaṃ tattathaivānubhūyate | bhāsate dvyātmakatvena tathaivāsya sadā sthitiḥ ||
[454,3]
jñānagrahaṇenaitadāha | na bahirdvyātmakaikatvena kvacit pratibhāso bhramasyāpi saṃbhavāt, pramāṇāntarāvatāradarśanāccandradvayādivat | tat kathamekatvaṃ citrākārasya ?
ucyate, nāhrīkavādamuktirvaḥ prakṛtārthavimarśane | asmābhiryadanuṣṭheyaṃ bhavadbhistadanuṣṭhitam || ekānekatvayorekasyāpi siddhau yadepsitam | kā kathā dvayasaṃsiddhāvekaṃ syādapi durbalam ||
citraikatācodye'pyuttaram,
[454,4]
ekānekatvayoḥ siddhāvekatvaṃ siddhameva tat | iti nāmaikabhāvaḥ syāccitrākāre'pi cetasi ||
[454,5]
citrākāre ekānekākāre rūpe ityayamapyarthaḥ | cetasi nāma syānnajāte jaḍe ekabhāvo'pi, na tvekabhāva eva | na hi nīlaṃ caturasraṃ na nīlamiti yuktam |
athavā,
[455,1]
naikaṃ citraṃ virodhena virodhaśca na darśanāt | iti nāmaikabhāvaḥ syāccitrākārasya cetasaḥ ||
[455,2]
anekavyavahāro'pi tarhi syāt | yadi prayojanamasti ko nivārayati ? yathā hyeko bhagavānucyate, tathā catvāri vaiśāradyāni, dvātriṃllakṣaṇānītyādi dṛśyate eveti kā kṣatirasmākam ? bhavatastu svavadhāya kṛtyotthāpanametat | nanvevaṃ parahetudūṣaṇamastu, svābhimatacitrādvaitasiddhistu katham, pratyakṣapratikṣiptatvādekatāyāḥ, nīlapītayoḥ pratibhāsaṅkarāt ? yadapyaśakyavivecanatvamuktaṃ tadapi samānasāmagrījanyatvenāvyabhicāranimittaṃ bhedahetuḥ, buddhirūpatvāttu samudāya ekadeśo vā na gocaraḥ parasyeti kimekatvamastu ?
[455,3]
aupacārikamekatvaṃ vivekāśaktito yadi | vyāpakānupalambhasyāsiddhiḥ satyaṃ kathaṃ bhavet ||
[455,4]
yaccedamucyate, ekatvanāntarīyakaḥ pratibhāsa iti, tadapyayuktam,
[455,5]
deśavyāptyā hi nirbhāso na caikasya bhavedayam | tadbhedanāntarīyatvamapyābhāsasya kiṃ na vaḥ || abhedanāntarīyatvaṃ yathābhāsasya dṛśyate | nīlapītāditantratvamevaṃ bhedaḥ sa eva ca ||
[455,6]
tasmāt,
[455,7]
vyāḍibrīḍākaraṃ kṣāradadhnorekatvaśāsanam | tadeva kiṃ na bhavato guḍagorasakāriṇaḥ ||
[455,8]
atrocyate,
[455,9]
iyatā yadi bhedo'pi kathyate'stīti kā kṣatiḥ | ayogasya vyavacchedenaitaduktamanantaram ||
[455,10]
tathaiva citrādvaitaṃ ca mukhyamityapi darśitam | anyathā hyekameva syāccitratvaṃ nopapattimat ||
[456,1]
parasparavirodhena rūpasaṃkarabhīrave | avaśyaṃ kathyamekatvaṃ nirbhāsāttyajyatāṃ bhidā ||
[456,2]
nirbhāse sati bhinnatvamabhedo vā tadākṛteḥ | nānekatve ca nirbhāsastasmādekatvameva sat ||
[456,3]
deśavyāptiranekasya jaḍasyaivopapadyate | svasaṃvedyasya tu kathamekaikapratibhāsane ||
[456,4]
nīlapītāditantratvaṃ tathāstu na tadeva bhit | ekasya svīkṛtasyaiva tathotpatteḥ svahetutaḥ ||
[456,5]
ekatāsvīkṛtaṃ yadvanna bhedasvīkṛtaṃ tathā | dvitīyasyāpratībhāsādabhidaiva vaśīkṛtam ||
[456,6]
mitho virodhapakṣe ca na dvitīyāvalambanam | virodhānabhyupāye'pi citrādvaitaṃ prasādhitam ||
[456,7]
tannāśakyavivekatvaṃ dhiyāmadvaitasādhanam | ekasaṃvittisiddhe'smiṃstadevaikatvamucyate ||
[456,8]
tatreti nāmaikabhāvaḥ syāditi ko'rthaḥ ? etadaśakyavivecanatvamekatvamityarthaḥ | tadevamekabhāvo hyasyānyathaivānyathā dhiyaḥ | idaṃ vastubalāyatamaruciḥ kvopayoginī || bāhye sati dhiyo grāhyamiva bhinnaṃ śiteḥ sitam | tadaikyavādī nigrāhyo bāhyaiṣī bāhyaviplavāt ||
etenābhedena pratyakṣapratikṣepaḥ prayuktaḥ ||
[456,9]
kiṃ ca,
[456,10]
adhyakṣameva hi bhinatti śiteḥ sitaṃ cet tadbhidyamānamathavābhidameva bhindyāt | bhede'nyaleśamapi neti kuto bhinattu bhindyādabhedi mana ityapi kasya śakyam ||
[457,1]
bahirapi hi bhidyamānaiva buddhirarthān bhinatti | na cātra buddhisvarūpe pramāṇāntarāṇāmavakāśaḥ svasaṃvedanādanyatra | taccaikaṃ bhinatti ceti vyāhatam | bahistu nirākārapakṣe'bhidyamānāpi buddhirarthakriyādibhedena dṛḍhīkṛtād bhinnasvarūpagrahaṇābhimānāt arthān bhindyāt | saṃvedanaṃ tu svadharma eva svabhāvātmā nīlapītayorna bhidyate |
bhinatti caitāviti mahat sāhasam | pratyātmaṃ bhidyamānaṃ tu bhindyāt | kevalamanyānyavārtāvirahāt citrapratibhāsa evāsaṃbhavī tadeti kuto bhedasthitiḥ ? athavā kutaḥ sakāśād bhinattvavadherapratīyamānatvāt ? na ca kimatrāvadhipratītyā kartavyam yata eva tasya na pratītistata eva tasya tato bhedasthitiḥ | na cānyopalambhe'pi pararūpeṇa bhāvo bhidyate, kiṃ tu tādātmyena pratītirevānyato bhedapratītiḥ sā cāpratīte'pi parasminnavikaleti na bhedapratītikṣatiḥ |
[457,2]
atrottaram, yadi tāvadapratīyamānasyāpi sattvapakṣāpekṣayedamabhidhīyate tadā bāhyavāda eva yuktametat; na vijñaptimātratānaye | tathā hi,
[457,3]
sattā ca nāmātyakṣāṇāṃ svavinmātre ca saṃsthitiḥ | yatparairucyate rucyamatra vismīyate mayā ||
[457,4]
tasmāt nāprakāśādasattvādeva tadapekṣābhedasaṃsthitiḥ | na cāsadapekṣaiva bhavitumarhati, na hi śaśaviṣāṇāpekṣayā kasyacidabhedasthitiḥ, aikyaniṣedhamātraṃ tu syāt, tacceṣyata eva | yadi na tato vyāvṛttaṃ tadeva kiṃ bhavatu ghaṭa iti cet ? ata evaikyaniṣedhamātraṃ brūmaḥ | nanvasato vyāvṛttaṃ sadabhidhīyate, yaccāsato vyāvṛttaṃ tad bandhyāsutādapi, na hi vṛkṣād vyāvṛttaṃ na plakṣāditi yuktam | tat kathaṃ kharaśṛṅgānna vyāvṛtto ghaṭaḥ ? yadyevaṃ khapuṣpasyāpi kumbhādibhyo bhedaḥ sutarāṃ durnivāraḥ | na hi yad yato na vyāvartate tatastad vyāvṛttimat | tataśca vindhyād bandhyāsutasya na bhedo nābheda iti na vaktavyam | ubhayaniṣedhasyābhāvaniyatatvena sāmānyapudgalādyabhāvasādhanāyānupanyāsaḥ | tato vyāvartata iti hi prathamārthaḥ pañcamyartho vā sādhāraṇa eva, vastudharmatayā kalpitadharmatayā vā | tadidamatrārthasatattvam | asmādidaṃ bhidyata iti yadi vakturekasvabhāvatāniṣedhamātramabhimatam, tadā ghaṭaturaṅgaśṛṅgayoḥ parasparato vyāvṛttirastu, kā kṣatiḥ ?
[457,5]
athātmātmīyavasturūpasthitirabhimatā, tadā ghaṭapaṭādīnāmeva, na narakharaśṛṅgayorna vā narasya kharaśṛṅgasya ca, ekasyaiva vastutvāt | tathā ca sati pudgalaḥ skandhānna bhinna iti nātmātmīyarūpeṇānayoḥ sthitirityeva vivakṣitam | nāpyeka iti bandhyāsūnusamānatāmanubhavatīti na doṣaḥ | bhāvābhāvayostvabhāvasya kalpitaṃ rūpamāśritya parasparaparihāreṇa vyavasthitalakṣaṇatvamucyate, na vasturūpatvamubhayoḥ | ataevātmātmīyavasturūpasthitirityuktam | tasmād yāvadapratibhāsamānamapi na vastutāmatikrāmati tāvat parasparāsaṃkīrṇatve'nupalabhyamānādapi bhedagrahaṇamiti syāditi matisattāsādhane | anyathā tu tadāpi saṃśaya eva | prakāśaikasvabhāve tu sattvena pratīyamānaṃ naikaṃ na nānā | pratibhāsī tu bhāvo'bhāvo na bhavatīti bhedārtho'bhimata eva | taccodbhāvanāsaṃvṛttyābhidhoyate, na tu tatrābhāvāṃśasya niṣedhasyollekhaḥ, ullekhe tādātmyāparihārāt kuto'bhāvatā ? ataeva bhāvābhāvatayāpi na dvaitaprāptiḥ | tasmādanyābhimatasya leśasyāpi na pratītirityabhāvādeva kuto bhinattviti yuktamuktam | ataeva pūrvāparayoḥ sahānupalambhe'pi bhedaḥ prasidhyatyeveti vyaktamātmapratāraṇamātrametat | pūrvāparatvasyāprakāśāt prakāśasya ca pūrvāparatvāyogāt | tasmādasattvādeva nātītādivedanaṃ nāma, prakāśasyaiva sattvāt | tathā ca, bhramātra saṃkalpanakalpanāni śātāsitādinyakhilākṣajāni | jñānānyabhinnāni sahopalabdheḥ pūrvāparatvaṃ tu na vedyameva ||
iti saṃgrahaḥ ||
[458,1]
athavā kuto bhinattviti bhedāvadherapratibhāsādeva, kimatra bhāvābhāvacintayā ityarthaḥ | tathā hi,
[458,2]
asmād bhinnamitīdaṃ cet svarūpaṃ grāhyavastunaḥ | sāvadherasya bhāsaḥ syānna vā grāhyaṃ tadātmanā ||
[458,3]
nanu saṃbandhyantarāpratibhāse'pi saṃbandhinaḥ pitrādeḥ pratītirastīti cet ?
tatrāpi kālpanikameva saṃbandhitvaṃ vidmaḥ, vasturūpatve sarvasya saṃbandhino bodhākṣepāt |
avadhirapi hi saṃbandhiviśeṣa eva | ataeva hetuphalayorekapratītiranyapratītivinākṛtā bhavantī śuddhasvabhāvaviṣayā parasparāpekṣālakṣaṇasaṃbandhaviplavasaṃkalpaśilpinirmitamevopapādayati | tasmādavadherabodhe'vadhimato matiriti vimatireveti kutaścid bhedagrāhi pratyakṣamapratibhāsinaḥ | nanu nīlamanīlād bhinnamavaśyameṣitavyam, tadgrāhiṇā ca pratyakṣeṇa tathā na gṛhyata iti na gṛhītameva nīlam | vayamapyevaṃ brūmaḥ | anīlāgrahaṇe tato bhidyamānaṃ na gṛhyata iti nīlameva kathaṃ gṛhītam ? yata eva tasyāgrahaṇaṃ tata eva tato bhedagrahaḥ, anyathā hyapalambhānupalambhāveva na sidhyeyātā miti cet ? yathā tarhi tasya nopalambhaḥ tathā tadavadherbhedasyāpi kathamupalambhaḥ ? tataśca tadgraho nāma yathaikatāmasya viruṇaddhi, tathā tadavadhikabhedagrahamapi | athāsyaitadrūpapratītireva bhedapratītirityucyate ? bhedapratītiniṣedhe'pi samānametat |
[459,1]
vināvadhiṃ pratīto hi bhedo bhedaḥ kathaṃ nu saḥ | śabda eva tathā mābhūditi ced bhāsatāṃ tathā ||
[459,2]
ubhayāvabhāsane hi tadapekṣaḥ svabhāva evāsya na sphuratītyucyate, na vikalpamātrapratikṣepaḥ | tasmād yathānyasaṃkīrṇarūpabhāsanameva bhedapratibhāsa ucyate, tathāvadhinirapekṣamīkṣaṇamevāsya bhedapratibhāsabhraṃśa ityucyate, svarūpamātrapratibhāsāt | yadyevam, na bhedyabhāsādavadherjñātaṃ nābhedyasaṃkarāt | nānyacca bhedābhedābhyāṃ vastu vastugrahaḥ katham ||
yadi samīcīnamālocyata evametat,
[459,3]
arthasyāvyatibhede hi jñānādapi bhidā kutaḥ | bhede cāvadhibodhe'pi sarvaḥ sarvasya gocaraḥ ||
[459,4]
kevalaṃ bahirabhiniveśapāravaśye cinteyam, tatra ca samānameva dūṣaṇamidam |
yathā hi bhedagrahānaṅgīkāre ekasya, tathā bhedagrahanibandhanasyāvadhigrahasyābhāve dvitīyasya |
tatra yadi cakṣuṣī nimīlya bāhyagrahavadavadherabodhe'pi bhedagrahavyavasthaikasya, tadā cakṣuṣī nimīlyaiva bhedagrahābhāve'pi vastugrahavyavasthā kiṃ nāparasya, yathā paramāṇurūpānullekhe'pi ? na hi paramāṇubhyo'nyadasti vastu, tatastatrāpi nimīlitākṣasyaiva tadanullekhe'pi vastugrahavyavasthā | evaṃ bhedāpratītāvapi na doṣaḥ |
[459,5]
kathaṃ tarhi bhedagrahaḥ ? na kathañcit | bhedagrahavyavasthāmātraṃ tu paścimaniścayāpekṣayā syāt | sa hi nīlamanīlarāśiṃ ca svānurūpapratibhāsaviṣayīkṛtamanyo'nyapratyanīkatayā vibhajan svavyāpāramapi nīlamidaṃ dṛṣṭaṃ nānīlamiti pratyakṣa eva kṣipatīti tadapekṣayādhyakṣameva parasya vyāvṛttiṃ gṛhṇātīti vyavasthāpyate, so'pi vā smṛtiriti, yathā dhārāvāhijñānāntarasya gṛhītagrahaṇamagṛhīte'pyekatvaniścayāpekṣayā | etena tat paricchinattītyāderavirodho vyākhyātaḥ | tadanenāvāntaravyavasthāmātreṇa na pratyakṣasyābhedagrahanisargavisargayogaḥ | tat kimidānīmupalabdhānupalabdhayoraikyamastu ? na, bhedagrahaniṣedhamātrasya vivakṣitatvāt | vikalpastu saha krameṇa vā pratiyoginaḥ pratipattau saṃkalpe vā bhedamabhedaṃ vā vyavahārayet, pratyakṣāpekṣayā tvapratibhāsamānaṃ naikaṃ na nānā |
pratibhāsamāne kā gatiriti cet ? tatrāpi yadi grāhakayorbhedaḥ, tadānyaviṣayānullekhāt pūrvavadvikalpa eva bhedagrāhī | abhede siddhaścitrādvaitavādaḥ, buddhirūpa mevābhedagrāhakameva pratyakṣamityapi | saṃgrahaḥ, bāhyasya sattve'sattve vā nādhyakṣaṃ bhedavedanam | abhedavedanaṃ buddhau bhāsamānātmanaiva tu ||
tasmād vyavahāraparāyaṇameva bhedaḥ ||
[460,1]
nanu puraḥ spaṣṭākāraṃ nīlapītādiviruddhadharmādhyāsi bhāsamānaṃ kathamapahnotuṃ śakyate ? nedamapahnayate, ataeva citramucyate | tasya citraśabdābhidheyasya nīlapītādeḥ pratisvaṃ bhedaṃ tattvato na kṣamate, svasaṃvittirityucyate | tatra ca viruddhadharmādhyāsa iti viruddhau vā dharmau viruddhayorvā ? prathamapakṣe apyāśrayadvāreṇa vā, svarūpeṇa vā ?
āśrayapakṣe, saṃvedanādevādhikaraṇatāsiddherasiddhirviruddhadharmādhyāsasya, svasaṃvedanasvīkṛte pramāṇāntarāvatāravirahāt | atha svarūpeṇa, tanmātraṃ na vyathate'bhedinyāśraye pratibhāsamānau maitrīmevāvahato hato virodhaḥ kṛtakanityatvavat |
[460,2]
tayoḥ kalpanākṛta eva bhedo'tra tu pratibhāsakṛta iti cet ? abhinnāśrayatvamātreṇa nidarśanametat | āśrayābhedastarhi tatra pratibhāsābhedādeveti cet ? atrāpi svasaṃvedanābhedāt | pratibhāsabhedāt tarhi bheda eva kiṃ na veti cet — na, bāhye hi pratibhāsaḥ pramāṇamākārāparanāmā, tadabhāve tvābhāsa eva viṣayaḥ | pramāṇaṃ tu svasaṃvedanam, sa tenaikīkriyamāṇaḥ kena bhettuṃ śakyaḥ ? viruddhayordharmāviti tu dūrotsāritam, bhedasyaivābhāvāt kva virodhaḥ iti | tasmānna bhedasādhanaṃ kiñcit | abhedasādhanaṃ tu svasaṃvedanameva bhedabādhanaṃ ca svarasavāhī bahirvyavahārastūpasthāpayatīti sthitam |
etadapyāha, nīlādiścitravijñāne jñānopādhirananyabhāk | aśakyadarśanastaṃ hi patatyarthe vivecayan || (pra. vā. 2. 220)
iti | ananyabhāgityananyasvabhāvabhāk | pītādisvabhāvamabhajannīlādiraśakyapratibhāsaścitravijñānastha ekākī śakyadarśanaḥ syādapi pītādyekaikaniyatatvāt taddharmatāpannasya pratibhāsasya |
parasparasvabhāvastyajanneva śakyapratibhāsa ityarthaḥ | taṃ hi vivecayan bhindan niyataṃ taddharmatāmanāpannatāṃ pratibhāsasya svīkuryāditi bahirarthavāda eva nipatet | jñānopādhiścāyaṃ nīlādiḥ, tasmād, yad yathā bhāsate jñānam (pra. vā. 2. 121)
nīlapītādibhāsitvena tattatraivānubhūte pītāditvena svasaṃvedanāt parasparātmatveneti ityarthaḥ | śeṣaṃ sugamam | ato yuktamāha bhāṣyakāraḥ,
[461,1]
na vā taccitram, acitrād bhedena vyavasthāpanāsaṃbhavāditi | (pra. vā. bhāṣye pṛḥ 290)
[461,2]
atra hyacitrādanānārūpāt svasaṃvedanād bhedenāvyavasthāpanamiti, abhedena vyavasthāpanaṃ paryudāsaparyavasāyi vivakṣitam | tacca prasādhitaṃ svayameva | pūrvamaśakyavivecanatvamavyabhicāralakṣaṇamekatvamuktam, adhunā tvekasaṃvidantargatatvameveti vāśabdaḥ | tena citrākāratāpi saṃvṛttyocyate | paramārthataḥ punaradvaitamevetyarthaṃ parikalpya bhedapratītiniṣedhamātrābhiprāyeṇa yaduktam, yadyevaṃ na vā tadadvaitaṃ dvaitād bhedenāpratibhāsanāt, evaṃ na vā jñānam, na vā svasaṃvedanamiti, tannirastam | dvaitaṃ hi bhedaḥ, tasya ca kva pratibhāsaḥ ? tena tato bhedapratibhāsābhāve'pi kuta ekatvam, ekasyaikasaṃvidantargameṇa pratipāditatvāt ? evaṃ śeṣamapi, pratibhāse hi sarvasya viparyayasya svabhāvabhaṅgaprasaṅgaḥ ?
[462,1]
udbhāvanāsaṃvṛttyā cātra citravad bhedo'pi vyavasthārha ityapi na yuktam, anubhavasya bhedavirodhenodayapratipādanāt | nīlapītādimātreṇa citrasyādvaitavacanamevodbhāvanāsaṃvṛtiḥ, na bhedavacanam | abhyāsabhāvitaṃ tu bhedavacanamanabhyūhitatattvasya na tattvoparodhīti | vastutastu, prasajyapratiṣedha evāyaṃ vācakākṣaraḥ, ekatvasādhanāyeti tu bhrāntirlokasya | tadayamarthaḥ, athavā tadgrāhyagrāhakābhimataṃ nīlapītādi vā citraśabdābhidheyaṃ na citraṃ, na nānā, acitrāt svasaṃvedanāddhetorbhedena vyavasthāpanābhāvāditi nānātvaniṣedhamātramiṣṭam, pareṇa caikatvaniṣedho'dhyakṣādeva kuta ityubhayavinirmukta eva prakāśaḥ |
kṣaṇikaṃ kṣaṇitvamukta iva sannityuktaṃ bhavati, yathā prathamaṃ prathitamasmābhiḥ | ata evānyasya jaḍasya grāhyagrāhakasya vā abhāvāt kevalārtho'yamadvaitaśabdo na dvaitaparyudāse naikārtha iti darśayannāha, tasmāt svasaṃvedanameva kevalamadvaitamaparasyābhāvāditi | (pra. vā. bhāṣye pṛḥ 290)
tena yadeva codyamukhena pūrvamāha, atha pratibhāsamānaṃ kathamekānekatvavikalpanādeva na bhavati, vikalpyamānamapi tatpratibhāsata eva, abhāve kathaṃ pratibhāsaḥ ? pratibhāsaścet, kathamabhāva iti ? ṭīkā cātra ekānekarūpaparihṛtasyāpyupalambhātmatayopalambhaḥ satteti nyāyāt sadeveti | tadeva siddhāntāntaratvena vyaktīkṛtam | tadevamekatvopādhiścitrādvaitavādo vārtikakārasya mukhya upalakṣyate | bhāṣyakārasya tūbhayavyāvṛttiviśeṣaṇaḥ | tattvatastu ubhayorapyeka evābhiprāyaḥ | abhivyaktirītibhedāt tu mukhyetaravyavasthā ||
[462,2]
anālocya tataścitrāṃ citrādvaitavyavasthitim | bhāṣyāpadeśādācāryadūṣaṇaṃ kasya bhūṣaṇam ||
[462,3]
yadi cācāryasyānyo'bhiprāyo bhāṣyakārasyāpyakṣaravyākhyeyamabhiprāyastvanya iti nāśakyamiti dhik prakāśa eva skhalanam ! tadevamekatāyā eva buddhirūpe citre'pyupapattervyāpakānupalabdherasiddhiḥ | nopayogaścitrādvaitena vyavahāriṇāmiti tu na bādhakaṃ buddhagocaratvāt, śūnyatāvat | tattvāvabodhetarayorabhedād doṣa eva cet | anīkṣamāṇaḥ svamukhaṃ sukhaṃ jīvati pecakaḥ ||
tathā hi, na sā kṛtau cetasi vipratītiḥ prakāśamānasya manastvasiddheḥ | prakalpitenaiva tu nātmanāsat prakāśināpīti viśeṣa eṣaḥ || tayā ca kiṃ dharmatayā kadācid vimucyate cakramidaṃ matīnām | na cātmarūpānubhavo na pūrvaṃ cittasvabhāvatvahatiprasakteḥ || tataśca tanniścaya eva nāsīd ākārabhedotkalitaśca so'pi | na tattvasaṃvṛtyanugamya cāsya paravyapekṣāvirahe'sti bhedaḥ || na ca kvacinnāma parasya bodhaḥ svabhāvaśūnyatvamapi dvayoḥ samam | tadekadā saṃvṛtiranyadā netyayaṃ vibhāgo bhavato'pi kiṃkṛtaḥ ||
athavā, na śūnyatāyā virahaḥ kadācitsākṣātkriyā vāpi parā na kācit | na doṣanāśo na guṇodayo vāna saṃvṛtiḥ kāryavicāryamāṇā || tadatra yāvanna vicārasaṃbhavobhavo'yamanyaḥ śama ityayaṃ nayaḥ | vicāralīlālulite tu mānasebhavaḥ śamo vā ka iheti kathyatām ||
tathā ca sūtrālaṅkāre, na cāntaraṃ kiñcana vidyate'nayoḥ sadarthavṛttyā śamajanmanoriha | tathāpi janmakṣayato vidhīyate śamasya lābhaḥ śubhakarmakāriṇām ||
sadarthavṛttyā paramārthavṛttyā, śeṣaṃ saṃvṛttyā | abhisamayālaṃkāre'pi, svapnopamatvād dharmāṇāṃ bhavaśāntyorakalpanā | (abhisamayālaṃkārāloke pṛḥ 440)
ityādikam | tataśca jātisiddham | nirvāṇaṃ ca bhavaścaiva dvayametanna vidyate | parijñānaṃ bhavasyaiva nirvāṇamiti kathyate || (nāgārjunasya)
iti | asya dūṣaṇaṃ niraparādhamātṛvadha eva tadayaṃ prakaraṇārthaḥ,
[464,1]
bhedo'bhedo dvidhā'dvedhā dhīrūpe'stu yathā tathā | nālīkatvaṃ prakāśasya bādhagandhavirodhinaḥ ||
[464,2]
vijānātīti vijñānamityādikalpitaprapañcaśūnyatā tu sarvatra | tathā ca na hi te svabhūte dharmāstathā saṃvidyante yathā bālapṛthagjanā aśrutavanto'bhiniviṣṭa ityādi vistaraḥ |
buddhidharmā api hi buddhyantaraparikalpitena rūpeṇa santa eva na svasaṃvedyatayā eva sattvāt |
etena svapnamāyopamatvaṃ bhagavato vyākhyātam | dṛṣṭānteṣvapi hi niṣedho'dhyavasitasyaiva na pratibhāsamānasya | tasmāt sākārasyaiva bhagavataḥ siddhirbādhāvinākṛteti sthitam | tathā ca namaskāraślokasyārthasiddhiḥ — sānnavyañjanalakṣaṇairadhigataudārya nijenātmanā yadgambhīramananyagocaratayā śūnyaṃ prapañcormibhiḥ | nirmāṇaiśca yataḥ sphuranti jagatīṃ jñānatviṣastannacālīkatvena kalaṅkitaṃ vapurato bhadraṃ samantānmuneḥ ||
kiṃ bhūyaḥ, yathā suvarṇaṃ guṇarūpasaṃpadaḥ prakarṣaparyantamupetamakṣayam | vimuktamālīkyakalaṅkaśaṅkayā tathaiva bauddhaṃ vapurastu dehinām ||
{11.5}
<pañcamaḥ paricchedaḥ>
[466,1]
nanu svasaṃvedanavilāsaḥ sarvo'yaṃ pūrvo vistaraḥ, svasaṃvedanaṃ ca nāma nāstyevaitat, yuktyāgamanigṛhītatvāt | tadabhāve kutaścitrā citrādvaitavyavasthitiḥ | na vā samantabhadratvamālīkyāparihārataḥ ||
atra praśnaḥ, videva kiṃ nāsti kimastu na svayaṃ prameyahatyātha kathaṃ pravedanam | hatiḥ svavittau paravedane'pi vā samastametanna samasti nirṇaye ||
tathā hi, saṃvittirmama neti na prathayituṃ śakyaṃ vibhinnairmṛdo nāpīyaṃ parataḥ kvacinna ca parisphūrtāvapīdaṃ na sat | na sphūrtau svayameva satyamiti cedanyena vittau kutaḥ sattvaṃ nobhayathāpi ceti gadituṃ caitatsvato'sāṃpratam ||
ayamarthaḥ,
[466,2]
saṃvittireva nāstīti brūyānniścetano'pi kim | na vaktā cenna ca śrotā svanirbhāsastathāpyayam ||
[466,3]
paratastu vedanamiti nirastamanyatretyāstāṃ tāvat | atha na sarvathā vāryate svasaṃvittiḥ, kiṃ tu sāṃvṛtītyucyate, tarhi sarvathāpratikṣepābhāve bādhakādhīnamasyāḥ sāṃvṛtatvam | bādhā ca prameyād bhedenānubhavād vā | prameyabādhayaiva na tasyāḥ sthitiriti |
tatra,
[466,4]
bhedenānubhave bhedāt svānubhūtiḥ kathaṃ bhavet | prameyabādhā tu punaḥ śakreṇāpi na śakyate ||
[467,1]
na hi sphuradrūpameva nāstīti śakyamavasātum | atha na sarvathā sphurato niṣedhaḥ, svayaṃ vedyameva tu mā bhūt, paravedyaṃ punarastu | naivam, svavedane'pyanāśvāsaḥ kā vārtā paravedane | svavedanasyābhāve hi paravedanamapyasat ||
yadi pareṇa paraṃ vedyamānaṃ sadbhavet, parameva kathaṃ sadbhaviṣyati ? na cāsadevānyasattāvyavahārakāraṇam | tasyānyena vedane sati sattve'navasthā | evameva parasatteti cet ? prameye'pyevamevāstu | svayameva ca sattvaṃ cet prakāśo'pi svayaṃ bhavet |
jaḍasya | svakāritravirodho hi tāvatāmanayoḥ samaḥ ||
atha paravedanamapi yena svīkṛtaṃ bhavatu tasyaiva doṣaḥ, mama tu svavedyaṃ na paravedyaṃ kimapīti cet ? naivaṃ cetanāvān vaktumarhati | tathā hi, svataḥ parato vā sphuranneva nāstyartha iti nāniṣṭyā vacanamātreṇa vā nivartayituṃ śakya iti | yadi pramāṇamanusaret tadā pratyakṣamādāvādāya pramāṇāntaraparigaṇanam | anumānādau hi dṛṣṭāniṣṭiḥ, na tu pratyakṣe |
parīkṣaviṣaye ca śeṣamaśeṣaṃ na tadviṣaye vidhibādhayorutsahate | tadeva ca pratyakṣasiddham abhidhīyate, yatsvarūpasya sākṣānnirbhāsaḥ | sa ca svena pareṇa veti kimanena ?
[467,2]
paravyāpārābhāve'pi yadi nāsya svarūpavit | svarūpapracyutiḥ saiva kimanyairbādhakairapi ||
[467,3]
yata evātmanirbhāsastata eva na bādhyate | svārthāvabhāsanādeva bādhakasyāpi bādhitā ||
[467,4]
so'pi tenaiva bhāṇḍena vaṇigityavagamyatām | tasmātprakāśamānasya na bādho nāma kaścana ||
[467,5]
nanu pareṇa prakāśane tenaiva rakṣā syāt, svayaṃ bhāsanamanāthaṃ pareṇa prabhavatā bādhyeta | uktamatra, paro'pi svarūpaprakāśanenaivopayujyate na sattāmātreṇa, nāpi bhujaṃ prasārya prahāravāraṇena, tatsvarūpaprakāśanaṃ yadi svarūpamapi saṃbhavennāparamupayogi |
pratyuta, svabalenaiva balavān yaḥ pareṇa sa durbalaḥ | yathātmarakṣāvahito parastatra parastathā ||
tathā cāsatkhyātiviparītakhyātismṛtipramoṣadṛṣṭimoṣādayaḥ,
[468,1]
pareṇa bhāsane dṛṣṭā vividhā bhramakalpanāḥ | svahetostu prakāśasya niṣpattau prabhavanti na ||
[468,2]
yad yathā bhāsate jñānaṃ tat tathaiva vyavasthitam | nānyatra rūpamādhāya bhāsate jñānamanyathā ||
[468,3]
yadā yadeva sphurati rūpaṃ tasya tadeva hi | svākāreṇaikyakaraṇād bahirapyucyate bhramaḥ ||
[468,4]
yadā tu bahirapi parito nirastavibhramāśaṅkamabhyāsāt svarūpanirbhāsi jñānam anubhavaviṣayastadā kva bādhaśaṅkā ? kiṃ punaḥ svānubhave ? kevalaṃ tādṛśasya kathamutpattiḥ kathaṃ vā niścayaḥ syāt ?
[468,5]
yathā nīlasvabhāvena janma bodhātmanā tathā | dhiyaḥ svahetordīpasya pītabhāsātmanā yathā ||
[468,6]
kathaṃ punaḥ svasaṃvedanamevedaṃ na paravedanamityanyatroktamityuktam ? kevalaṃ svavedyaṃ paravedyaṃ vā pratibhāsamānameva rūpamabādhyamiti prakṛtam | tacca siddham,
[468,7]
pramāṇasya pramāṇena nāparasyāpi bādhanam | prāgevādhyakṣarūpasya svasaṃvittestu kā kathā ||
[468,8]
trairūpyapariśuddhibodhajanmano'numānasyāpi na mānāntareṇāvamānaḥ śakyaḥ, śabdādervā yathāyatham | na hyekadaikatraiva dharmiṇi parasparapratyanīkadharmadvayasādhanasamarthayoḥ saṃbhava ityākṣiptaprāyam | ekasya tu svaviṣayadārḍhyavirahe bādhyabādhakabhāvaḥ syāt |
svaviṣaye ca dārḍhyamadārḍhya vā dvayoḥ paryante pratyakṣasyaiva skhalanetarābhyām | pratyakṣasya ca skhalanaṃ viṣaye bhrama eva | bhramaśca paravittiniyata iti kaḥ saṃvedanasya pratimallaḥ ?
[469,1]
yadi bahirapi nirastavibhramāśaṅkasya na bādhaḥ, kathamadvayānumānena svaprabhavasya bādhaḥ ? uktamatra paravitterevāyaṃ viplava iti na śakyam, vyāpakānupalambhe'pi svavitterevāyaṃ viplava iti śakyamabhidhātum, paravedanādhyavasāyena tadvyāpārasyānanuvidhānāt |
tadāpi sattāmātreṇa bhāva iti saṃskāriṇaḥ śrutasaṃskārakṣālanavat mahāmohasāmarthyametat |
saṃskāramantareṇāpi skhalanamiti cet ? tarhi jīvitamantareṇa na skhalanamiti maraṇameva skhalanapratīkāra iti sādhvī bauddhasthitiḥ | kiṃ ca svavedanasya vyāpakatayā vyatireko'śakyadarśana iti anādyavidyāprabhavo'pi viplavastadīya iti vadato vyāpakānupalabdhisādhyāyā niḥsvabhāvatāyā api svabhāvāroparāgādayo viplala iti na dūram, pratyanīkākāratā tu sādhāraṇī |
[469,2]
tasmānna sattāmātreṇopayogavyavasthā, upayoge'pi vā na tadvyāpārānanuvidhāyinā vikalpenotthāpito vyāpakānupalambhastasmai prabhavati | tadaprabhavo hi saṃbandhādigrāhakamevāpramāṇīkurvan tenaikaviṣayatayā paravedanameva doṣeṇa sparśayet, na svasaṃvedanam atyantabhinnaviṣayatvāt | tato yathā tatra sādhane yadi paravitteḥ prāmāṇyaṃ svīkuryāt, svabādhanamanumānamapi pramāṇayet | atha na, tathāpyanumānasādhyaṃ siddhamiti tasyā eva viplavaḥ sphuṭībhavatyanumānodayena, tathā na vyāpakānupalambhena svavitteḥ, uktasāmarthyasya vaktumaśakteḥ, svecchayā tu pratipattā svavedanaviṣayamapi pakṣīkuryāt, kevalaṃ pratyakṣaviśeṣabādhitatvāt na sādhanāvadhānamiti nyāyaḥ |
[469,3]
tarhi vijñaptimātrasiddhāveṣa nyāyaḥ, prāgeva tu vyāpakānupalambhodaye tatsādhanamevānavakāśam | naivam, yadaiva nīlasya niḥsvabhāvatāṃ pratijānīte, tadaiva svavedanādhyakṣeṇa pratikṣepāduktakrameṇa | yadyevaṃ, prakāśamānatādisādhanabandhyatāprasaṅgaḥ | etadapi nāsti, vijñaptivyavahāramātropayogāt | nanu tathāpi paraprakāśyatāniṣedhena svaprakāśatā sādhyamānā vijñānavyavahāraṃ sādhayet, na ca sarvathā paravedyatābhāve niḥsvabhāvatve vā sādhyasādhanaṃ nāma kiñcit, tat kathaṃ vyavahārasiddhirapi ?
[469,4]
tadayuktam | saṃvṛtau hi sādhyasādhanāsthā | tadā ca dvayorapi tattvayorasiddhiḥ |
tatra ca yasya puro'paropādhiprakāśinyapi nīle nijābhisaṃskārikā'vidyābalāt paraprakāśyatāsaṃśayaḥ, tadvodhanāya nyāyasahaḥ sādhanopanyāsaḥ | tadā ca sa eva pratyakṣabādhādikaṃ nirūpayiṣyati | tatpratipādane ca jāte vijñaptivyavahāra iti | etāvataiva vijñānavādino vyāpārasamāptiḥ | parasya tu pratyakṣabādhaiva sādhanāvadhānaṃ niṣedhati | na cānumānānudayamapekṣya pratyakṣavṛttiḥ kvacidapi | anumānaṃ tadaviṣaya eva sarvadā pravṛttimaditi tena sādhite iva bādhite'pi nāvakāśamāsādayatīti sthitam |
[470,1]
tasmānna prameyabādhayā sāṃvṛtatvamātmavedanasya | tathaitadapi nāśaṅkanīyam, yadi nīlaṃ svavedanāt siddham, svavedanenāpi svavedanāntarāt seddhavyamityanavasthā, tasya svayaṃ siddhau nīlasyāpi svavedanena kiṃ kartavyamiti | tathāhi nīlasyāpi kiṃ svavedanena iti vedanaṃ vadataḥ svayameva vedanamastvityabhimatam | ayameva ca svasaṃvedanavāda ityaśvārūḍhanyāyaḥ | yadi tu bhinnaṃ tatsyāt, tadā nānavasthāmatikrāmeta, nāpi svavedanavādasparśa iti | yadi tarhi na bhinnaṃ prajñaptisat, tasyaiva ca dharmamātrametat, tadā tadvādhane svayameva na taṭasthamāsituṃ śaktam, tat kathaṃ pararakṣaṇakṣamam ? tadapi yatkiñcit |
[470,2]
nīlasyāpi prakāśatvaṃ prakāśasyāpi nīlatā | dharmadharmivyavasthānaṃ naikātmaniyataṃ matam ||
[470,3]
abheda eva rakṣāpi bhedo'smin niṣprayojanaḥ | svarakṣānāntarīyā hi pararakṣā bhavenna vā ||
[470,4]
yata eva svayaṃ bhāti tata eva na bādhyate | ityarthatattvaṃ kenāpi vyāhāreṇa nivedyate ||
[470,5]
yatpunaryuktivāditābhimānenocyate, svātmani kāritravirodhāt na svasaṃvedanam, na hi tadevāṅgulyagraṃ tenaivāṅgulyagreṇa spṛśyata iti, tatrāpi,
[470,6]
nāṅgulyagraṃ tadagreṇa spṛśyaṃ cenmasṛṇaṃ katham | svayaṃ masṛṇametacced virodhaḥ kiṃ na saṃprati ||
[470,7]
kiṃ na dhīrbhāsate svayaṃ vā svayameva masṛṇamidamasti jātaṃ veti pratītyā vākyārthaparyavasānādāyātaḥ kāritravirodhaḥ | tathā ca svayaṃ gacchati, svayaṃ gaura ityādipreraṇāṅgarāgajanitatvādipratikṣepeṇa sarvathā na vaktavyamevaṃ vādibhiḥ, tatsannidhau vā pareṇeti mahān viplavaḥ | atha sakarmikāyāṃ kriyāyāṃ ekameva karma kartā ca nocitam, jñānārthā ca sakarmikaiva kriyā nīlaṃ vetti caitra iti | evaṃ tarhi, svayaṃ prakāśate buddhirityādau tūṣṇīmāsyatām |
tataśca vedyata ityādi yat karmakartṛvivakṣayā paraiḥ prayujyate, tadasmābhirbhāsate ityasminnevārthe saṅketitamiti na kaścid viśeṣaḥ | atha svayambhūrbhagavānityādinā prakṛtīśvarādivyāpāranirāśena svahetoreva tādṛksvarūpotpattipratipādanamātrametat, na tu bhedadṛṣṭaḥ kriyākārakavyavahāro'tra mata ityucyate, buddhirapi tarhi svahetoreva prakāśarūpotpannā na pareṇa prakāśiteti saṃmatau ko vidveṣaḥ ? iyamevātmasaṃvittirasya yā jaḍarūpatā | kriyākārakabhāvena na svasaṃvittirasya tu ||
ityantaraślokaḥ |
[471,1]
yatpunaratroktamevaṃvādino loka eva bādhako bhaviṣyati iti, tadanenaiva nirastam, loke tathāvidhāyā vivakṣāyā dṛṣṭatvāt | atha buddhiviṣaye na dṛśyate, tatrāpi prakāśarūpavyavahāre svaparaprakāśavivakṣāyā dṛṣṭatvād dīpaghaṭavat | kevalaṃ bāhye dvayadarśane'pi buddhirūpādhikāreṇa paraprakāśyatāyā bādhanāt svaprakāśataiva vyavasthāpyate, na tu sarvathā vyavahāra evaivaṃ nāstīti ||
[471,2]
nanu, dīpaḥ prakāśata iti jñātvā jñānena kathyate | jñānaṃ prakāśata iti kenedaṃ suhṛdocyate || prakāśā vāprakāśā vā yadā dṛṣṭā na kenacit | bandhyāduhitṛlīleva kathyamānāpi sā mudhā ||
iti cet ? niravakāśametat ? idameva hi nīlādi svaprakāśasvabhāvaṃ jñānamiti vyavasthāpitam, tatkathaṃ kenedaṃ suhṛdocyata ityucyate ? na svasaṃvedye'rthe paropadeśo garīyān, ko'nyathā dharmī vyapakānupalambhādeḥ ? pradīpe'pi tarhi jñānameva kathaṃ dṛṣṭāntaḥ ? satyam, lokāpekṣayā'loka eva bādhako bhaviṣyatītyapahastayitum | tadetad yuktikṣīṇasya viśrāmamātramatrāṇam, anyathā sarvaśūnyatāyāmeva kiṃ bādhako lokaḥ ?
saṃvṛttyā sarvasvīkārāditi cet ? tattvato na kiñcidastīti etadeva lokasya na kṣamaṃ, saṃvṛttyā tu nāstīti yadi syādastu | atha tattvato'pi nāstīti kimasmābhiḥ sādhyate, astināstivyatikramasyābhimatatvāditi cet — na | astiniṣedha eva, na hi nāstyarthaḥ |
[472,1]
na bhāvo yadi nīlāderabhāvaḥ kena vāryate | nābhāva iti vāde ca bhāva evāvatiṣṭhate ||
[472,2]
parasparaparīhāravyavasthitimatāṃ yataḥ | ekabādho'nyavidhaye nānicchāmātrato'nyathā ||
[472,3]
tṛtīyo vā prakāro'tra vaktavyo yadi vānayoḥ | ekatraiva vyavasthānaṃ dhīmatāṃ nāparā gatiḥ ||
[472,4]
syādetat, nāsmābhiḥ kasyacid vidhiḥ pratiṣedho vā sādhyate, sadasadubhayānubhayavādināṃ tu svābhyupagamenaiva tattallakṣaṇānupapattiriti pratipādyate | tatra yadi sallakṣaṇānupapattyā svayameva prāgapi sattvābhāvaḥ, tadā kimasmābhirapanītaṃ kimapi syāt ?
yadā cāsallakṣaṇānupapattyā prāgapyasattvābhāvaḥ, tadā kimabhāvābhāvena bhāvo nāma kasyacit kutaḥ ? yathā hi,
[472,5]
putrotpattivipattibhyāṃ kumāryāḥ prītidīnate | putrasaṅkalpataḥ svapne jāgratastu na vidyate ||
[472,6]
sa tasyāḥ sāvaśeṣaśokavinodanāya yadi tatprabandhamṛṣātvamāsādayati, tat kiṃ tena kasyacid vidhiḥ putrādyabhāvasya, niṣedho vā putrādibhāvasya kṛtaḥ, putrodayaniṣedhena vā abhāvaḥ kasyacit, maraṇaniṣedhena vā bhāvavidhiḥ, svayamāditaḥ putrasyaivābhāvāt ?
tadanuvādamātraṃ tu jāgrataḥ | evamāryānāryayorūhitavyam | etadeva cādiśāntatvaṃ prakṛtipariśuddhiścāgame gīyate iti |
[472,7]
atrocyate | kīdṛśau vidhiniṣedhau bhavatā parihriyete, utpādanavināśalakṣaṇau hastena gṛhītvopanayāpanayasvabhāvau vā ? yad vā vivādāspadībhūtasya kasyacit dharmasya pramāṇena sādhanalakṣaṇo vidhirbādhanalakṣaṇo vā niṣedhaḥ ? tatra,
[472,8]
ādyapakṣadvayaṃ tāvadanyasyāpi na vidyate | bhavatāpi tṛtīyastu parihartuṃ na śakyate ||
[473,1]
na hi bhagavataḥ prāmāṇyaṃ sthitameva prāgapanīyate, paścād vetīśvarādāvasadevopanīyata iti pare'pi manyante | tathā na dvayaṃ sthitamevāpanīyate, advayaṃ vā saṃpratyupanīyate, apareṇa sthita eva svabhāvo'nūdyate | yuktyā ca kayācit pratipādyata iti sarvasaṃmatiḥ | tacca bhavato'pyastīti ka evamatireka ukto bhavati ? tadayameva vidhiniṣedhaprakramo yadidamastīdaṃ nāstīti pratipādanaṃ, taccāyātaṃ vacanavyāpṛtasya, viśeṣato jigīṣayā parārthaśīlatayā vā vāde pravṛttasya | mūkībhūya tiṣṭatastu nāyaṃ paryanuyoga iti syāt | svapnadṛṣṭānto'pi sarvasādhāraṇaḥ, yo hi vastudharmaḥ kenacidādriyamāṇaḥ kenacinniṣedhyaḥ, tasya siddhyā tadguṇāropād vā prītiḥ, pareṇa tadabhāvapratipādane viṣādaḥ, taccitavinodanodyatena cādina eva tathā nāstītyanuvādamātraṃ kṛtamiti tulyam |
[473,2]
tatra ya eva tathā pratipādanakṣamastasyaiva svādhīnaḥ svapnadṛṣṭāntaḥ | tathā cādvayavāde'pi yathā svākāramātra eva putraṃ jāgaraṇakāle phalitamāropya harṣādistathā jāgraddaśāyāmapi jñānākāramātra eva bahirāropeṇeti na kṣatiḥ | tadubhayadaśayorapi nirvikalpapratibhāsaḥ svarūpamātraparyavasito'pi vikalpenābhūtāropastiraskriyata iti uktam | sa ca svarūpaṃ tirodhāya pararūpameva darśanena yojayati, yata evaṃ bhavati putro'dya svapne mayā dṛṣṭa iti, kiñcidvimarśe hi na putradarśanaṃ nāma, jñānamātraṃ mama tathodapādīti |
tatastadvyavasāyāpekṣayā sā putraṃ jātaṃ ca mṛtaṃ ca paśyatītyādyabhidhānam, tattvatastu kva putradarśanam anādivāsanāvaśāt tadabhiniveśaprasavayogyaviśiṣṭākārajñānamātrodayād anyatra ? kevalaṃ kimatra vastutattvamiti, vicāravyasanaṃ yasya hastāmarśena tasya kim | prītyābhiyogaḥ kriyatāṃ kīrtivārtikabhāṣyayoḥ || śraddhāvaśatve'pi varaṃ yuvarājanayāśrayaḥ | āryanāgārjunādīnāmapi yatra vyavasthitiḥ ||
iti pratipādayiṣyate | āgamapāṭhāḥ punaravicāracaturasya puṇyamātraprasavahetava eva |
vicāraprakrame ca bhāvābhāvayorekaniṣedhābhidhāyino dvitīyasvīkāraḥ sāmarthyādāyāta iti nānicchāmātreṇa trātuṃ śakyam | tathā hi svapne na putro nāmāsīditi putrābhāvo vihita eva bhāvaśca niṣiddhaḥ, tat kathaṃ jāgratā na vidhirna pratiṣedhaḥ kriyate ? āryasya tu na tathā darśanamityapi tadākāradarśanapratyanīkākārajñānodaya eva, na sarvathā saṃvittivilopa ityāstāṃ tāvat |
[474,1]
atha bhāvābhāvavikalpaniṣedho vivakṣitaḥ, sarvathā na pratibhāsamātralopaḥ, tadetadiṣṭameva, vikalpasya prakṛtibhrāntatvāt | atha vicārākṣamataiva śūnyatārthaḥ, tadā vicāro nāma saṃvṛtyāśrayaḥ, tatra ca niyamena pramāṇāvatāre na svasaṃvittimantareṇa pratyakṣāntaramanumānaṃ vā, svarūpasattayaiva viyogaprasaṅgāt | nāpi dharmidharmādipratipattiriti saṃvṛtau niyatasvākārāyāḥ svasaṃvidaḥ prameyapramāṇāntaravad bādhānupapatteḥ sthitereveti na sāṃvṛtatvaviśeṣaṇāvakāśaḥ |
[474,2]
yathā yathārthāścintyante vivicyante tathā tathā | svayaṃ tu vittiśchāyeva dhāvato duratikramā ||
[474,3]
tataśca svasaṃviditarūpasya kīdṛśī vicārākṣamatā ? kiyanto hi vicārāḥ pravartantām, na tu nīlaprakāśasya prakāśatā nīlatā vā atipātamātram, nāpyaprakāśadharmāntaraṃ paricayaviṣayaḥ | ya eva ca, svarūpamātrānubhavaḥ kalpitānāṃ parābhavaḥ |
sa eva, tataśca samatā jñeyā nopalambhopalambhayoḥ ||
iti nyāyaḥ | tadetadādiśāntatvaṃ prakṛtyā ca viśuddhatā | vaimalyapariśuddhistu sarvāsatkalpanākṣayaḥ ||
ityuktameva | yadapīdaṃ tadabhyupagamenaiva tallakṣaṇānupapattiriti, tāvatāpi nānubhavasvabhāvaparibhavaḥ | yataḥ, bhautakalpitakalpānāṃ lakṣaṇānāṃ kṣatāvapi | sarvopādhiviviktasya vasturūpasya na kṣatiḥ ||
rājadvāri dviradamavalokya,
[475,1]
dantena mūlādakamandhakāraṃ prasrāvato nīradapotamāha | kaściccatustambhakamaṭṭamāsyaṃ dvāraṃ baliṃ piṇḍanibhātpurīṣāt ||
[475,2]
rājadvāre śmaśāne vā yastiṣṭhati sa bāndhavaḥ | iti gāḍhasmṛteranyo bhauto bāndhavameva tam ||
[475,3]
tato bhautairiva paraiḥ kalpitānyeva svarūpāṇi vigalantu puraḥprakāśinaḥ kimāyātaṃ bādhāyāḥ ? tataḥ,
[475,4]
yadyeṣa eva siddhānto na viśeṣastadāvayoḥ | bādhe tu sarvathā'bhāvaḥ kathaṃ lokādabādhanam || yadi lokānurakṣāpi dhīrūpe nāstitīcyatām | tattvena sarvathā nāstītyudvegaḥ kiṃ na gaṇyate ||
[475,5]
tasmālloka udvījatāṃ mā vā puruṣārthopayogitattvākhyānaṃ kathaṃ parihartuṃ śakyamiti yadi svayamāśayaḥ paraḥ kimalīkamākulīkriyate ? ko hi saduttare'pi bhavatāṃ śaktipratibandhaṃ śraddhadhīta ? asti ca loke'pi svaprakāśavyavahāra iti kva lokabādhāpi ?
buddherevādhikāre sākṣāt na dṛṣṭa iti kimanenaḥ ? svaprakāśamapi vastvasti na ca kāritravirodha iti sāmānyāśrayeṇaiva dṛṣṭāntasya kṛtatvāt | api ca, sphuratyetādṛśo buddhirmametyādimatirna kim | mama svānubhavaścātra saṅkalpe tvadguṇaspṛśi ||
tasmādalamanena bālajanopalāpanena ||
[475,6]
yadapi smaraṇādanubhavasiddhimāśaṅkyārtha eva smaraṇamanubhavaśca na jñāna ityucyate, tatrāpyarthākārajñānameva, tacca svayaṃsphuritamanusmaryata iti na kṣatiḥ | arthe ca smaraṇamiti na tāvadananubhūte bhavitumarhati, atiprasaṅgāt | anubhūtaścārtho'nubhavānanubhave iti kathaṃ pratītamatra hṛdayena ? asaṃvittau vitterna khalu tadupādhivyavahṛtiḥ pratītāvanyena prasabhamanavasthā prasarati | anenaivāpāste'pyanumitimate liṅgaviraho na cādṛṣṭaṃ liṅgaṃ tadadhigatisiddhau ca vimatiḥ ||
ityantaraślokaḥ ||
[476,1]
kathaṃ tarhīdaṃtayā na nirdiśyate jñānamanubhūyamānam ? nanu nirdiṣṭameva,
[476,2]
antaḥ śātādiviṣayaṃ bahiḥ śītādigocaram | vedanaṃ tattadākāraṃ nānyo'pyasti tataḥ paraḥ || sphurattā nāma dharmo'yaṃ pratyātmaṃ durapahnavaḥ | iti sā yogyatā mānamātmā meyaḥ phalaṃ svavit ||
[476,3]
tato nirākārapakṣe syādeṣa doṣaḥ, sākārapakṣe tu śaṃkāpi nāsti | sākārapakṣa eva tu śāntidevapādānāmabhimataḥ | yadāhuḥ, yathā dṛṣṭaṃ śrutaṃ jñātaṃ neveha pratiṣidhyate | satyataḥ kalpanā tvatra duḥkhaheturnivāryate || (bo. a. 9. 26)
iti | atra hi satyatastattvato dṛṣṭādirna niṣidhyata iti dṛṣṭādikarmanirdeśāt prakāśamāno nīlakomalādiraśakyanihnava ityuktaṃ bhavati |
[476,4]
kasya tarhi nairātmyamityāha, kalpanaivābhūtānāṃ grāhyagrāhakahetuphalādīnāmityarthāt kalpanā śabdādeva | adṛṣṭe hi kalpanā | adṛṣṭaṃ cādṛṣṭatvādeva na saṃbhavati tattvata iti atrāpi saṃbadhyate | tena niḥsvabhāvāḥ sarvadharmā ityādivacane'pi tattvataḥ kalpitarūpaniṣedha eveti bhāvaḥ | kimarthaṃ punarabhūtavikalpavāraṇam ? duḥkhasya hetutvāt | sa eva hi pravṛttinivṛttyādilakṣaṇaṃ saṃsāramākṣipati, tamantareṇa tadākārodayamātrasya tatrākiṃñcitkaratvāditi | yattu satyata iti satyatvena yā kalpaneti yojayanti, tatrāpi yadi satyatve'pi satyamidamiti vikalpavāraṇaṃ, pariniṣpattau ko doṣaḥ ?
[476,5]
atha saṃpratyapi satyādhimokṣavāraṇamasattvādityarthaḥ, tadā dṛṣṭādi na pratiṣidhyata iti vyāhatam, asatyaṃ cāpādyate dṛṣṭādi na ca pratiṣidhyata iti, asatyatāpādanasyaiva pratiṣedhārthatvāt | atha na pratiṣidhyate saṃvṛttyā, tattvatastu vāraṇam | tadapi nākṣarārūḍham | satyataḥśabdo'nyathāyojitaḥ kalpanāviśeṣaṇatvena, na ca tadā kalpanāśabdaḥ saṅgataḥ dṛṣṭāderevaikasya saṃvṛtiparamārthāpekṣayā vidhiniṣedhaviṣayatayā abhimatatvāt |
tathā hi, yathā dṛṣṭaṃ śrutaṃ jñātaṃ naiveha pratiṣidhyate | saṃvṛttyā tattvatastvetadduḥkhaheturnivāryate ||
iti vaktumucitam | tadatra śabdataḥ śabdasya punarāvṛttiḥ, saṃvṛtiśabdasyādhyāhāraḥ, kalpanāśabdasyānyārthateti kimakṣarāṇi kliśyante mahatām ? vyaktametat ṣaḍindriyavijñānagocarābhimatā ākārā na niṣidhyante svasaṃviditatvāt, kalpitasyaiva tu niṣedha iti | kathaṃ tarhi svasaṃvedananiṣedha eṣām ? yathā bhagavataḥ | bhagavata eva katham ?
bhinnaviṣayapratiṣedhāt | ekatrāpi citrākāre grāhyagrāhakabhāvaḥ sūkṣme'pi sākṣāditi kriyākārakabhāvābhiprāyeṇa | na cāyaṃ nāśaṅkāyā viṣayaḥ sarvathā parihārayatnasya veti mantavyam | tathā hi kasyacit, ekatrāpi yathā bhāve kāryakāraṇakalpanam | ekatraiva tathā jñāne grāhyagrāhakadhīrbhavet ||
yathā bhagavataḥ, sa cāyamaṅkuro na svayaṃkṛta iti |
āryanāgārjunapādānāṃ vā, na svato nāpi parataḥ (mā. kā. 1. 1)
ityādinā niṣedhayatnaḥ, tathā, vibhuṃ cittaṃ na paśyati ityādi | yuktametat | niḥsīmā ca samāropaḥ sāṃsārikasya skandhā evātmetyādivat, kāruṇikena tasyāpyanupekṣaṇīyatvāt, grāhyagrāhakāropasya ca pradhānadoṣatvāt | kriyākārakabhāvena niṣedhastena yujyate | svasaṃviditarūpasya samutpādastu śasyate ||
yathoktamāryasandhinirmocane, na hi maitreya, tatra kaścid dharma pratyavekṣate, api tu tathā samutpannaṃ taccittaṃ yat tathā khyātīti | cittamarthābhāsaṃ pravartata ityapi svasaṃvedanameva nivedayati, vedyavedakayoḥ ekīkaraṇāt | tathā nīlajñānasamaṅgī puruṣo nīlaṃ jānātīti, agergatyarthatayā jñānārthatvāt | nīlajñānasaṃvedī sannityanena, apratyakṣopalambhasya nārthadṛṣṭiḥ prasidhyati | (pramāṇaviniścaye)
iti vyaktamuktam | tadvedītyeva nīlavedīti yāvat |
[478,1]
uttaratantre ca, pratyātmavedyo dharmaḥ (u. ta. pṛḥ 10)
ityevākṣaram | na cābhūtaparikalpo'stīti bruvataḥ svasaṃvedanādanyaccharaṇam | tasmānna yuktyāgamābhyāṃ svabodhasiddhau pratibandhaḥ ||
[478,2]
astu nāma svasaṃvittiḥ svamalīkaṃ tu budhyatām | mānayorna virodhaśca kṣaṇinīlekṣaṇe yathā ||
[478,3]
anumānasiddhavyāvṛttyantaraviśiṣṭasya pratyakṣeṇa sākṣātkāre pramāṇayorapi na virodhaḥ, kṣaṇikavadalīkatve'pi niścayapratyayānudayād | viṣayabhedaśca vyaktaḥ | tadapi yatkiñcit |
nīlasattāgrāhiṇo hi pratyakṣasya kṣaṇabhaṅgasādhanaṃ sattāviśeṣasādhanameveti na virodhaḥ | sattābādhanaṃ tu prameyatvaṃ kūrmaromavaditi viruddhameva, bādhyate cādhyakṣeṇa tathā vyāpakānupalambho'pi |
tathā hi,
[478,4]
alīkamātmānamavaiti ko'rtho hyasatsvabhāvaḥ sphuratīti yo'rthaḥ | sphurattvamevāsya ca sattvamuktaṃ kathaṃ niṣedhaśca vidhiśca tasya ||
[479,1]
etena pratītyotpannatvamapi pratibimbavanniḥsvabhāvatāyāṃ svabhāvahetvabhimatam apāstam | api ca, pratītyotpannatā nāma kāryatāmātramucyate | sā ca nityaviruddheti nityatāmeva bādhatām ||
atha,
[479,2]
akṛtrimaḥ svabhāvo hi nirapekṣaḥ paratra ca | ityabhiprāyatastādṛksvabhāvasyaiva bādhanam ||
[479,3]
yena tarhīdṛśaṃ yatra rūpamāropi vastuni | tasyaiva bādho nirbādhaḥ kṣaṇabhaṅgavyavasthitaḥ ||
[479,4]
evaṃ hi sautrāntika eva mādhyamikaḥ prasakta iti mahatpauruṣam |
[479,5]
yatra cākṛtrimaṃ rūpaṃ vyomādāvabhyupeyate | na pratītyodayastatra pramāsiddhaḥ kathaṃcana ||
[479,6]
īpsitārthakriyāsaktā upalabdhā ghaṭādayaḥ | na santyātmādayaḥ santi vyatyayeneti kāpi dhīḥ ||
[479,7]
anupalambhādeva na te santīti cet ? upalambhastarhi sattāsādhana iti katham asantaḥ śailādayaḥ ? nopalabdhiranupalabdhirvā sattāsādhanīti cet ? etadeva parasamuttaraṃ kiṃ pratītyotpādena ? asattāsādhanamaneneti cet ? sarvathā sarvadā sattāyā asiddheḥ asattā siddhaiva | nānupalambho madīyo'yamasattāhetuḥ, kiṃ tu pareṇaiva tathābhyupagatatvāt upanyasyate | tannopalabdheḥ sattāsiddhiriti cet ? nātmādivādinānupalambhamātreṇābhāva iṣṭaḥ, tadanyeneṣṭatve'pi na tasya svopagamena doṣa ukto bhavati, tataśca svatantra evāyam anupalambho hetuḥ kartavyaḥ ||
[479,8]
sattā sādhurna saṃvittirasaṃvittistu bādhanī | viśeṣaṇānapekṣā ca setyayogaparamparā ||
[479,9]
na ca kāryatāniḥsvabhāvatayorviparyaye bādhakaṃ pratibandhasādhakaṃ kiñcidasti, na ca kvacidubhayadarśanamātreṇa vyāptisiddhiḥ, nāpi pratibimbe svābhimataniḥsvabhāvatāsaṃbhavaḥ, pratibhāsasyāśakyaniṣedhatvāt, prasādhya sādhyaṃ sādhyaśūnyatāparihāre sādhanāntarābhāvādanavasthā, adhyavasitaniṣedhopadarśane ca tenaiva vyāptiḥ pratibhāsināmiti siddhasādhanam, na ca kvacit hetuphalabhāvaḥ pramāṇasiddha iti sādhanaśūnyatā ca dṛṣṭāntasya | atha pakṣadharmasya hetorlokāśrayāt siddhiriti cet ? lokāśrayāt tarhi śūnyatāyai jalāñjalirdeyaḥ | na hīdamarddhajaratīyaṃ labhyaṃ sādhane lokāśrayo na sādhye iti |
[480,1]
pratibimbe lokāśrayeṇāpi śūnyatā dṛṣṭeti cet ? bimbe tarhi viparyayadarśanānna sādhanam | na ca pramāṇapratikṣiptasya pakṣīkaraṇamiti nyāyaḥ | viparyayādarśane darśanābhimāna iti cet ? pratibimbe'pi niḥsvabhāvatvādarśane darśanābhimāno bhavataḥ kevalaṃ lokaḥ pramāṇamāśritaḥ, bimbe viparyaye pramāṇamapi loka eva bimbe cāpramāṇībhavan pratibimbe'pi kathaṃ pramāṇaṃ syāt ? pratibimbe saṃvādābhāva eva pramāṇamiti cet ? yatra tarhi saṃvādasaṃvāsastatra durvāraḥ śūnyatāvirahaḥ kṣmāruhādau | saṃvādābhimānamātramiti cet ? vaktavyastarhi saṃvādo'rtho yathā prasiddhādanyaḥ, yataḥ pratibimbe tadabhāvaḥ pratīyate |
[480,2]
pramāṇanirūpaṇāsahatvaṃ mahīdharādāvasaṃvāda iti cet ? kena punaḥ pramāṇena bhavān nirūpaṇamanusaratīti prakrame pratyakṣānumānopamānaśabdāni taditarāṇi vābhidadhīta, natvekasyāpi svasaṃvedanamantareṇa siddhiriti mahāntamāyāsamāviśet | tataḥ pramāṇāntaratiraskāre'pi svasaṃvedanādeva siddhaḥ sindhubhūdharādeḥ | yadi ca kvacit pramāṇanirūpaṇena saṃvādopalambhastadā tadabhāvānnivarteta, na ca tadasti | punarapi paracaraṇaparicaraṇameva śaraṇamiti ka eṣa nyāyaḥ, prasaṅgamātreṇa tadupagamāpekṣāyāḥ kṣamatvāt ? na ca sarvadā prasaṅga eva | viparyayārthameva hi prasaṅgasaṅgamaḥ, na ca kadācid asvātantryeṇa hetorupanyāsa eṣāṃ kṣamaḥ | kṣamāyāṃ vā sāṃvṛtaṃ tāttvikaṃ vā pramāṇam āśrayaṇīyamiti na bhūdharādeḥ siddhipratibandhaḥ | anyasya tu vijñaptimātravyavahāra eva adhiko na tu pratibhāsamānarūpasiddhipratibandhaḥ | yadi ca nirūpaṇākṣamatvaṃ kṣmādharādeḥ asaṃvādaḥ, tadeva tarhi niḥsvabhāvatvamiti kiṃ pratītyotpādena ?
[480,3]
kiṃ ca, śaktināntarīyakaḥ pratītyasamutpādaḥ, śaktireva ca sattvamiti niḥsvabhāvatvasādhane virodhaśca doṣaḥ | atha śūnyebhya eva dharmebhyaḥ śūnyā dharmāḥ prajāyanta iti na doṣaḥ, tat kimidānīṃ siddhāntapāṭhamātreṇa doṣaparihāraḥ ? evaṃ hyatiprasaṅgaḥ syāt | yasmādeva hi yajjanma śaktaṃ tatra tadeva tat | śakte'pi niḥsvabhāvatvakalpanā kvopayoginī ||
anyasya tu pūrvāparaviraha eva tatkalpanāpratighātaheturityanavadyam | kiṃ ca, sarvapratītimūlatvāddhanmo hetuphalasthitim | śūnyatākāṃkṣiṇo yatnādviparītastvayaṃ vidhiḥ ||
tadayamahetureva niḥsvabhāvatve pratītyotpādo nāma ||
[481,1]
atha pratītyotpāda eva niḥsvabhāvatvaṃ vyavahāramātrasādhanaṃ tu kadācit, tadāpi kāryatāmātraṃ śūnyatvamuktaṃ bhavatītyadharasthitipāta eva | samayamātraṃ vā kurvato na kaścit paripanthīti kimanena ? svayameva vā kṛtrime svabhāvatvamavakalpya tadabhāvena svabhāvahāniṃ bruvataḥ śṛṅgeṇāpi turaṅgatāmavakalpya tadabhāvena na turaṅga ityapi pratyeyam | kathaṃ tarhi, yaḥ pratītyasamutpādaḥ śūnyatā saiva te matā | (dra. a. a. ā. pṛḥ 153 praḥ)
ityādikaṃ saṅgaṃsyate | adharasthityapekṣayā tāvatāṅgena śūnyatāvatāramabhipretya tadetādṛśāni sādhanānyapi kvacinna prakṛtavādinyupayogabhāñji bhavanti | vyāpakānupalambhavad vā svasaṃvedanapratyakṣāpoḍhapauruṣāṇi nāṅganirūpaṇāyātamiti sthitam | tato niḥsvabhāvatayā na kathañcidapi svasaṃvedanasiddhiriti nirastam, tatsādhanapramāṇānavakāśāt, pratyakṣeṇa pratibandhādyabhāvācca, sādhanavinākṛtāyāṃ siddhāvatiprasaṅgāt | svaprakāśini tu nānyāpekṣitatathāsiddhireva svasaṃvedanasthitiḥ |
[481,2]
yadapyucyate, na cāpi jaḍasvabhāvatā madhyamakaṃ vādinaṃ prati kasyacit siddhā, yena tadvyāvṛttamajaḍaṃ svasaṃvedanaṃ syāditi | tadapi gātrābhreḍamātraṃ na trāṇāya | tathā hi,
[481,3]
yogācārasya nājñānaṃ nāśūnyā madhyamā vidaḥ | tathāpi jñānaśūnyādivyavahāro na bādhyate ||
[482,1]
yadi sarvathā nāstīti tadvyāvṛttinibandhanadhvaniniṣedhaḥ, hanta ! āditaḥ prabhṛti kṣaṇikanirātmānīśvarakṛtāprakṛtimayādiśabdonmūlanādavyavahāra evāyātaḥ | naño nirviṣayasyāsti na prayoga iti bruvan | paribhūtaḥ svavācaiva paraṃ vā bodhayet katham ||
antaraślokaḥ ||
[482,2]
tadāstāṃ tāvadatighṛṇākarametādṛśam | tasmānna svasaṃvedane dūṣaṇakaṇasyāpi saṃbhavaḥ |
tataḥ sāṃvṛtatvaviśeṣaṇamapanīya svasaṃvedanamastyeveti vyavasthānamanapetaṃ nyāyād yadyadyāpi nābhiniveśāveśi mānasamiti, svayamapi yadi bodhe bādhakasya pravṛttistadupanataviśeṣe kīdṛśī nirvṛtirvaḥ | atha kathamapi tatrāpattitaḥ kiṃ na sākṣādanubhuvi tadabādhā bodhibhittiḥ svavittiḥ ||
parabodhastu tattvato'sannapi abhimānamātrasiddhau yadyanumānāntareṇa bādhyate bādhyatām, svarūpaparyavasāyi tu tadā pratyakṣaṃ svarakṣāyāṃ na kṣamamiti na kṣamameveti |
[482,3]
sakala iha vicāraḥ saṃvṛtāveva yuktaḥ kvacidanubhavabādho na kṣamaḥ saṃvṛtau ca | na ca paramanubhūtaṃ kvāpi tadvodhabādhe kaliriva kalināyaṃ hanyatāmastu śāntiḥ ||
{11.6}
<ṣaṣṭhaḥ paricchedaḥ>
[483,1]
atha tathāvidhaślāghāspadaṃ madhyamāmupakramya, samyag yogācāradarśanametat pariniṣṭhitamiti ko'yaṃ kramaḥ ? naiṣa doṣaḥ, asyāpi bhagavataivoktasya nītaneyavibhāgakāritayā tadvyākṛtairāryairyuvarājaparyantaiḥ pratigṛhītasyācāryaiḥ prasādhitasyollāghaślāghatvāt |
sākārasiddhiśceyamupakrāntā | nanu tathāpi parasparavirodhidvayamapi na satyam, tatraikahṛdayo'pi svayaṃ daiśiko bhagavān vineyāpekṣayā neyamapyupadiśet, bhūmilābhinastu dṛṣṭasatyāḥ kathamekaikapakṣapātinaḥ ekaikamatadeśanāt ? viśiṣṭānyadeśane hi parānurodhādetaditi syāt |
paramagambhīraśca mantranayasamaya ete eva sthitī samāśritya yayoriyān virodha iti kathaṃ hṛdayanirvṛtiḥ samantabhadratve'pi ? ucyate,
[483,2]
virodhaḥ pauruṣeyo'tra vastvekamubhayasthitau | samāropāpavādāntamuktaṃ hi muniśāsanam ||
[483,3]
atra hi citraprakāśarāśau nāprakāśakaṇasyāropaḥ sahyo, nāpi prakāśaleśasyāpavādaḥ, śalyena viśatāṅgena cchidyamānena vā yathā | vyathāropāpavādābhyāṃ tatheha sphuradākṛtau || apavādo na saṃvṛttyā nāropastattvato yadi | na tau dvāvapi tattvena yadi kiṃ vā virudhyate ||
tathā sadasallakṣaṇanirdeśe āryasvāmī, abhūtaparikalpo'sti dvayaṃ tatra na vidyate | śūnyatā vidyate tvatra tasyāmapi sa vidyate || (ma. vi. 1. 2) abhūtaparikalpastu cittacaittāstridhātukāḥ | (tatraiva 1. 9)
iti bruvan grāhyagrāhakayorevāropaniṣedhaṃ prati bhāsamānasyaivāpavādaniṣedhamāha | tatrābhūtaṃ grāhyagrāhakadvayaṃ parikalpyate'nenāsmin vā pṛṣṭhajavikalpadvāretyabhūtaparikalpaḥ | tadeva vistareṇa darśayan sabhāṣyaḥ sūtrālaṃkāraḥ,
[484,1]
yathā māyā tathābhūtaparikalpo nirucyate | yathā māyākṛtaṃ tadvad dvyabhrāntirnirucyate ||
[484,2]
yathā māyāmantraparigṛhītaṃ bhrāntinimittaṃ kāṣṭhaloṣṭādikaṃ tathā'bhūtaparikalpaḥ paratantrasvabhāve veditavyaḥ | yathā māyākṛtaṃ tasyāṃ māyāyāṃ hastyaśvasuvarṇādyākṛtistadbhāvena pratibhāsitā, tasminnabhūtaparikalpe dvayabhrāntirgrāhyagrāhakatvena pratibhāsitā parikalpitasvabhāvākāratā veditavyā | atra bhāṣye kāṣṭhaloṣṭādikamiti pravīṇaśilpiracitahastyādisaṃsthānaṃ citritaṃ ca samyakprayuktam | loṣṭaṃ mantrādiparigrahāt vikṛtendriyajñānadharmapītādyābhāsaparikaritam | ādiśabdānmṛṇmayapāṣāṇādiparigrahaḥ | yathā māyākṛtamiti vyākhyeyānuvādaḥ | tasyāṃ māyāyāmiti kṛtrimahastyādau | upalakṣaṇametad yathoktaloṣṭe ca | hastyādīnāmākṛtirvarṇasaṃsthānam | tadbhāvena hastyāditvena, pratibhāsitā adhyavasitā, asato'nubhavābhāvāt | marīciṣu jalasyevādhyavasānamātraṃ yat tatra hastyādīnāṃ tanmāyāmātrakṛtamuktamityarthaḥ | tathā dvayabhrāntiriti sambandhaḥ |
tasyā vyākhyānam parikalpitasvabhāvaṃ grāhyagrāhakameva, tasyaivākāra ullekho'syābhūtaparikalpasya khaṇḍadvayapratibhāsāt | tasya bhāvastattā | grāhyagrāhakatvena pratibhāsitādhyavasitā | yathā māyādiṣu hastyādyavasāyastathā'bhūtaparikalpe dvayāvasāya ityevārthaḥ |
tathā ca,
[484,3]
yathā tasminna tadbhāvaḥ paramārthastatheṣyate | yathā tasyopalabdhistu tathā saṃvṛtisatyatā ||
[484,4]
yathā tasmin na tadbhāvo māyākṛte hastitvādyabhāvaḥ, tathā tasmin paratantre paramārtha iṣyate | parikalpitasya dvayalakṣaṇasyābhāvaḥ | yathā tasya māyākṛtasya hastyādibhāvenopalabdhiḥ, tathā tasyābhūtaparikalpasya saṃvṛtisatyavetnopalabdhiḥ | atra māyākṛtaṃ māyāracitaṃ mantavyam | hastyādibhāvenopalabdhirjñānamadhyavasāya ityarthaḥ | saṃvṛtisatyaṃ grāhyagrāhakaṃ tadbhāvenopalabdhiradhyavasāyaḥ | etena mūlena viṣayeṇa viṣayinirdeśa iti darśitam |
[485,1]
tadabhāve yathā vyaktistannimittasya labhyate | tathāśrayaparāvṛttāvasatkalpasya labhyate ||
[485,2]
yathā māyākṛtasyābhāve tasya tannimittasya kāṣṭhādikasya vyaktibhūtāya upalabhyate, tathāśrayaparāvṛttau dvayabhrāntyabhāvāt abhūtaparikalpasya bhūtārtha upalabhyate | mūle'satkalpa ityabhūtaparikalpa ukto bhūtārtho dvayavivekaḥ |
[485,3]
tannimitte yathā loko hyabhrāntaḥ kāmataścaret | parāvṛttāvaparyastaḥ kāmacārī tathā yatiḥ ||
[485,4]
yathā tannimitte kāṣṭhādāvabhrānto lokaḥ kāmataścarati svatantraḥ, tathāśrayaparāvṛttāvaviparyasta āryaḥ kāmacārī bhavati svatantraḥ | atra ca kāṣṭhādiyantramātrametad bhrāntajñānākāro vā na hastī na vā suvarṇamiti niścayāditi mantavyam |
[485,5]
tadākṛtiśca tatrāsti tadbhāvaśca na vidyate | tasmādastitvanāstitvaṃ māyādiṣu vidhīyate ||
[485,6]
eṣa śloko gatārthaḥ |
[485,7]
na bhāvastatra cābhāvo nābhāvobhāva eva ca | bhāvābhāvāviśeṣaśca māyādiṣu vidhīyate ||
[485,8]
na bhāvastatra cābhāvo yastadākṛtibhāvo nāsau na bhāvaḥ | nābhāvo bhāva eva ca, yo hasyādyabhāvo nāsau nābhāvaḥ | tayośca bhāvābhāvayoraviśeṣo māyādiṣu vidhīyate |
ya eva tatra tadākṛterbhāvaḥ, sa eva hastyādyabhāvaḥ | ya eva hastyādyabhāvaḥ, sa eva tadākṛtibhāvaḥ |
[485,9]
tathādvayābhatā cāsti tadbhāvaśca na vidyate | tasmādastitvanāstitvaṃ rūpādiṣu vidhīyate ||
[485,10]
tathātrābhūtaparikalpe'dvayābhatā cāsti dvayabhāvaśca nāsti | tasmādastitvanāstitvaṃ rūpādiṣu vidhīyate, abhūtaparikalpasvabhāveṣu | atra ca dvayamivābhātīti dvayābhastasya bhāvo'ntarbahīrūpapratibhāsī svabhāvaḥ |
[486,1]
na bhāvastatra cābhāvo nābhāvo bhāva eva ca | bhāvābhāvāviśeṣaśca rūpādiṣu vidhīyate ||
[486,2]
na bhāvastatra cābhāvo yā dvayābhāsatā | nābhāvobhāva eva ca yā taddvayabhāvanāstitā, bhāvābhāvāviśeṣaśca rūpādiṣu vidhīyate | ya eva hi dvayābhāsatayā bhāvaḥ sa eva dvayasyābhāva iti |
[486,3]
samāropāpavādāntapratiṣedhārthamiṣyate | hīnayānena yānasya pratiṣedhārthameva ca ||
[486,4]
kimarthaṃ punariha bhāvābhāvayoraikāntikatvamaviśeṣaśceṣyate, yathākramam ? samāropāpavādāntapratiṣedhārthamiṣyate, hīnayānagamanapratiṣedhārthaṃ ca | abhāvasya hyabhāvatvaṃ viditvā samāropaṇaṃ karoti | bhāvasya bhāvatvaṃ viditvāpavādaṃ na karoti | tayoścāviśeṣaṃ viditvā na bhāvādudvijate | tasmānna hīnayānena niryāti ityevaṃ vistaraḥ | tathābhisamayālaṅkāre tātparyam, sattā ca nāma dharmāṇāṃ jñeye cāvaraṇakṣayaḥ | yatparairucyate śāsturatra vismīyate mayā || (a. a. ā. pṛḥ 499)
iti prakaraṇāntaravat kalpitadharmaniṣedhābhiprāyeṇābhidhāya sāmānyavacanāt prakāśaniṣedhaśaṅkāsaṅkocārthamevāha, nāpaneyamataḥ kiñcit prakṣeptavyaṃ na kiñcana | draṣṭavyaṃ bhūtato bhūtaṃ bhūtadarśī vimucyate || (tatraiva pṛḥ 499; u. ta. 1. 154)
iti | tatrāta iti prakāśamānāt citrāt saṃkleśakālāpekṣayā'bhūtaparikalpaśabdavācyāt svasaṃvedyatayā na kiñcidapaneyam | prāgapyabhāvādasmābhirapanītaṃ kimatra cet | asattvāpādanādanyo nihnavo nāma kīdṛśaḥ ||
sa kiñcit prakṣeptavyamaprakāśaṃ grāhyagrāhakamanākāramātmādi vā, kiṃ tu yadbhūtaṃ tad bhūtenaiva grahītavyam, nābhūtatvenetyapavādaniṣedhaḥ, bhūtameva ca bhūtatvenādhimoktavyaṃ, nābhūtamiti samāropaniṣedhaḥ | kiṃ tadbhūtamabhūtaṃ veti viśeṣaniṣṭhāṃ netuṃ madhyāntavibhāge sadasallakṣaṇamanusaran dvayamabhūtam, dvayaśūnyatādharmiṇaṃ ca bhūtamavagacchatyekakartṛkatvāt |
atrāpi vā ata iti pratyakṣaparāmarśāt prakāśarāśerapratikṣepārhatvād bhūtatvamanyasya tu kalpitamātratvādabhūtatvam, tataśca tacchūnyatāyā api bhūtatvaṃ sūcitameva | tato bhūtasākṣātkārī vimucyate, bhūtagrāhī vā | śrutacintābhyāmabhyāsakrameṇa vimucyata ityarthaḥ |
samāropāpavādavinirmuktā ca madhyamā sthitiḥ | tadeva ca yogācāradarśanamiti na vastubhedaḥ |
na hi pratibhāsa evāropaḥ | nāpi bādhamarthāmītyuktam | ye tvatrāpi pratibhāsamānamapi pudgalanirākāravedanādi grāhyatādi cāropayanti, ye cāpratibhāsamānamapyapavadanti sarvataḥ, aṃśato vā tadubhayapuruṣāśrayo virodhaḥ parasparapratikṣepaheturanarthāya | tasmādayameva śūnyatānayaḥ | yathottaratantram,
[487,1]
tatra śūnyatāvikṣiptacittā ucyante | na ca yānasaṃprasthitā bodhisattvāstathāgatagarbhaśūnyatānayavipralabdhāḥ | ye bhāvavināśāya śūnyatāvimokṣasukhamicchanti sata eva dharmasyottarakālamucchedo vināśaḥ parinirvāṇamiti, ye vā punaḥ śūnyatopalambhena śūnyatāṃ pratisaranti, śūnyatā nāma rūpādivyatirekeṇa kaściddharmo'sti yamadhigamiṣyāmo bhāvayiṣyāma iti, tatra katamaḥ sa tathāgatagarbhaśūnyatānaya ucyate ? nāpaneyamataḥ kiñcidupaneyaṃ na kiñcana | draṣṭavyaṃ bhūtato bhūtaṃ bhūtadarśī vimucyate || (u. ta. 1. 154; a. a. ā. pṛḥ 499)
ityādi vistaraḥ | tatra sata evākārasyālīkatāmāsthāya paścāducchedānupagamānna prathamo vipralambhaḥ śūnyatārthe | nāpi dvitīyaḥ, nirākāravedanādivad vyatiriktānugamāt, nanvatra atastathāgatadhātorna kiñcidapaneyaṃ, saṃkleśanimittaṃ nātra kiñcidupaneyaṃ vyavadānanimittamiti vyākhyātam | satyam, kiṃ tu dharmeṇa dharminirdeśāt tathāgatadhātuśabdena śūnyatādharmā cittavivartagrāhya eva grāhyaḥ, kalpanāniveśini śūnyatāmātre kasyacit prakṣepādiśaṃkāvirahāt | tataśca saṃkleśavyavadānanimittayoḥ sadasatornirodhotpādapratiṣedhena yathoktāpavādasamāropaniṣedha eva vivakṣitaḥ, yato'nantaramāha, evaṃ yad yatra nāsti tattena śūnyamiti paśyati | yat punaratrāvaśiṣṭaṃ bhavati, tatsadihāstīti yathābhūtaṃ prajānāti, samāropāpavādānna parivarjanādaviparītaśūnyatālakṣaṇamanena paridīpitamiti |
tanna prakāśarūpaniṣedhaḥ | ayameva ca madhyamārthaḥ | athavā, śūnyaṃ nāpi na cāśūnyaṃ tasmāt sarvaṃ vidhīyate | sattvādasattvāt sattvācca madhyamāpratipacca sā || (ma. vi. 1. 3)
ityanena, sanmadhyamākhyā pratipacca saivetyuvāca madhyāntavibhāgaśāstre | sākṣādakalpaṃ yuvarājamauliḥ kimatra pāṇḍityapariśrameṇa ||
tasmādiyameva sthitirmadhyamā yogācāranayaśca vastuta iti ||
[488,1]
enāmeva cābhisandhāyāryanāgārjunapādānāmapi, ātmagrahanivṛttyarthaṃ skandhadhātvādideśanā | sāpi dhvastā mahābhāgaiścitramātravyavasthayā ||
iti ślāghā | itaradigapakṣepāt tu, cittamātramidaṃ sarvamiti yā deśanā muneḥ | tattrāsaparihārārthaṃ bālānāṃ sā na tattvataḥ ||
ityuktam | prāyaso bahirivārthaśaktyaiva sattāṃ cittasyāpi prapanno janaḥ | tathā cādya yāvad vārtikabhāṣyakārayatnairapi na prabodhamāsādayati, pratyutānyābhiprāyadūṣaṇābhyāmupakramata iti | cittamātramiti sāmānyavacanaṃ prāyastvasūcanaparam, na tu sarvathā'niṣṭyaiva, ślāghāyā niravakāśatvaprasaṅgāt | na caiṣāṃ svapnavadanutpannāniruddhapratibhāsamātrādanyatra ślāghāsaṃbhavaḥ | dharmo notpadyate kaścinnāpi kaścinnirudhyate | utpadyante nirudhyante pratyayā eva kevalāḥ ||
iti vacanācca sākāranaya evaiṣām, saṃbhogakāyavarṇanācca, anyairivopacārāderavarṇanāt |
kathaṃ tarhi, na rakto harinmāñjiṣṭaḥ ityādyuktam ? dharmakāyābhiprāyeṇa | tathā cānantarameva, advayāya namo'stute ityuktaṃ prasajyavṛttimāśritya | kiṃ ca, vande pratyātmavedyaṃ dharmakāyamiti svasaṃvedanādare'pi viparītaśaṅketidhik svātantryam, svasaṃvedanasya citrākārapratibhāsa eva viśrāmāt | tacca dṛḍhīkṛtamiti na dharmakāyādyapalāpināṃ vilāpena kiñcit | tasmād yuvarājarucitaivāryāṇāṃ madhyameti sthitam ||
[489,1]
etena yairapi, rūpakāyamadhiṣṭhāya prakṛtibhramabhāvataḥ | nirodhaścittacaittānāṃ dharmakāyāptiriṣyate ||
teṣāmapi vyavasthā duḥstheti pratipāditam | tathā hi,
[489,2]
kva rūpamātrādhiṣṭhānaṃ sarvatraiva prasādhanāt | svasaṃvedanarūpasya bhramabhāvavirodhinaḥ ||
[489,3]
tasmāt tattvato jñānamapi na vicārasaham | saṃvṛttyā tu pañcāpi skandhāḥ santa iti kuta ekaniṣedho'nyasthāpanaṃ ceti na vācyametat | kiṃ ca, keyaṃ saṃvṛtirnāma ? yadyavicāraramyāpratītiḥ, hantānantatvāt saṃvṛteḥ kva pañcaskandhaniyamaḥ ? prakṛtīśvaraṣaṭpadārthādibuddhayo'pi vividhāḥ sahajābhisaṃskārikavyāmohabhājaḥ paryante bālasyāpi prāpyacandrabimbādigocarāḥ karapraṇidhānādyanumeyāstattadvastusaṃvṛtisatyatvena grāhayeyuḥ |
evamastviti cet ? kimidānīṃ nirodhāya mārgānveṣaṇena, vedeśvarāderapi gaveṣaṇīyatvāt ? atha saṃvṛtāvapi kvacideva paritoṣalābhānna sattāśrayaṇam, evaṃ tarhi yathāvihitalakṣaṇapratyakṣānumānarūpaiva saṃvṛtirāśrayaṇīyā | tathā ca satyavāntaravyavasthāmātrametat nāmarūpamiti |
[490,1]
pratyakṣādanumānād vā na rūpaskandhasādhanam | tābhyāmeva tu bādhāsya jñānamevākhilaṃ tataḥ ||
[490,2]
kevalaṃ tatrāpyanumānameva bādhakamiti kila tatrāpi na sthitiḥ | tathā sati jñānameva saṃvṛtisat, na rūpam | tasmādāsaṃsārasthāyi jñānameva saṃvṛtyā yuktam, bādhane'pi tasya prakāśāt, anyasyāprakāśāt | santu vā saṃvṛtyā pañcāpi skandhāḥ, svayaṃ vā buddhestu nivṛttitaḥ syāt, nivartanaprayatnena vā ? nādyaḥ pakṣaḥ, sthirasvabhāvatvasādhanāt cittasantateḥ | nirālambā praśāmyatīti cet ? nanu śāntiranupadrava ucyate iti kīdṛśo doṣaḥ ? nāśo vivakṣita iti cet ? tadāpi yadyālambanaṃ viṣaya idānīmapi nirviṣayaiva tattvataḥ kathaṃ prabandhena pravartate ? saṃvṛtyā tu na kadāpi viṣayavyāvṛttiḥ |
athādhāraḥ ? nāsyāḥ kiñcidādhāreṇa, gauravābhāvāt | atha kāraṇam ? tadedānīmapi samanantarapratyayaḥ kāraṇaṃ na tadāpi vicchidyate, viśeṣato'śeṣajagatkṛpāsahāyam | kleśābhāvānna pratisandhisaktiriti cet ? hitasukhecchayāśucisthānapātalakṣaṇaḥ saṃsāra eva mā bhūt, prabandhamātreṇa tu vṛttiḥ kena vāryate, viśeṣeṇa dayāloḥ ? tasmānna svayaṃ nivṛttiḥ, prayatnastu dvayorekasya sthāpane nivartane vānyasya guṇadoṣadarśinaḥ syāt |
[490,3]
tatra jaḍarāśeḥ kīdṛśo guṇo yo na caitanyasya ? kīdṛśo vāsya doṣo yo na jāḍyarāśeḥ ? prakṛtibhrāntatvāt cittacaittānāmiti cet ? jāḍyarāśitvādrūpasyeti kiṃ nocyate ? yadi ca tāvataiva bahumānaḥ, loṣṭeṣṭakāprabhṛtayo varaṃ bhavadbhya iti kimataḥparaṃ pareṇa kartavyam ? kiṃ ca keyaṃ bhrāntirnāma ? na tāvadalīkataiva, rūpe'pi prasaṅgāt | athālīkatve'pi na rūpe bhrāntivyavasthā kiṃ tu vijñāna eva ? evaṃ tarhi paribhāṣāmātrametat | svasaṃketānurodhācca vibhāge tyāgaparigrahau | tathā ca sati rūpe'pi tathā paribhāṣya tyāgo bhavet | yadi tu vijñānamātravādino bhagavataḥ prātikūlyena tasyaiva nirodha iṣṭo na rūpasya, tathāpi kiṃ bhramatvapoṣaṇena ? mā bhūjjaḍarūpasya pratyāsattyā bhrāntisaṃbhāvanā |
[490,4]
vijñānasya viparyāsa upalabdho na jaḍaikarūpasyeti cet ? nanu viparyāso bhrama ityeka evārthaḥ, tasyaiva ca svarūpanirūpaṇamidamiti kvedamuttaraṃ saṃbadhyate ? athātasmin tadgrahādiryathāsamayaṃ prasiddho bhramārthaḥ, tarhi tadvyatyayenābhrāntirapi vijñānasyopalabdhaiva | syādetat, bhramastāvadbhrama evobhayasiddheḥ | atra so'pi bhrama eva madvicāreṇa iti ? evaṃ tarhi sarva eva bhrama iti śūnyatājñānamapi bhramaḥ | nanu na śūnyatājñānaṃ nāma tattveneti cet ? tattvato nāstīti bhavatu, bhramastu śūnyatājñānamiti kāpīyaṃ vyavasthā | api ca,
[491,1]
tattvena kiñcinnāstīti śūnyatā nāma kathyate | tattvenaiva bhramo'stīha nābhramo'stīti kāpi dik ||
[491,2]
yato vicārādakhilabhramasthitiḥ sa eva kiṃ bhrāntirathābhramo bhavet | yadi bhramo'sāvakhilo bhramaḥ kathaṃ, na cet sa eva bhramabhāvavarjitaḥ ||
[491,3]
paramārthato na kaścid bhramo'pyabhrama iti cet ? yuktamapyetat | kevalaṃ saṃvṛtau yathā skandhapañcakam, tathā kaścid bhramaḥ, kaścidabhrama ityavaśyopeyam | na hi tadāpi nīle nīlabuddhirbhramaḥ, śvete tu syāt | evaṃ rajatabuddhyādayo dvidhābhidhātavyāḥ, anyathā na rūpaskandho nāma | saṃvṛtyā ca cittacaittanirodho rūpaskandhasthitiriti vivakṣitam, tatra ca bhrama eva | tasya tu na samyagbodhaḥ, tadarthameva sarvārambhāt |
[491,4]
saṃvṛttau dvayamapyasti tattvato dvayamapyasat | bhrama evākhila iti kvedaṃ saṃbadhyate vacaḥ ||
[491,5]
atha kadācijjñāna eva bhramo dṛṣṭo na rūpa ityucyate ? skandheṣveva dṛṣṭa ityapi syāt | śāstṛsaṃmateṣu vā doṣadarśanaṃ bhagavantamapi tyājayet | avāntarabhedastu sādhāraṇaḥ | prakṛtyā bhrāntirityapi yadi sarvavyaktyanuyāyitvaṃ vivakṣitaṃ, tadānenaiva pratyuktam | atha kvacid bhrāntirbhavantyapi vikṛtirevetyarthaḥ, tathāpi kathamayaṃ niścayaḥ, ubhayasyāpi darśanāt ? tatrāgamastāvaccittasya prakṛtapariśuddhatvam, āgantukatvaṃ tu doṣāṇāmasakṛdabhidhatte, anubhūyate ca viparyāsaśaṅkayā paripīḍyamānaṃ manaḥ, samyakparijñāne ca nirvṛtamiti vibhaktaṃ sarvajñasiddhau |
[491,6]
na ca savikalpāvikalpayoranyatarāpekṣayedamabhidhātuṃ śakyam, dvayordvayadarśanāt |
ekatra tathābhāve vā tasyaiva prahāṇirastu, bhedāpratipattau vā pratipattaye śāstrāntaramanveṣaṇīyam | tadayamalakṣaḥ kṣepaḥ prakṛtibhrāntāścittacaittā iti | kiṃ ca, cittacettanirodhaśca dharmakāyasākṣātkriyā ceti vyāhatam, cittadharmatvāt sākṣātkriyāyāḥ | sākṣātkāropacāro'sāviti cet ? kutaḥ ? gatyantarābhāvāditi cet ? tatra sākṣātkāricittasthitirevāstu, kiṃ nivartanayatneneti kathaṃ gatyantarābhāvaḥ ? tadetannetramutpāṭya darśanakautukavinodanaṃ na prekṣāvatāṃ kṣamate |
[492,1]
loṣṭādayo vā dharmakāyasākṣātkāriṇaḥ, teṣāṃ prabhāvātiśayābhāvāditi cet ?
na khalu tāvatā dharmakāyasākṣātkriyā kiṃ tvadhigamaviśeṣeṇa, anyathā mantrādīnāmapi sāmyād buddhatvaṃ ca | yadyevam, abhāvātiśayasaṃbhave sākṣātkriyayā kiṃ kartavyam, maṇyādivat ? yadyevaṃ lakṣaṇānuvyañjanairapi kiṃ kartavyam ? sāmarthyaviśeṣasya maṇimantrādivadanyathāpi saṃbhavāditi na dharmakāyo nāpi saṃbhogakāya iti pariśuddhā buddhasthitiḥ | athavā rūpavadadhigamasyāpi prabhāvaphalātiśayadarśanādrūpameva nivartyamastu, sthāpyaṃ vā, dvayamapi kasyacit kenacidarthasiddheḥ |
[492,2]
sarvasāmarthyasya rūpa evāropayituṃ śakyatvāditi cet ? vijñāna eva śakyatvād viparyayo'stu, neti kośapānaṃ pramāṇam | tathāpyekasya sthāpane kadāciccittabhāgasyaiva syāt, iti na rūpasyaiva sthitiḥ | rūpasāmarthyācca jñānasāmarthyasyaiva mahattvadarśanāt tatraiva bharanyāsa ucitaḥ | kathamanyathā vijñānamātraṃ jagaditi neyam ? tasmāt pañcaskandhakasaṃvṛtipakṣe'pi na cittacaittanirodhaḥ sādhuḥ | na ca saiva saṃvṛtiḥ sarvaśūnyatāpakṣe'pi | antimā saṃvṛtirvaktuṃ saṃvṛtitve na yujyate | antyā ca jñānarūpaiva no ced dravyaguṇādyapi ||
tasmāt sākāracittasyaiva sthitiḥ svasaṃvedanasiddhaśca dharmakāya iti ||
[492,3]
yadyevaṃ svasaṃvedanasya vastuviṣayatvāt kathaṃ prajñaptisat śūnyatābhidhānaṃ dharmamātraṃ dharmakāyo bhagavataḥ | tataḥ,
[492,4]
saṃbhogakāyāditarajñānameva nirākṛti | śūnyatālambanaṃ dharmakāya ityapare viduḥ ||
[493,1]
atrāpi pakṣe saṃbhogasaṃkhyātād buddhanāmataḥ | bhidyamānaṃ kathaṃ tasya svabhāvo bhavituṃ kṣamaḥ ||
[493,2]
tasyāpi buddharūpatve dvau buddhau bhinnnalakṣaṇau | tasyaiva buddharūpatve dharmakāyo'paraḥ punaḥ ||
[493,3]
sa eṣa buddho dharmaścet tasyeti na samanvayaḥ | na dharmidharmabhāvena na sāmānyaviśeṣataḥ ||
[493,4]
saṃbhogadharmo buddhaśced buddhaḥ prājñaptiko bhavet | tato'pyanyo'tha dharmātmā dravyaṃ cet sā paramparā ||
[493,5]
dharmatā cenna saṃvittiḥ saṃvittau nīlatādivat | anākāreṇa kiṃ sā'nyāsaṃbhogasyaiva dharmatā ||
[493,6]
kastarhi uttaratantre kleśopacayāpacayātyantāpacayāt sa evāyaṃ dharmakāyaḥ sattvadhāturbodhisattvo buddha iti cocyate iti darśitaḥ ? yastatraiva, dharmakāyo dvidhā jñeyo dharmadhātuḥ sunirmalaḥ | tanniṣyandaśca gāmbhīryavaicitryanayadeśanā || (u. ta. 1. 145)
ityena dharmadhāturityuktaḥ, sa eva ca prakṛto na tanniṣyandabhūtagambhīravicitranayadeśanākhyaḥ |
kastarhi dharmadhāturapi ? etadarthamadhīṣva madhyāntavibhāgameva | yaḥ, tathatābhūtakoṭiścānimittaṃ paramārthatā | dharmadhātuśca paryāyāḥ śūnyatāyāḥ samāsataḥ || (ma. vi. 1. 15)
ityuktaḥ, tādṛksaṃmohāpohāya | tathā śūnyatāpi dharmamātramityatrāpi yadi vipratipattiḥ, dvayābhāvo hyabhāvasya bhāvaḥ śūnyasya lakṣaṇam | (ma. vi. 1. 14)
ityādyanekaprakāramanusarattatraiva tatparihāreṇa nirākāravastu kiñciddharmakāyaśabdavācyamiti svātantryametat | nanu dharmamātraṃ saṃvṛtisat, kathaṃ svavedanaviṣayaḥ ? kathaṃ vā tasya pūrveṇa sadā rahitatā tu yā |
ityādi kvacid vidhirūpaḥ parāmarśaḥ ? ucyate,
[494,1]
prasajyaparyudāsābhyāṃ sarvabhāvasthitirdvidhā | dharmimānaṃ ca sarvasminnabhāve mānamiṣyate ||
[494,2]
yadā tāvat paryudāsaḥ, yathoktam — ya eva hi dvayābhāsatayā bhāvaḥ sa eva dvayābhāva iti, tadā na svasaṃvedanena grahābhāvaśaṃkā | dvayaṃ tatra na vidyate (ma. vi. 1. 2)
ityādi prasajyapakṣe'pi dharmisaṃvedanasya na dvayābhāvavikalpotpādanādanyad dvayābhāvasaṃvedanamiti | tadartha pradeśe ghaṭasya tādātmyatadādhāratāniṣedhaprastāvaḥ śāstre cintanīyaḥ |
ubhayathāpi tadevaikaṃ vasturūpamāpadyata iti prasajyapratiṣedhena paryudāsena vā vyavahāra itimātraṃ nirbandhaḥ | yathā vā bhāvamātrāpekṣayaikāntikabhedābhedaniṣedhe'pi digambaramatāvatāraḥ ṭīkākāreṇa niṣiddhaḥ, tathā vikalpapratibhāsini vidhirūpe'pi niṣedhyaḥ tasyāpi nityādirūpasyāvastutvāt, yadarthā ceyaṃ vyavasthā, tathoktaṃ prāk | yathā vā sa eva dharmakāya iti | na cānyathā samalāmalasarvatragādicintāyāḥ kaścidupayogaḥ |
niṣyandāgrārthe ṭīkā ca, dharmadhātuprabhāvitatvād buddhavacanasyeti prastutya, sarvākārapariśuddhasya dharmakāyākhyasya dharmadhātorādhipatyena pravṛttatvāditi | tasmāt prajñaptisan dharmakāya iti na sacetasastrāsaviṣayaḥ, tathaiva yuktyāgamābhyāṃ samarpaṇāt | athavā yatra niṣṭhā niṣedhasya, vidhirūpasya tu yadavasāyo'pi tad dharmirūpāpekṣayā vastusanneva bhagavān dharmakāya iti tyajyatāṃ trāsaḥ | yathā hi pradeśe ghaṭābhāvaḥ satya iti kevalaḥ pradeśa ityarthaniṣṭhā, tathā dvayābhāvo'treti dvayena dvayatvena vā rahitaṃ jñānarūpamityarthaḥ |
etadevābhisandhāya dvidhāpohaḥ, tasya ca vasturūpe niṣṭhā | dharmigrāhi ca dharme pramāṇam iti nirṇayaḥ śāstre | tena dharmadharmiṇoḥ,
[495,1]
kalpitaṃ bhedamāśritya buddho dharmaśca tāvubhau | saṃgho nirmāṇakāyābha iti ratnatrayasthitiḥ ||
[495,2]
vastutastu buddhadharmayostādātmyameva | etena yaḥ sabhāṣyaḥ sūtrālaṅkāraḥ,
[495,3]
samaḥ sūkṣmaśca saṃbaddhaḥ kāyaḥ svābhāviko mataḥ | svābhāvikaḥ sarvabuddhānāṃ nirviśiṣṭatayā samaḥ ||
[495,4]
sūkṣmo durjñānatayā, tena sābhogikena kāyena saṃbaddha iti | tatra tādātmyameva vāstavaḥ saṃbandho boddhavyaḥ | yadi tarhi saṃbhogabuddhatāheturiti vacanāttadutpattirevāstviti cet — na, madhyāntavibhāge āryadharmahetutvād dharmadhāturāryadharmāṇāṃ tadālambanaprabhavatvāditi vacanena tadāmukhīkaraṇasya tatra prabhāvāt tathā vyavahāra ityasyārthasya sphuṭīkṛtatvāt | tathā śūnyatāsvabhāvaprastāve ṭīkā, śūnyatābhāvanāyāḥ prayojanaṃ gatidvayaprāptimārabhya yāvad buddhadharmaprāptiḥ, svaparātmano rūpadharmakāyasampatprakarṣaḥ śūnyatābhāvanādevetyevamanyadapi | pūrvāvasthāpekṣayā vā tadaṅgasya tatrādhipatyavyavasthā, yathā vikramo'sya sarvārthasādhakaḥ, kṣaṇikatā ceti | na cākāramantareṇa kvacidarthakriyopalambhaḥ | samastaśukletaradharmotpattau tasyaiva sāmarthyadṛṣṭeḥ | tattvāmukhīkaraṇasya śukladharmajanmani sahakāritvam | tata eva nirākārāt sarvasaṃbhava iti cet ? nātrāgama iti darśitam, nāpi yuktiḥ kācit | api ca,
[495,5]
pratītyabhāvaprabhave'pyayaṃ janaḥ samakṣavṛtti śrayate'nyakāritam | tamaḥprakāraḥ katamo'yamīdṛśo yato'vipaśyan sadasannirīkṣate ||
[495,6]
kṛñaḥ kartṛkarmavivakṣāyāṃ ṇic | anyakāritamanyakriyāmityarthaḥ | ākāraleśo varaṃ hetuphalabhāvaṃ santaṃ na vipaśyati | anyaviṣayamasantamīkṣate | nanvayamātmavādādhikāreṇa sūtrālaṅkāraślokaḥ | kimato'pyanya ātmavādo nāma ? nityavibhutayoranaṅgīkāranneti cet — na, citratvādātmavādinām | yataḥ,
[495,7]
kartā bhoktā ca dṛṣṭebhyo bhinno'haṃkāragocaraḥ | nirañjanastadekāvaśeṣā muktiśca yoginām ||
[496,1]
kiṃ ca, pṛthaksvarūpanirbhāsābhāve'rthakriyāyāṃ kvacidupayogānanubhavād bhavān naiva kṣaṇikatāmasya svīkuryāt | tadayaṃ niṣkalātmavat jñānamātrārthakaraṇe'pyayogyam ityāderviṣayaḥ | yadā tu nityavibhutayorapi dharmakāyasya pratipādanamāgame, tadā kimuttaram ? na ca pravāhanityatā, prakṛtinityatāyā eva nirdeśāt | tathā ca tatraiva, prakṛtyāśraṃsanenāpi prabandhena ca nityatā |
iti | atra ca bhāṣyam, prakṛtinityatā svābhāvikasya, svabhāvenaiva nityatvāt |
aśraṃsane sāṃbhogikasya, dharmasaṃbhogāvicchedāt | prabandhena nairmāṇikasya, antarddhāpya punaḥpunarnirmāṇasaṃdarśanāditi | vibhutā coktaiva yathottaratantram, sarvatrānugataṃ yadvannirvikalpatayā nabhaḥ | cittaprakṛtivaimalyadhātuḥ sarvatragastathā || (u. ta. 1. 49)
anena kiṃ darśayati ? taddoṣaguṇaniṣṭhāsu vyāpi sāmānyalakṣaṇam | hīnamadhyaviśiṣṭeṣu vyoma rūpagateṣviva || (u. ta. 1. 50)
iti | rūpagateṣvityatra mṛdrajatasuvarṇabhājaneṣviti bhāṣyam | gataśabdaśca prakārārtho veditavyaḥ | haratergatatācchīlya ityatra patañjaliḥ gatavidhaprakārā ekārthā iti | gatatācchīlya iti rūḍhiḥ | nirvikalpatayetītthaṃbhūte tṛtīyā | cittasya prakṛtivaimanasyameva dhātustathatā | tasmānnityavyāpitvaṃ mukhyamevoktam | tato yadi dravyameva dharmakāyaḥ, kathamātmavādaparihāraḥ ?
[496,2]
dharmatāyāstu nityatvavyāpakatvādi sāṃvṛtam | svābhāvye'pi yathākalpaṃ prasiddhaṃ kṣaṇitādivat ||
[496,3]
atrāpi hīnamadhyaviśiṣṭeṣviti dharminirdeśaḥ | nāpi vyāpitvābhāvādanātmavādo digambaravat, na cātmavādatve'pi nirbandhaḥ, avipaśyan sadasannirīkṣate |
iti doṣasya tadvadevāparihārasiddheriti | sattve'pi ca śraddheyasyākārabhāgastāvat satya iti durvāraḥ | sattāprajñaptimātrametat, śraddheyameva tu vastusat | ata evālīkaḥ saṃbhogātmā na bhinna eva tadāśrayaprakāśatvācca nāsaṃbaddha evetyapetāgamayuktikaṃ kāvyamātram etat | sa ca buddhanāmārtho'līko yasyāsau dharmakāyaḥ satya iti sādhvī sthitiḥ |
[497,1]
api ca, evamāśritamātratvenopasarjanaṃ, buddhaḥ prabhustu dharmakāya iti dharmasya buddha ityāñjaso nirdeśaḥ syāt | athobhayaṃ buddhaḥ, tadāpi pratyekaṃ samudāyo veti vikalpe, eko buddhastadaṃśo vālīko bhrāntaśca ityapi sādhu, bhrāntibuddhayorvirodhāt | kathaṃ ca so'līkaḥ saṃbhogātmani nirmāṇaheturiṣṭaḥ ? yadāha sūtrālaṅkāraḥ, dvayordvayārthasampattiḥ sarvākārā pratiṣṭhitā |
iti | atra bhāṣyam, saṃbhogaḥ svārthasampattilakṣaṇakāyaḥ | nairmāṇikaḥ parārthasampattilakṣaṇaḥ |
seyaṃ parārthasampattiryathākramaṃ pratiṣṭhitā svābhāvike ca sāṃbhogike ceti | evaṃ ca sati phalaṃ dharmakāyasya, hetuśca nirmāṇasya parārthasampatteḥ | svārthasampattiścāsāvasatī ca khyātīti viplavaḥ sarvaḥ | tadayaṃ saṃbhoge svārthasampattivādo'līkatāpratijñānam ākāreṣu vidhurayati |
etena śraddheyasyaiva buddhatve satyatve'pi vā saṃbhogaḥ kāryārthamādriyata iti kalpanamapāstam |
tena phalasyāṇorapyabhāvāt, kalaṅkarūpatvāt ca,
[497,2]
doṣaṃ laghīyāṃsamupekṣya kaścidāsthīyate kāryamapekṣya bhūyaḥ | pradhānadoṣabhramarāśirarthaśūnyaḥ sthavīyān kathamādriyeta ||
[497,3]
karmavaśāt tadudaya iti na yuktam | ekāntatyājyasya hi hetuḥ karmaiva nārambham arhati, pātakāntaravat | karmāparādhād bhrāntistathāgatasyetyapi subhāṣitam | tadasya sarvathoparama evāyātaḥ | kiṃ ca bodhisattvābhidhānaiḥ, nirākāratayā puṃbhiḥ sarvathā syādasevyatā | ākāropagame mukhyaṃ gajasnānamidaṃ bhavet || nirākārapratijñānaṃ nirākāraprasiddhaye | svīkāraḥ punarākāre nikāraḥ ko'parastataḥ ||
ityantaraślokau |
[498,1]
yadarthalālasatayā ca tadvāraṇaṃ, tatra kaḥ śaktipratirodhaḥ śraddheyasya ? yadi tasya kvacicchaktiḥ śaktiḥ sarvatra gīyatām | nānvayavyatirekau hi śaraṇaṃ kāraṇasthiteḥ ||
tasmānnirākāravādināṃ kevalavimalānantavyomanibhāśeṣaśaktimati rūpaṃ sādhyamiti darśanāntaramastu kimanyānuṣaṅgeṇa ? āryamaitreyanāyakanayātikrame hi kīdṛśī bauddhatattvasthitiḥ ? saṃkṣepataḥ sa hi,
[498,2]
tredhātukaṃ dhiyamuvāca vicitramatra saṃvedyavedakamiti dvayameva mithyā | ropāpavādaniyataiva nudannunāva saṃbhogamanyahitahetunijārthalakṣmīm ||
[498,3]
na ca kvacillakṣaṇānuvyañjanādiprastāve tattvato na buddharūpamidamaupacārikaṃ veti darśitam | dharmakāyaprādhānyena buddhavyavahāraprastāve'pi nāsattvameva pratipāditamupacāro vā, lakṣaṇādikaṃ cakravartino'pīti darśanāt | sūtrālaṅkāre'pi, sarvaiścitrairlakṣaṇakairmaṇḍitagātraḥ ityatra bhāṣyam, citragrahaṇaṃ cakravartyādilakṣaṇebhyo viśeṣaṇārthamiti dṛḍhīkaraṇameva |
tadatikrame ca yadapīdaṃ likhitaṃ, bhagavāṃstu prahīṇajñeyāvaraṇatvādasaṃbhavadbhrāntirādarśanajñānarūpaḥ sakalajñeyabimbodayāt pratikṣaṇamekajñānacakrātmā | ata eva cakracihnaḥ |
sarvajñeyapratibimbasaṃvedanamevāsya sarvajñeyasaṃbodhaḥ | ata eva sarvadharmasvarūpāvabodhādatiśayena buddhirasyāstīti buddha ucyata iti | tataḥ svaparameva luptam, ākārasyaiva ca bhrāntivyavasthānāt, kva praśastabuddhiyogaḥ kva vā jñeyāvaraṇaprahāṇiriti | alīkamalīkameva vettīti atasmiṃstadgrahabhrāntivādaprasaṅgaḥ | nirākṛtāyāmiti saṃvidākṛtau na mantranītirna ca pāramīnayaḥ | tadastu saiva sthitirastadūṣaṇā manojñatā svarguṇaratnabhūṣaṇā ||
ityantaraślokaḥ |
[499,1]
atheṣyata eva saṃbhogakāyaḥ, alīkatve'pi tattadarthasamarthaśca | sāmarthye'pi vā viśuddhatvādeva tadupasaṃhāreṇa dharmakāyasākṣātkriyālakṣaṇaṃ nabhonibhamavasthāntaramiti na doṣaḥ ? na, evamapyaśraṃsananityatātikramāparihārāt | dharmakāyavirahitaścaivaṃ jagadarthakārī bhagavānityāyātam | tacca virudhyate, yadāha uttaratantram, mahākaruṇayā kṛtsnaṃ lokamālokya lokavit | dharmakāyādavicalannirmāṇaiścitrarūpibhiḥ || (u. ta. 2. 53)
iti | jātakādīni nirvāṇaparyantāni darśayatīti vistareṇa saṃbandhaḥ | punaśca, sarvatra devabhuvane brāhmyādavicalan padāt | pratibhāsaṃ yathā brahmā darśayatyaprayatnataḥ || tadvanmuniranābhogānnirmāṇaiḥ sattvadhātuṣu | dharmakāyādavicalan bhavyānāmeti darśanam || (u. ta. 4. 53–4)
ityādi punarvistareṇa | atha prakṛtipariśuddhyapekṣayā dharmakāyāvicalanamucyate, tadā sarvasyaiva prāṇinastulyametaditi ko'tiśayo bhagavata evamukto bhavati prabandhena ?
tasmād vaimalyaviśuddhyapekṣayaivāyaṃ viśeṣaḥ, kevalaṃ dharmakāyasākṣātkriyākāle na jagadarthakaraṇamābhogādyapekṣamataḥ samādhivyutthāne taditi śaṃkānivṛttyarthaḥ prayatnaḥ, tathā cānābhogānirmāṇairiti coktam | evaṃ ca dehatyāgenātmavādināṃ tattvādhigamapravādaniṣedhasiddhiḥ |
[499,2]
athāpi punaḥ punaḥ samādhivyutthānābhyāmapi calanaṃ vivakṣitaṃ, tathāpi kimanena pariśrameṇa ? nanu,
[499,3]
saṃbhogakāyāt parameti śuddhau saṃbhogakāyaṃ ca tato'rthasiddhau | nimajjanonmajjanasaktamūrttermadgoriva svāsthyamṛṣeḥ kadā syāt ||
[500,1]
na caivamakṣuṇṇavidhānaḥ parārthaḥ | nāpi śāśvatī śuddhirityāstāṃ tāvadetat |
mā bhūt tundivṛttāntasmṛtiḥ | yaccoktam, dharma eva buddha iti, tatra kalpitasyāpi bhedasyābhāvād bhinnapravṛttinimittatve'pi paryāyatvāt jinamunīndrādivat, kutaḥ kāyāntaravyavasthā ? kiṃ ca paryāyatvavirodhidharmajinayostadvākyam, dharmakāyādavicalan ityādi | na hi buddhādavicalan sugata iti yuktam, buddhatvāditi tu yuktameva | ekasya ca prajñaptisthitimāha, tacca vākyam, yathā brahmā brāhmyādavicalan padāditi nidarśanāt |
tatra hi brahmaiva paramārthasan | tatpadaṃ tu prajñaptisadeva, na hi tad vastvantaraṃ kiñcana, āśrayopakaraṇātmabhāvaviśeṣe padaprajñapteḥ |
[500,2]
yadāpyupādhiviśeṣāpekṣaṃ svarūpamevācāryapadavat padaśabdavācyam, tadāpi dharmiṇaḥ pṛthagiva kalpanayā nirdiśyamānaṃ prajñaptisadeva, tathātrāpi munidharmakāyaśabdavācyayorekasya prajñaptisattvamāyātam, dharmasyaiva tathāstu nāpi ca munerarthakriyābhāvato | bhāvaḥ so'pi nirākṛteryadi kathaṃ saṃbhogajanmocyate ||
iti svavacanavyāghātaḥ | kiṃ caivaṃ munirityapi nirākāra eva syāt, tataśca dharmakāyād avicalanniti saṃbhoga eva prajñaptisan dharmakāyaśabdavācyaḥ syāditi viparyayaḥ | tasya dvayaśūnyatā dharmakāya iti cet ? tadāpi kathaṃ saṃbhogasya janmocyate ? tāvataivārthaparisamāpterityāpāditam |
[500,3]
atha vibhāgo'stu kācitkāryakoṭiḥ, saṃbhogasya kācinnirākārasyeti cet ?
vibhāgena tvasahaḥ kriyābhāvo vyavasthāyāḥ, dvayorapi samānaprauḍhitayā brahmatatpadadṛṣṭāntānupapatteḥ, prakaraṇeṣvapi tathā pratipādanābhāvācca saṃbhoge tu yathā dharmakāyo heturuktaḥ, tathā darśitameva | astu vā saṃbhoge'nyatra vā kāryagrāme kiyatyapi nirākārasya vyāpāraḥ, saṃbhogasya tu siddha eva | tataścānalīkamubhayaṃ bhavediti paraṃ saṃbandhanīyam, tat kathaṃ saṃbhogasyālīkatā lokottaranirābhāsajñānasiddhirvā samudghuṣyate ? bādhakād alīkatvamiti cet ?
[501,1]
vihāya pratibimbādi brahmadṛṣṭāntato yadi | saṃbhogālīkatā sidhyet bādhaśaktistu cintitā ||
[501,2]
pratibhāsārthakriyayoravicchedena | etenopasarjanatāpi prāguktā pratyuktā | kiṃ ca, dvayorapi sāmarthyasthitau yadā dvayaśūnyatāmeva dharmadhātuṃ dharmakāyāparanāmikāmicchet, yuvarājānurodhād vā yathā darśitaṃ prāk, saṃpratyeva brahmapadadṛṣṭāntād vā, tadā
[501,3]
kāyaśca turyo bhavet
[501,4]
śraddheya eva nirmāṇasya pṛthaktvāt | sā ca dvayaśūnyatā saṃbhogasyaiva saṃbandhābhidhānāt, tasyaiva dharmasaṃbhogāvicchedapratipādanācca | na hi svasaṃvedanādanyā saṃbhuktiḥ |
sūtrālaṅkāre'pi, kvacid dharmya cakraṃ bahumukhaśatairdarśayati sa kvacij janmāntardhi kvacidapi ca citrāñjanavarām | kvacit kṛtsnāṃ bodhiṃ kvacidapi sanirmāṇamasakṛnna ca sthānāttasmādvicalati sa sarva ca kurute ||
iti | sthānādanāśravād dhātoriti bhāṣyam | sa cānāsravo dhāturdharmakāya iti |
tatsākṣātkārasthiratā cāvicalanārtha iti sa evārthaḥ | athavā, kāyaśca turyo bhavet iti nirākārasākārakalpitādisvabhāvatrayāccaturthaśca svabhāvaḥ prasaktaḥ, abhūtaparikalpākhyavicitracittacakrād bhinnatvāt | tadeva cittamabhūtaparikalpo veti cet — na, asyārthasyopāyakārairapyanudbheditatvāt | na cāprakāśaṃ cittamacittaṃ vā prakāśamānamiti |
uktaṃ ca prāk, rūpādiṣvabhūtaparikalpasvabhāveṣviti | tathākalpitavikalpitadharmatārūpādiprastāvo madhyāntavibhāge'nusartavyaḥ | vyākhyānamanyatheti cet ? bhavatu na tu nyāyākṣarānurodhīti ucyate | kiṃ ca, evamapyākārarāśireva pṛthaksvabhāvo'līkākhyaḥ syāt | kalpite'ntarbhavatīti cet ? kva kasya kalpanā ? nirākāre ākārasyeti cet ?
apratibhāsini pratibhāsamānaṃ kalpitamāropitaṃ veti kāryadṛṣṭiḥ, prakāśe tvaprakāśam ākāre'nākāramāropitamanyavaditi tasyaiva kalpite'ntarbhāvaḥ | tasmāt, dharmatvena vikalpabhāsivapuṣā bhedābhidāvarjitoniṣpannaḥ paratantradharmyanugato yaḥ śūnyatākhyo mataḥ | sa svābhāvika ucyate bhagavataḥ saṃbhogakāyodayedharmāṇāṃ prakṛtidhvanivyavahṛtaṃ dharmākhyametad vapuḥ ||
iti prakaraṇārthaḥ | tato yadi pravacanaprakīrṇārthasaṃkalanameva yuvarājanītiḥ, tadāsphuṭatarārthagatirvacasāmiyaṃ prakaraṇāntarasaṃgatirīdṛśī | pramitibhedabalaṃ ca vicintitaṃ vivṛtayastu bhavantu yathāruci ||
tasmānna nirākāravādavārtāpi | nanūttaratantre anuttaraṃ buddhaguṇamārabhya ślokaḥ, svārthaḥ parārthaḥ paramārthakāyatā tadāśritā saṃvṛtikāyatā ca | phalaṃ visaṃyogavipākabhāvādetaccatuḥṣaṣṭiguṇaprabhedam || (u. ta. 3. 1)
iti | tatra ca svārthaparārthau dharmasaṃbhogakāyāvanūdya paramārthakāyatā saṃvṛtikāyatā ca yathākramaṃ vihite, visaṃyogavipākaphalatve ca | tatra saṃbhogakāyasya sāṃvṛtatvapratipādanam anākāraṃ paramārthamupasthāpayatīti kathamucyate nirākāravārtāpi nāstīti ? tathā ca tatraiva vivṛtiḥ, ātmasampattyadhiṣṭhānaṃ śarīraṃ pāramārthikam | parasampattyadhiṣṭhānamṛṣeḥ sāṃketikaṃ vapuḥ || visaṃyogaguṇairyuktaṃ vapurādyaṃ balādibhiḥ | vaipākikairdvitīyaṃ tu mahāpuruṣalakṣaṇaiḥ || (u. ta. 3. 2–3)
iti | tadetat hitakāmatāmātraprayuktaṃ vyākhyānamātram, apāstaṃ ca prāk dharmakāyasya dravyadharmarūpatānirūpaṇe | kathaṃ ca buddhaguṇamārabdho vaktuṃ nāthaḥ parārthasādhanamasādhāraṇaṃ nirmāṇakāyamanabhidhāya nirvṛṇīta ? kathaṃ vā tatraiva, ratnavigrahavajjñeyaḥ kāyaḥ svābhāvikaḥ śubhaḥ | akṛtrimatvāt prakṛterguṇaratnāśrayatvataḥ || mahādharmādhirājatvāt saṃbhogaścakravartivat | pratibimbopamatvācca nirmāṇaṃ hemabimbavat || (u. ta. 1. 151–2)
ityanena nirmāṇasya sāṃvṛtatvaṃ vyaktamuktaṃ vismṛtya dharmakāyādapyāyasthānīkṛtānmahādharmādhipatyena cakravartitulayotkarṣite saṃbhogakāye yojayet ? yadāryanāgārjunapādā api, vande saṃbhogakāyaṃ tamahamihamahādharmarājyapratiṣṭham |
iti | tadayaṃ ślokārthaḥ | svārthaparārthau dharmasaṃbhogāvanūdya paramārthakāyavyavahāra eva vidhīyate, paramajñānaviṣayatvāt paramasādhyatvācca tayoḥ | evaṃ paramārthasaṃgṛhītakāmadvayam abhidhāya tṛtīyamāha, tadāśritā saṃvṛtikāyatā ceti | pratibimbopamatvena nirmāṇasya sāṃvṛtatvapratipādanāt | āśritatvaṃ ca saṃbhoge sākṣāt, dharmakāye pāramparyeṇeti pratipāditaṃ prāk | vivṛtāvapi paramārthaśabdābhidheyakāyadvayamādimamanūdyātmasampattyadhiṣṭhānatvaṃ vihitam | tatra,
[503,1]
lokātītāmacintyāṃ svakṛtaśataphalāmātmano yo vibhūtiṃparṣanmadhye vicitrāṃ prathayati mahatīṃ dhīmatāṃ prītihetoḥ |
[503,2]
tasyāḥ saṃbhogakāyo'dhiṣṭhānamāśraya iti vyaktam | dharmakāyastu tadāśrayo darśita eva | tṛtīyaṃ paścārddhenāha, tatra bimbopamatvena lokaprasiddhyā sāṃvṛtaṃ padaṃ mūle |
vivṛtau tu tattvato buddha iti saṃketamātraṃ nirmāṇe | na tvasau buddha eveti sāṃketikaḥ śabdaḥ |
pauruṣaphalaṃ cāsya bāhyayogisādhāraṇamatipratītamiti na pṛthak kathyate | svarūpeṇa tu trayo'pyasādhāraṇaguṇā ityārabdham ||
[503,3]
athaivamapi paramārthaśabdaḥ śūnyatāyāṃ niveśitaḥ, kathaṃ saṃbhoge'pi vyākhyāyate ?
naivamanyārthatvāt | paramajñānaviṣayatvena hi śūnyatā paramārthaḥ paramaprayojanatvācca saṃbhogaḥ svārthasampattayaḥ | tathā ca, svārthaśabda eva saṃbhoge darśitaḥ punaradhunā dharmakāye'bhidhīyate, svārtho'rtho'smāditi kṛtvā | tataścārthabhedānna doṣaḥ | nanu dharmakāyo'pi sādhya ucyate, tataśca svo'rtha iti na kṣatiḥ | satyaṃ, kiṃ tu vyavasthāmātrametat, na tu saṃbhogavannirvartyatayā sādhyatvamasyeti siddho'rthabhedaḥ | tathā ca parārthatāpi nirmāṇe sākṣāt |
saṃbhoge tu taddvāreṇetyāgame | kevalo vā paramārthaśabdaḥ śūnyatāparyāyaḥ kṛtaḥ, paramārthakāya iti tu dharmadharmiṇoḥ pramāṇasiddhinibandhano'bhidhīyate iti na virodhaḥ | kiyad vā śakyaṃ nirbandhumevaṃvidhaśraddhāvilasiteṣu ityāstāṃ tāvat | sthitametat, na nirākāravādavārtāpīti |
kathaṃ tarhi ācāryadignāgapādāḥ piṇḍārthe, kalpitasya niṣedho'yamiti saṃgrahadarśanam | sarvo jñeyatayārūḍha ākāraḥ kalpito matau ||
iti | atrāyamarthaḥ, sarvo matāvārūḍha ākāro jñeyatayā kalpitaḥ | tasya jñeyatayā kalpitasya niṣedha iti grāhyatvaniṣedha ityarthaḥ | yathā, tadabhāvāt tadapyasat ityatrācāryasthiramatiḥ, arthābhāvād vijñātṛtvena vijñānamasat, na tvarthasattvātmavijñaptipratibhāsatayā | tadasattve hi sarvathā abhāvaprasaṅgaḥ, tadvyatirekeṇa vijñānasvabhāvānabhidhānāt |
tadvayatiriktasvabhāvatve vā kathaṃ tadvijñānaṃ, kathaṃ vā parasparato bhidyata iti ? atra tarhi kiṃ kartavyam ? asadeva yataḥ khyāti tadavidyāvinirmitam | asatkhyāpanaśaktau hi sāvidyeti nigadyate ||
iti | sa eṣa bandhakīmṛtyuvṛttāntaḥ samupāgataḥ | kathañcidekanistāre dustarāntarasaṅgateḥ ||
yātu | atrāpi tu bhavata eva bhrāntiḥ, pūrvāparāparāmarśāt | tathā hi, tena buddhaṃ tathā bodhiṃ na paśyāmyādivācakaiḥ | āsamāpteriha jñeyā kalpitānāṃ nirākṛtiḥ ||
ityatra tvayāpi kiṃ kartavyam, yadi prakāśasyāpi niṣedhaḥ kvacidiṣṭaḥ ? tasmādavidyāśabdena vikalpa evābhidhīyate, tayā nirmitaṃ darśitamasadeva rūpaṃ bāhyamityarthaḥ | rūpaśūnyatayorhi bhedābhedaniṣedhaprastāve uktametaditi na doṣaḥ | tadayaṃ khyātiradhyavasāyārthaḥ |
[505,1]
nijaṃ svarūpaṃ pracchādya tadavidyāvaśīkṛtam | māyāvadanyathā bhātītyatra bhātiryathāmataḥ ||
[505,2]
na hi māyāhastini hastī bhātyeva kiṃ tvavasīyate | tathābhyupagame rajatādayo'pi pratibhāntīti dvaividhyavilopaḥ | ataścaivam, prajñāpāramitāyāṃ hi trīn samāśritya deśanā | kalpitaṃ paratantraṃ ca pariniṣpannameva ca || nāstītyādipadaiḥ sarvaiḥ kalpitaṃ vinivāryate | māyopamādidṛṣṭāntaiḥ paratantrasya deśanā || caturdhā vyavadānena pariniṣpannakīrtanam | prajñāpāramitāyāṃ hi nānyā buddhasya deśanā ||
ityakṣuṇṇapāramitānayārthānugamāt | na cātra paratantrasyāpyākāro'san prakāśamātraṃ tu sadityuktam, yena pāramitānayādiyatā bheda iti syāt | na ca svābhimataṃ sphuṭīkṛtya tadartho'pyevaṃ draṣṭavya ityatideśaḥ kṛtaḥ | nāpi sādhye viśeṣapradarśanamasti yena tathā unnīyeta | prajñāpāramitājñānamadvayaṃ sā tathāgataḥ |
sādhyeti grāhyagrāhakamātraśūnyatāyāḥ pratipādanāt | anyathā nirābhāsatvameva vācyaṃ syāt |
na ca sa evākāro grāhyaṃ grāhakaṃ bhavitumarhati tallakṣaṇāyogāditi kalpitameva tattvaṃ bhinnaṃ vā grāhyādi | saṃbhogakāyaśca laukika aupacāriko veti viśeṣeṇa nirdeśyeta, bhagavatyāḥ piṇḍārthasyārabdhatvāt, anyatra caivamanukteḥ | vārtikaṃ cādarśa eṣāṃ kimataḥ param ? tat kimātmano'śucinā lepanaṃ parasya ? svayameva vā, kvacid guṇā eva na rūpamuttamaṃ kvacicca rūpaṃ na guṇā viśeṣataḥ | amī tvasādhāraṇayogasaṃpado guṇāśca rūpaṃ ca bhavantamāśritāḥ ||
iti viśeṣābhivyakterityalaṃ bahunā | na cāsmākaṃ yāvatsaṃbhavaṃ granthakārāśayasamarthanayatnaḥ |
ekavaṃśasaṃmatāstveta iti | tathā hi,
[506,1]
āryāsaṅgamanaṅgajinnayavaho yad bhūpatīśo'nvaśād ācāryo vasubandhurudghuramatistasyājñayādidyutat | dignāgo'tha kumāranāthavihitāsāmānyasāhāyakastasmin vārtikabhāṣyakārakṛtinoradyānavadyā sthitiḥ ||
[506,2]
āryanāgārjunapādānāṃ tu bhinnavaṃśatve'pi sādhāraṇaiva sādhyatattvasthitiriti darśitam, abādhyasvasaṃvedanasvīkārāt | tadevam,
[506,3]
kecid buddhamalīkarūpavapuṣaṃ buddhyā vihīnaṃ viduḥ saṃvidrūpamarūpamambaranibhaṃ na bhrāntamanye punaḥ | saṃvidrūpamalīkasundaratanuṃ bhrāntyā vimuktaṃ pare kecit tvenamalīkatāvirahitaṃ yadbhāti tad gṛhyatām ||
[506,4]
tasmāt saṃbhogadharmasyaiva dharmakāyasya svasaṃvedanasiddheḥ kimapareṇa ?
sa hi bhavannapi bhedādbhinnavedanaḥ kathaṃ tasya svabhāvaḥ syāt, ekadeśatve'pi ārūpyadhātusattvavat ?
[506,5]
nanu ādarśādijñānacatuṣṭayasvabhāvo bhagavān pāramitānaya eva varṇitaḥ | tat kathaṃ prastute'pi vimatiriti cet ? tatrāpi citrādvaitasthityaiva nirvāhaḥ | nirākāre hi tāvat parasparaṃ bheda eva durlabhaḥ | yadāha, kathaṃ vā parasparato bhidyata iti | bhede'pi parasparāsaṃvedane sa eva doṣaḥ | citrādvaitasvīkāre ca kimapareṇa ? atha citrādvaitamapi noktamiti cet — na, sākārajñānavāditayā tadākṣepāt, sādhanavat | na hi vārtikaprameyarāśirapi tatsādhanaikaprabaṇastatroktaḥ | tasmāt tadvadeva taduktyaiva yāvatī tasya niṣṭhā sāpyākṣiptaiva | pradīpena vā pradīpānveṣaṇa eṣaḥ | eka eva bhagavān caturjñānasvabhāva iti prastauti ca citrādvaitaṃ ca gaveṣata iti | evaṃ citralakṣaṇādyuktayo'pi vācyāḥ |
[507,1]
ataeva yadapyuktaṃ sūtrālaṅkāre, ta eva vikalpā na punardvayābhāsāḥ pravartanta ityevaṃ vyavadānaṃ paryeṣitavyamiti tatrāpi dvayābhāsā iti dvayāvasāyina ityevārthaḥ vikalpaśabdaśca nābhūtaparikalpārthaḥ, kiṃ tu kalpanārthaḥ | ataeva bahuvacanam | yuktaṃ caitat | na hi grāhyagrāhakādṛte dvayaśabdasya kvacidanyo'rtha uktaḥ | na ca tayoḥ sākṣāt khyātiḥ, kiṃ tvavasāya eva, māyāhastini hastivat | anyathā ca yadaiva sarvākārakṣayastadaiva vyavadānamiti kathaṃ saṃbhogaḥ svārthasaṃpattiriti sarvavyavasthāvilopaḥ | ākārānākārayorasatyasatyatāpratipādanābhāvācca kathaṃ tatparihāraḥ ? ataevonnīyatāmiti cet — na, anyadarthatvāt | tathā pratipādane tu nānyārthakalpanā | tathā ca tatraiva, arthān sa vijñāya ca jalpamātrānsantiṣṭhate tannibhacittamātre |
ityatra bhāṣyam, manojanyamātrānarthān viditvā tadābhāse cittamātre vyavasthānamiyaṃ bodhisattvasya nirvedhabhāgīyāvasthā | tataḥ pareṇa dharmadhātoḥ pratyakṣatāgamanam, yo dvayalakṣaṇena vimukto grāhyagrāhakalakṣaṇena | iyaṃ darśanamārgāvastheti | na cātra nirvedhabhāgīyāvasthāpi, tasyākārasya darśanamārgāvasthāyāṃ bhraṃśa uktaḥ | nāpi kvacid bhāvanāmārge, grāhyagrāhakalakṣaṇakṣayastu sarvatra | tasmād grāhyagrāhakasaṃgṛhītaprapañcakalpanā na punarbhavantīti vyavadānaparyeṣaṇārthaḥ |
[507,2]
nanu bhāvanāmārgasaṃgṛhītāyāṃ saptamyāṃ bhūmau sābhogamanābhogam, aṣṭamyāṃ nimittavarjanamuktam, nimittaṃ cākāra eva, kimiyaṃ nāgalokabhāṣā, ācāryamuṣṭirvā ?
athākāro bhrāntinimittaṃ prapañcanirmitamucyate bhrāntyavalambanatvāt ? nānvāstāṃ tāvadākāro bāhyasyāpi sato na bhrāntihetutāniyamaḥ vāsanāmātrānubaddhatvāt tasyāḥ |
yadyapi ca sādṛśyamapi sthirabhrānteḥ sādhanamuktam, tathāpyanāryasyeti vāsanāviśeṣa evāvaśiṣyate | yadi ca kadācid bhrāntisaṃvāsāt parihāraḥ, nirākārasyaiva prathamamastu |
yadeva vā kiñcid bhrāntinimittamupapādayituṃ śakyamanākāradarśanādivat tadeva nivartyaṃ nimittaśabdābhidheyamiti kathamasyāṃ bhaṇitāvāśvāsaḥ ? svayameva ca parikalpiteṣu dharmeṣu kāryakāraṇābhāvo niṣidhyate, teṣāmalīkatvādityucyate | alīkasaṃmatasya cākārasya bhrāntau śaktiriti suvyavastham | tadālambanavikalpadvāreṇa tasya śaktirucyata iti cet ? vikalpa eva heyo'stu | sa cākāraḥ svayameva bhramo bhavatāmiti kiṃ nimittavacanena ? prabandhāpekṣayā ca sarvaheyānāṃ nimittaśabdenaiva codanaprasaṅgaḥ | nirālambanasya ca bhrāntālambanatvaṃ, na tāvat tattvataḥ | saṃvṛttyā ca bhavadapi na heyatāheturiti kimanena pūtikuṣmāṇḍasthānīyena ?
[508,1]
tasmāt prasiddha eva bhedavyavahāraheturviprayuktasaṃskāro vastudharmasaṃmato nimittaśabdena gṛhyatāṃ yadudgrahaḥ saṃjñocyate heyaśca, bhinnasya tasyābhāvāt | yadi tarhi tasyāpi svālambanavikalpadvāreṇaiva bhedavyavahārakāraṇatvameṣṭavyam, tato vikalpa eva heyaḥ |
satyaṃ, tadeva tasya hānaṃ svayaṃ sphuraṇābhāvādākāravat | yadi cākāraparihāraḥ, tadā ataevāsyāṃ bhūmāvupāyapāramitātiriktatarā bhavati, yataḥ sarvanimittānyanimittatvena pratividhyati, tatkṛtaṃ ca vyavahāraṃ na virodhayatīti na vyākhyānavirodhaḥ | tatkṛto hi vyavahāro bhedavyavahāra eva bhāṣyaṭīkābhyāṃ darśitaḥ | sa cākāravirahiṇo manorathasyāpyaviṣayaḥ | na ca tadaivākāraparibhave bhagavatāmādarśajñānasaṃbhavaḥ | laukikaṃ taditi svakapolavilasitam, āryarājasmṛterabhāvāt | kathaṃ tarhi sūtrālaṃkāre, ādarśajñānanirdeśa eva sarvajñeyeṣvasaṃmūḍhaṃ, na ca teṣvāmukhaṃ sadetyatra bhāṣyam, na ca teṣvāmukhamanākāratvād iti | nāyaṃ doṣaḥ, vastujñānaprakārāṇāmākārā iti lakṣaṇamityabhiprāyeṇoktatvāt | tadgrahaṇaprakārābhāvānnāmukhamucyate jñeyapratibimbodaye'pītyarthaḥ | etaccādarśajñānatvādeva suvyaktam | tathā cānantarameva, saṃbhogabuddhatājñānapratibimbodayācca tat ityatra bhāṣyam, saṃbhogabuddhaśca tat, jñānapratibimbodayācca tadādarśajñānamityucyata iti | tasmādarthasattvapratibhāsasyānākāratvādityatrāpyagrāhakatvāditi yuktaṃ vibhaktamācāryasthiramatinā | tathā cāryavasubandhupādaiḥ svayamanābhāsaśabdasyāpyanyatra nirviṣayārthatvaṃ vyākhyātamiti darśitameva ||
[508,2]
kathaṃ punarjñeyābhāve jñeyapratibimbodaya eva ? ucyate, yathā yathā pūrvaṃ bāhyato vijñānamātrato vā viśvamabhiniviśya mahākaruṇayā parārthasaṃpādanābhiprāyasya pratiparamāṇupratikṣaṇasarvākārasarvavedanapraṇidhiḥ, tathā tathaiva jñānodayaḥ | tatra ca bahirarthābhāve'pi cittasantativivartabhedena bhinnabhinnā ākārāstāvat santi, tadākārotpattisaṃvedanameva tatsaṃvedanam | na ca bāhye jaḍe'pyeṣa prasaṅgaḥ, prakāśasyaiva sattāprasādhanāt |
tataḥ santānāntaramitarasyāprakāśamapi svaprakāśaṃ sadeva | jaḍasya tu naivaṃ, jaḍatvapracyutiprasaṅgāt | yuktametat, kevalaṃ santānāntarasya sattāyāmeva ka āśvāsaḥ ? nanu tadarthameva santānāntarasiddhiḥ, iha punaraprakṛtametat ||
[509,1]
nanu gambhīrastatrāśayo nāsmākamavadhāraṇasahaḥ, tatpratibimbasaṃvedanaṃ ca sārvajñyaṃ prakṛtameva | praṇidhānaṃ hi paracittākārāpekṣaṃ, tad yadi parastathā bhavatu mā vā, mayā tu evaṃrūpeṇa evaṃparivārabhājanopakaraṇena bhāvyamiti niyatarūpabhāvanādeva tadākārodayaḥ | tadeva ca sarvavedanaṃ, tadā na kṣatiḥ | yadā tu parasya praśnākārodayastadā hanta prativisarjanākāraḥ syāmiti praṇidhireva sādhanam, tadā tadīyasattāyāmeva tathā yujyate | evamapi praṇidhestāvanna kṣatiradhimokṣasaṃbhavāt | sati ca santānāntare tathā setsyati, asatyapi svarūpādhāropakaraṇasaṃpattireva śubhasañcayasacivasya bhaviṣyatīti na sādhyakṣatiḥ | ta eva ca svākārājñeyāropājñeyapratibimbaśabdavācyā iti ||
[509,2]
praṇidhirapi kathamaniścaye ? paropadeśāt sattvādhimokṣād bādhakābhāvācca |
na ca kaścid doṣaḥ | iyameva vā svārthasāmagrīti | atra ca citrādvaitavāditayā bhāṣyakāramate buddhabodhisattvādipratikṣepāt kva paropadeśa iti nirākārapakṣapātena dveṣaviṣadharāyitaṃ keṣāścit | tatrāyaṃ mantrapāṭhaḥ,
[509,3]
dharmādharmanirāśaṃsaḥ sarvāśī sukhamedhate | yuktāyuktavimarśena śūnyo yaśca yatheṣṭavāk ||
[509,4]
tathā hi, yuvarājaprabhṛtibhiḥ sākāravāditayā ākṣipta uktaśca sākṣāt |
vārtikakāreṇa ca sādhito'yaṃ citrādvaitavādaḥ | tadbhāṣyakāraśca dūṣyate | so'yaṃ caurāparādhena māṇḍavyanigrahaḥ | athavā, bhānuṃ paribhavatyeva vicakṣuḥ saṃmukhaḥ sthitaḥ | na sacakṣustadālokānmārgāmārgaṃ tu paśyati ||
evaṃ hi vadatā na tattvaṃ na saṃvṛtirna svapakṣo na parapakṣaścālocitaḥ | tathā hi, yogācārābhimānāt svavidi kṛtapado'pyanyasattāmavaiti nyakkāraḥ ko'paro'smānnanu bhavatu tato durlabhaḥ saṃśayo'pi | sandigdhāt kiṃ phalaṃ vo bhavatu kimapi cenniścayasyaiva kiṃ vai nāśaṃsā saṃśayo'pi svavidi kathamidaṃ viddhi dhāndhyaṃ vidhūya ||
na hi nirākāramityeva puruṣakāraḥ kaścidasya yena paravedanamupanayet, sthitihāniprasaṅgāt | nāpi tadvādyapajñamupādānābhedo'pyatra saṃbhavī | śeṣaṃ samānam |
[510,1]
saṃvṛtyapekṣā yadi saṃśayārthaṃ kiṃ nārthyate niścaya eva tasyāḥ | citrādvaye cedanumāpyaśakyā citrādvayaṃ tattvata eva gītam ||
[510,2]
vicitraṃ ca citrādvaitamādarśitam | tatra cekopādhiranyatra vacanādivijñaptyā anumīyamānamanyacetaḥ kimaṅga sākāravādavidveṣādaṅgamākarṣet ? ekopādhi tu saṃvṛtāvasadeva | saṃvṛttau cānumānamanveṣase ? athavā, yāvat saṃvṛtirasti tāvadanumābādhācca satsaṃvṛtirbāhye'sāvalasāpi nāparadhiyaḥ sattvaṃ vinā prāṇiti | āsaṃsāramato'numānaviṣayaḥ śāstā parastāt punaḥ pratyakṣasya padaṃ svavedanatanormānaṃ kimanyat tataḥ || sudṛṣṭatarametat syād dṛśyate svayameva yat iti nyāyaḥ | na tadā paropadeśāpekṣā, yadāpekṣā tadānumānamanivāritam | tannivāraṇamevādvayasākṣātkriyocyate | tadapi na dūramasmākam | ākāśībhāva eva hi bhavato'tiricyate, na ca tenānumānamanyad vā | tasmād gambhīra evāyaṃ viṣayaḥ tadaniścaye'pi sattādhimokṣe yathāśaktiparīkṣitāptopadeśena pravartamāno vyavahāraḥ kathaṃ parihartuṃ śakyaḥ ?
madhyamānaye'pyayameva nyāyaḥ, sāṃvṛtatvādātmaparatādeḥ | na ca tatra paro'pi saṃvṛtau pratibhāti tāvaditi śakyam, tadāpyanumānaikaśaraṇatvāt | na ca madhyamādhīmātravādayorbhedastattvata ityupapāditametat | api ca,
[510,3]
pratibhāsopamamakhilaṃ kecit pratibhāsameva viduranye | sakalārthaśaktiśūnyaṃ keṣāñcit kiyadantaraṃ tadiha ||
[510,4]
apūrvo'yaṃ śūnyatāvāda iti cet ? yuvarājenaikena darśite'vāntarapramāṇapuruṣasaṃvādo'pyatiricyate, kimanyasāhāyakena ? uktaṃ ca candrapradīpe, bahūjano bhāṣati skandhaśūnyatāṃ na ca prajānanti yathā nirātmakāḥ | te aprajānanta pare hi coditāḥ krodhābhibhūtāḥ paruṣaṃ vadanti ||
iti | tasmādvicāraḥ śaraṇamiti so'pi yathākathañcit kṛta eva ||
[511,1]
kathaṃ tarhi sthiticatuṣṭayavyavastheti cet— ucyate | nānayorbāhyavādavad dravyata eva bhedaḥ, kiṃ tvabhinna eva vastuni pratipādye vidhiniṣedhadvāravyavahāraḥ kṛtaḥ |
sa ca vineyabhedāt | dvividho hi saṃkṣepād vineyajanaḥ, āropacarito'pavādacaritaśca, tatrāpavādacaritāśayavaśāt pratibhāsamātraparyantasattollekhinī vidhimukhena bhagavato deśanā, tāvatā vijñānanayaprasiddhiḥ | āropacaritaṃ tu prati sarvadharmaśūnyatādeśanā pratiṣedhamukhena madhyamāsthitirityucyate | sarvāropavyavacchede'pi hi citrapratibhāsamātramidamidānīmaśakyāpahnavamiti svayamākṣepāt | ucchedacaritasyāpi vijñāne sattāṃ gṛhṇato pratibhāsamātrarūpaivāsyāpi sattetyekasiddhāntaniṣṭhā, sādharmyavaidharmyavākyavat |
āropacaritasya prāyaśaḥ saṃbhavāpekṣayā tanmukhadeśanāvistaraḥ | tathā hi,
[511,2]
prakṛtivimale sarvāropaprapañcavivekini sphurati yadiha nyastaṃ kiñcittadeva suduḥsaham | niravadhirayaṃ kṣipto bhārastathā tu vṛthā paraiściramiva yathā bhāvasyātmā talena talaṃ gataḥ ||
[511,3]
ataeva vikalpitaviśeṣaṇamanapekṣya sarvameva nāstītyapi sādhu samāropaśīlaṃ prati | sa hyalasa iva gāḍhaprerito bhittau sthāsyatīti bhāvaḥ | tadanayorekavaṃśatayā tattvato bāndhavatvādamūlakaḥ kalahaḥ | yathā,
[511,4]
sarvaśaktiviyuktena prakāśena satāpi kim | śaktyabhāvānna kāryaṃ syāt svarūpaṃ tu kva gacchatu ||
[511,5]
na cātra prameyabhedaḥ, anyatra sacchabdaprayogāprayogābhimānāt | na cecchācaritasya śabdasya prayoge'prayoge vopacayāpacayāviti kalahavāraṇamapi sukaram | ye tu pratibhāsamānamapyapavadanti, citrākāramaprakāśaṃ prakāśasaṃjñitamatiriktamāropayanti, arthaśaktyādikaṃ vā sādhyamapūrvam, te'rthaśaktimātrakalpakebhyo'pi vijñānavādibhyo dūramapakrāntatvāt na bandhutvabhājaḥ | kalahaścaikaparyavasāna iti | tasmād vastuto madhyamāyogācārayorapyadvaitameva | nāpi sthiticatuṣṭayavyavasthādauḥsthyam, sarvatrāvirodhācca samantabhadratve api nānirvṛtiḥ ||
[512,1]
yat tūktam, nocet nityamidamadvayameveti | chekoktiriyaṃ nirākāranirasanaparā, itaramādhyamikāpekṣayā vā | tattvatastu,
[512,2]
nāsatprakāśavapuṣā na ca sat tadanyaṃrekena na dvitayamadvitayaṃ na tābhyām | itthaṃ jagad yadi catuḥśikharīviyuktaṃ ko bhāṣyakāramatamadhyamayorviśeṣaḥ ||
[512,3]
arthakriyāpi paramārthata eva yeṣāṃ teṣāṃ prakāśavapuṣo'pi niṣedha eva | teṣāṃ bhidā bhavatu kiṃ tu nisargadurgo mārgo'yamātmavidi sāhasabhārasāraḥ ||
[512,4]
bhāṣyakārasya ca pratirājasthānīyasyotthāpanam, paraprasiddhyā vā |
nāyakastu vārtikakāra evātra yuvarājanītiprasādhanapade saṃpratītyabhivyaktametat | kiṃ ca bhūyaḥ, yanmadhyamāmavatarannapi na svavittimullaṃghate svarucimāha yadākṛtīnām | yatkāryakāraṇaguṇaṃ ca nirākaroti rītistato nayanidherapi saiva siddhā || krūrāsaṃkhyavipakṣarākṣasamukhād yaḥ śāsanasyāvane śāsturmūrta iva prabhāvamahimācāyaḥ stutistasya kā | kasyāmandavimardamandaragirivyāpāramāsādya vā dhanyānāṃ paramārthasampadi mude durgādhameyāmbudhiḥ || potenepsitamāpyate jalanidhāvityuktimātrānvayād ārabdhaṃ śiśunāpi cāpalabalācchrutvāpi bhītiryataḥ | tattīrāntamiyād vināśamaviśan yadyeṣa mukhyaḥ sudhāsindhorasya guṇaḥ sa vepitaviyadvelāvalīmālinaḥ || sākṣātkhyātakumāramūrtimahite mañjuśriyāṃ śāstari prāpyodbhedamidaṃ padaṃ prati śiśukrīḍānukāre'pi yat | śreyastena jano'yamastu parito niryantramaitrīmayajñānaśrīvaśitopanītaparamānandaikakandāṅkuraḥ ||
<sākārasaṃgrahasūtram>
{12.1}
<prathamaḥ paricchedaḥ>
[47]
prajñā yena khalīkṛtāmbaradaśāmākṛṣya naḥ preyasī sāsūyaṃ sadasi sthiteṣu kṛtiṣu prakhyātakīrtiṣvapi | krūranyāyamayo nirākṛtinayo duḥśāsanaḥ sāmprataṃ so'yaṃ madbhujapañjare nipatitaḥ saṃrakṣyatāṃ kauravāḥ || 1 ||
[2]
sākāretaramadhyamāsu kṛtināmutthāpya nānāvidhā vikrāntīryuvarājanāyakanaye vyakte mamāyaṃ bharaḥ | śrīnāgārjunapādasaṃmatipade bhāṣyāntimairvaṇite tannyūnādhikacintanāya saphale madhyasthabuddheḥ śramaḥ || 2 ||
[3]
sākāratvaṃ matīnāṃ bhavaśamaniyamaḥ sundaraṃ buddharūpaṃ hetorvyāpteśca hānerna tu saditi sadityeva vāstu svavitteḥ | āryācāryāvirodhaḥ praguṇaparicayo dharmakāyo nayau ca muktau sthityorabhedaḥ parama iti paraṃ śāsti sākārasiddhiḥ || 3 ||
[4]
āveṇikākhilaguṇābharaṇābhirūparūpasvavittyadhigatāmaladharmadhātuḥ | dhātutrayīhitalatānikaraikakandakandarpaketuravatādakaniṣṭhaniṣṭhaḥ || 4 ||
[5]
tatsādhanapravaṇaśāstraparamparāyā yatnādvicitramatimātrajagatprasiddhyā | dhvasto'khilastadapavādiṣu tīrthikaughastanmārgasaṃgamaguṇaprathitāstvavāryāḥ || 5 ||
[6]
eketarātmavikalaḥ kila bhāsane'pi citrākṛtivyatikaro'yamasatya eva | tatrāpi satyamaparaṃ svabidabhyupetaṃ tanmātraśeṣamavadānamiti kva nāthaḥ || 6 ||
[7]
yuktyāgamoktiyuvarājanayānugo'yamadhveti sākṛtinaye nihitaḥ pravādaḥ | vādasthitāviva vivādimatakrameṇa lekhāvidhestu sa nayo'jani viprakīrṇaḥ || 7 ||
[8]
samāsatastena kariṣyate'yaṃ tadarthasaṃgrāhakasūtrakośaḥ | parārthacaryā hi bhavennaveyaṃ svārthastu tattvābhyasanādavāryaḥ || 8 ||
[9]
prakāśo nāma na svapne'pyanākāro'nubhūyate | tato'dṛśyamatasyākṣaṃ bādhakaṃ na tu sādhakam || 9 ||
[10]
jaḍatvena guṇādīnāmadṛṣṭiḥ saviśeṣaṇā | bādhane'pekṣate tāvanna vilambaḥ svasaṃvidaḥ || 10 ||
[11]
bodhātmani site bhāsamāne siddhātha bodhadhīḥ | pratīyamāne'jāṃ vetyagavi gotvagatirna kim || 11 ||
[12]
kiṃ ca pradeśo bhinnaścedabādhyo bhedaniścayaḥ | abhede tu pradeśasya svarūpābheda eva saḥ || 12 ||
[13]
na vātātapayorasti pratighātyaṇupuñjayoḥ | deśāvibhedo buddhistu tathānveti sthavīyasī || 13 ||
[14]
pratighātātyayāntena deśābhedo'stu vā siteḥ | avayavyaṇurūpatvavikalpe saiva dūṣaṇā || 14 ||
[15]
abhedabhāsane yathā kṣaṇayorbādhakād bhidā || 15 ||
[16]
abhedabhāsanānnāsti kṣaṇayorvyavasaiva tu | asti nīladhiyoḥ spaṣṭaṃ nānyathā kvacidekatā || 16 ||
[17]
na bādhāparyudāso'sti sādhakaṃ pramitidvayam | prasajyapakṣe bādhāyā hānistāvad duranvayā || 17 ||
[18]
kadācit kenacid bādhānnīlavad veditaiva sā | bādhāsphuraṇamātraṃ tu sandigdhe vitathe'pi sat || 18 ||
[19]
tato na bhedasiddhyaṅgaṃ bhedo dharmaḥ svato yataḥ | kṣaṇayostu satorbhedaḥ kāryakālabhidā bhavet || 19 ||
[20]
na caivamekakālatve kāryabhede'pyapoddhṛte | abhedabhāsino dīpapītasyeva prakāśinaḥ || 20 ||
[21]
kiṃ ca bādhātra nātreti pṛthagbhāse dvayorbhavet | bādhāyogyasvabhāvasya vibhāgenopalambhataḥ || 21 ||
[22]
na cānākārabhāgasya pṛthagbhāso'sti nīlataḥ | deśavyāptyavasāyastu bādhake'syaiva sādhakaḥ || 22 ||
[23]
siddho'pi tatra hetuścenna samarthaḥ prakalpyate | nūnaṃ na sādhyasaṃbandho nākāre'pi tataḥ kṣamaḥ || 23 ||
[24]
bhāsanaṃ bhāsa iti ca dharmo nīle'sti bhāsini | tasya svabhāvabhūtatvād bādhābādhau samau dvayoḥ || 24 ||
[25]
na nīlasya prakāśaścet sāhasaṃ kimataḥ param | parato'pi bhavannasya prakāśo'śakyavāraṇaḥ || 25 ||
[26]
nānyato'pi prakāśo'sya prakāśo'syānya eva cet | na tannīlaṃ prakāśeta prakāśe'nyasya kiṃ phalam || 26 ||
[27]
yataḥ kuto'pi vā tasmāt prakāśo'syānapahnavaḥ | dīpena bhāsamānasya ghaṭādeḥ kiṃ na bhāsanam || 27 ||
[28]
tasya bādhoktiraphalā dharmyabādhāvakāśataḥ | yatastadbhāsanaṃ tattu bhāsamānaṃ na dṛśyate || 28 ||
[29]
yadi prakāśo nīlādiḥ kiṃ prakāśāntareṇa vaḥ | athāprakāśo nīlādiḥ kiṃ prakāśāntareṇa vaḥ || 29 ||
[30]
dhvasto'nyena prakāśo hi prasiddhamaparaṃ na ca | kasyābādhaḥ kuto hetoḥ sarvasyāśrayasaṃśayāt || 30 ||
[31]
athāsti sphuraṇaṃ tāvannīladharmastu tanmatam | tasyābādhanato bhedasiddhau siddhaṃ samīhitam || 31 ||
[32]
bhāsamānasya nīlasya tāvaddharmeṇa bhāṣayā | avaśyabhāvyaṃ tadbhedapratijñānyā paṭuḥ sahā || 32 ||
[33]
kutaśca bhāsamātraṃ tadabādhyaṃ svavidā yadi | svavittāvapi nīlādi kiṃ na bādhābhidhāvati || 33 ||
[34]
svasaṃvittirna nīlasya yadi kiṃ na prakāśate | prakāśyatāṃ pareṇeti niṣiddhamidamīdṛśam || 34 ||
[35]
asattvānna paratvaṃ cet svaṃ netyeva kuto'sya vit | asvabhāsanaśaktiśca nimīlyākṣi nigadyate || 35 ||
[36]
atha kalpitatādātmyādetadanyonyasaṃśayaḥ | bhāsaḥ kalpitatādātmyādbhāsāt tādātmyakalpanam || 36 ||
[37]
kalpitaṃ kvacidarthe ca nopayogīti saṃmatam | iyantaṃ kālamadhunā śraddheyamidamapyabhūt || 37 ||
[38]
tenānyāsaṃbhavād bhrāntivāsanopaplavānmanaḥ | alīkarūpairbhātīti prakriyāmātrapoṣaṇam || 38 ||
[39]
sādhyaśūnyaśca dṛṣṭāntaḥ svapno'līkairitīha ca | svādiḥ sahārthānnānyārthābhāsanaṃ kena kasyacit || 39 ||
[40]
avidyayāpi nirbhāntaḥ ākārāḥ santu tatkṛtāḥ | prakāśāstu prajāyante yathā dīpaḥ svahetutaḥ || 40 ||
[41]
tathāpi hetvapekṣā cet svaprakāśatvabādhanī | bhinno'pyanubhavo'nyasmādudayan kiṃ svavedanaḥ || 41 ||
[42]
tat kvacit svavido'bhāvānnāsti vyavahatirbhavet | bhaved vākārapuñje'pi samānanyāyasaṃbhavāt || 42 ||
[43]
bhāsamānasya ca bhavet svaprakāśaḥ pareṇa vā | nīlādāviti cinteyaṃ na tvabhāsinyanākṛtau || 43 ||
[44]
na ca kāryatayā bhāsamātraṃ hetibhirākṛteḥ | svasaṃbhave'nyavyāpārāpekṣaṃ kāryaṃ hi kathyate || 44 ||
[45]
śaktyabhāvācca kāryatvābhāvasteneva bādhitaḥ | ākārādākṛterjanmadṛṣṭeranyatra cintyatām || 45 ||
[46]
na vā śaktaṃ sitaṃ kāryaṃ kiṃ nānyāpekṣasaṃbhavāt | śaktyā vyāptaṃ taditi cecchaktirapyanumīyatām || 46 ||
[47]
kāryatve hi na sandehaḥ śaktiḥ sādhyā tu saṃśayāt | keśākāro'pi nākāryo'dhyastakeśastvaśaktikaḥ || 47 ||
[48]
dṛṣṭā ca prāgupādānābhāve kasya prakāśyatā | prakāśadharmā nīlo'yaṃ tasmājjāto'bhyupeyatām || 48 ||
[49]
abādhayā ca bhinnatve bādhābhāvaḥ kuto mataḥ | svasaṃvedanasāmarthyaṃ saṃpratyeva nirākṛtam || 49 ||
[50]
anāropitabhāvāccedanāropamatiḥ kutaḥ | abādhayānāropaścedetadanyonyasaṃśrayam || 50 ||
[51]
prakāśasya prakāśatvaṃ nāropyaṃ rūpameva tat | nīlasyāpi na nīlatvamāropyaṃ rūpameva tat || 51 ||
[52]
na prakāśaṃ vinā nīlaḥ prakāśastaṃ vināpi cet | anyo'pi vyāpako dharmaḥ kalpitaḥ ko na tādṛśaḥ || 52 ||
[53]
na ca prakāśaḥ pīte'pi nīla eva sthito hi yaḥ | sāmānyamanyathākasmādakasmādvinivāryate || 53 ||
[54]
anyatve ca yathā nīlaṃ na prakāśaṃ vinā tathā | narte nīlāt prakāśo'sau saprakāśo'tha sākṛtiḥ || 54 ||
[55]
mithaśced vyabhicāreṇa bhedo nīlotpalena kim | vastrodake'pi bhedaḥ kiṃ kiṃ na rūpanirūpaṇāt || 55 ||
[56]
bīje'pi kālabhedena tarjanyā bhedarūpaṇe | mānena bhedo'bhedo vā naivaṃ nīlaprakāśayoḥ || 56 ||
[57]
nīladharmaḥ prakāśo'smānna bhedyo bhedinaḥ punaḥ | kalpitasya sa evātmā bhaṇyate bhāsino na kim || 57 ||
[58]
kalpitaṃ tasya jātyāde rūpaṃ kiṃ na tadeva tat | pramāṇena tu tatsatyamasatyaṃ veti cintyate || 58 ||
[59]
tena bhāne'pi nīlādiralīko vastusanmataḥ | ayogād bādhakasyeti vibhāgaḥ kiṃ kṛto bhavet || 59 ||
[60]
na vā tasya pramāsiddhaḥ śaktiyogo'pi saṃbhavī | ākṛtiṃ vākṛtereva sāmarthyasyopalambhataḥ || 60 ||
[61]
viruddhadharmādhyāsācca na vinā bhedasādhanam | dharmau viruddhau bhinnādhikaraṇau yadi sidhyataḥ || 61 ||
[62]
deśakālākṛtikṛto bhedo'dhikaraṇasya ca | na saṃbhavī nīladhiyostat kva dharmavirodhivat || 62 ||
[63]
deśakālapratībhāsabhedābhāve'pi bhedanam | nīlotpalādāviva tad bhavato yadi sidhyati || 63 ||
[64]
antaḥ sphuratsukhādyeva svasaṃvedyaṃ mano yadi | nīlādyākāravirahādanākāraṃ ca saṃmatam || 64 ||
[65]
pratibhāsād yadi jñānaṃ sukhaṃ so'sti siterapi | abhedena prakāśaścet sukhasyaivaṃ siterapi || 65 ||
[66]
yathā bhinnaṃ sukhānnīlaṃ nīlād bhinnaṃ tathā sukham | yathā nāhaṃ mataṃ nīlaṃ tathā nāhaṃ mataṃ sukham || 66 ||
[67]
ahaṃ sukhīti vyavahṛnnāhaṃ nīlīti cenmatiḥ | vyavahārabhāvābhāvau nārthasādhanabādhanau || 67 ||
[68]
sādhāraṇyābhimānena na bhavedapi sā sthitiḥ | tathāpi kvacidastyeva gomān daṇḍī dukūlavān || 68 ||
[69]
antaḥ śātādiviṣayaṃ bahiḥ śītādigocaram | vedanaṃ tattadākāraṃ bādhakagrastameva ca || 69 ||
[70]
hānāddeśavitānasya bādhakāsaṃbhavaḥ kila | doṣo deśe'ṇumātre'pi kiyatyalpe vihanyate || 70 ||
[71]
kutrāpyavartamānasya kadācinna hi vartanam | tadasya vidyamānatvaṃ sukhādeḥ sādhu sādhitam || 71 ||
[72]
vidyate yadi kutrāpi deśastasya sa eva hi | śarīrādabahirbhūtā vedyante ca sukhādayaḥ || 72 ||
[73]
mānaṃ hastavitastyādi jñāyate niyataṃ na cet | tataḥ kiṃ bhūbhujāmeva bhūmānaniyamo'rthavān || 73 ||
[74]
sparśanāt spṛśyarūpābhyāṃ cānyatra viṣayendriye | na mānaniyamo'stīti tatrāpi kimabādhanam || 74 ||
[75]
yatrāpi niścayo māne śakyastatrāpi nāṇuśaḥ | niścaye'pyaṅgulādīnāṃ tattvato na mitistataḥ || 75 ||
[76]
taḍāgagāhane vyaktaṃ taptasyordhvādharāditaḥ | sukhamānaṃ sphuṭatvena tatrāropyo na cānyataḥ || 76 ||
[77]
tatsparśanendriyadvārā mitestaddeśatāmatiḥ | ityapi dhvastamiyatā bhramatvādasphuṭāptitaḥ || 77 ||
[78]
indriyabhrāntireṣā cet na tato'nyasukhātyayāt | idameva hi naḥ saukhyaṃ yatśātaṃ vedanaṃ sphuṭam || 78 ||
[79]
rūpādiṣvapi vā kāsthā cakṣurādīndriyāśrayāt | tathāpratīterākhyātuṃ śakyatvādaparaṃ samam || 79 ||
[80]
nirbhāsaniyamājñāne yadyadeśāḥ sukhādayaḥ | kṣaṇarūpāparijñānādakālaṃ sakalaṃ jagat || 80 ||
[81]
yathā niyatakālatvaṃ tathā niyatadeśatā | bādhakāvañcanāt tasmānnirākṛtigirātra kim || 81 ||
[82]
astu vā bādhakābhāvaḥ sattāśvāsastu kiṃkṛtaḥ | eketaratvayorekasthityasiddheradeśataḥ || 82 ||
[83]
na cādarśanamātreṇa bādhābhāvo'pi sidhyati | ekabādhaviyoge'pi syād vā bādhāntarodayaḥ || 83 ||
[84]
anumānādabādhyatvasādhane yadi sādhanam | kathañcidāśrayāsiddhidūṣaṇaṃ nātivartate || 84 ||
[85]
duḥkhadveṣādayo'pyevaṃ svabhāvāḥ sarvadehinām | hānaṃ svato'pyaniṣṭeścedasato'pīcchayā sthitiḥ || 85 ||
[86]
yad yathā bhāvyate cetaḥ tat tathaiva sphuṭībhavet | vyomākāramapi syāccenna prayojanahānitaḥ || 86 ||
[87]
saṃsāradoṣairaspṛṣṭaṃ lakṣaṇavyañjanojjvalam | ātmabhāvaṃ vihāya tvaṃ vihāyastvaṃ yadīcchasi || 87 ||
[88]
yadi tāvat khavad vyāpi tadvadevāsya dūṣaṇam | jyotsnātaḍinmaṇijvālāsphuliṅgāditulāsvapi || 88 ||
[89]
sāṃśe'vayavivad doṣo niraṃśe paramāṇuvat | na cāparaḥ prakāro'sti mudhaivādeśadhoṣaṇam || 89 ||
[90]
guṇāstadekaniyatāstadekaniyatā ruciḥ | tadekaniyataṃ mānaṃ bādhenaiva samaḥ paraḥ || 90 ||
[91]
para eva jino yeṣāṃ taiḥ svaśāstāpi hāritaḥ | śṛjukramagṛhīto ya āgamāllakṣaṇojjvalaḥ || 91 ||
[92]
yena rūpeṇa yannaikaṃ nānekaṃ tena tanna sat | yathā śātamaśātena bhāsaśca sitinā tathā || 92 ||
[93]
na dharmo dharmiṇo bhettuṃ śakya ityuktameva hi | na ca bhinnasya bhānasya nyāyenānena sādhanam || 93 ||
[94]
yadi nāma na nīlena prakāśasyāsti vastutā | tathāpi bhinnabhānasya vastutvaṃ kena sidhyati || 94 ||
[95]
bandhyāsuto'gnirūpeṇa naikāneko na tena san | tatastasyāpi vastutvaṃ kimastu bhavato miteḥ || 95 ||
[96]
na san bandhyāsutaḥ siddhaḥ prakāśaḥ siddha eva san | asiddho bheda evāsya sādhyate cet tadapyasat || 96 ||
[97]
tattvataḥ satyarūpeṇa siddhirbhedasya cenmatā | sā na siddhā na hi vyāpiviraho nāstyavastuni || 97 ||
[98]
pratītimātraṃ siddhiśced bhinno'pyevaṃ na tāttvikaḥ | vyāvahārikabhedastu kiṃ na pītasitasya te || 98 ||
[99]
yadi prakāśasattāṃ ca bādhakāvasaraṃ hanan | sādhayet tāvataivāstu bhedo mānamidaṃ vṛthā || 99 ||
[100]
tadaśaktāvapi vyarthametat śauṭīryajṛmbhitam | parasyopagamaḥ saṃpratyapramā kathamāśrayaḥ || 100 ||
[101]
nīlabhāsorabhedāvabhāsinoḥ prastutā ca bhit | na caivamanvayaḥ śakyastathā sādhyamataḥ katham || 101 ||
[102]
yena naikamanekaṃ yaditi sāmānyato'nvaye | pītena naikāneko'stu nīlabhāso na tena san || 102 ||
[103]
anukto'pīcchayā vyāptaḥ sādhya ātmārthavanmataḥ | viśeṣeṇānvayastasmāt sāmānye siddhasādhanam || 103 ||
[104]
yathā śātamaśātena bhinnenaivātadātmakam | tajjātinaiva pītenanīlabhāso'stu tādṛśaḥ || 104 ||
[105]
naikānekaprakāśaśca nīleneti yadocyate | kastadāstu prakāśārtho dharmamātraṃ yadīṣyate || 105 ||
[106]
dharmirūpādabhinnasya tasya tenaiva sā sthitiḥ | aikyānaikyaṃ prakāśasya nīlenaivetyasiddhatā || 106 ||
[107]
tasyāpi naikyānaikyaṃ cedanekānto'pi vāñchate | piṇḍena naikānekaṃ sad vastusad gotvamastu kim || 107 ||
[108]
kartṛsādhanapakṣe'pi doṣa eva duruddharaḥ | prakāśamānarūpaṃ hi śūnyaṃ tenātmanā bhavet || 108 ||
[109]
arthāntaraṃ prakāśākhyaṃ yadi sānvayasaṃjñakam | nīlādibhyo'tiriktasya na sattāsya phalaṃ na ca || 109 ||
[110]
niranvaye ca hetūnāmāśrayāsiddhiratra te | vyāvṛttimātrasiddhau ca prastute'nupayogitā || 110 ||
[111]
pratyakṣaprativedyo'yaṃ prakāśo dharmakāri cet | pratyakṣagocaro dharmī nīlādanyo na vidyate || 111 ||
[112]
paratvameva cet sādhyaṃ tat siddhaṃ kathamarthyate | sādhyaṃ tava kimapyastu dharmī kāryastvidantayā || 112 ||
[113]
pariniṣṭhita evārtho vasturūpo yadā mataḥ | vyavacchedadvaye niṣṭhānapekṣāyāṃ phalaṃ na vaḥ || 113 ||
[114]
nanu prakāśaḥ sāmānyaṃ dharmi kiṃ bhedaniṣṭhayā | viśeṣaniṣṭhayā sādhyavidhūteśca na tacchramaḥ || 114 ||
[115]
sa niṣṭhitaviśeṣo'pi vivādapadameṣa yaḥ | dharmī tadekā vyāvṛttiranyā sādhyaṃ dhvanāviva || 115 ||
[116]
yukto vyāvṛttimātreṇa sādhyasādhanasaṃsthitiḥ | dharmirūpaṃ tu bhedena dṛṣṭamevopayujyate || 116 ||
[117]
sāmānyadharmayoreva vyāptiḥ śakyapratītikā | ayamevamitītthaṃ tu dharmī sarvatra bhedabhāk || 117 ||
[118]
sāmānyāśrayaṇaṃ yatra tatrāvaśyamapekṣate | viśeṣadarśanaṃ siddhiḥ sāmānyasyaiva nānyathā || 118 ||
[119]
na viśeṣaṃ vinā kvāpi sāmānyasya vyavasthitiḥ | no cedabandhyātanayavyāvṛtteśca samānatā || 119 ||
[120]
bhedaḥ sādhyasya dṛṣṭānte hetoḥ pakṣasapakṣayoḥ | sāmānyasyāpyavaśyopadeśyo dharmī tvidantayā || 120 ||
[121]
vyaktibhedāḥ kṣaṇitvāderapyamī eva saṃmatāḥ | prasiddhavyaktibhedaśca śabdo dharmī tathāparaḥ || 121 ||
[122]
aprakāśaparāvṛttistadvadevātra darśyatām | idantayā yadi puro darśyetākāra eva saḥ || 122 ||
[123]
tataḥ prakāśaḥ sāmānyaṃ nīlādyevetivādinā | svīkṛte vividiṣyante sasvātmādini dūṣake || 123 ||
[124]
siddhe dharmiṇi sandigdho dharmaḥ sādhanamarhati | dharmirūpaviśeṣasya niṣṭhāyāṃ tu hato hataḥ || 124 ||
[125]
kṣaṇikatvādirapyevaṃ yadi dharmiṇi niṣṭhite | hanyeta sādhayet kastaṃ saṃśayārthasya sādhanam || 125 ||
[126]
yena rūpeṇa yannaikaṃ nānekaṃ tena tanna sat | yathā śātamaśātena prakāśenāsitaṃ tathā || 126 ||
[127]
vidyududdyotasaṃkāśaḥ prakāśaḥ kasyacit kvacit | tamapekṣya sthiro bāhyaḥ prakāśe'līkatā tataḥ || 127 ||
[128]
alīkanīlajanane yathā śaktirmatā dhiyaḥ | alīkabodhajanane tathā śaktirna kiṃ bahiḥ || 128 ||
[129]
naikaṃ tvayāpyaniṣṭerityetaduktaṃ na labhyate | īdṛksādhanamajñātvā mamāniṣṭiryato'bhavat || 129 ||
[130]
prakāśaḥ kevalonāpi kvacit kenacidīkṣitaḥ | tato'numānapratyāśā pratyāśaiva hi kevalā || 130 ||
[131]
tenaikānekahāniścet svenaikānekasaṃbhavaḥ | tataḥ svena sthitiḥ sādhyā hetvasiddhistathāpi vaḥ || 131 ||
[132]
viparyayavivakṣā cet yad yad yenātmanā hi sat | tattat tenaikānekaṃ vā bhāsaśca svena sanniti || 132 ||
[133]
nādye dṛṣṭāntasadbhāvo bhāsa eva hi saṃmataḥ | na pakṣe copasaṃhāro vivādāt prakṛtaṃ na ca || 133 ||
[134]
yo bhramaḥ sarva evāsau dvicandrapratibhāsavat | satyasaṅgī bhramaścāyaṃ dvaitābhāsa itītare || 134 ||
[135]
khaṇḍadvayākāratayā janma vā dvaitabhāsanam | grāhyagrāhakarūpāvasāyau veti vivakṣitam || 135 ||
[136]
atasminnatadākārā vedye sati matirbhramaḥ | sarvathā vedyahānau tu na bhramo nāma tattvataḥ || 136 ||
[137]
yat kiñcidatathābhūtaṃ tathā bhāvena kalpyate | kīdṛk tasyāparādho'stu kalpakasya tu yujyate || 137 ||
[138]
kalpako'pi na kaściccedbhramo nāma na kaścana | tannāsiddhatayā heturvyavahārādatha bhramaḥ || 138 ||
[139]
vyavahārādavitathaṃ bahireva kathaṃ bhramaḥ | abahirvyavahāre tu yadāropastadā bhramaḥ || 139 ||
[140]
āropātikrame yasmāt tattva eva vyavasthitiḥ | bādhanād vitathatvena bhramastadapi kiṃ bhramaḥ || 140 ||
[141]
bhāsane'līkamityastu bhramatvaṃ vā kathaṃ bhavet | atasmiṃstadgrahābhāvādanalīkamateriva || 141 ||
[142]
dvicandrapratibhāse'pi bhramatvaṃ yacca viśrutam | dvicandragrāhicittasya tanna candradvayasya tu || 142 ||
[143]
grāhyagrāhakabhāvena kalpite'śadvaye dhiyaḥ | grāhakāṃśe pramāṇatvaṃ grāhyāṃśe bhramatā katham || 143 ||
[144]
vedyatve vedakatve ca vyatīte bhāsamātrakam | bodhakagrastamapyetadasatyaṃ syānna tu bhramaḥ || 144 ||
[145]
vedakābhimatatvena bhramatvaṃ vyāptamiṣyate | tadvirodhinyaveditve bhramatvaṃ dūrato hatam || 145 ||
[146]
anyathādhyavasāye tu bhramatve nirvikalpakam | na bhramastena tenaiva satyasaṅgitvamastu ca || 146 ||
[147]
yad yatrāvasthite'paiti tat tadbhinnaṃ paṭāmbuvat | prakāśe'vasthite'paiti nīlādīti pare viduḥ || 147 ||
[148]
yad yatrāvasthite'paiti tat tadbhinnaṃ paṭāmbuvat | gotve cāvasthite'paiti citrādītyapi gīyatām || 148 ||
[149]
atha gotvamago'pohastat taddharmo'nvayī katham | bhāso'pi bhāsināṃ dharmo nīlādīnāṃ kimanvayī || 149 ||
{12.2}
<dvitīyaḥ paricchedaḥ>
[1]
nāpyāgamād gamayituṃ śakyaṃ cittamanākṛti | na pratyakṣapratikṣipte pramāṇāntarasaṃgatiḥ || 1 ||
[2]
na ca pravacane'pyasya bodhakaṃ mukhyamakṣaram | lokaḥ svābhiniveśaṃ tu tatraiva pratibimbayet || 2 ||
[3]
vāsanāluṭhitaṃ cittamarthābhāsamiti śrutau | luṭhatiḥ śleṣaṇārtho'yaṃ nopaghātārthaloṭhitaḥ || 3 ||
[4]
vinārthamarthābhāsā dhīḥ kathamityatra kathyate | vāsanāyogata iti samanantaraśaktitaḥ || 4 ||
[5]
vyatirekīva nirdeśo na ca bhedasyavedakaḥ | suvarṇa kuṇḍalākāraṃ karotīti na kiṃ vacaḥ || 5 ||
[6]
vāsanopahatatvaṃ cāniṣṭarūpodayānmatam | pravṛttyākṣepi saṃkalpasūtisāmarthyagarbhataḥ || 6 ||
[7]
advaitaśikharārohe na pravṛttinivṛttayaḥ | tā eva saṃsāra iti taddhetuḥ kathamiṣyatām || 7 ||
[8]
vineyacittāmukhatāvasthāpekṣamidaṃ vacaḥ | tenārthābhāsamityetat sāmānyaṃ bhedadhiṣṭhitam || 8 ||
[9]
darpaṇe dṛśyate rūpamiti bālābhimānataḥ | anūdya vedanākāre tadāropanivāraṇam || 9 ||
[10]
tathā bhāveṣu bhāvatvaṃ jñānakāreṣu bāhyatā | yathā timiriṇā dṛṣṭaścandrayoścandratāsatī || 10 ||
[11]
nimnoccavirahād bāhyenaikatvaṃ nāsti darpaṇe | nāntaḥpraviṣṭanirbhāsāt pṛthaktvaṃ pratipātinā || 11 ||
[12]
bhāvairākārasaṃjñairvā lakṣyate bodharūpatā | sāmānyaṃ jñānasaṃkhyātamata evāpṛthagvacaḥ || 12 ||
[13]
loke rūḍhaṃ pṛthagiva jñānamādarśasannibham | ākārāḥ pratibimbābhā ubhayoḥ kalpitaṃ na sat || 13 ||
[14]
bodhasya naikatā bāhyaiḥ svarūpavirahāptitaḥ | nānyatvamagrahaprāpterna sattā cāprakāśinaḥ || 14 ||
[15]
śṛjukrameṇa cādarśe ekānekatvavarjitam | iti yuktaṃ na bhāvāśca yujyante darpaṇopamāḥ || 15 ||
[16]
sarvadharmāḥ svadhīreva sthitāścitte samāhite | abādhyāṃ kalpitairdharmaiḥ śūnyatāmāśritā yataḥ || 16 ||
[17]
tatprakāśatayā cittaṃ svamevaite sitādayaḥ | kalpitāstvaprakāśatvānna dharmā na ca dharmatā || 17 ||
[18]
śūnyatākhyā yathā bhāti vikalpe bhedinīva sā | bhinnayā hi tayā śūnyā dharmairdharmā na tairamī || 18 ||
[19]
bāhyagrāhasya hāne'pi grāhakasthitivāraṇam | tathatārambaṇe sthitvā cittamātravyatikramaḥ || 19 ||
[20]
āropyahānādāropaviṣayasyāpi mā sma bhūt | citrasyocchedadṛkpāta ityanābhāsavāraṇam || 20 ||
[21]
nirābhāse sthito yogītyābhāsaḥ kalpanā matā | ekāpohena yattasyāmīṣadābhāsate bahiḥ || 21 ||
[22]
samantabhāsādābhāsaḥ prapañco vā kadambavat | vicitrakalpanārūḍho heyaścitre'pi cetasi || 22 ||
[23]
tadāgantumaladhvaṃsāt tadākāśatalopamam | jñeyenābhitulā jñeyanirviśiṣṭatayā sphuṭā || 23 ||
[24]
prakāśamātraṃ tadidaṃ dīpasantānasannibham | aprakāśāṅgavirahānna svākāraprakāśanāt || 24 ||
[25]
aprakāśakaṇasyāpi na pūrvamapi saṃbhavaḥ | bhramavyavasthāpekṣā tu samalāmalatāsthitiḥ || 25 ||
[26]
bādhe nāma nimittānāmākārasya ca na kṣatiḥ | nāmamātraṃ munerdharmāḥ santu vā kalpitātmanā || 26 ||
[432]
dṛṣṭā vikalpākāre'pi dṛṣṭatākhyātibhātayaḥ | kathaṃ paśyasi saṃkhyāṃ bho bhāvite pratibhāsate || 27 ||
[28]
nirābhāse sthitivato'pyavikalpasthitirmatā | satokhyānamasatkhyānaṃ vyākhāta iyatā bhramaḥ || 28 ||
[29]
avaśyādeyametacca sato'khyānaṃ kimanyathā | parāsphūrtau na hi bhrāntiḥ svāsphūrtau ca na cittatā || 29 ||
[30]
agrāhyagrāhakasyātaḥ svasya nāvasitiḥ sataḥ | avasāyo'sato grāhyagrāhakasyāpyato bhramaḥ || 30 ||
[31]
tathācābhūtakalpo'sti dvayaṃ tatra na vidyate | na grāhyagrāhakādanyad dvayaśabdena cocyate || 31 ||
[32]
abhūtaparikalpāstu cittacaittāstridhātukāḥ | vihāya citrākāraṃ ca kā tridhātuvyavasthitiḥ || 32 ||
[33]
na cākārātirikto'ṃśaścittamāpāditaṃ kvacit | vaibhāṣikamatikramya sthitireṣā hi dūrataḥ || 33 ||
[34]
abhūtaṃ kalpyate yatra yena vā pṛṣṭhyakalpataḥ | abhūtaparikalpo'sau buddhiścitraiva yujyate || 34 ||
[35]
abhūtadvitayāropāpekṣayānvayasaṃgateḥ | adṛśye tvatiriktāṃśe nāropo nāma kasyacit || 35 ||
[36]
kalpitaṃ ca dvayaṃ tāvannīlameva na bhāsanāt | ataḥ svabhāvastu yo'pi vaktavyaḥ kalpitādiṣu || 36 ||
[37]
kalpitaṃ sphuradeveti sāhasaṃ kimataḥ param | marīciniścaye'pyambhaḥ kalpitaṃ sphuradastu kim || 37 ||
[38]
tathābhyupagame pāthaḥkāryaṃ tenābhidhīyatām | asattvānnaivamiti cet, yadasat tat kathaṃ payaḥ || 38 ||
[39]
āropāditi cet tarhi bhavatvāropamātrakam | na tu svabhāvasphuraṇaṃ sphuraṇe tatkriyāptitaḥ || 39 ||
[40]
satyataiva prasajyeta tathā bādhāpi kiṃkarī | bādhayā tatkriyāhānau, na payastatkriyaṃ hi tat || 40 ||
[41]
tatpāthaḥ kathamārope sphuratīti nigadyate | grāhyagrāhakayorevamāropaḥ sphuraṇaṃ na tu || 41 ||
[42]
svaprakāśasvabhāvatvād bhāgayorubhayorapi | kiṃ grāhyaṃ grāhi vā kiṃ syāt svasvalakṣaṇahānitaḥ || 42 ||
[43]
sphuradeva tato rūpaṃ svabhāvo'stu turīyakaḥ | adṛśyātmani dṛśyasya kalpanetyapi kāpi dhīḥ || 43 ||
[44]
citre ca paratantro'to dhīḥ kalpitavikalpitā | dharmatārūpanirṇītau vyaktametacca lakṣaya || 44 ||
[45]
kalpitasya dvayasyaiva paratantrasya bhāsinaḥ | ropāpavādau madhyāntavibhāge vihatāvataḥ || 45 ||
[46]
sūtrālaṃkāramāryīyaṃ bhāṣyayuktaṃ ca cintaya | yatra rūpādirākhyātaḥ paratantraparisphuṭaḥ || 46 ||
[47]
tadākṛtiśca tatrāsti tadbhāvaśca na vidyate | tasmādastitvanāstitvaṃ māyādiṣu vidhīyate || 47 ||
[48]
na bhāvastatra cābhāvo nābhāvo bhāva eva ca | bhāvābhāvāviśeṣaśca māyādiṣu vidhīyate || 48 ||
[49]
tathādvayābhatā cāsti tadbhāvaśca na vidyate | tasmādastitvanāstitvaṃ rūpādiṣu vidhīyate || 49 ||
[50]
na bhāvastatra cābhāvo nābhāvo bhāva eva ca | bhāvābhāvāviśeṣaśca rūpādiṣu vidhīyate || 50 ||
[51]
samāropāpavādāntapratiṣedhārthamiṣyate | hīnayānena yānasya pratiṣedhārthameva ca || 51 ||
[52]
rūpādiṣviti cābhūtaparikalpātmakeṣviti | bhāṣyīyavivṛtiṃ paśya tasya vistarameva vā || 52 ||
[21]
nāpaneyamataḥ kiñcidupaneyaṃ na kiñcana | draṣṭavyaṃ bhūtato bhūtaṃ bhūtadarśī vimucyate || 53 ||
[54]
pratyakṣavastuviṣayo vimarśo'yaṃ yadīṣyate | na citrādanyadadhyakṣaṃ yatnaḥ śāstradvaye'pyayam || 54 ||
[55]
dharmadhātuvimarśoktau dharmī dharmagiroditaḥ | tathā cānantaragirā vyaktametaditīritam || 55 ||
[56]
ataeva ca dharmasya paścācchedo hi nirvṛtiḥ | doṣo'yaṃ svīkṛto'līkanāmnākārakṣayaspṛhaiḥ || 56 ||
[57]
śūnyatā nāma dharmo'sti rūpādivyatirekataḥ | yo bhāvya ityupālambhalābho'nākāravādinām || 57 ||
[58]
arthān sa vijñāya ca jalpamātrān santiṣṭhate tannibhacittamātre | ityāha nirvedhapathe'tha dṛṣṭau pratyakṣatāptiṃ khalu dharmadhātoḥ || 58 ||
[59]
grāhyagrāhakarūpeṇa yo dvayena vivarjitaḥ | iti tasya viśeṣaṃ ca na tvākārakṣayaṃ kvacit || 59 ||
[60]
dvayalakṣaṇahānistu sarvatreti parisphuṭam | na grāhyagrāhakatvaṃ cākṛtīnāmata eva ca || 60 ||
[61]
dvayābhāsāḥ pravartante na vikalpāḥ punaśca te | vyavadānārthanetyatrāpyābhāso'dhyavasāyitā || 61 ||
[62]
sarvajñeyeṣvasaṃmūḍhaṃ na ca teṣvāmukhaṃ sadā | ityatra vivṛtau heturanākāratayeti yaḥ || 62 ||
[63]
grāhyaprakārābhāvenetyartho bimbodaye'pi hi | etaccānantaraṃ mūlabhāṣyayorīkṣaṇe sphuṭam || 63 ||
[64]
evaṃ madhyāntabhāgasya mūle bhāṣye'pi īdṛśe | agrāhakatvādityartho vibhaktaḥ sādhu ṭīkayā || 64 ||
[65]
tathā ca tadbhāṣyakṛtādharmadharmatayonnaye | avikalpakavijñānalakṣaṇaprakrame svayam || 65 ||
[66]
arūpīti padaṃ grāhyagrāhitvenānirūpaṇāt | anābhāsamitīdaṃ cāgocaratvena varṇitam || 66 ||
[67]
na tvābhāsaviyogena grāhyābhāvena cet tathā | kimanena prayāsena mukhyamevocitaṃ vacaḥ || 67 ||
[68]
nāsminnābhāsate kiñcid gocaratvena saṃmatam | iti vyutpattiriṣṭeha tasmāt tantre'pi cottare || 68 ||
[69]
akiñcane nirābhāse nirālambe nirāśraye | cakṣuṣyathavyatikrānte'pyarūpiṇyanidarśane || 69 ||
[4]
yathā nimnonnataṃ vyomni dṛśyate na ca tattathā | buddheṣvapi tathā sarvaṃ dṛśyate na ca tattathā || 70 ||
[71]
atrāpi yadi dṛṣṭāntaviśeṣaṇagaṇo vibhau | avaśyayojyo'nābhāsarūpitve tadvadeva hi || 71 ||
[72]
ālambāśrayayorhānirūrdhvādho'pekṣayā samā | akiñcanatvamāgantvaśeṣadoṣaviyogataḥ || 72 ||
[73]
svaviśeṣaṇamātrāttu kṛtārtha padyamādimam | buddheṣviti tathā cedaṃ bahutvaṃ bhedakaṃ tataḥ || 73 ||
[74]
khasāmyānna ca nairūpyaṃ naiḥsvarūpyaṃ yathaiva na | ropāpavādasthānoccāvacahānyā tu tulyatā || 74 ||
[75]
vasturūpeṣu nīcoccabhāvasaṃbhāvanā bhavet | avasturūpe śaṅkāpi nāstīti khamudāhṛtam || 75 ||
[76]
yadi cānākṛtijñānamabhrāntirbhrāntirākṛtiḥ | trikāyavyavahāro'ntaḥsaṃbhogasya parābhavāt || 76 ||
[77]
bhrāntirākṛtipuñjo'sau yāvat tāvanna buddhatā | bodhe bhrāntivirodhitvādbuddhātmā saṃkathaṃ bhavet || 77 ||
[78]
nāpi saṃvṛtirevāsau kalpanaiva hi saṃvṛtiḥ | na copacārāt kāyatvaṃ tyāgasyaivopapattitaḥ || 78 ||
[79]
buddhādhipatyād dhanyānāṃ tadābhāsaśca nocitaḥ | nirākāratarāste hi buddhastu bhāmayādhikaḥ || 79 ||
[80]
buddhādhipatyaṃ sthāne ca sthāne teṣāṃ ca dhanyatā | aṇḍabhramāṇāṃ yadayaṃ tādṛksthūlabhramodayaḥ || 80 ||
[81]
yathā ca vyāptinityatve svābhiprāyeṇa varṇite | na saṃbhoge tathā vyākhyā tatsvātantryamidaṃ mahat || 81 ||
[82]
sarvaiśca lakṣaṇaiścitrairmaṇḍitātmeti citravāk | cakreśalakṣaṇagaṇādviśeṣāyeti bhāṣyakṛt || 82 ||
[83]
dharmakāyapradhānatvadarśanāyottareṇa yat | cakreśasyāpi bhāvīti nālīkatvādyavarṇayat || 83 ||
[84]
ayaṃ ca sūtrālaṃkāro viruddho yadyalīkatā | dvayordvayārthasaṃpattiḥ sarvākārā pratiṣṭhitā || 84 ||
[85]
saṃbhogaḥ svārthasaṃpattiḥ parārthaśrīstu nirmitiḥ | pratiṣṭhite te svābhāvye saṃbhoge ceti bhāṣyagīḥ || 85 ||
[86]
evaṃ ca dharmakāyasya kāyo nirmāṇakāraṇam | svārthasaṃpadasan khyātisaṃbhoga iti viplavaḥ || 86 ||
[87]
ākāśavāde dehatvānna bahutvaṃ muneriti | bahutvaṃ nākṛtivyāptaṃ cittacaittātmanāmiva || 87 ||
[88]
ṭīkā tvātmagrahābhāvānmuneḥ svaparahānitaḥ | na bhūmeti vadantyāha dehamātmagrahaṃ sphuṭam || 88 ||
[89]
svārthaḥ parārthaḥ paramārthakāyatā tadāśritā saṃvṛtikāyatā ca | phalaṃ visaṃyogavipākabhāvādityuttaretantravare'tha ko'rthaḥ || 89 ||
[90]
svārthaḥ svābhāviko'nyārthaḥ saṃbhogo mata eva naḥ | prastāve'tra tayoḥ kiṃ tu paramārthatvasaṃvidhiḥ || 90 ||
[91]
pāramparyeṇa sākṣād vā sāṃvṛtastau samāśritaḥ | nirmāṇakāyaḥ khyātaṃ ca nirmāṇaṃ sāṃvṛtaṃ phalam || 91 ||
[92]
vadaṃstathāgataguṇānnirmāṇaṃ hi tyajet katham | pāramārthikamityevaṃ vṛttau kāyāvanūdya tau || 92 ||
[93]
ātmasaṃpattyadhiṣṭhāne vidhiśca na virudhyate | ātmasaṃpat dvidhā rūpaniṣpattyābhyudayena ca || 93 ||
[94]
ādyāyāmādimādhiṣṭhā dvitīyasya dvitīyake | acintyalokātītādikhyātānekaviśeṣaṇe || 94 ||
[95]
athavātmani saṃbhoge saṃpattau ca tayorbalam | ratnavigrahavajjñeyaḥ kāyaḥ svābhāvikaḥ śubhaḥ || 95 ||
[96]
akṛtrimattvātprakṛterguṇaratnāśrayatvataḥ | mahādharmādhirājatvāt saṃbhogaścakravartivat || 96 ||
[97]
pratibimbasvabhāvatvānnirmāṇaṃ hemabimbavat | evaṃ vaktari nāthe tu svapakṣarasikaiḥ kṛtaḥ || 97 ||
[98]
saṃbhogaḥ sāṃvṛto hitvā nirmāṇaṃ dhik svatantratām | mahākaruṇayā kṛtsnaṃ lokamālokya lokavit || 98 ||
[99]
dharmakāyādavicalannirmāṇaiścitrarūpibhiḥ | ityādinā prabandhena yaccātraiva pradarśanam || 99 ||
[100]
uktaṃ nirvāṇaparyantajātakādeḥ punaśca yaḥ | sarvatra devabhavane brāhmyādavicalan padāt || 100 ||
[101]
pratibhāsaṃ yathā brahmā darśayedaprayatnataḥ | tadvanmuniranābhogānnirmāṇairlokadhātuṣu || 101 ||
[102]
dharmakāyādavicalan bhavyānāmeti darśanam | ityādi vistarastatra dharmakāyāt pṛthag girā || 102 ||
[103]
saṃbhogātmā na cet ko'nyaḥ kāryabhārakaro muniḥ || 103 ||
[104]
kvacid dharmyaṃ cakraṃ bahumukhaśatairdarśayati sa kvacijjanmāntardhi kvacidapi ca citrāñjanavidhim | kvacit kṛtsnāṃ bodhi kvacidapi sanirmāṇamasakṛnna ca sthānāt tasmādvicalati sa sarva ca kurute || 104 ||
[105]
ityāha sūtrālaṅkāre'pyatra sthānamanāśravaḥ | dhāturbhāṣyodito dharmakāyācalanameva tat || 105 ||
[106]
tathāpyalīka evātmā cākāraśca bhramo mataḥ | kāryabhārastadanyasmāditi lajjaiva lajjitā || 106 ||
[107]
astu cālīkabhāvena bhramaḥ sthūle nirarthakaḥ | avaśyaheyastvākārabhāraḥ syādiṣyate yadi || 107 ||
[108]
nirabbhragaganākārajñānasyevāvaśeṣaṇāt | trikāyasiddhimuddhūya paramevedamudgatam || 108 ||
[109]
saṃbhogabhaṅge taddharmo dharmakāyo na vidyate | tatkāryaṃ na ca nirmāṇaṃ sādhvī bauddhakṛtāntatā || 109 ||
[110]
nanvastametu saṃbhogo dharmakāyo'stvanākṛtiḥ | tata eva ca nirmāṇaṃ saṃbhogo'pi tadāśritaḥ || 110 ||
[111]
bhramatvādeva saṃbhogaṃ hitvānaṅgadaśāśrayaḥ | viśuddheḥ sa hi paryantastattrayī saṅgatirna kim || 111 ||
[112]
yuvarājanayenaitad virodhītyupapāditam | tathāpi yadi carcāyāṃ kautukaṃ kiñciducyate || 112 ||
[113]
anākāraprakāśaśced dharmakāyo'bhidhīyate | kastarhi buddhasaṃbhogo na praheyatayocitaḥ || 113 ||
[114]
kāryārthaṃ dhriyamāṇo'pi bhramatvāt sugataḥ katham | yadi kāryopayogī ca mṛṣālīkatvapoṣaṇam || 114 ||
[115]
tathā ca sati na bhrāntirabhrāntestyajanaṃ na ca | tato'nabbhravataḥ sāmyasiddhisiddhāntanirdhutiḥ || 115 ||
[116]
tadasyāvaśyaheyasya heturnārambhamarhati | tato'pi nāsau sugato dharma eva jino yadi || 116 ||
[117]
dharmakāyo jinasyeti vyavahāro na sidhyati | vyāvṛttibhedadvāreṇāpyekasyaivābhidhānataḥ || 117 ||
[118]
jinādināmabhedena kāyāḥ syuḥ śatamanyathā | na ca buddho jinasyeti vyavahāro'sti kutracit || 118 ||
[119]
dharmiṇo dharmavācī tu bhideva vyavahārabhāk | dhātryāstarorvā tarutā na tu dhātrī taroriti || 119 ||
[120]
dharmamātre mate buddhe buddho dharmasya yujyate | buddhasya dharmakāyastu dharmastasya guṇo yadi || 120 ||
[121]
tathā sati nirākāraḥ kāyasturyasamaśca te | gaṇanīyā na vā hānāt saṃbhogena tanutrayī || 121 ||
[122]
samaḥ sūkṣmaśca saṃbaddhaḥ kāyaḥ svābhāviko mataḥ | iti codyaṃ virudhyeta saṃbaddhapadavarṇane || 122 ||
[123]
sāṃbhogikena kāyena saṃbaddha iti bhāṣyataḥ | saṃbhoge sati taddharmastena saṃbandhamarhati || 123 ||
[124]
tadabhāve na tādātmyaṃ bhāve'pyatyantabhedataḥ | saṃbhogabuddhatāheturiti tatraiva kīrtanāt || 124 ||
[125]
kāryakāraṇabhāvaścet kārya nāvastu kasyacit | avastudharmatāmātraṃ kathaṃ heturapīti cet || 125 ||
[126]
na madhyāntanaye bhāṣye tadālambanatodgatā | taddhetutokto dharmāṇāṃ ṭīkaivaṃ tatra tatra ca || 126 ||
[127]
tadaṃśo vā pṛthakkṛtya san purāpi tathocyate | yathā vikrama evāsya rājñaḥ sarvārthasādhakaḥ || 127 ||
[128]
nirākārāt kvacijjanma kasyacinnoktamātmani | sūtrālaṃkāragaditaṃ dūṣaṇaṃ tulyamatra tu || 128 ||
[129]
pratītyabhāvaprabhave'pyayaṃ janaḥ samakṣavṛtti śrayate'nyakāritam | tamaḥprakāraḥ katamo'yamīdṛśo yato vipaśyan sadasannirīkṣate || 129 ||
[130]
kartā bhoktā ca dṛṣṭebhyo bhinno'haṅkāragocaraḥ | nirañjanastadekāvaśeṣā muktiśca yoginām || 130 ||
[131]
ityātmavāda evāyaṃ na ca nityo'kriyādṛśaḥ | svabhāvanityatā prāptā dharmakāyatayāsya ca || 131 ||
[132]
prakṛtyāśraṃsanenāpi prabandhena ca nityatā | atra svābhāvike tasyārthasya bhāṣyeṇa yojanāt || 132 ||
[133]
kāryabhramavyavasthāyāṃ yaḥ svābhāvika eva saḥ | dharmakāya iti prokto vyavadānavyapekṣayā || 133 ||
[134]
svabhāvaḥ śūnyatā dharmaḥ saṃbhogaḥ sugataḥ svayam | tasyāntaretaraguṇau bhittvā kāyacatuṣṭayī || 134 ||
[135]
trikāye dharmakāyoktirvakti svābhāvikaṃ vapuḥ | saṃbhogāṃśacatuṣṭve'ntarnirmāṇaṃ śeṣamatra ca || 135 ||
[49]
sarvatrānugataṃ yadvannirvikalpatayā nabhaḥ | cittaprakṛtivaimalyadhātuḥ sarvatragastathā || 136 ||
[137]
iti cottaratantreṇa mukhyaṃ vyāpitvamīritam | saṃpūrṇa ātmavādo'yaṃ vyakto vedāntavādinām || 137 ||
[138]
dharmatāyāstu nityatvavyāpakatvādi sāṃvṛtam | svābhāvye'pi yathākalpaṃ prasiddhaṃ kṣaṇitādivat || 138 ||
[139]
vinā viśeṣaṃ na nyāyo vastunastveṣa hīyate | ata evābhisamaye tacchaṃkāvāraṇaṃ vibhau || 139 ||
[140]
iti kāritravaipulyād buddho vyāpī nirucyate | anucchedācca tasyaiva nitya ityapi kathyate || 140 ||
[141]
yojyaṃ na ca tadevātra prakṛtyā nityatoditā | svābhāvikādhikāre hi vasturūpastato na saḥ || 141 ||
[142]
viśvakāryaṃ ca saṃbhoge śuddhistadvirahe yadā | prāgvad virodhaḥ saṃśuddhisattvārthau na ca śāśvatau || 142 ||
[143]
yadi nāsti nirākāra ātmanā cāsya tulyatā | sa evāyaṃ dharmakāya ityupakramya bhūbhujā || 143 ||
[144]
saṃkleśopacayadhvaṃsātyantadhvaṃsaiḥ ka uttare | tantre prakāśitaḥ sattvabodhisattvajinātmakaḥ || 144 ||
[145]
dharmakāyo dvidhā jñeyo dharmadhātuḥ sunirmalaḥ | tanniṣyandaśca gāmbhīryavaicitryanayadeśanā || 145 ||
[146]
iti vyākhyāpi tatraiva kiṃ tu dharmeṇa dharmigīḥ | prastuto dharmakāyastu dharmadhātuḥ sunirmalaḥ || 146 ||
[15]
tathātā bhūtakoṭiścānimittaṃ paramārthatā | dharmadhātuśca paryāyāḥ śūnyatāyāḥ samāsataḥ || 147 ||
[148]
iti madhyāntavībhāge dharmadhātuśca varṇitaḥ | jñeyaḥ sapariniṣpannastattvaṃ dhāturanāśravaḥ || 148 ||
[149]
śūnyatā ca dvayenoktā tatra kleśadaśāvaśāt | paratantraguṇo jñeyaḥ saṃbhogasya malakṣaye || 149 ||
[150]
sarvākārāṃ viśuddhiṃ ye dharmāḥ prāptā anāśravāḥ | svābhāviko muneḥ kāyasteṣāṃ prakṛtilakṣaṇaḥ || 150 ||
[151]
atrāpi cābhisamayālaṅkāre na virudhyate | prakṛtiḥ kāraṇaṃ yasmāt tattvaṃ ca pratipāditam || 151 ||
[152]
yad vā svabhāvaḥ pratipaddharmāṇāṃ śūnyataiva sā | sarveṣāṃ ca matā buddhaprastāvāttu viśuddhavāk || 152 ||
[153]
na śuddhisaṃgṛhīto'pi saṃbhogo gaṇito gaṇe | pṛthakkāyo hi vācyo'sau dharmastasya kathaṃ tadā || 153 ||
[154]
mukhyatvānna tu tasyaiva śeṣaḥ parikaro'sya hi | ekajñānātmakatvena tadgraheṇaiva gṛhyate || 154 ||
[155]
bhogaḥ pratiṣṭhākārau ca tato bhinnau na yadyapi | anyavadvyavahārastu sāṃvṛtaḥ puruṣādbhidā || 155 ||
{12.3}
<tṛtīyaḥ paricchedaḥ>
[1]
yadyevaṃ dharmatāmātraṃ pṛthakkṛtya vimucyate | buddho vā dharma eveti dvayābhāvaḥ svavitkatham || 1 ||
[2]
tadbodhāducyate buddho nojjvalairlakṣaṇādibhiḥ | na tadālambanaṃ hitvā sarvaśuklaguṇapriyaḥ || 2 ||
[3]
tadvodhaḥ sarvabuddhānāṃ sāmānyo nāparasya saḥ | tatsmṛtistāyināṃ pūjā tanniścayaphale prame || 3 ||
[4]
tasmāt svalakṣaṇaṃ buddho dharmaḥ sāmānyalakṣaṇam | tatprādhānye na buddhatvaṃ bhinno rāśirataḥ kutaḥ || 4 ||
[5]
ata evocyate buddho dharma eveti tadyathā | pratāpa eva rājeti tādātmyaṃ tattvatastayoḥ || 5 ||
[6]
yaccoktamādyācāryeṇa buddhaśabdasya gocaraḥ | viśuddhaścittasantāno dharmākhyāpi mahāmuneḥ || 6 ||
[7]
tatrāpi dharmakāyasya sākṣātkāreṇa sa dhvaniḥ | dharma eva jino yadvajjina eva tathā sa ca || 7 ||
[8]
āryeśanītivivṛterarūpyanābhāsavarṇanārīteḥ | dvayamātrahānigīterapi śaṅkā nāstyanākṛtinaḥ || 8 ||
[9]
ālayajñānayatne'pi na tadeva nirākṛti | tasya vyāvṛttirarhattve kathyate kathamanyathā || 9 ||
[10]
vyāvṛttiśced daśābhedo'nābhāsaḥ sādhyanirdhutiḥ | akaniṣṭhe hi saṃbodhiruktānārūpyadhātujā || 10 ||
[11]
ṭīkāpyāhāgame kvāpi noktā nākāradhīriti | khyātācāryasthiramaterāgamasyānusāriṇī || 11 ||
[12]
tannirākāramevoktamiti cenniścayo hataḥ | kimanyacintayāsmākaṃ prakṛtasya prasādhanāt || 12 ||
[13]
kvāpi vyavasthā kathamapyāgame kriyatāṃ jinaiḥ | ādyācāryeṇa vā sarvamidānīṃ prastutaṃ na tat || 13 ||
[14]
upekṣākārasadbhāvānnārūpye'pyākṛtikṣatiḥ | dhiyo vivarto hyākāraḥ kiṃcidrūpasya vā sthiteḥ || 14 ||
[15]
dhījātervyaktirākāro yadi nākanibhā na kim | kiṃ vādhunā vyavacchedyaṃ na kiñcid buddhisaṃbhave || 15 ||
[16]
nīlādau tu tadākārādanyā buddhirniṣidhyate | svapne'pyadarśanād dhīstu tathā kācit parānyathā || 16 ||
[17]
yad yathā bhāsate jñānaṃ tattathaiva vyavasthitam | tattadrūpāṅgamicchā cet pātramasyā niveditam || 17 ||
[18]
mohārūpavirāgeṇārūpyadhātuḥ śamāśayā | tasmānnīlādirātmaiva buddhīnāṃ dvayameva na || 18 ||
[19]
prasajyaparyudāsābhyāṃ sarvābhāvasthitirdvidhā | paryudāso dvayasyātra dharmirūpaṃ svalakṣaṇam || 19 ||
[20]
tasya vastutayā tāvat svavittirna virudhyate | dharmipratyakṣamevānyābhāve'pi vihitā mitiḥ || 20 ||
[21]
bhūtale kalasābhāvo bhūtalādhyakṣasādhanaḥ | saṃbhoge ca dvayābhāvaḥ saṃbhogādhyakṣasādhanaḥ || 21 ||
[22]
āryo'nyastadapekṣyedamadvayāya namo'stu te | na rakto harinmāñjiṣṭha ityādikamavarṇayat || 22 ||
[23]
pratyātmavedyamityevaṃ svavicca svagiroditā | tatparyudaste'pi samaṃ kalpe'pyavasitāśrayāt || 23 ||
[24]
avaseyasya niṣṭhāpi saṃbhogena sphuṭīkṛtā | ataeva ca sākārasvīkārastaiḥ prakāśitaḥ || 24 ||
[25]
dharmo notpadyate kaścinnāpi kaścinnirudhyate | utpadyante nirudhyante pratyayā eva kevalāḥ || 25 ||
[26]
iti cāṅkurabījādisthāne buddhiniveśanāt | tadābhāsaḥ sphuṭo yacca kalpitakṣayakīrtanam || 26 ||
[27]
mahābhūtādivijñāne proktaṃ samavarudhyate | tajjñāne vigamaṃ yāti nanu mithyā vikalpitam || 27 ||
[28]
tatrāsattvādhimokṣo'rthāvarodhaḥ śrutacintayoḥ | tajjñāna iti ca jñānarūpasākṣātkṛtau kṣayaḥ || 28 ||
[29]
ātmagrahanivṛttyartha skandhadhātvādideśanā | sāpi dhvastā mahābhāgaiścitramātravyavasthayā || 29 ||
[30]
iti ślāghāsamuddhārānniścayo'tra rucerapi | sthitidvayamapekṣyāyaṃ viśeṣaśced yathoditam || 30 ||
[31]
cittamātramidaṃ sarvamiti yā deśanā muneḥ | tattrāsaparihārārthaṃ bālānāṃ sā na tattvataḥ || 31 ||
[32]
ucchedābhiniviṣṭānāmicchāṃ dattvaiṣa saṃgrahaḥ | trāsahānena netyatra cchedastu paramārthataḥ || 32 ||
[33]
anyathā bālasaṃtrāsahānistulyā sthitidvaye | ko'tra bhedo yataḥ ślāghā prakṣepo vā tathāvidhaḥ || 33 ||
[34]
nāpaneyamataḥ kiñcidityādivacanasya ca | anvākhyānāt svayamapi vyākhyeyaṃ kimataḥ param || 34 ||
[35]
bhūtātmanā bhūtameva bhūtaṃ bhūtātmanaiva ca | draṣṭavyamiti vākyārtho neyatāṃ gīyate'tra kim || 35 ||
[36]
sarvanāstitvavāde hi na bhūtaṃ kiñcidasti yat | draṣṭavyaṃ bhūtarūpeṇetyapavādānta eṣa saḥ || 36 ||
[37]
samāropastavāpīti nāropaḥ kalpanā yataḥ | nirvikalpe sphuratyatrāropastu dvayakalpanā || 37 ||
[38]
apavādo na saṃvṛttyā nāropastattvato yadi | na tau dvāvapi tattvena yadi kiṃ vā virudhyate || 38 ||
[39]
saṃvṛttyānapavādo'pavāda eva hi tattvataḥ | sarvanāstitvavādo'taḥ prāpta uktaṃ ca dūṣaṇam || 39 ||
[40]
bhūtaṃ cet śūnyatā sādhu yatra yannāsti tena tat | śūnyaṃ gehaṃ yathā puṃbhirna bādhā dharmidharmayoḥ || 40 ||
[41]
abhūtaparikalpo'sti dvayaṃ tatra na vidyate | śūnyatā vidyate tvatra tasyāmapi sa vidyate || 41 ||
[42]
sarvanāstitvavādastu dūṣya eva miterbalam | cintiṣyate'ta evāryāḥ kiñcinnekṣanta ityasat || 42 ||
[43]
vedyavedakabhāvena kalpitāpekṣayāthavā | niṣedha eṣa sadṛśo yadā cekṣāvikalpanam || 43 ||
[44]
yathā puṇyabalaṃ teṣāṃ citrajñānasamudbhave | etadetacca paśyantītyucyate vyavahāribhiḥ || 44 ||
[45]
astitvavāraṇaṃ kurmo nāstitvasya vidhirna tu | tasyāpi pratiṣedhyatvāt mahāneṣa manorathaḥ || 45 ||
[46]
niṣedha evāstitvasya nāstitvamabhidhīyate | naño'parārthavirahānnaikasya vidhibādhanam || 46 ||
[47]
parasparavyavacchedarūpayorekabādhanam | vidhiṃ vidhūya nānyasya sthātuṃ kṣaṇamapi kṣamam || 47 ||
[48]
bhautakalpitakalpānāṃ svabhāvānāmasaṃbhave | sarvopādhiviviktasya vasturūpasya na kṣatiḥ || 48 ||
[49]
tasmād rūpadvaye niṣṭhā naikatra vidhivādhayoḥ | bhāse'pavādo'nābhāse cāropastyajyatāmataḥ || 49 ||
[50]
śalyena viśatāṅgena cchidyamānena vā yathā | vyathāropāpavādābhyāṃ tatheha sphuradākṛtau || 50 ||
[51]
śuddhamādhyamikastasmād yogācārānna bhidyate | samāropāpavādāntamuktireva hi madhyamā || 51 ||
[3]
śūnyaṃ nāpi na cāśūnyaṃ tasmāt sarvaṃ vidhīyate | sattvādasattvāt sattvācca madhyamāpratipacca sā || 52 ||
[53]
abhāvārtha paramate śūnyamādāya vāgiyam | āryarājasya yatno'yaṃ dṛṣṭidagdhairmudhākṛtaḥ || 53 ||
[54]
sattve'ta eva dharmāṇāṃ jñeyāvaraṇavāraṇe | vismayaḥ kalpitāpekṣo'sakṛcchāstreṣu kīrtanāt || 54 ||
[55]
svayaṃ vijñānavādyeva paraśabdena codayet | vijñānavādina iti vaiśasaṃ kimataḥ param || 55 ||
[56]
svo bhāvī yadi saṃbuddho vañcakaḥ kutra nirvṛtiḥ | vañcitā api tenaiva śobhābhājo manīṣiṇaḥ || 56 ||
[57]
parāśayājjñānanayo'tha nāthasyāryasya kiṃ nānyakathā tathaiva | yathā vineyāḥ khalu tasya kecid bhavādṛśo'pyasya tathā vineyāḥ || 57 ||
[58]
anuktiranyasya nijāśayasya sādhāraṇāyāśca narāntare'pi | ślāghāṃ tatānāryadharādhipasya yatnastu madhyāpratipañca seti || 58 ||
[59]
same'pi ced darśanamārgalābhe na bhāvanāthābhyadhiko'parādhaḥ | tadaikasatye sadṛśe dvidhā ced varaṃ dharādhīśapurapraveśaḥ || 59 ||
[60]
dharmānusāro yadivarṇataste pramāṇaśāstraikaparāyaṇaḥ syāḥ | śraddhānusāre tu mahājanīyaḥ sabhājanīyo yuvarājarājaḥ || 60 ||
[61]
jinoktimātraṃ vata pudgale'pi na sandhinirmocanamocanena | nītārthalābhastadanādare tu buddhe svayaṃ vaktari ko viśeṣaḥ || 61 ||
antaraślokāḥ ||
[62]
vineyabhedād bhittvaikāṃ gāmbhīryaparamārthataḥ | vidhibādhāmukhatayā caturdhā sthitirucyate || 62 ||
[63]
apavādaparā hyeke samāropaparāḥ pare | tatrādyānadhikṛtyoktā prathamā caramā parān || 63 ||
[64]
svayaṃ niṣedhanirateṣvabhisaṅgaṃ niṣidhya ye | cintāstitvavidhānena yogācāranayasthitiḥ || 64 ||
[65]
āroparakteṣu punarbādhadvāreṇa madhyamā | tadbhamnā ca niṣedhoktirbhūyasī nirupādhikā || 65 ||
[66]
paṅguvadgāḍhanunnāktibhittau sthāsyanti te svayam | sādharmyavaidharmyagiroraikārthye kiṃ na bhedanam || 66 ||
[67]
yogācārānna tattvena bhidyate śuddhamadhyamā | tasmādāryo'pi cāryeśanayastha iti sundaram || 67 ||
[68]
viśiṣṭayogyatādṛṣṭestaddvāreṇānyakarṣaṇāt | utsāhanācca sollāsavyākṛtirna virodhinī || 68 ||
[69]
tasmādeṣāmapi naye yāvaduktaniṣedhanam | kalpitasyaiva tajjñeyaṃ dvitīyācāryanītivat || 69 ||
[70]
kalpitasya niṣedho'yamiti saṃgrahadarśanam | sarvo jñeyatayā rūḍha ākāraḥ kalpito matau || 70 ||
[71]
matāvārūḍha ākāro jñeyarūpeṇa kalpitaḥ | tasyopalakṣaṇatvena jñānatvenāpi kaścana || 71 ||
[72]
kalpitasya niṣedhaśca grāhyāditvena gṛhyatām | vibhaktaṃ ṭīkayā yadvattadabhāvāt tadapyasat || 72 ||
[73]
asadeva yataḥ khyāti tadavidyāvinirmitam | asatkhyāpanaśaktau hi sāvidyeti nigadyate || 73 ||
[74]
khyātiradhyavasāyārtho vikalpe sphuratīti vā | avidyāvāsanāyātakalpasthastatkṛto mataḥ || 74 ||
[75]
prajñāpāramitāyāṃ hi trīn samāśritya deśanā | kalpitaṃ paratantraṃ ca pariniṣpannameva ca || 75 ||
[76]
nāstītyādipadaiḥ sarvaiḥ kalpitaṃ vinivāryate | māyopamādidṛṣṭāntaiḥ paratantrasya deśanā || 76 ||
[77]
caturdhā vyavadānena pariniṣpannakīrtanam | prajñāpāramitāyāṃ hi nānyā buddhasya deśanā || 77 ||
[78]
itthaṃ pāramitānīterakṣīṇārthānvayācca tat | tasyāṃ hi tāvat sākāravādaḥ sphurati nirmalaḥ || 78 ||
[79]
tato yadyanya evārtho mukhyamākhyāya bhāvikam | artha āryanaye'pyeṣa grāhya ityucitaṃ vacaḥ || 79 ||
[80]
atha tasmādiyatyaṃśe bhedaḥ sādhye tathāpi kim | dvayamātraniṣedhena nirvṛtiḥ kṛtinā kṛtā || 80 ||
[81]
vācyo bhāsaniṣedho'pi bhāsa eva ca na dvayam | lakṣaṇābhāvato bhāve tvabādhā sūcitā purā || 81 ||
[82]
saṃbhoge copacārādi varṇyeta viśadākṣaram | pradhānārthatayāryeṇa svānītau vā prakāśanāt || 82 ||
[83]
bhagavatyā hi piṇḍārthavākpravṛtte na kiṃ kṛtam | vihāya heyopādeyavyaktimīṣatkarāṃ girā || 83 ||
[84]
guṇarūpaviśeṣeṇa svastutirvā kimanyathā | yad vā vārtikamādarśastanmatasya pareṇa kim || 84 ||
[85]
tatra vārtikakāreṇa yatnād bāhye'pi sākṛtim | dhiyaṃ prasādhya tanmātraṃ śeṣitaṃ grāhyaviplavāt || 85 ||
[326]
ātmā sa tasyānubhavaḥ sa ca nānyasya kasyacit | pratyakṣaprativedyatvamapi tasya tadātmatā || 86 ||
[87]
tathā bruvāṇa āryeśa itthaṃ vārtikakṛd vadan | saṃmukho'pyanyathā kurvanna saṃpratyayagocaraḥ || 87 ||
[88]
yadyākāraṃ praveśyāpi citte cittamanākṛtiḥ | iṣṭamālīkyamākārasyāntarnyāso'sya kiṃphalaḥ || 88 ||
[89]
nirākāraṃ manaḥ siddhaṃ sarvayoḥ svānyavādinoḥ | jñānavad bahirārope'pyākṛterdūṣaṇaṃ samam || 89 ||
[90]
tataḥ prayāsaḥ kimiyān prakṣālya tyāga eva vā | ayatnasiddho vitathasphuraṇe vāsanānvayaḥ || 90 ||
[91]
grahasādhutayākāraṃ grāhye'ṅgīkāryadūṣite | sākāracittaniṣṭhāyāṃ yuktamākārasādhanam || 91 ||
[92]
grahaṇe karaṇatvena prakāśaikopalambhataḥ | vipratītiśatādhāraṃ prasādhyākāravanmanaḥ || 92 ||
[93]
mānameyaphalanyāyaṃ nirbandhena vidhāya ca | atṛpteḥ punarante'pi tadartho hi mahān śramaḥ || 93 ||
[94]
pratyutālīkamākāraṃ mudhā sādhayataḥ prati | pratyāsattiṃ grahe'nādyaḥ sa eva syānnidarśanam || 94 ||
[95]
tataḥ svabhāvato'nātmaprakāśabalavanmanaḥ | siddhamitthaphalaṃ grāhyalakṣaṇakṣaticintanam || 95 ||
[96]
sahopalambhaprākāśyahetudvayagirāpyalam | dvitīyācāryavaśyatvaṃ dharmottaravaducyatām || 96 ||
[97]
na ca vārtikakārīyamekānekātyayo'ñjasā | bāhye'pi dūṣaṇaṃ kvāpi paramāṇoradūṣaṇāt || 97 ||
[98]
yatnasādhitasākāre sthitvā grāhyaṃ tu dūṣitam | vaibhāṣikācca sūtrāntī varṇitastattvasannidheḥ || 98 ||
[99]
tato'līkamasad veti sarvatrāvaśitaṃ prati | na hyākārasvarūpeṇa gṛhyate kiṃ tu bāhyataḥ || 99 ||
[100]
dṛṣṭaminduyugaṃ tacca nāstītyuktirna cetasaḥ | dṛṣṭākṛtirmṛṣāveti na cendudvayameva tat || 100 ||
[101]
jalāropoditāddoṣāccittākārastu yujyate | asādhāraṇanirbhāsī prakāśo na parasya ca || 101 ||
[102]
iyaṃyathādhyavasiti vyavasthā tattvataḥ punaḥ | keśādayo na sāmānyamanarthābhiniveśataḥ || 102 ||
[103]
ityāha na tvanarthatvādityanyacca sphuṭābhatā | jñānarūpatayārthatvāt keśadīti matiḥ punaḥ || 103 ||
[104]
sāmānyaviṣayaṃ keśapratibhāsamanarthakam | indriyajñānasaṃkhyātamasadbāhyāvasāyataḥ || 104 ||
[105]
jñānarūpatayārthatve sāmānye cet prasajyate | tatheṣṭatvādadoṣo'rtharūpatvena samānatā || 105 ||
[106]
apratikṣepabhāgdharmī śabdārtha iti cāsakṛt | tasmād yathāpratītyuktaḥ śabdārthosāvasannapi || 106 ||
[107]
abhavannapi śabdārthaḥ śabdārtha iti kīrtitaḥ | jñānākāraśrute śabde tadbhāsāditi darśitam || 107 ||
[108]
yathāvasāyaṃ tu bahiḥ śabdārtha iti niścayaḥ | atadrūpaparāvṛttavastumātrasthiteriti || 108 ||
[109]
yathāpratīti sattvaṃ cet nāvasāyo'tra sāpi tu | bhāsanaṃ saiva sattāsya bāhye śaktestvapekṣaṇam || 109 ||
[110]
tasmājjñānatayaivokta ākāro'rtha iti sthitam | vyākhyātaṃ bhāṣyakāreṇa yacca tatra śrameṇa kim || 110 ||
[111]
sākārameva cetaścet paryante'pyadhikaṃ na hi | saṃkleśavyavadānaṃ cetyekamastu na tu dvayam || 111 ||
[112]
ākāra eva saṃkleśo vyavadānaṃ tu tatkṣayaḥ | ityanākāravāde syādubhayasya vyavasthitiḥ || 112 ||
[113]
atasmiṃstadgrahād bhrāntirvikalpastatkṣayaḥ samaḥ | samāpi ced vikalpo'pi satyākāraḥ kathaṃ bhramaḥ || 113 ||
[114]
avasāye prakāśyatvaṃ prakāśe ca tadātmatā | arthasya hānau na syācca nāma ityādivedanam || 114 ||
[115]
sarvātmaniścayaśca syāt spaṣṭo'rthaḥ syācca gauriti | svalakṣaṇe cāsaṃketāt kalpikaiva bhavenna dhīḥ || 115 ||
[116]
tasmādaśeṣagovyaktisāmānyena vibhāti dhīḥ | gotvena sābhilāpenālīkeneti tathā prathā || 116 ||
[117]
gavāvasāya ityastu naite doṣā bhavantyataḥ | svalakṣaṇasyābhāve'pi bhrāntyā tadavasāyataḥ || 117 ||
[118]
yathālīkasya gotvasya gobuddhau ca prakāśanam | tādātmyaṃ cāvyatirico'nāropo vastutāpi ca || 118 ||
[119]
tathā nīlādinirbhāse'līkasya dhavalādinaḥ | prakāśabhāvasiddhyaiva tādātmyaṃ siddhamiṣyatām || 119 ||
[120]
vastutāyāmanārope liṅgaṃ tādātmyagotrakam | gotvādibhiranekāntasamāropamasiddhakam || 120 ||
[121]
tadetat phalgu sakalaṃ yataḥ sākāravādinām | sato'pi bhānaṃ nārthasya kuta evāsato bhavet || 121 ||
[122]
svarūpasyaiva nirbhāsād bālasyāpyeṣa niścayaḥ | arthabhānāśrayāstasya kila doṣāḥ prasaṅginaḥ || 122 ||
[123]
kutra saṅketakaraṇaṃ śabdo yasyāvabodhakaḥ | kasyāvabodhakaḥ śabdo yatra saṃketakakriyā || 123 ||
[124]
vācoyuktiriyaṃ kīdṛśīdṛgeva yadīkṣase | vācyavācakatāṃ kvāpi mamāpi pratipādaya || 124 ||
[125]
alīko yasya cākāraḥ kiṃ tasyāpi viśiṣyate | alīke yadi saṃketaḥ satyākāre kathaṃ na saḥ || 125 ||
[126]
phalaṃ na satyapyākāre'līke suṣṭhu na vidyate | arthāropādalīke cet satye kena niṣidhyate || 126 ||
[127]
ko'rthāropo'tha satyatve'līkatve'pi sa kīdṛśaḥ | satyo'līko'thavākāro vastvāropastu kiṃkṛtaḥ || 127 ||
[128]
asatyagotvabhānād hi bhānāt satyākṛterna kim | satye'pi satyākāraścet satye'pyālīkyamākṛte || 128 ||
[129]
asatyabhānādāropo yuktaḥ satye kathaṃ bhavet | nanvasatye'pi saṃketo'satyatvāvasitau katham || 129 ||
[130]
tasmādarthakriyāśaktavastvāropātmanastanau | saṃketakaraṇaṃ satyāsatyayorna viśiṣyate || 130 ||
[131]
yathātathātve vākārasyāvasāyo na vidyate | na bhānamarthasya tato vācyatā kasya tatvataḥ || 131 ||
[132]
abhāne pratibhāne vā na cāropo'pi kasyacit | pratītyotpādabhedena vyavasthāmātramīdṛśaḥ || 132 ||
[133]
nirvikalpād vikalpasya bhāve leśānusāriṇaḥ | saṃketakārivacanād buddhyākāre viśeṣiṇi || 133 ||
[134]
saṃketaḥ kṛta ityāsthā tādṛkśabdasthitau punaḥ | pravṛttyākṣepabuddhyātmabhāve vācyavyavasthitiḥ || 134 ||
[135]
evaṃ pravṛtterākṣepivikalpākārajanmani | sato jalādirāropaḥ satyāsatyasamaśca saḥ || 135 ||
[136]
tato yadyapi tattvena nāropaḥ kasyacit kvacit | vyavahārakṛtastveṣa pratiṣeddhuṃ na śakyate || 136 ||
[137]
marīcau jalavad yāvadanātmanyātmakalpanam | bhramaḥ sa eva saṃsāro nirvāṇaṃ tatvasaṃsthitiḥ || 137 ||
[138]
tadatra yāvanna vicārasaṃbhavo bhavo'yamanyaḥ śama ityayaṃ nayaḥ | vicāralīlālulite tu mānase bhavaḥ śamo vā ka iheti kathyatām || 138 ||
tathā ca —
[139]
nacāntaraṃ kiñcana vidyate'nayoḥ sadarthavṛttyā śamajanmanoriha | tathāpi janmakṣayato vidhīyate śamasya lābhaḥ śubhakarmakāriṇām || 139 ||
tathā,
[140]
nirvāṇaṃ ca bhavaścaiva dvayametanna vidyate | parijñānaṃ bhavasyaiva nirvāṇamiti kathyate || 140 ||
[141]
jalabuddhāvalīkatvaṃ nākārasya prayojakam | bhramavyavasthitau tadvadgrāhyagrāhakaviplave || 141 ||
[142]
satye'satye'thavākāre nāparādho'sti cetasaḥ | yadi pravṛtterākṣepī bāhyāropo na jāyate || 142 ||
[143]
satyākāramapi jñānaṃ kalpakaṃ gocare tataḥ | pravṛttyākṣepaṇād duṣṭaṃ pravṛttiḥ saṃsṛtiryataḥ || 143 ||
[144]
pravṛttiravikalpe'pi vikalpe'pi na seti cet | viśeṣasaraṇe'pyeva tatrāniṣṭistato na kim || 144 ||
[145]
anādikālikābhyāsādyathā kiñcit kvacit kṣamam | tathā vikalpasyāpīyaṃ yogyatāniṣṭisādhanī || 145 ||
[146]
vikalpe kleśabhāvo'dhisattvānāmata eva hi | tadvāsanāhatau yatno yāvaddhetuphalasthitiḥ || 146 ||
[147]
alīkagotvākāreṇa khyātiḥ siddhā na gomateḥ | satyākāro'pi saṃkalpo'dhyavasāyaḥ pravartanāt || 147 ||
[148]
satyasya gotvākārasya gobuddhau bhāsanaṃ yathā | tādātmyaṃ cāvyatirico'nāropo vastutāpi ca || 148 ||
[149]
tathā nīlādinirbhāse satyasya dhavalādinaḥ | prakāśabhāvasiddhyaiva tādātmyaṃ satyamiṣyatām || 149 ||
[150]
yadvasturūpaṃ tadvastu govikalpe yathākṛtiḥ | prakāśavasturūpaṃ ca nīlaṃ na sphūrtiranyathā || 150 ||
[151]
tādātmyadvaidhanirdhūteḥ siddho bādhaśca vāstavaḥ | nekṣate ca sitādanyastathānāropasādhanam || 151 ||
[152]
śaktastvalīkaākāro nopakārāpakārayoḥ | kādācitkaḥ sphurannarthasamartho vā mṛṣā katham || 152 ||
[153]
etatsvarūpabādhe hi bādhako'pyasya kiṃkaraḥ | tataḥ svayaṃ prakāśātmā śuddho vā kliṣṭa eva vā || 153 ||
[154]
alīkamātraṃ sadapi na hi kvāpi vibandhakṛt | vibandhakatve'līkatvamevālīkaṃ prasajyate || 154 ||
[155]
gocarāntarasañcāro neṣṭa eva kva bandhakṛt | svasaṃvittau punastasya śatenāpi na bandhanam || 155 ||
[156]
svavittibandhe hi jaḍaḥ prakāśaśca svahetutaḥ | ityayuktamato'śakyaṃ svābhedenāpi vedanam || 156 ||
[157]
svahetośca tathotpattirvedanaṃ ca tadātmanā | bhāvaiḥ svīkṛtamekatvaṃ vādināṃ mahatī vyathā || 157 ||
[158]
tannālīko'yamākāraḥ spṛśatyenaṃ sphurannapi | tāvatāpyasya saṃkleśe santānāntarato na kim || 158 ||
[159]
vastusannapi santānabhedastasya na bādhakaḥ | asatyaḥ punarākāro bādhāyeti kimapyadaḥ || 159 ||
[160]
tatpravṛttinivṛttibhyāṃ saṃsāro nāma nāparaḥ | tattvāvasāyabhedeṣu pratibandhe prasādhite || 160 ||
[161]
viśeṣaścāvasāyānāmākārātparato na ca | jalākārād visaṃkalpājjala eva pravartate || 161 ||
[162]
jalākāravikalpo'pi jalākārādakalpataḥ | bhavannapi na tanmātrād vāsanāsacivā tvasau || 162 ||
[163]
tadvāsanāsamudghāte kevalānnāvikalpataḥ | grāhyagrāhakabhāvāderabhūtasya vikalpanam || 163 ||
[164]
nirvikalpamapi jñānaṃ hetuśced vāsanāśrayāt | yathāpravṛttākārasya tatkṣaye'stūdayakṣayaḥ || 164 ||
[165]
ā bodhicittagrahaṇād dānādyabhyāsataḥ kramāt | ativiśvavapurbhogapratiṣṭhākārasaṃbhavaḥ || 165 ||
[166]
āsaṃsāramaviśrāmaparārthasvārthasaṃpade | rucestadekaniṣṭhatvāttaddhetāvasamaḥ śramaḥ || 166 ||
[167]
mahākāruṇyasampannapuṇyajñānaśriyāntataḥ | viśuddhivāsanābandhaprabandhasthairyasādhanaḥ || 167 ||
[168]
tatrāsatkalpanā kālaḥ saṃkleśaḥ śuddhiruttaraḥ | sākāra eva vijñāne tasmādeṣā vyavasthitiḥ || 168 ||
[169]
advaitacitraguṇasaṃbhṛtaśātapūrṇasādhāradheyamayamaṇḍanacakrarūpam | sādhyaṃ vidhūya na ca santanayo'pi sāraḥ sākāranītiriti nītipugasya jīvaḥ || 169 ||
[170]
dṛṣṭaṃ śarmaviśiṣṭasādhanaparādhīnaṃ yathā bhāvanāpyasyodeti tathaiva yatsukharasākṛṣṭāṅganāderapi | niṣpattau ca tathā nirantarasukhasyandābhinandyākṛtau bādhābādhavidhau sametaratayā śarmaikaśeṣo'stu kim || 170 ||
antaraślokau ||
{12.4}
<caturthaḥ paricchedaḥ>
[1]
mā bhūdanyo'stu sākāra eva sādhyetarasthitiḥ | ekānekavivekena tvālīkyaṃ kena vāryate || 1 ||
[2]
ekānekaviveko'stu na tvālīkyaṃ prakāśinaḥ | bādhā hi rūpe'vasite nādhyakṣaviṣaye kvacit || 2 ||
[3]
rūpamātrasya nirbhāso dvicandre'pi na bādhyate | bādhā sparśādino rūpasyāpi tatsahacāriṇaḥ || 3 ||
[4]
evaṃsvapne'pi putrādiḥ kalpito'sanna dhītanuḥ | mantrādhipatyālloṣṭādau pītabhāso na bādhanam || 4 ||
[5]
rukmādi kalpitaṃ bādhyaṃ loṣṭādestu na bhāsanam | na cāvasāyastenāsya na vidhirna ca bādhanam || 5 ||
[6]
anyathākhyātirasyeti duṣṭaṃ tatkhyātyasaṃbhavāt | asatkhyātistu vikhyātā kalpitā sadapekṣayā || 6 ||
[7]
loṣṭamevānyathākhyātītyabhiprāyānna sāpi kim | vyavahāreṇa nirbandhaḥ tattvatastu na taddvayam || 7 ||
[8]
anyathaivāvabhāsante tadrūparahitā api | ityukterbhāvikastvatra boddhavyo'rtho yathoditaḥ || 8 ||
[9]
tathaivādarśanāt teṣāmanupaplutacakṣuṣā | kalpitatvamanenoktamābhāse kanakādinaḥ || 9 ||
[10]
na bādhaḥ kasyacit tattve saṃvṛttau kalpitasya tu | prakāśino'pi bādhaśced bādhe'pyāśvāsanaṃ kutaḥ || 10 ||
[11]
anumābādhikāśā ca na vastuviṣayeti cet | avaśyamasti vastvātmaniṣṭhāsau nānyathā pramā || 11 ||
[12]
bhātameva purā vastuvidhāvadhyavasīyate | niṣedho'pi svabhāvārthaḥ paryante paryavasyati || 12 ||
antaraślokau ||
[13]
pareṇa viṣayābhāvajñāpanaṃ sapadīṣyate | svārthe pravṛttimajjñānamabhāvaṃ gamayet katham || 13 ||
[14]
svagocaropasthānena viṣayāntarabādhane | svagocarasya tenāpi sthānāt kiṃ nāsya bādhanam || 14 ||
[15]
tadarthakarmahāneśced bhinnā sārthakriyā yadi | anyahāne'nyahāniḥ kimabhede tu sphuratyasau || 15 ||
[16]
rūpaṃ samīkṣya dāhādihāneḥ sparśasya bādhanam | na ca sparśaḥ sphuratyatra bādhā saivāsya kiṃ paraiḥ || 16 ||
[17]
viṣayīkṛtamanyadvā bādhyeta prathamaṃ yadi | sphuradeva kathaṃ bādhyamasphūrtau bādhakena kim || 17 ||
[18]
na bādhā bhinnakālatve svasvakāle spharattayā | tathaiva kālābhede'pi nīlapītasitādivat || 18 ||
[19]
tasmādāropavad bādhaḥ pratītyotpādabhedataḥ | kalpito na tu tattvena svavinmātre tu kā kathā || 19 ||
[20]
yāvanna siddhiḥ svavido bādhakaṃ tāvadastu cet | nirūpya svavido'siddhiṃ bādhastarhi pravartatām || 20 ||
[21]
pūrvaṃ pravartanārambhe pratijñābādhamakṣataḥ | yadi brūyāt parajñānaniṣedhe svavidāgatā || 21 ||
[22]
yathāyathārthāścintyante vivicyante tathā tathā | svayaṃ tu vittiśchāyeva dhāvato'pyanatikramā || 22 ||
[23]
ataeva niṣedhasya prakrame'pi jagau guruḥ | yadīdaṃ svayamarthānāṃ rocate tatra ke vayam || 23 ||
[24]
na bādhā cet pareṇāsti siddhirapyastu nānyataḥ | svavitsiddhirapīdānīṃ sādhanāntarataḥ katham || 24 ||
[25]
kutaścit kasyacit siddhirna tattve kiṃ tu saṃvṛtau | yathā dhūmādito'gnyādermatā siddhiriyaṃ tathā || 25 ||
[26]
svavitsiddhiratattve cet yāvat sādhyāṅgasaṃsthitiḥ | tāvat tadeva tattvaṃ yat siddhaṃ sādhanaśaktitaḥ || 26 ||
[27]
yatsādhanabalāt siddhe svavinmātre punaḥ param | siddhibādhanayorasti nāvakāśaḥ kutaścana || 27 ||
[28]
na bodhayan kiñcidanyat prastutatyajanakṣamaḥ | prastutaṃ vā tyajan nānyasyānyato grahaṇakṣamaḥ || 28 ||
[29]
ataeva parajñānaṃ gṛhyamāṇaṃ svabādhanam | svavittihetutrairūpyajñānasyāpyavakāśataḥ || 29 ||
[30]
tyaktaṃ tu teṣāṃ rūpāṇāmabodhe'pi na bādhakam | sādhyasiddheḥ prakāśo hi vidyate parato na tu || 30 ||
[31]
svato'pi mā bhūditi cet yadi bhāso na sarvathā | yuktametat prakāśastu sannāstyasmānna kiṃ svataḥ || 31 ||
[32]
prakāśo'sti na tu svasmādato'nyasmāt kathaṃ na cet | anyathā bādhakaṃ yadvat tadvannāsti svato matau || 32 ||
[33]
svātmanyatha kriyārodho dhārayoḥ svacchidā na hi | dhārāpi tīkṣṇā svayamityucyate kiṃ na sūriṇā || 33 ||
[34]
svahetoreva tīkṣṇā sā jāyate nānyato yadi | prakāśarūpajñānaṃ ca svahetoreva jāyate || 34 ||
[35]
upakāryopakāritvakṛtaṃ mā bhūt prakāśanam | tadrūpajanma rūpaṃ tu svayaṃśabdena śabditam || 35 ||
[36]
yathā pradīpapaṭayorupakārāt prakāśanam | dṛṣṭaṃ tathā pradīpasya svayaṃ kiṃ na samīkṣitam || 36 ||
[37]
akṣāpekṣāpi dīpe cet sā kumbhe kiṃ na vidyate | tatsattve'pi ghaṭo dīpaṃ dīpo nānyamapekṣate || 37 ||
[38]
yatnādau satyapi yathā parapreraṇavāraṇāt | svayaṃgamoktistajjātivāraṇaiva svabhāsane || 38 ||
[39]
āgame'pi svayaṃvitterbādhe ca pratibhāti yā | grāhyagrāhakabhāvasya sūkṣmasya tadapohanam || 39 ||
[40]
ekatra phalahetutvaṃ yathāśaṅkya nivāritam | grāhyagrāhakataikatra tathāśaṅkya nivāritā || 40 ||
[41]
na karmakartṛbhāvena svaprakāśamato matam | parānapekṣya bhāsantu svahetoruditaṃ manaḥ || 41 ||
[42]
sandhinirmocane vyaktaṃ tadarthapratipādanāt | arthābhāsapravṛttyādivacanairapi sūcanāt || 42 ||
[43]
tasmānna yuktyāgamayoḥ pratibodhi svavedanam | doṣaḥ sa evānyavidaṃ bādhate'gniriva drumam || 43 ||
[44]
na ca svavittivyāpāraṃ paravittigraho'rthitaḥ | yato'sya guṇadoṣābhyāṃ svavitteravalepanam || 44 ||
[45]
doṣo na sattāmātreṇa vyāpāreṇa tu sa smṛtaḥ | akāryakṛtikālasthā nigrāhyā kṣmādayo na hi || 45 ||
[46]
na svavitterato doṣaḥ paravittestu vistarāt | tadanyavittivyāvṛttaḥ prakāśo niyataḥ svayam || 46 ||
[47]
na svato nāpi parato bhāsaśced bhāsa eva na | nāloṣṭādisamānasya vaktumetacca sāmpratam || 47 ||
[48]
svato'nyataśca vyāvṛttāvapi bhāso yadīṣyate | ekānekaviyogo'pi vastunaḥ sattvamastu vaḥ || 48 ||
[49]
ekānekaviyoge'pi yadi vastu sadiṣyate | svato'nyataścābhāve'pi bhāvo bhāsasya kiṃ na vaḥ || 49 ||
[50]
bhāsamānāstathāpyete na bhāvāḥ śakyanihnavāḥ | asādhāraṇabhāsattvāt jñānatvaṃ ca bhaviṣyati || 50 ||
[51]
rūpanirbhāsato'dhyakṣarūpatāpyasti vāstavī | na ca svavittau doṣaścetyataḥ kiñcinna duṣyati || 51 ||
[52]
nanu svavittirnīlasyetyetadeva kuto bhavet | na hīdamekamātmānaṃ vetti yena svavedanam || 52 ||
[53]
antaḥ śātādirūpasya bahiḥ śītaśitādinaḥ | bhāsanāt kasya kenāstu kathaṃ vittirna caikatā || 53 ||
[54]
bhāsanaṃ tāvadastyeṣāṃ tanniṣeddhuṃ na śakyate | na bhede tacca yuktaṃ cedabhedo'stu dhiyastadā || 54 ||
[55]
bhinnākṛtīnāmeteṣāmabhedo'pi kathaṃ bhavet | tatkimiṣṭo dvayābhāvo bhāva eva dvayasya vā || 55 ||
[56]
bhedo'bhedo dvidhā'dvedhā dhīrūpe'stu yathā tathā | nālīkatvaṃ prakāśasya bādhagandhavirodhinaḥ || 56 ||
[57]
na hi svānubhavasyāsti bādhaḥ kvāpyupapattibhiḥ | sa eva tāsāṃ prabhavo niṣṭhā tatraiva vā yataḥ || 57 ||
[58]
bhedādireva cintyo'stu na prakāśasya vāraṇam | yatra prakāśaviśrāmaḥ svaḥ paro vā sa eva san || 58 ||
[59]
sattve ca svavidaḥ siddhe kimekānekacintayā | tadabhāvādabhāvena tasyāḥ kila phalasthitiḥ || 59 ||
[60]
prakāśamātre siddhe'pi svavittiḥ kathamucyate | tāvatā cārthasaṃsiddhau kiṃ svavittigirāpi naḥ || 60 ||
[61]
pratyakṣabādhā hi parapratijñā yā vivakṣitā | svarūpasya pareṇāpi prakāśe sā ca sidhyati || 61 ||
[62]
svarūpasākṣātkaraṇādadhyakṣatvaṃ na cāparam | pareṇāpi prakāśasya rūpaṃ tāvad vibhāti tat || 62 ||
[63]
tathāpi svavidastyeva kiṃ tu svasyeti na svayam | bādhāsiddhau tathānyena vittivāde'pi na kṣatiḥ || 63 ||
[64]
na siddhāparavittiśca svavittiśca na sidhyati | tataḥ pratyakṣatā nāma kīdṛśī bādhanaṃ yayā || 64 ||
[65]
sākṣātkārasvarūpasya pratyakṣatvamudīritam | viśeṣalakṣaṇasyāpi naiva kṣatiraniścaye || 65 ||
[66]
sāmānyena viśeṣāṇāṃ yathā vyāptistathāsya taiḥ | siddhe viśeṣaṃ sāmānyaṃ sāmānye'nyataraḥ sa ca || 66 ||
[67]
manuṣyaniścaye bhāvyaṃ śūriṇā vā'pareṇa vā | na ca taddvayasandehe manuṣyasya parābhavaḥ || 67 ||
[68]
niścite taddvayābhāve bhavenmānuṣyakakṣatiḥ | kiṃ tu mānuṣyake'siddhe siddhe vā na dvayakṣatiḥ || 68 ||
[69]
parokṣe vastuni tato dvidhābhāsakṣatisthitau | bhāsabhraṃśo'stu niśceyo bhāse tvekā sthitirdvayoḥ || 69 ||
[70]
na prakāśe'sti sandehaḥ sandehastu bhidābhidoḥ | bhidābhidoranyatarā prakāśe'vaśyamanvitā || 70 ||
[71]
bhedābhedasthitiryadvadupapattimapekṣate | naivaṃ prakāśo'pekṣāyāṃ prakāśaḥ kathamucyate || 71 ||
[72]
dvābhyāṃ vyāptiḥ prakāśasya syāccedekasthitirdvayoḥ | vyāptiśca na kvacit siddhā tathāpyakṣatirīritā || 72 ||
[73]
nābhinnena na bhinnena vedanena vidityataḥ | kathaṃ pratyakṣabādheti vyāptāvevedamapyalam || 73 ||
[74]
upapādyaṃ samakṣatvamatha ced bādhyavādinā | abhyupetapramāṇasya pratyakṣaṃ kīdṛśaṃ param || 74 ||
[75]
vyāpakānupalambhe'pi rūpatrayanirūpaṇe | pāramparyeṇa sākṣād vāpekṣāvaśyaṃ samakṣadhīḥ || 75 ||
[76]
tatra kīdṛk samakṣaṃ te yadyasmākaṃ na vidyate | tat sāṃvṛtaṃ ced bādhāpi sāṃvṛtādastu siddhivat || 76 ||
[77]
rūpāptau sāṃvṛtaṃ śaktaṃ na bādha iti kaḥ kramaḥ | yajjātikaṃ ca tatsiddhau tajjātyevāstu bādhakam || 77 ||
[78]
sāṃvṛtatvaṃ ca mānasya meyasya yadi saṃvṛteḥ | adyāpi cintyate saiva na siddhā sādhanaṃ katham || 78 ||
[79]
anyasyāsaṃvido'nyena yadi vyāptigraho hatiḥ | vipluto'nyagrahaścāstu svavitteḥ kiyatī kṣatiḥ || 79 ||
[80]
anupetapramāṇasya jyāyasī mūkataiva yat | bruvatā niyataṃ kiñcid bādhyaṃ vā sādhyameva vā || 80 ||
[81]
saṃvṛto mānamiṣṭaṃ ced vicāro'pyeṣa saṃvṛtiḥ | saṃvṛtāvapi neṣṭaṃ ced bruvan jetā yathātathā || 81 ||
[82]
na ca hetau prakāśādāvapyevaṃ bādhasaṃbhavaḥ | asādhāraṇanirbhāsavyatyayasyāprasādhanāt || 82 ||
[83]
amunāpi samakṣeṇa viṣayīkṛtimātrakam | na sattāsiddhirasyeti bādhakāvasaro na kim || 83 ||
[84]
vidhisādhanamānena viṣayīkaraṇātparam | na sattāsādhanaṃ kvāpi śaktiḥ sattā tu laukikī || 84 ||
[85]
sarvatra mānavihite sattābhedasya sādhanam | yuktaṃ nāśādivat sattābādhakaṃ tu virudhyate || 85 ||
[86]
tasmāt svaṃ vā paraṃ vā syāt pratyakṣaṃ viṣayasya tu | yasya svarūpanirbhāsaḥ sa evādhyakṣagocaraḥ || 86 ||
[87]
tadatadrūpavimatāvapi bodhyavapuḥ sthiram | jñānajñeyopanayanādeva sādhakabādhakam || 87 ||
[88]
na svarūpeṇa rūpaṃ tu gaveṣyaṃ bhrāntiśāntaye | pratibhāsini rūpe ca na bhrānterasti saṃbhavaḥ || 88 ||
[89]
kalpanāpoḍhamevāstu kimabhrāntapadaṃ tadā | bhrāntidvaividhyanirvāhanirbandho'pi mudheti cet || 89 ||
[90]
satyamācāryadignāgapādena kṛtameva tat | vārtike tu kṛtaṃ lokasyākāre bāhyaropaṇāt || 90 ||
[91]
ākāramākāratayā śuktiṃ śuktitayā tathā | yadi vidyājjanaḥ kvāpi kathaṃ syāt kasyacit bhramaḥ || 91 ||
[92]
atadātmani tādātmyavyavasāyastadā dvayoḥ | vikalpavarjanenaiva nivartya iti yujyate || 92 ||
[93]
yadā tvarthagraho jñānasyākāre sarvadehinām | dṛṣṭo'tispaṣṭavicchinnapratibhāse viśeṣataḥ || 93 ||
[94]
tadā mṛṣārthagrahaṇaṃ tadadhyakṣamakalpanāt | prāptaṃ gṛhītagrahavat taddvitīyaṃ viśeṣaṇam || 94 ||
[95]
lokabuddhimapekṣyaiva sataimiramitīritam | spaṣṭābhasyāsya kalpatvamohāpohāya cāparam || 95 ||
[96]
tat tattvacintāvasare kalpitāpekṣayaiva sā | bhramavyavasthā spaṣṭābhe na svākāravyapekṣayā || 96 ||
[97]
bhramatvamavikalpe'pi vikalpānna tataḥ param | ato vikalpe viśrāntamavikalpe'pi kathyate || 97 ||
[98]
vikalpakasya bhrāntatve bhramo'nyaḥ syānna vā bhavet | vikalpakasyābhrāntatve bhrama eva na vidyate || 98 ||
antaraślokau ||
[99]
nirbhāsinaḥ samakṣatvamasatyatvamapohati | ataḥ prakāśe mithyātvamarthasyaiva na dhītanoḥ || 99 ||
[100]
tasmānmāne bhidābhedavivāde'pi prakāśinaḥ | pratyakṣagocarāvasthā siddhā sattvaṃ tadeva ca || 100 ||
[101]
taccitrametadadvaitaṃ grāhyādivirahānmatam | sāṃvṛtī puṃvadekākhyānekavyavahṛtirmudhā || 101 ||
[102]
yāvadeva bahiradhyavasāyastāvadeva pṛthagetadidaṃ ca | tanmatistu sakaleti sa eva jñānapāṇicaraṇādirasau hi || 102 ||
[103]
nīlādiścitravijñāne jñānopādhirananyabhāk | aśakyadarśanastaṃ hi patatyarthe vivecayan || 103 ||
[104]
yad yathā bhāsate jñānaṃ tattathaivānubhūyate | iti nāmaikabhāvaḥ syāccitrākārasya cetasaḥ || 104 ||
saṃgrahaślokau ||
[105]
citravijñāna ityābhyāmekānekātyayaḥ kramāt | jñānopādhitayā bādhyaṃ vivicyāśakyadṛktayā || 105 ||
[106]
mudhānekadhvanistaṃ hītyādinā śeṣasaṃgrahaḥ | yad yathetyādinā yuktirekasaṃjñā tadekatā || 106 ||
[107]
pratyakṣānumayornāpi virodhe śaktisaṃśayaḥ | akṣāpekṣānumā nityaṃ nānumāpekṣamakṣajam || 107 ||
[108]
parihṛtya yathādhyakṣavirodhamanumodayaḥ | tathānumāvirodhaṃ na parihṛtyākṣasaṃbhavaḥ || 108 ||
[109]
parokṣe cānumānyatra virodha iti kaḥ kramaḥ | akṣeṇa bādhyate ko'rtho neyaṃ tadgocare pramā || 109 ||
[110]
svātmasattāsthitāvakṣādanumānād guṇāntaram | pratthakṣeṇāvyavahṛteḥ parokṣatvavyavasthiteḥ || 110 ||
[111]
tato'dhyakṣāntareṇāpi nānumāyāstulā kvacit | svasaṃvittyā tu yat siddhaṃ tatra cintaiva kīdṛśī || 111 ||
[112]
svavittirevāparamānayonirna cet pramāṇaṃ kimiha pramāṇam | atastayā sādhitabādhiteṣu na bādhasiddhyoraparasya śaktiḥ || 112 ||
antaraślokaḥ ||
[113]
ekānekātyaye'pyasmāt sphurataḥ kena vāraṇam | na ca tābhyāṃ sthitivyāptiḥ pratyakṣeṇaiva bādhanāt || 113 ||
[114]
lakṣaṇasya kriyākāle vyāptivicca hatāmunā | bahirevaiṣa niyamaḥ sāmarthyādavatiṣṭhate || 114 ||
[115]
dvaite'pi na bahirdharmaḥ sarvaḥ sādhāraṇo dhiyaḥ | sthairyāsthairyavadadvaite syānna yadyeṣa na kṣatiḥ || 115 ||
[116]
pūrvāparatayā vyāptaṃ sthairyādi na tadatyaye | ekānekatayāvyāptiḥ sthiterbuddhau na saṃvidaḥ || 116 ||
[117]
vyāptirevātha tadapi sattvādastyekamenayoḥ | sarvākārāvasāyo hi na pratyakṣe'pi vastuni || 117 ||
[118]
bhāsamāne ca nīlādau bhāsa eva samakṣadhīḥ | tato bhedo'tha nirbhedaśaṅkā pītādinaḥ punaḥ || 118 ||
[119]
tatrāpi vyatinirbhāsādevābhedavyavasthitiḥ | bhede hi bhedasantānajñānavanna prakāśanam || 119 ||
[120]
upādānābhido'nyonyaṃ prakāśa iti cedasat | upādānābhidapyeṣāṃ na hi bhedamapohati || 120 ||
[121]
pratyāsattiryadapyasti grahaṇārthastu ko bhavet | saiva cet sphuraṇaṃ sākṣāt na bhavet saiva hi prathā || 121 ||
[122]
tadbalācca grahe hetuphalayoḥ kiṃ na vedanam | sānnidhyatāratamyaṃ tu tatraivaitadapekṣayā || 122 ||
[123]
parasparagrahārtho'tra sāhityasphuraṇaṃ yadi | āsannadeśasphuraṇamagrahe'pi mitho na kim || 123 ||
[124]
tasmānna citrabhāsaḥ syāt saṃstu na kṣamate bhidām | anyonyasaṃvidāveśāt svabhāvābhedalakṣaṇāt || 124 ||
[125]
citrādeva sadotpattāvekopādānatāpi kā | na saṅkocadaśāyāmapyekāntāccitraniścayaḥ || 125 ||
[126]
yāvacca janma citrasya citrādevopalabhyate | bhinnopādānatā tāvat kṣamate na mithaḥ prathām || 126 ||
[127]
upādānasya yadi ca citrasyāpyekatāsthitiḥ | upādeyasya kiṃ neti citrādvaitamabādhitam || 127 ||
[128]
kathaṃ vā nīlamapyekamathāṇupratibhāsanam | tato'nekasthitibhraṃśe kena kasya sthiraikatā || 128 ||
[129]
ekānekatvaviraho'pyata eveti cenmatiḥ | astu sattvasya bādhā tu na śakyeti niveditam || 129 ||
[130]
etattu prakṛtaṃ bhede yuktaṃ nānyonyabhāsanam | upādānābhido nāma nottarasya balaṃ yataḥ || 130 ||
tasmāt,
[131]
sahopalambhaniyamādabhedo nīlapītayoḥ | svabhāvo hi tayoḥ saṃvidabhinneti bhidā kutaḥ || 131 ||
[132]
saṃvittiniyamo nāsti bhinnayornīlapītayoḥ | itthamarthe patet puṃbhyāmekaikasyāpi darśanāt || 132 ||
tadāha,
[133]
nīlādiścitravijñāne jñānopādhirananyabhāk | aśakyadarśanastaṃ hi patatyarthe vivecayan || 133 ||
[134]
yad yathā bhāsate jñānaṃ tattathaivānubhūyate | iti nāmaikabhāvaḥ syāccitrākāre'pi cetasi || 134 ||
[135]
bāhyavanna hi bodhe'pi puṃsorekaikadarśanam | yato'nyathāpi grahaṇānniyamasya parāhatiḥ || 135 ||
[136]
bhāsate yadyadekaṃ tad yathā citre sitākṛtiḥ | bhāsate cākhilaṃ citraṃ pītaśītasukhādikam || 136 ||
[137]
ekābhimataboddhāramapekṣyedamudīritam | nānaikāntikatā tasmāt santānāntarabhāsinā || 137 ||
[138]
dṛṣṭānte sādhyaśūnyatvaṃ na viparyayabādhakāt | bhāsaḥ sthūlatayā vyāpto na hyasāvaṇuśo bhidi || 138 ||
[139]
ekaikāṇunimagnatvāt saṃvittirna parasparam | na caikāṇuprakāśo'sti sthūlameva sphuratyataḥ || 139 ||
[140]
bāhyāṇūnāṃ pratībhāso buddhirekā sthavīyasī | jñānāṇūnāṃ ka ekastu pratibhāso bhaviṣyati || 140 ||
[141]
anekatrāpyavayavinyekā citrākṛtirmatiḥ | khaṇḍaśo vyavahārāya sādhvī buddhau tu kā gatiḥ || 141 ||
[142]
ekatrāpyaṃśini mitiḥ sākāraikā prasādhitā | vyavahāro'nyathā neti sthaulyaṃ jñānasya dustyajam || 142 ||
[143]
tasmāt sthūlatayā vyāpto nirbhāsastannivṛttitaḥ | nivartamāno'nekasmādekatve vinayasya te || 143 ||
[144]
yathā sajātīyamatād bhāgād bhedanirākriyā | anābhāsaprasaṅgena vijātīyamatāttathā || 144 ||
[145]
tannāstu sādhyo dṛṣṭānto na cāśaṅkāviparyaye | sādhyasyādhyakṣabādhāpi nādhyakṣasyāpratiṣṭhiteḥ || 145 ||
[146]
na mānamanyagrahaṇaṃ na bhedagrāhikā svavit | bhinnamasmādidamiti vikalpo vāsanānvayaḥ || 146 ||
[147]
yathā bāhyaṃ svato bhinnaṃ svatantraḥ kalpayatyayam | bāhyaṃ bāhyāntarādbhinnaṃ tathā kalpayati svayam || 147 ||
[148]
bāhye satyapi nānyasmādadhyakṣaṃ bhedavedanam | anyasyāpi grahaprāptestadviśiṣṭātmano grahāt || 148 ||
[149]
asmādbhinnamitīdaṃ cet svarūpaṃ grāhyavastunaḥ | sāvadherasya bhāsaḥ syānna vā grāhyaṃ tadātmanā || 149 ||
[150]
vināvadhiṃ pratīto hi bhedo'bhedaḥ kathaṃ na saḥ | bhedopacāramātraṃ syānna bhedastattvatastataḥ || 150 ||
[151]
parāsaṃkīrṇarūpasya grahaṇaṃ kila bhedavit | parāsaṃkīrṇamanyasmād bhinnamekārthamīdṛśam || 151 ||
[152]
na tvanyasaṃkīrṇagatāvanyasyāpyucito grahaḥ | anyāgrahe tvakīrṇasya kevalasyāgrahaḥ katham || 152 ||
[153]
kevalo yata evāyaṃ bhāti tenaiva nānyayuk | anyasyāpi prakāśe hi gṛhītaḥ kevalaḥ katham || 153 ||
[154]
kevalasya graho na syādanyasya sphuraṇe yathā | anyasyāsphuraṇe'pyevaṃ parāmiśro hi kevalaḥ || 154 ||
[155]
amiśro'yaṃ pareṇeti vivarto manaso yathā | tathaiva yadyanubhavaḥ paradhīḥ kena vāryate || 155 ||
[156]
parihṛtya paraṃ tāto yathā miśragraho na san | parihṛtya paraṃ tātastathā bhinnagraho na san || 156 ||
[157]
vastumātragrahastasmādadhyakṣeṇeti yujyate | na bhinnaṃ nāpi cābhinnaṃ grahītuṃ tena śakyate || 157 ||
[158]
na bhedyabhāsādavadherjñātaṃ nābhedyaśaṅkarāt | nānyacca bhedābhedābhyāṃ vastu vastugrahaḥ katham || 158 ||
[159]
sarvamarthāvyatibhidi jñānādapi bhidā kutaḥ | bhede cāvadhimāne'pi sarvaḥ sarvasya gocaraḥ || 159 ||
[160]
kiṃ tu bāhyagrahāveśe cintāyāṃ dūṣaṇaṃ samam | yathā bhedagrahāniṣṭau tathā satyavadhigrahe || 160 ||
[161]
tasmād bāhyagrahaścakṣunirmīlyāstu yathā tathā | bhedāgrahaṃ tvanuvadan tattvavid bādhyatāṃ katham || 161 ||
[162]
nādhyakṣaṃ bhedakṛt kalpaṃ taskarastviha tatkaraḥ | sa svāparādhamadhyakṣe kṣipatīti bhidaḥ sthitiḥ || 162 ||
[163]
nīlādiva tadekaṃ ca kathametat sametu cet | nīlamaṃśāntaraṃ caikamiti kiṃ bhāti saṅgatam || 163 ||
[164]
naikaṃ tadapi cet tarhi kvāṇuto bhidi bhāsanam | na parīkṣākṣamaścāṇuḥ kutaḥ kasya tadā bhidā || 164 ||
[165]
mā bhūdavastuto vā cet so'pyekatvahatau bhavet | nirbhāsādekatāsiddhau svavittervastutā sthitā || 165 ||
[166]
atha deśavitānāptirnāmāntaraviyoginaḥ | na deśabhānahānau ca bhāsa ityapi śakyate || 166 ||
[167]
na svātmāntaramanyātmā sa bāhyasyaiva yujyate | buddheḥ svavittiniṣṭhāyā yaḥ parastasya kā gatiḥ || 167 ||
[168]
bhinno'pi deśabhedena bāhyārtho gṛhyate dhiyā | dhīstu deśabhidā bhinnā kenāstu vyavahārabhāk || 168 ||
[169]
sthūladeśāpi tenaikyānna buddhirbhedamarhati | yathā na bhedo'syābhede bhedakastadvadākṛteḥ || 169 ||
[170]
citraṃ tadekamiti cedidaṃ citrataraṃ tataḥ | tataścitratamaṃ cedaṃ yadbhede vedanaṃ mithaḥ || 170 ||
[171]
citraikabuddhinirbhāse bāhyaḥ syād vā na vā bhavet | anābhāsaprasaṅge'syā na bāhyāni na buddhayaḥ || 171 ||
[172]
aṇutve tadabhāve vā na dhībhāsasya saṅgatiḥ | tasmādaṇutvābhāvābhyāṃ viruddhaṃ bhāsanaṃ dhiyaḥ || 172 ||
tadāha,
[173]
nīlādiścitravijñāne jñānopādhirananyabhāk | aśakyadarśanastaṃ hi patatyarthe vivecayan || 173 ||
[174]
yad yathā bhāsate jñānaṃ tattathaivānugamyate | iti nāmaikabhāvaḥ syāccitrākārasya cetasaḥ || 174 ||
[175]
jñānatvena viśiṣṭo'yaṃ nīlādiścitravedane | mithaḥ svarūpānāpanno'sthūlo draṣṭuṃ na śakyate || 175 ||
[176]
bhedasya pratthaṇu prāpternīlādi caya eva vā | aśakyo draṣṭumudita ekaikasya grahād dhiyā || 176 ||
[177]
anekākāra eko'ta eṣṭavyo'nubhavo yataḥ | asmādidaṃ bhinnamiti prakalpayati pṛṣṭajam || 177 ||
[178]
ata eva ca nīlādi bhindannartha vivecayet | na buddhirūpaṃ tadbhede na jñānaṃ na ca gocaraḥ || 178 ||
[179]
tasmād yena prakāreṇa karaṇena cakāsti dhīḥ | sthūlaikatvena tenaiva viśiṣṭā sopagamyate || 179 ||
[180]
viruddhadharmādhyāsaśca tatra bhedāya kalpate | yatrādhyakṣakṛto bhedo vyavahāraprasādhanāt || 180 ||
[181]
svayaṃ vedanamevātra pratyakṣaṃ na ca tadbhide | nīlāditve vikalpo'nuvartakastasya no bhidi || 181 ||
[182]
nirbhāsabhedād bhedaścet sa evākāra ucyate | bahirmeye pramāṇaṃ sa tatra meye svavit pramā || 182 ||
[183]
svavidekīkṛtasyāsya bhedād bhinnaṃ kathaṃ bahiḥ | yathā dhiyo'kṣād grahaṇaṃ svavidā bhedanaṃ tathā || 183 ||
[184]
sphuraṇaṃ pratibhāsaścet sā svavinna ca vidyate | meyabhūtākṛto bhedāvasāyo hanyate vidā || 184 ||
[185]
adhyakṣameva hi bhinatti śiteḥ sitaṃ cet tadbhidyamānamathavābhidameva bhindyāt | bhede'nyaleśamapi neti kuto bhinattu bhindyādabhedi mana ityapi kasya śakyam || 185 ||
[136]
bāhyaṃ na naśyati bhidāṇutayāpyabhede tvarthakriyāvirahasaṃkarato'śumātram | buddhistu naśyati bhidaiva vidaiva sattāccitrāpyato na bhidameti kimatra kurmaḥ || 186 ||
[187]
bhedastathāpyabudha buddhyanurodhataśced etāvatāpi tava heturasiddha eva | ekatvahāniratha buddhyanurodhabādho bādhastu nastadapi neti paroktametat || 187 ||
antaraślokāḥ ||
[188]
ekānekatayā vastuvyāptiḥ siddhā yadi kvacit | sarvaśūnyatvasamaye heturiṣṭavighātakṛt || 188 ||
[189]
atha lokaprasiddhau ca na sarvaṃ lokakalpitam | tattvavyavasthā śaraṇaṃ kiṃ tu mānena saṅgatam || 189 ||
[190]
na cādhyakṣānumānābhyāmanaṃśaṃ kvacidīkṣitam | yasya rāśiranekaṃ syānnāpi vastu ca kiñcana || 190 ||
[191]
sthūlamekaikamadhyakṣaṃ naikānekaṃ vyavasyati | vastutastu kimekaṃ tat nānā vā ko'tra niścayaḥ || 191 ||
[192]
na cānyopagamaḥ sādhuḥ svatantre sādhane satām | na prasaṅge ca mukhyārthaḥ tathātve ca matakṣatiḥ || 192 ||
[193]
yasya caikataratvābhyāṃ sattvavyāptiḥ sa hanyatām | abhrāntavittimātreṇa sattāvādī tu jitvaraḥ || 193 ||
[194]
sarvatra hetau vyāptistu pramāsiddhimapekṣate | vyāpakānupalambhādau sā ca jñeyā viparyaye || 194 ||
[195]
mānasiddhaṃ na ca vyāptivyāpyaṃ nopagataṃ svayam | paravit paravittyaiva bādhyate tviti kīrtitam || 195 ||
[196]
na ca svabhāvasvīkāro'vaśyamekādikarṣakaḥ | vyāpterasiddheradyāpi pramāṇavyāhataṃ ca tat || 196 ||
[197]
pramāṇavyastarūpeṇa vyāptimādāya taddhateḥ | yadi bhāvāsvabhāvatvaṃ kharaśṛṅgātyayānna kim || 197 ||
[198]
ekānekātyayāt tarhi bāhyasyāpi kathaṃ kṣatiḥ | tattvato'nupalambhena grāhyalakṣaṇahānitaḥ || 198 ||
[199]
na cānaśaikatā kiṃ tu vivicyāśabdadarśanam | tacca nāsti bahistasyābhāvatastatsamuccayaḥ || 199 ||
[200]
vivicyāśakyadarśitvamevaikatvamaṇāvapi | citrajñāne tadakṣīṇamaruciḥ kvopayoginī || 200 ||
[201]
buddhau tu citrarūpāyāmaśakyaikavivekadṛk | paracittavivekena tadekānekalakṣaṇam || 201 ||
[202]
tadāha nīlādītyādi sphuṭāto'nyadhiyo'nyatā | sā kuto'numiteḥ sā cet saṃvṛttyāstu yathā tathā || 202 ||
[203]
tathāpi kalpitaṃ nityamapekṣya kṣaṇitā yathā | dṛḍhaprakalpānyamano'pekṣyamekaṃ tathā dhiyaḥ || 203 ||
[204]
tarhyaśakyavivekaikābhāve'pyanyatayā tataḥ | śakyabhedamanekaṃ syād bāhye'pyekacayena kim || 204 ||
[205]
naivaṃ yathāṃśini hate tvaṇureko'vatiṣṭhate | tatastatpracayo'nekastaddoṣādeva dūṣitaḥ || 205 ||
[206]
tathā tatpratirūpe'sminnekānekātyaye kṛte | ekasaṃhatirevāyamaneko vādisaṃmataḥ || 206 ||
[207]
śakyamevamapi khyātumiti bāhyādhikārataḥ | avayavyaṇucintādyakṛtino'bhūtparāśayāt || 207 ||
[208]
yadā ca citrabuddhyaiva bādhakāntarahānitaḥ | ekānekatvayorbādhaḥ siddhiḥ kiṃ na tayā tayoḥ || 208 ||
[209]
ekatve citratābhāvo nānātve sutarāṃ yathā | citratvānnaikatā yadvadekānekasthitistathā || 209 ||
[210]
vinā viruddhopanayānna bādhā pratiyoginaḥ | tathānekahatāvekasvavidantargamād vada || 210 ||
[211]
tathā ca vyāpakābhāvaviplavaḥ syānmatasthiteḥ | asmākaṃ tu na doṣo'yaṃ dvayoścenmānasiddhatā || 211 ||
[212]
sarvāvakārahānena kimekaṃ na samaṃ kvacit | ekatānekatābhyāṃ tat sphurattābhyāṃ tadanvitam || 212 ||
[213]
syānnāma tata ekatvaṃ bhedābhedātmacitrake | athaikasyānyabādhāya sādhanaṃ sthitaye na tu || 213 ||
[214]
tasyāpi bādhanāt paścāt pratyāśā mahatīdṛśī | pramāṇādekasiddhiścet paścād bādhaḥ kathaṃ bhavet || 214 ||
[215]
pramāṇānnaikasiddhiścedanyabādhaḥ kathaṃ bhavet | ekātyayo nānyavidhiḥ syādvirodhaḥ svayaṃ yadi || 215 ||
[216]
vidhiśca citradhīrhanyādviruddhopanayāt param | udīryamāṇaḥ śaktaścedaho prāmāṇikasthitiḥ || 216 ||
[217]
kadāpi nobhayabhraṃśastathāpyekaikasaṃsthitiḥ | kadāpyekatayānekatayā bhāti kadāpi tat || 217 ||
[218]
tathāpi bhāva ekasyāmasiddhirvyāpakacyuteḥ || 218 ||
[219]
arthaśaktyādirūpaṃ ca yadi sattvaṃ niṣidhyate | kā kṣatirbhāsarūpaṃ tu brahmaṇāpi na bādhyate || 219 ||
[220]
bādhane dharmiṇastasya bādhā syādapi na svayam | yathā nīlamidaṃ tadvadbhāti satyaṃ na vā bhavet || 220 ||
[221]
sandehe dharmiṇo dharmasandeha iti cet kutaḥ | tādātmyāt tattvata iti tulyaṃ nāśikatādibhiḥ || 221 ||
[222]
athaikaniścayo'nyatra pravṛttamapi saṃśayaḥ | hanti vyāvṛttibhedena tadapi prastute samam || 222 ||
[223]
pratītireva sattāstu yadā bāhye'pi tattvataḥ | bhāsino dharmiṇastarhi kva bādhā kva ca saṃśayaḥ || 223 ||
[224]
kadācit kenacid dṛṣṭasyānumānatvamanyadā | apātraṃ sarvathā dṛṣṭeḥ pātraṃ kiṃ saditi sthiteḥ || 224 ||
[225]
vikalpa evānumiterabhāve'pi prakāśanam | tādṛśāṃ yādṛśī sattā pratītirapi tādṛśī || 225 ||
[226]
pratītimeva sattāṃ ca sphuṭayan vārtike kṛtī | apratītyaiva bāhyasya vinmātraṃ pratyapīpadat || 226 ||
[227]
tadbhāsamātrarūpeṇa bhātadravyāditā mudhā | citre bhāsaikabhāvaḥ syānna prapañco guṇādibhiḥ || 227 ||
[228]
sthitirhivijñānanaye tāttvikī ca phalāṅgatā | aho nairlajyamathavā sarva hi mahatāṃ mahat || 228 ||
[229]
pūrvāparaparijñāne parajñāne ca tadgrahaḥ | kutaḥ svavittiniṣṭhāyāmubhayasyāpyasaṃbhavāt || 229 ||
[230]
abhāse pūrvaparatājñānaṃ na jñānahānitaḥ | na bhāse pūrvaparatājñānamadvaitasaṃgateḥ || 230 ||
[231]
svaikarūpe dvayābhāvāt svānyayoḥ parayorna vā | phalāṅgabhāvaḥ paravit parihārāttu na dvidhā || 231 ||
[232]
tasmād yathā parajñānaṃ tathā hetuphalasthitiḥ | yathā svavittiviśrāmastathā saṃvṛtisatyasau || 232 ||
[233]
cittamātravyavasthānamanutpādaṃ vadantyataḥ | pratītyotpannatāpyasmādasiddherapyasādhanam || 233 ||
[234]
na ca pratītyotpannatvameva vācyā ca śūnyatā | adharasthitiyugmācca naivaṃ bhedo vṛthā śramaḥ || 234 ||
[235]
anutpannatvamevāstu heturna prācyadūṣaṇāt | hāne'pi hetuphalayoḥ sphuradrūpaṃ kva gacchatu || 235 ||
[236]
tasmāddharmaḥ kalpitaireva rūpaiḥ śūnyaḥ sarvo bhāsabhāgnaiva kaścit | citrādvaitaṃ citracakraṃ tadetad bhāvyaṃ bhāvyairaprapañcaṃ śivāya || 236 ||
[237]
sākṣātkāro na kāmaṃ bhavati bhavabhṛtāṃ yāvadasyā daśāyā heyopādeyasādhyaprabhavaparicayastāvadastyaprakampaḥ | tasmāt saṃbhārayugmābhyasanapariṇatau mūrticetoguṇābhyāṃ yogī yogīśvaro'sau nirupamanilaye labdhabodhiḥ prasiddhaḥ || 237 ||
[238]
yathā suvarṇa guṇarūpasaṃpadaḥ prakarṣaparyantamupetamakṣayam | vimuktamālīkyakalaṅkaśaṅkayā tathaiva bauddhaṃ vapurastu dehinām || 238 ||