{1. nigrahasthānalakṣaṇam}

[1,1]

<p.1>

namo vighghnapramathanāya ||

[1,2]

nānāsadguṇaratnarāśikiraṇadhvastāndhakārassadā ,yo nānāvidhasattvavāṃchitaphalaprāptyarthamattyudyataḥ | tanniḥśeṣajagaddhitodayaparannatvāryamañjuśriyaṃ | vādanyāyavibhāga eṣa vimalaḥ saṅkṣipta ārabhyate || 1

[1,3]

yatprayojanarahitaṃ tatprekṣāpūrvvakāribhirnnārabhyate | yathā balitvagdarśanaviniścayādikaṃ | aprayojanañcedaṃ prakaraṇamityāśaṃkāvatastadāśaṃkāparijihīrṣayā prayojanapradarśanāya "nyāyavādina"<f.1ba1>mityādivākyamupanyastavān | kathampunaranena vākyenāsya prayojanamupadarśyata ityāstāṃtāvadetad | arthastu vyākhyāyate || nyāyastrirūpaliṅgalakṣaṇā yuktiḥ | nīyate prāpyate vivakṣitārthasiddhiraneneti kṛttvā ata eva "trividhaṃ liṅgami"<f.1ba2>tyādinā trirūpameva liṅgamanantaramvakṣyati | tadabhidhāyi vacanamityapare | tamvadituṃ śīlaṃ yasya sa tathoktaḥ | tamapi nigṛhṇanti parājayanta ityarthaḥ | nigṛhṇantu nāmānyāyavādinamparājayādhikaraṇattvādeva | nyāyavādinantvanigrahārhamapi yannigṛhṇantyetanna sambhāvyate | parotkarṣavyāropadhiyastu tamapi parājayanta iti sambhāvanāyāmapi śabdaḥ samuccayārtho'tiśayadyotanārtho vā keṣu | nigṛhṇantītyāha | "vādeṣu"<f.1ba1> sādhanadūṣaṇasaṃśabditeṣu vicāreṣviti yāvat | "vivādeṣviti"kvacitpāṭhaḥ | tatra viruddhā vādā "vivādā" steṣviti vyākhyeyaṃ | virudvāśca kathaṃ | sādhanadūṣaṇasaṃśabditānāmvicārāṇāntadviruddhārthasādhanapravṛttattvāt || kathampunarnyāyavādinamasatsvasiddhyādiṣu hetudoṣeṣu nigṛhṇantī tyāha || "asadvyayavasthopanyāsaiḥ" | <f.1ba1> asatāmasādhūnāmvyavasthāḥ | asatyo <p.2> vā vyavasthāḥ sadbhiḥ kutsitattvāt | tāśca phalajātyasannigrahasthānalakṣa ṇāstāsāmupanyāsāḥ | prayogastairiti vigrahaḥ | ke punarahrīkāsta evaṃ vidhā ityāha || śaṭhā dhūrtā māyāvinaḥ parasampattāvīrṣyālava iti yāvat | yasmāttaṃ tathā nigṛhṇantiiti tasmāttanniṣedhārthaṃ teṣāṃ śaṭhānānteṣāmvā 'sadvyavasthopanyāsānāntasya "vā" nigrahasya trayāṇāṃ "vā" niṣedho nirāsastadarthantannimittamidamprakaraṇamārabhyate || "sa e" vārtho'syeti vigrahītavyaṃ | tanniṣedhe ca kṛte samyagvicāraḥ pravartate tatpūrvakaśca sarvaḥ puruṣārtha ityabhiprāyaḥ | āsannaviṣayiṇā tvantarviparivartti prakaraṇamidamāparāmṛṣati | antastantvātmanā pariniṣpannatvāt | anyathā'pariniṣpannātmatayā'sannatvābhāvādidam śabdaprayogo na syāt | "ārabhyata"<f.1ba1> iti vartamānakālanirdeśaḥ | " ka"thamiti cet | vartamānasāmīpye vartamānavadve(pāṇiniḥ 3 |3 |31) ti vacanāt sambandho'pyabhidhānīya evānyathā bālonmattapralāpavadagrāhyamidaṃ prekṣāpūrvakāriṇāmbhavediti cetsattyametat | prayojanāntargatattvāt pṛtha "ga" sau nābhihitaḥ | tathāhi "tanniṣedhārthamidamārabhyate"<f.1ba1> tataścaitatprayojanamanena prakaraṇena sādhyate | tathā ca prayojanaprakaraṇayoḥ sādhyasādhanalakṣaṇaḥ sambandha iti sūcitaṃ | ye tvanye kriyānantaryādilakṣaṇāḥ sambandhāste na vācyā eva prakaraṇakriyāyāmanaṅgabhūtattvāt | tathāhi teṣu satsvapi prayojanābhāve nārabhyata eva prakaraṇaṃ | asatsvapi ca teṣu sati prayojane prārabhyata eva | tasmātprakaraṇārambhasya prayojanānvayavyatirekānuvidhānātprayojanamevābhidhānīyamprekṣāpūrvakāriṇā | tasmiṃścābhihite sambandhopyukta eva bhavatīti manyate | nānavadhāritaprakaraṇa śarīrāḥ pravartante prekṣāvantastasmātprayojanavatpravṛttyaṅgatvātprakaraṇa śarīramapi vaktvyameveti cet | evametatprayojanavākyena tvabhihitatvānnaiva tadapi sambandhavatpṛthagabhidhānamarhati | yatastanniṣedhārthamidamārabhyata ityuktamataśca tatniṣe dho'sya śarīramityuktambhavati | yadā caitanniṣedhārthamidamārabhyate tadā pūrvako heturasiddhaḥ | pratipramāṇadvayañcānena sūcitaṃ prārabdhavyamidamprakaraṇamprekṣāvatāsati sāmarthye | grāhyamvā prayojanavatvāt | sambandhavatvācca tadanyaśāstravaditi svabhāvahetuḥ |

<p.3>

[3,1]

evamabhidhāya prayojanaṃ sakalaprakaraṇārthasaṃgrāhakaṃ ślokamāha"asādhanāṅvacana"<f.1ba1>mityādinā | asādhanāṅgavacanamadoṣodbhāvanañca dvayorvādiprativādi noryathākramaṃ nigrahasthānaṃ parājayādhikaraṇaṃ | anyattvityetaddheyavyatiriktama"kṣapādapa" rikalpitaṃ pratijñāsaṃnyāsādikaṃ vakṣyamāṇaṃ nigrahasthānaṃ na "yuktamiti"kṛtvā "neṣyate" | nigrahasthānamiti varttate | ayaṃ tāvat samāsena ślokārthaḥ | "iṣṭasye"<f.1ba1>tyādinā vibhāgamārabhate | iṣṭo'rtho'nittyaḥ śabda ityādi sādhyattvenepsitaḥ | tasya "siddhiḥ" pratipattiḥ sādhanaṃ | tadanena bhāvasyasādhanoyaṃ sādhanaśabdastāvadasminvyākhyāne'bhipreto na tu karaṇasādhana iti darśayati || tasya sādhanasyeṣṭārthasiddhilakṣaṇamasyāṅgaṃ kintadityāha | "nirvarttakaṃ"janakaṃ | anenāṅgaśabdaṃ vyācaṣṭe | kāraṇaparyāyoyamatrāṅgaśabdo nāvayavaparyāya ityarthaḥ | tacca sādhanāṅgamiha niścitatrairūpyaṃ liṅgamucyate | asya sādhanāṅgasya vacanaṃ trirūpaliṅgākhyānaṃ | tasya "sādhanāṅgasyāvacanamanuccāraṇama"<f.1ba2>nabhidhānaṃ yattadasādhanāṅgavacanaṃ | anenaitatkathayati asādhanāṅgasya pakṣopanayanādervacanamasādhanāṅgavacanamiti nai va pratipattavyamasminvyākhyāne | kintu sādhanāṅgasyaivāvacanamasādhanāṅgavacanamiti | tadasādhanāṅgavacanaṃ vādino nigrahasthānaṃ | tadetena ślokasya pūrvvabhāgamvivṛṇoti | kathampunaḥ sādhanāṅgasyānuccāraṇambhavati "nigrahasthānaṃ" cetyāha | "tadabhyupagamyeti"<f.1ba2> taditīṣṭaṃ sādhyamabhyupagamyāhametatsādhayāmīti pratijñayāpratibhayā karaṇabhūtayā tūṣṇīmbhāvāt | apratibhā'tra pūrvvādhigatārthavismaraṇaṃ stambhitattvañca gṛhyate |

[3,2]

anena sarvvathā sādhanāṅgasyāvacanamāha abhidhāne vā yadi na samarthitaṃ tadoktamapya'nūktameva svakāryākaraṇāt | ityabhiprāyavānāha —" sādhanāṅgasyāsamarthanādveti "<f.1ba2> | tadabhyupagamyetivartate | vā śabdaḥ purvvāpekṣayā vikalpārthaḥ | sādhanāṅgasyāsamarthanaṃ triṣvapi rūpeṣu niścayāpradarśanaṃ | tasmāttūṣṇīmbhāvādasamarthanācca sādhanāṅgasyānuccāraṇaṃ | tataśca pratijñātārthākāraṇāt vādino"nigrahādhikaraṇa" miti <f.1ba2> prakṛtena sambandhaḥ | kvacittu "vādina"iti pāṭhaḥ | tatra tacchabdena prakṛtamanuccāraṇaṃ saṃbadhyate |

[3,3]

kathampunaḥ sādhanāṅgāsamarthanambhavati | yena tadviparyayenāsamarthanātpratijñātārthākāraṇādvādino nigrahādhikaraṇattvamiti kadācitkaścid brūyādityetatparijihīrṣurādiprasthānamāracayati"trividhameve"<f.1ba2>tyādinā triprakārameva liṅga<p.4>maṅgaṅkaraṇaṃ kasyāsiddheḥ pratipattirūpāyāḥ | kasya siddherityāha | " apratyakṣasyā " parokṣasyānumeyabhūtasya vastuna itiyāvat | avadhāraṇañcaturādi vyavacchedamācaṣṭe | "trividhameveti" niyamaḥ kathamayamiti cet | yasmādvidhi pratiṣedharūpatayā dvidhā sādhyaṃ vyavasthitaṃ | vidhirūpañca sadbhā varūpaṅkāraṇarū pamvā bhavad bhavet | nānyat | tatra hetoḥ pratibandhāyogāt | nahyarthāntarasyākāryasya sadbhāve'parasya sadbhāvo yuktaḥ | paṭasadbhāva ivoṣṭrasya | nāpyarthāṃtarasyākāraṇasya nivṛttāvakāryasyānyasya ca nivṛttiryuktimatī | uṣṭre nivṛttāviva paṭasya | na cānvayavyatirekavikalasyāgamakattvaṃ yuktaṃ | paṭasyāpyuṣṭragamakattvaprasaṅgāt | svabhāvabhūtadharmasadbhāve tu svabhāvabhūtasyānyasya sadbhāvo yukto nahi svabhāvaḥ svambhāvamparityajya vartte | tatsvabhāvattvābhāvaprasaṅgāt | tannivṛttauca nivṛttiḥ || kāryasyāpi bhāve kāraṇasya bhāvo yuktaḥ | tannivṛttau ca nivṛttiranyathā tena vināpi bhāvātkāryameva tattasya na syāttadanyavat | tasmātsvabhāvakāraṇabhūtasādhyabhedāt | dvidhaiva vidhirūpaṃ sādhyaṃ tatraiva hetoḥ pratibandhāt | svabhāvabhūtañca sādhyaṃ svabhāvahetuḥ sādhayati | kāraṇabhūtañca kāryaheturityabhyupeyaṃ | pratiṣedhamapyupalabdhilakṣaṇaprāptānupalabdhireva sādhayati | nānyā yathā tathā vistareṇa pratipādayiṣyati | tadidamiha saṃkṣiptamarthatattvaṃ viṣayavyapekṣayā viṣayiṇo liṃgasya vyavasthā | viṣayaśca vidhiḥ pratiṣedho vā bhavet | vidhāvapyarthāntaramvā vidhīye tānarthāntaraṃ vā arthāntaravidhāvapi kāryakāraṇamanubhayamvā sādhyate | kāryapratipādanepi kāraṇasāmānyamvā'meghādivyāvṛttaṃ vastumātraṃ liṅgatvenocyate | kāraṇaviśeṣo vā yo'pratibaddhasāmarthye meghādiḥ | pratiṣedhopi niṣedhyābhimatasyānupalambhenopalambhena vā pratipādyeta | anupalambhepi upalambhanivṛttimātralakṣaṇo vā bhavet | tattulyayogāvasthaḥ kevalā parapadārthopalambharūpo veti vikalpāḥ | tatranāvaśyaṃ gambhīradhvānādiyuktamapi meghādikāraṇamātraṃ vṛṣṭyādikāryāvirbhāvakamantarā pratibandhasambhavena vyabhicārāt | ato na kāraṇamātraṃ gamakaṃ | kāraṇaviśeṣādapyapratihataśakteranantaraṃ sambandhasmṛtivyavahitādanumeyavijñānātprāk kāryamevodbhūtamakṣajñānagrāhyaṃbhavatīti na tasyāpi liṅgatvaṃ | kāryantu kāraṇaliṅgaṃ yuktaṃ | tadavinābhāvāt | tadatikrame vā hetumattāmvilaṃghayet | anubhayamapyasambandhānugamakamatiprasaṅgovā | anarthāntaramapyavyabhicārāṅgamyata iti yuktimat | niṣedhopyupalambhena na yujyate virodhāt | kathaṃ hi nāmopalabhyate ca nāsti <p.5> cetyupapadyate | tajjñānanivṛttimātramapi vyabhicāri | ekajñānasaṃsargiṇastu kaivalyadṛṣṭerasattāvyavahāro yukto yadi hi syādupalabhya sattva eva bhavet | pramāṇañca yadanupapadyamānaviṣayaṃ na tadviṣayi yuktaṃ | yathā vājiviṣāṇaṃ | anupapadyamānaviṣayañcoktaprakāreṇa svabhāvādi syādanyasaṃyogyādiparaparikalpitaṃ liṃgamiti vyāpakānupalambhaḥ | vaidharmyeṇa nīlādijñānaṃ | tadeva vā kāryādiliṅgaṃ | naimittikaśabdārthānupapattirbādhikā | kimevaṃ siddhamagamakattvamanyeṣāṃ | tathāhi viṣayitvaṅgamakattvaṃ prakāśakattvamityādayaḥ paryāyāḥ | tasmātsādhyasya trividhattvāttaṅgamako heturapi trividha eveti sthitametat |

[5,1]

kathantrividhamityāha | "svabhāva"<f.1ba2> ityādi | ca śabdaḥ svabhāvakāryāpekṣayā samuccayārthaḥ | etaccābhimatahetupradarśanaṃ svabhāvakāryānupalambhabhedāttrividhamapratyakṣasya siddheraṅgaṃ | natu kāraṇaikārthasamavāyiviro dhyādi bhadāditi darśanārthaṃ | nanu copalabdhilakṣaṇaprāptānupalambhaśceti vaktavyaṃ | tasyaivā pratyakṣasya siddhervakṣyamāṇena nyāyenāṅgattvānnānupalambhamātrasya tatkathaṃ sāmānyetoktamiti cet | evametatsamarthitasādhanāṅgādhikārāttu sāmānyaśabdopyayamanupalambhaśabdaupalabdhilakṣaṇaprāptānupalambha eva varttate | tathāhi sāmānyaśabdā api śabdāntarasannidhānātprakaraṇasāmarthyācca viśeṣeṣvavatiṣṭhante | yadāha | " nahi viśeṣaśabdasannidhereva śabdānāṃ viśeṣāvasthitiheturapi tu prakaraṇasāmarthyādikamapīti "yathā cānupalambhamātrasya samarthitasādhanāṅgattvaṃ na sambhavati tathottaratra pratipādayiṣyati | apratyakṣasiddhihetuliṅgādhikārādvā'codyamevaitat | kimpunarasya trividhasya sādhanāṅgasya samarthanaṃ | yadviparyayādasamarthanambhaviṣyatītyāha | "tasye"<f.1ba3>tyādi | sādhyaśabdotrānityattvādidharmamātrasya vācakaḥ | avayavasamudāyopacārāt na tu sādhyadharmidharmasamudāyasya vyāpterevābhāvaprasaṅgāta | śabdādidharmmiviśiṣṭasyānittyattvāderdṛṣṭāntadharmiṇyabhāvāt | vyāptiṃ prasādhyānvayavyatirekasādhakena pramāṇena anenānvayavyatirekaniścayāvuktau | "dharmiṇi"<f.1ba3> jijñāsitaviśeṣe śabdādau bhāvasādhanaṃ <f.1ba2> | pakṣadharmattvasādhakena pramāṇena sattvakathanamityarthaḥ | anenāpi pakṣadharmattvaniścaya uktaḥ | kathampunaḥ sarvvopasaṃhāreṇa vyāptiṃ prasādhya dharmiṇi bhāvaḥ kathyata ityatrodāharaṇamāha | "yathetyā"<f.1ba3>di | "tatsarvvami" tyanena sarvvopasaṃhāreṇa vyāptipradarśanaṅkathayati | kimarthaṃ | vipratipattinirāsārthaṃ | tathāhi pakṣasapakṣā<p.6>pekṣayāntarvyāptirbbahirvyāptiśca pradarśya ta ityeke vipratipannāḥ | tacca na yuktaṃ vastubalāyātattvādvyāpteḥ | pūrvva sādhyena vyārptiṃ prasādhya paścād dharmmiṇi sattvaṃ kathayitavyamityayamīdṛśaḥ kramaniyamaḥ kimatrāsti na vetyāha | "atrāpī"<f.1ba3>tyādi | atreti manmate sādhanāṅgasamarthane vā 'piśabdo'vadhāraṇepratiṣedhe na ca sambandhanīyaḥ | naiva kaścidayamīdṛśaḥ kramaniyamaḥ <f.1ba3> paripāṭiniyama iti yāvat | kiṃkāraṇamityāha | iṣṭārthasiddherubhayatrāviśeṣā<f.1ba3>diti | vyāptisādhanābhidhānapūrvvakadharmibhāvasādhanābhidhāne dharmibhāvasādhanābhidhāne dharmibhāvasādhanābhidhānapūrvvake vā vyāptisādhanābhidhāne sādhyārthasiddherviśeṣābhāvādityarthaḥ | evama kūtaṃ kramaniyamo hi kimarthamāśrīyate | sādhyasidhyarthaṃ | yathā sādharmyavati dṛṣṭāntaprayoge sādhyenaiva hetoravinābhāvaḥ pradarśyate | na hetunā sādhyasya | tathā vaidharmyavati sādhyābhāva eva hetorabhāvaḥ kathyate | na tu hetvabhāve sādhyasya | kimarthaṃ | mābhūddhetoḥsādhyenāvinābhāvittvāpradarśaneneṣṭārthasiddherasiddhirviparyayasiddhiśceti | yadāha | evaṃ hi hetoḥ sapakṣa eva sattvaṃ | sādhyābhāve cāsattvameva śakyaṃ darśayituṃ | na viparyayāditi | yathā nityatā'kṛtakattvena nāśittvādvā'tra kāryatā | syādanuktā kṛtā vyāpittvaniṣṭhaśca samanvaya iti | tadatra yuktaṃ kramasamāśrayaṇaṃiha tu vināpyanenābhimatārthasiddhiḥ sampadyata iti sūvatanna kaścitkramaniyama iti | iṣṭārthasiddherubhayatrāviśeṣādityetadevātra kuta iti cedāha | yasmād dharmiṇītyādi | sādhyena vyāptiṃ prasādhyetyuktaṃ prāk | kimpunastadvyāptisādhanamityāha | "atretyādi"<f.1ba3> | atreti syabhāvahetau | kāryānupalambhayostu paścādvyāptisādhanamabhidhā syāt | viparyaye sādhyasya hetorva rttamānasya sata iti śeṣaḥ | bādhakaṃ pramāṇaṃ yena sādhyaviparyaye varttamāno heturbādhyate tasya kathanaṃ yattadvyāptisādhanamityarthaḥ |

[6,1]

kiṃpunastadvādhakapramāṇopadarśanamityāha — yadi na sarvvaṃ vastu satkṛtakaṃ <p.7> ceti <f.1ba5> pūrvvoktihetudvayaṃ parāmṛṣati | pratikṣaṇavināśi <f.1ba5> syāttadā'sadeva syāditi sambandhaḥ | kutaḥakṣaṇikasya padārthasya kramayaugapadyābhyāmarthakriyā <f.1ba5> 'yogāt | tathāha — kṣaṇikattvenābhimatasya bhāvasya krameṇa tāvadarthakriyā na yujyate | kāryanirvarttanayogyasyasvabhāvasya sadā sattvāt | anyathā paścādapi na kuryāt | pūrvvasvabhāvāpracyutaḥ purāvat | sahakāriṇamāsādya karotīti cet | na anādheyātmātiśayasya pūrvvasvabhāvāparityāginaḥ sahakāriṣvapekṣāyogāt | ādadhattyeva sahakāriṇastasyātmātiśayamiti cet | na sahakāribhirāhitasyātiśayasya tattvānyattvāyogāt | tathāhi na tāvadayamātmātiśayastasyātmabhūtaḥ | tasyaiva tadavyatirekādātmātiśayavatsahakāribalādutpattiprasaṅgāt |evañcābhyupetamasyākṣaṇikattvamavahīyate vyatirikta eva sa tasmāditi cet | bhavatu kintu tasmādevātmātiśayātkāryotpattestadavasthamasyārthakriyāsvasāmarthyamiti durnnivāraḥ prasaṅgaḥ samāpatati | sambandhopyanena kathamiti vaścintā viṣayamavataratyeva | atiśayabalātkarotītyatrāpi sahakāryapekṣāpakṣodito doṣaḥ || samarthasvabhāvattvādanādheyātiśayattvepi kuvindādivat kiñcidapekṣya kāryajanaka iti cet | na tat sāraṃ | nahi sahakāriṇaḥ pratyayāstasya tāvadatiśayamādhātuṃ kṣamāḥ | na cāpyanupakārake bhāve'pekṣā yuktimanupatatyatiprasaṅgāt | evañca sarvvakālamasyākāryajanakattvaprasaṅgaḥ | kuvindādīnāmapi tatsvabhāvasya karaṇādakārakasya vā | "tatsvabhāvattvādityādi hetuvindā"vuktamiti nehocyate | evantāvatkrameṇāsyārthakriyā na yujyate nāpi yugapat | tathāhi arthakriyānivarttanayogyasvabhāvādhyāsitamūrtiḥ sahaivāsāvataśca paścādapi tadrūpaviyogātkāryamutpādayedanyathodayānantaramevāsya kṣayaḥ syāt | na cāpyakṣaṇikattvenopagatasya sakṛt kāryamutpadyamānamupalabhyate kramasambhavadarśanāt | tadevamayamakṣaṇikaḥ padārthaḥ krameṇa yugapadvā na kāñcidapyadarthakriyāmātrāmaṃśatopi kṣamo nirvartayitumittyasattvamevāsya | yadi nāmārthakriyā sā na yuktā taktimityasattvamevāsya syādityāha | "arthakriyetyādi"<f.1ba5> | arthakriyāyāḥ sāmarthyantadeva lakṣaṇaṃ yasya sattvasyeti vigrahaḥ | ato'rthakriyāsāmarthyalakṣaṇātsattvādvyāvṛttamvyavacchinnaṃ | <p.8>"iti" śruterhetau | tasmādarthe vā | kathampunaridamavasīyate | arthakriyāsāmarthyaṃ sattvalakṣaṇamityata āha | "sarvve"<f.1ba5>tyādi | sarvveṣāṃ sāmarthyānāmupākhyā śrutiḥ | upākhyāyate anayeti kṛtvā tasyāviraho'bhāvaḥ | sa eva lakṣaṇaṃ yasya nirupākhyasya sa tathā khyāyate | atrāpīti śrutihetau | sarvvagrahaṇaṃ ghaṭādīnāmapi kṣaṇikattvenābhimatānāmviṣayabhedenārthakriyāsāmarthyanirvṛtterastīti teṣāmasattvavyavacchedāya | naivārthakriyāsāmarthyaṃ sattvalakṣaṇamapi tu sattāyoga iti cet | na | sattāyā abhā vāt | tadabhāvaścānyatra pratipādita iti nehocyate | sattāyāśca naiva sattvaṃ prāpnoti sattāyogābhāvāt | niḥsāmānyāni sāmānyānīti samayāt | na ca svayamatadrūpāḥ padārthātmānaḥ svabhāvāntarasamparkkamāsādayantopi tādrūpyampratipadyante | sphaṭikābhrapaṭalādaya ivajavākusumādirūpamiti yaktiñcidetat | tatvetāvadevābhidhānīyaṃ | "sarvvasāmarthyavirahalakṣaṇaṃ nirupākhyami"<f.1ba6>ti taktimanenopākhyāgrahaṇeneti cet | sūktametatsarvvasāmarthyarahitasya tu sāmarthyanibandhanasya kasyacidapi śabdasyāvṛtterasadvyavahāraviṣayattvakhyāpanāya | saṃjñāyāścānugatārthattvasiddhyarthamidamuktamiti gamyate | yadi tvevaṃ sādhyaviparyaye hetotbādhakapramāṇopadarśanaṃ na kriyate tataḥ kiṃ syāditicedāha | evaṃ " sādhanasya sādhyaviparyaye bādhakapramāṇānupadarśane "<f.1ba6> satyanivṛttirevāśaṃkāyā iti sambandhaḥ | kā punaḥ sā śaṃkā | sa kṛtako vā syānnityaścaivaṃ prakārā |

[8,1]

nanu vipakṣahetorvṛttirnopalabhyate tatkathamanivṛttirityāha | "adarśane <f.1ba6> pi"vṛtterasya sādhanasyākṣaviparyaye sādhyasya hayupaskāraḥ | kimityevamapyanivṛttirityāha | " virodhābhāvādi"<f.1ba6>ti | sādhanasādhyavipakṣayoriti śeṣaḥ | ayamasyābhiprāyo yadi sādhanasya sādhyaviparyasya ca parasparamvirodhaḥ siddhaḥ syāt | bhavedadarśanamātre te anyathā bādhakāsiddhau saṃśayo durnnivāraḥ syādityāśaṅkyāha | na ca naiva sarvvānupalabdhirbādhikā pratiṣedhikā yuktetyupaskāraḥ | kasya bhāvasya sattvasya sādhyaviparyayehetoriti śeṣaḥ | prakaraṇādvaitad gamyata eva | idamuktambhavati | vyāpakānupalabdhireva sahabhāva <p.9> bādhate hetoḥ sādhyābhāvena | yathā pratipāditamprāk | " nāpyadarśanamātrādvyāvṛttirviprakṛṣṭasarvvadarśino'darśanasyābhāvāsādhanādi"<f.1ba7>tyādinā | tasmātsūktamanyathā bādhakāsiddhau saṃśayo durnnivāraḥ syāditi | anena pūrvvoktameva smārayati | evañcai tadarthavat | abhāvasādhanasyādarśanasyāpratiṣedhādityuktaṃ | tatra bhavetkasyacidāśaṃkā kimanenābhāvasādhanasyeti viśeṣaṇena yāvatā sarvvamevādarśanamabhāvasādhanamityatastadāśaṅkāvinivṛttyarthamidamāha | "na cetyādi"<f.1ba11> | atra ca śabdo hi śabdārthe pratipattavyaḥ | tasmiṃnaiva vā'vadhāraṇe vyākhyānantu pūrvvavat |

[9,1]

nanu ca bādhakasyaiva pramāṇasya kramākramāyogasyāsāmarthyena vyāptirna siddhā tatkathaṃ tatsvayaṃ asiddhavyāptikaṃ sadaparasya sattvāderhetorvyāptisādhane paryāptaṃ | pramāṇāntareṇa tatra vyāptiḥ sādhyata iti cet | saiva tarhīyamanavasthādoṣādivānubadhnātīti kadācitparo brūyādityāśaṅkya sarvvamidamāha | "tatretyādi"<f.1ba11> | tatra śabdo vākyopanyāsārthaḥ | sāmarthyaṃ yadvastulakṣaṇaṃ "tatkramākramayogena vyāptaṃ siddhaṃ" | yatra sāmarthyaṃ tatra kramākramābhyāmarthakriyayābhavitavyamityanenākāreṇa tadeva kuta iti cedāha | "prakārāntarāsagbhavāt"<f.1ba11> | yasmādanyat kramākramavyatiriktaṃ prakārāntaraṃ nāsti | tasmādyatredaṃ sattvalakṣaṇamarthakriyā sāmarthyaṃ tatrāvaśyaṃ ca kramākramābhyāmarthakriyayā bhavitavyaṃ | nanu ca kramākramābhyāmanyo rāśi<p.10>rnāstītyetadeva kathaṃ siddhaṃ | kramākramayoranyonyaparihārasthitalakṣaṇattvena tṛtīyaprakāravyatirekatvāt | bhāvābhāvavaditi brūmaḥ | bhavatvevaṃ sa tu kramayaugapadyarūpa eveti kuta iti cet | kastaharyanyo bhavatu | kaścid bhavediti cet | kimarthantarhi mahatyanarthasaṅkaṭe patitosi yadidantayā tadrūpābhidhānepyasamarthosi | yadi nāma sāmarthyaṃ kramākramayogena vyāptaṃ siddhaṃ tathāpikiṃ siddhamiti cedāha | tena sāmarthyasya kramākramayogena vyāptatvena "vyāpakasya dharmasya" kramākramayogasyānupalabdhiḥ <f.2a1> | "akṣaṇike" padārthe'bhyupagate "sāmarthyaṃ bādhate" nirākarotītyarthaḥ || tathā hyayaṃ kramākramayogastasya sāmarthyasya vyāpakaḥ | tataścāsya nivṛttāvaśyameva sāmarthyasyāpi nivṛttiranyathā'yamasya vyāpaka eva na prāpnoti | yasmāttadvādhate iti tasmā "tkramayaugapadyāyogasya" vyāpakābhāvasya karmabhūtasya "sāmarthyābhāvena"vyāpyābhāvena karttṛbhūtena vyāptisiddheḥ kāraṇānnānavasthāprasaṅgaḥ |

[10,1]

evaṃ svabhāvahetoḥ sādhanāṅgasamarthanamabhidhāyādhunā nigamayati | "evami"<f.2a1>tyādinā | evañca yadi na samarthanaṃ kriyate tadeva tadvādinaḥ parājayamāvahatīti prākpratijñātamevāyojayati | "tasyāsamarthana"<f.2a2>mityādinā | kasmādevaṃ prārabdhārthāsādhanāditi | na hyasamarthitaṃ sādhanamārabdhamarthaṃ sādhayituṃ samarthaṃ | vivādābhā vaprasaṅgāt | tathāhi sārvvajñajñānasādhane saṃskārotkarṣabhedena sambhave prakarṣaparyantavṛttayaḥ prajñādayo guṇāḥ sthirāśrayavartti sakṛdyathākathaṃcidāhitaviśeṣaṃ vināheturātmanīti | yadi tarhi bādhakapramāṇopadarśanena hetorvyāptiḥ prasādhyate | tathā sattyanavasthā bhavataḥ prāpnotītyāśaṃkāpanodanāya pūrvvapakṣamāracayannāha | "atrāpī"<f.1ba9>tyādi | atreti bādhake pramāṇe | adarśanamapramāṇayatastava nādarśanamātrāddhetorvyatirekaniścaya ityanenākāreṇa na kevalaṃ maule hetāvityapi śabdaḥ kiṃ pūrvvasyāpi maulasya hetoravyāptiḥ prāpnotīti kriyāpadaṃ | kiṅkāraṇaṃ | kramayaugapadyāyogasya vā sāmarthyena vyāptyasiddhaḥ | tathāhi yadyadarśanamātreṇa na vyatirekaniścayastathā sati kramayaugapadyāyogaśca bhaviṣyati sallakṣaṇaṃ sāmarthyañca bhaviṣyati | ko'nayorvirodha ityatraiva bādhake pramāṇe vyāptirna siddhā | yadi nāmātrana siddhā maulahetāvetadvalena vyāptiḥ setsyatīti cedāha | pūrvvasyāpi maulasyāpi hetoravyāptiḥ prāpnotītyadhyāhāraḥ | tathāhi na svayamapramāṇakaṃ bādhakaṃ pramāṇamanyasya pramāṇamupakalpayi<p.11>tumalaṃ prāmāṇyaprasaṅgāt |

[11,1]

yadyevamatrāpi tarhi vyāpake pramāṇe'nyena vyāpakena pramāṇena vyāptirniścīyata ityāha | "ihāpi"<f.1ba9> na kevalaṃ maulahetāvityapināha | punaḥ sādhanopakrame satyanavasthā bhavet | tathāhi yattadvādhake pramāṇe vyāptiprasādhanārthaṃ bādhakaṃ pramāṇamucyate | tatrāpi vyāptiranyena bādhakena pramāṇena sādhyā | yasmānna tadapi svayamapramāṇamitarasya prāmāṇyaṃ karttu samarthamityetattatrāpi śakyamvaktuṃ | tasyāpyanyenavyāptiḥ sādhyata iti cet | yadyevaṃ tatrāpīyameva vārtteṃtyanavasthā bhavatastathā sati prasajati | evaṃ samāracitapūrvvapakṣaḥ sāmpratamatra pratividhānamāha | " nābhāvasā dhanasye"<f.1ba10>tyādi | vyatirekasādhanattvenetyupaskāraḥ | idamuktambhavati | na sarvvamatrādarśanaṃ pratikṣipyate | vyatirekaniścāyakasya vyāpakānupalabdhisaṃjñakasyāniṣedhāt | kintvadarśanamātramiti | yadāha | " yadadarśanamviparyayamabhāvaṃ sādhayatī "<f.1ba10>"ti" | kasya hetoḥ kutra sādhyaviparyaye tadadarśanamasya hetorbādhakampramāṇamucyate | kasmādviruddhapratyupasthāpanāt asyeti varttate | tathāhi yasya kramayaugapadyābhyāmarthakriyāyogastasya sāmarthyalakṣaṇaṃ sattvaṃ nāsti | yathā bandhyātanayādīnāntathā vā kṣaṇikānāmapi kramayaugapadyābhyāmarthakriyā'yoga iti | kramākramābhyāmarthakriyā'yogādityayaṃ vyāpakānupalambhaḥ sattvādityasya hetorviruddhamasattvaṃ sādhyaviparyaye pratyupasthāpayadvādhakaṃ pramāṇamucyate | evañca kṛtakatvādāvapi yathāyogyamvācyaṃ |

[11,2]

kasmādviruddhapratyupasthāpanādasya tadvādhakampramāṇamucyata ityāha | " evaṃhi sa " hetuḥ sattvādilakṣaṇaḥ sādhyābhāve tasminnasanniti sidhyet yadi tatra sādhyābhāve bādhyate nirākriyatā kena svaviruddhena svarūpaviruddhenāsattvādineti yāvat | kimbhūtena pramāṇavatā pramāṇayuktena | kasmādevamasau tatrāsastidhyatītyāha | " anyathā tatra <f.1ba11> sādhyaviparyaye'sya hetorbādhakasyāsiddhau sattyāṃ saṃśayaḥ " | saṃśca syānnityaścetyādi durnivāraḥ syāditi śeṣaḥ | duḥkhena nivāryata iti durnivāro durnniṣedha ityarthaḥ | bādhakagrahaṇenātra viruddhasya pratyupasthāpakampramāṇaṃgṛhyate | vādhakapramāṇapratyupasthāpitamvā hetuviruddhaṃ | nanu cānupalabdhimātrādeva sādhyaviparyaye hetorvyāvṛttiniścayādasandigdho vyatireko bhaviṣyati | taktimucya se śaṅkāyā vyāvṛttiḥ | bādhakapramāṇānupadarśane tu sa eva na sidhyati tatkathamiyaṃ nivartteteti | yadi nāmeyamāśaṅkā na vyāvarttate | tataḥ kimityāha | tataḥ āśaṃkāyā<p.12> anivṛtte "ranekāntikaḥ syāddhettvābhāsaḥ"<f.1ba7> | kasmādvyatirekasyasādhyābhāve hetorabhāvalakṣaṇasya sandehātkāraṇātsandigdhavipakṣavyāvṛttikaḥ syāddhetvābhāsa ityarthaḥ |

[12,1]

kimpunaradarśanepyanivṛttirāśaṃkāyā yāvatā tadadarśanamabhāvaṃ sādhayatītyāha | "nāpyadarśanamātrādvyāvṛttiḥ"<f.1ba7> sādhyābhāve hetoḥ sidhyatīti vākyādhyāhāraḥ | apiśabdo yasmādarthe | mātragrahaṇamupalabdhilakṣaṇaprāptādarśanasya vyavacchedārthaṃ | kuta etat | viprakṛṣṭeṣu deśakālasvabhāvaviprakarṣaiḥ padārtheṣu cīnadāśarathipiśāca prabhṛtiṣu yadadarśanaṃ tasyābhāvāsādhanāt | kasyābhāvaṃ sādhayatīti cet | prakṛtattvādviprakṛṣṭānāmiti gamyate |

[12,2]

nanu samāsāditasakalapadārthavyāpi jānāti sa yasyādarśanamabhāvamviprakṛṣṭānāmapi sādhayati tatkathamidamuktamityāha | "asarvvadarśina"<f.1ba7> iti | sarvvandraṣṭuṃ śīlamasya tato nañā samāsaḥ | kasmāttasyāpyadarśanamabhāvanna sādhayatīti | arvvāgdarśanena puṃsā satāmapi keṣāñcidarthānāmviprakṛṣṭānāmadarśanāt | idamāgūritaṃ | neha sarvvadarśidarśanaṃ samastavastusattāṃ prāpnoti | yena tannivarttamānamarthasattāmvṛkṣavacchiṃsapāṃ nivarttayed bhedāt | nāpi tattasyāḥ kāraṇaṃ yena vahnivaddhūmaṃ nivarttamānaṃ nivarttayet | tadabhāvepi bhāvāditi | bādhakaṃ punaḥ pramāṇamityādi | atra kecidevaṃ pūrvvapakṣayanti | kimpunarbādhakaṃ pramāṇaṃ yasyopadarśanena maulasya hetorvyāptipra tītirbhavatītyāha | "bādhaka" mpuna <f.1ba7> rityādi | teṣāṅkathamatra vyāptisādhanamviparyaye bādhakapramāṇopadarśanaṃ yadi na sarvvaṃ satkṛtakaṃ vā pratikṣaṇamvināśi syādityādinā'traivaprāgarthasyābhihitattvātpunaruktadoṣaprasaktirna bhavatīti cintyametat tairevetyalaṃ paradoṣasaṃkīrttanena | tasmādanyathā pūrvvapakṣyate | yasyāpi tarhi bādhakampramāṇamasti tasya kathamayamadoṣa ityata āha | "bādhakaṃ punaḥ pramāṇaṃ"<f.1ba7> pravarttamānamasāmarthyamākarṣatīti kriyāpadaṃ | kīdṛśamasallakṣaṇaṃ | kathaṃ pramāṇaṃ yasya padārthasya kramayaugapadyāyogaḥ | arthakriyāyā ityadhyāhāryaṃ | na tasya kvacitkārye sāmarthyaṃ yathā nabhastalāravindasyetyadhyāhāryo dṛṣṭāntaḥ | asti cākṣaṇike bhāve sa kramayaugapadyābhyāmarthakriyāyā ayoga ityevampravarttamānaṃ | tataḥ kiñjātamiti cedāha | "tena"<f.1ba8> kāraṇena yena tatpravarttamānamasallakṣaṇamasāmarthyamākarṣayati | yatsatkṛtakamvā tadanityameveti sidhyati |

[12,3]

evamapi kiṃ siddhambhavatītyāha | "tāvatā" ca vādhakapramāṇopadarśanamātreṇa"sādhana"<p.13>"dharmamātrānvayaḥ"<f.1ba8> sidhyatīti varttate | kenetyāha | sādhyadharmasya karttari ceyaṃ ṣaṣṭhī pratipattavyā | tena sādhyadharmeṇa sādhanadharmamātrasyānapekṣitahetvantaravyāpārasyānvayaḥ sidhyatīti vākyārthaḥ santiṣṭhate | natvevaṅkaraṇīyaṃ sādhanadharmamātreṇānvayaḥ sādhyadharmeti | evaṃ hi sādhyameva hetunā 'vinābhūtaṃ jātaṃ na heturiti hetoragamakattvambhavet | tataśca ko guṇo labhyata ityāha | " svabhāvahetulakṣaṇañca siddhambhavati "<f.1ba9> tāvatā ceti varttate | svabhāvahetulakṣaṇañca tadbhāvamātrāddharminisvabhāvo pi pratyayābhāve'punaryatnāpekṣitattvāt | kaladhautamalaviśuddhivadityevamādayo hetavaḥ pratilabdhasāmarthyātiśayāḥ santyeva te ca yadyasamarthitā eva jñāpyasamarthaṃ jñāpayeyustadā jaiminiprabhṛtīnāṃ vivādābhāva eva bhavet | nanvetadeva na sambhāvyate | yatparamārthataḥ samarthasyāpi hetorabhidhāne nigrahārho'sāvityāśaṅkāyāṃ svābhiprāyaṃ prakaṭayati | vastutaḥ samarthasya hetorupādānepi sāmarthyapratipādanāditi | ayamasya bhāvo yadi nāmānena paramārthataḥ samartho heturupāttastathāpi tasya sāmarthyaṃ "sādhanāṅgāsamarthanānna"pratipāditamaneneti asamarthakalpa evāsau | na hyarthasya parārthānumāne guṇadoṣāvadhikriyete | kintarhi vacanasya vakturayathārthābhidhānenopālambhāt | ata eva yatrāpyarthasya guṇadoṣāvadhikriyete tatrāpi vacanadvāreṇaiva | evametadabhyupagantavyamanyathā kṣaṇikaḥ śabda ityetāvanmātrameva pratijñāvacanamabhidhāya sthātavyaṃ | tathābhidhānādevābhimatārthasiddheriti || 0 ||

[13,1]

evaṃ svabhāvahetāvupadarśya sādhanāṅgasamarthanamidānīṅkāryahetāvāha | "kāryahetāvapī"<f.2a2>tyādinā | kimpunastadityāha | "yatkāryaṃ liṅgaṃ" dhūmādisaṃjñakaṃ "kāraṇasya" dahanādeḥ "sādhanāyopādīyate"<f.2a3> | tasya dhūmādestena dahanādināsaha kāryakāraṇabhāvaprasādhanaliṅgiliṅgayorhetuphalabhāvasādhanameva yattadeva kāryahetau sādhanāṅgasamarthanamityarthaḥ | kena punastayoḥ kāryakāraṇabhāvaḥ prasādhyata ityāha | "bhāvābhāvasādhanapramāṇābhyā"<f.2a3>miti | bhāvābhāvau kāryakāraṇayoḥ sadasatte tayoḥ sādhane te ca te pramāṇe ceti vyu tpattikramaḥ | sādhanaśabdaśca karaṇasādhanaḥ bhāvābhāvasādhanapramāṇe ca pratyakṣānupalambho yathākramaṃ | kathampunaḥ pratyakṣānupalambhābhyāṃ kāryakāraṇabhāvaḥ prasādhyata ityāha | yathe<p.14><f.2a3> tyādi | idandhūmādisaṃjñakaṃ kāryamasmindahane sati bhavati | upalabdhilakṣaṇaprāptaṃ sadanupalabdhaṃ prāgiti vākyaśeṣaḥ kāryaḥ | anyathā dahanasya tatra dhūme vyāpāra evana kathitaḥ syāt dahanasannidhānātprāgapyetadāsīdityāśaṅkāsambhavāt | yathoktānupalambhagrahaṇe tu naiveyamavatarati | ata eva ca " pramāṇaviniścayā " dāvapyevamevābhihitamiti | anena ca pratyakṣapramāṇavyāpāra uktaḥ | tathāhi asminsatīdaṃ bhavatīti pratyakṣeṇaitad gamyate | sampratyanupalambhasya vyāpāraṃ nirdidikṣurāha | "satsvapī"<f.2a3>tyādi | tasmāddahanādanyeṣu vidyamāneṣvapi | tathā tasya dhūmasya hetuṣvindhanānilādiṣu samartheṣu satsvapīti varttate | cakāraścātra luptanirdiṣṭaḥ pratipattavyaḥ samartheṣu ceti | tasya dahanasyābhāve na bhavati | idamityadhikṛtaṃ | iti evamityasyārthe varttate vyavacchede vā | tadanena gavāśvādīnāṃ taddeśakālasannihitānāmapi dhūmajananaṃ prati kāraṇattvanniṣiddhaṃ | yato yadi te gavāśvādayastasya kāraṇambhaveyustadā vyatītepyagnau teṣāṃ sannihitattvād dhūmotpattiprasaṅgaḥ | indhanādikāraṇāntarāpekṣāste tasya janakā bhavanti tatoyamaprasaṅga iti cet | yadyevaṃ tepi tatra sannihitā eveti na vyāvarttate prasaṅga iti dahanamapi sahakāriṇamapekṣya taṃ janayanti tato na yuktamidamiti cet | nanvevaṃ satyāyātandahanasya dhūmortpattiṃ prati kāraṇattvaṃ | taktimidamucyate pūrvvāparavyāhataṅga vāśvādaya eva tasya kāraṇanna dahana iti | astu tarhi tasyāpi dahanasya kāraṇattvaṅgavāśvādīnāmapīti cet | na yuktametat | tatra vyatirekagaterdurghaṭatvāt | tathā hyapagateṣvapi gavādiṣu sati ca dahane tatrendhanādikalāpe bhavatyeva hutabhugdhetorutpattiḥ | yataḥ kāraṇaprabandhaṅkāryaprabandhañcāśritya hetuphalabhāvaścintyate bhāvānāṅkāraṇaprabandhapūrvvaḥ kāryaprabandha iti | tattu kṣaṇabhedaṃ | nahi samāsāditajñānātiśayānāmayaṃ pūrvvaḥ kṣaṇo'yamuttara iti viśeṣāvalambi jñānamudeti | arvvāgdarśibhiścādhikṛtya pramāṇalakṣaṇaṃ praṇayitaṃ kṛpāvadbhiḥ | yathoktaṃ sāṃvyavahārikasyaitat pramāṇasya rūpamuktamatrāpi pare vimūḍhā visamvādayanti lokamiti | vāsagṛhādiṣu tarhi dahanābhāvepi dhūmasadbhāvādvyabhicāra iti cet | bhūtasyāpi dahanaprabandhapūrvvakattvamastyeva | sākṣātpāramparyakṛtastu viśeṣaḥ | avayanti ca vicchinnāvicchinnadarśanaprabandhayorddhūmaprabandhayorvāsagṛhādirasavatīpradeśādibhāvinoḥ sphuṭameva bhedamvicitrabhāvasvabhāvavivekābhyāsabalopajātavidagdha<p.15>buddhaya iti bhedenāpyanumānamaviruddhamata eva deśakālādyapekṣamanumānaṃ kāryahetau viruddhakāryopalambhe coktaṃ | iṣṭamviruddhakāryepi deśakālādyapekṣaṇaṃ | anyathā vyabhicāri syād gatyevāsīta  sādhanaṃ || 2 iti |

[15,1]

athāpi kaścidvividhabhāvabhedapravicayacāturyātiśayaśalākonmīlitaprajñācakṣuṣṭvādayaṃ jvalanajanito dhūmo'yaṃ dhūmajanita iti vivecayati | tathāpi na sutarāṃ vyabhicāraḥ | tathāhi nāgnijanyo dhūmo dhūmād bhavati nirhetukattvaprasaṅgāt | tathā ca yaduktaṃ | ataścānagnito dhūmo yadi dhūmasya sambhavaḥ | śakramūrdhnastathāstasya kena vāryeta sambhavaḥ || 3 ityādi

[15,2]

tadasāramityapyupekṣate | tasmānna teṣāṃ gavāśvādīnāṃ tatrakāraṇattvamastīti niścayaḥ samādhīyatāṃ | ataśca dahana eva tasya kāraṇaṃ nāśvādaya iti sthitametat | tathā ca dahanasya kāraṇattvaṃ yojitamanvayavyatirekābhyāṃ yathoktaprakārābhyāmevamiṃdhanādisāmagryāḥ sarvasyāḥ kāraṇaṃ yojayitavyaṃ | yadi vaikavākyatayaiva vyākhyāyate | satsvapi tasmāddahanādanyeṣu samartheṣu taddhetuṣviṃdhanādiṣvasyābhāve na bhavatīti | gavāśvādīnāṃ tvahetuttvamvyatirekābhāvatayā yathoktena vidhinā boddhavyaṃ |

[15,3]

nanu caitadeva yuktamvaktuṃ tadabhāvena bhavatītyatha kimarthaṃ satsvapi tadanyeṣu samartheṣu taddhetuṣvityucyata iti cedāha | "evaṃ hī"<f.2a4>tyādi | yasmādevaṃ satsvapītyādinā'bhidhīyamāno'sya dhūmasya tatkāryatvamagnikāryattvaṃ samarthitaṃ niścitamasandigdhambhavati | anyathā yadyevaṃ nopadarśyate | kevalaṃ tadabhāvena bhavatītyupadarśyate tadā tadabhāvena bhavatītyupadarśane kriyamāṇenyasyāpi tu gavāśvāderindhanādeśca tatrāgniśūnyabhūbhāge'bhāve sati sandigdhamasyāgneḥ sāmarthyambhavatīti kutaḥ kāraṇabhāvaniścaya iti samudāyārthaḥ | tata evāha | " satsu hi samartheṣu taddhetuṣu <f.2a3> kāryānutpattiḥ kāraṇāntaravikalpaṃ sūcayatī " ti sandigdhamasyānyathā sāmarthyamityetadevānya "ttatretyā"<f.2a4> dinā sūcayati | tatra dhūmāśvakārye'nyadevāśvādi | yadindhanādisamarthantadabhāvāttanna bhūtandahanaśūnyadeśe | asya svabhāvāttanna jātamiti kutoyaṃ niścaya ityarthaḥ |

<p.16>

[16,1]

yadyanyattatra samarthantada bhāvāttanna jātametannivṛttau nivṛttistarhyasya kathamiti cedāha | "etannivṛttāvityā<f.2a5>di" | etasyāgnernnivṛttau dhūmanivṛttiryeyaṃ dhūmasya sā yadṛcchāsamvādaḥ | " kākatālī " yanyāyenetyarthaḥ | yadā tu satsvapīti kriyate tadā sarvveṣāṃ tatra sannipātādetasyaiva nivṛttāvasya nivṛttiriti niścayānna yadṛcchāsamvāda ityabhiprāyaḥ |

[16,2]

kimvadetannivṛttau nivṛttiryadṛcchāsamvāda ityāha | "mātṛvivāha"<f.2a5>ityādi | māturvivāha ucita ācarito yasmindeśe sa tathā | tato deśaśabdena saha viśeṣaṇasamāsaḥ | tatra sa ca janmāśrayattvādupacārāt | janma utpattiryasya tasya "pārasīka" deśabhāvi na yāvat | deśāntare "mālavakā" dideśe yathā'bhāvo mātṛvivāhābhāve yadṛcchāsamvādastadvadatrāpi | tathāhi mṛdviśeṣābhāvāddeśāntare tasyābhāvo na tu mātṛvivāhābhāvāditi kākatālīyastadabhāve tasyābhāva iti | evañcaitat |

[16,3]

athavā anyathā vyākhyāyate | yathedaṃ dhūmādikāryamasminnagnīndhanādikāraṇakalāpe sati bhavati | vākyādhyāhārastu pūrvvavatkāryaḥ | tasya prayojanaṃ tadevāvagantavyaṃ | idampratyakṣavyāpārasaṅkīrttanaṃ | satsvapītyādinā'nupalambhasya tadanyeṣu punastasmādagnyādikāraṇakalāpāt | anyeṣu gavāśvādiṣu samartheṣu taddhetuṣvasyāgnyādikāraṇakalāpasyābhāve na bhavati | etacca paramatāpekṣamuktaṃ | na tu teṣāntaddhetuttvamasti | yadi punaste tasya hetavaḥ syustadā tatkalāpasannidheḥ prāgapi paścādiva dhūmotpādaprasaṅgaḥ | tatsāpekṣatayā tatkṛtakattvaṃ teṣāmiti cet | āyātaṃ tarhi tasya kalāpasya kāraṇattvaṃ |

[16,4]

bhavatu tarhyubhayorapi na naḥ kācit kṣatiriti cet | na | vyatirekagatastatra durghaṭatvādityuktaṃ | yathā'pagateṣvapi sarvveṣu teṣu tasmiṃ kalāpe sati bhavatyeva tasya sambhava iti tadabhāve na bhavatīti vācyaṃ | tatkimarthaṃ satsvapītyādyuktamiti cedāha | "evaṃ hī <f.2a4> tyādi" | anyathā tasya kalāpasyābhāve na bhavatītyupadarśane tasyāpi gavāśvādestatrābhāve satisandigdhamasya kalāpasya sāmarthyambhavet | yato'nyad gavāśvādi tatra śaktaṃ tadabhāvāttanna bhūtametasya kalāpasya nivṛttau nivṛttiryadṛcchāsamvādaḥ śeṣaṃ pūrvvayat |

<p.17>

[17,1]

evāṅkāryakāraṇabhāvaniścayopāyavidhimuktvā prakṛtamupasaṃharati | " evami"<f.2a5>tyādinā | evaṃ yathoktena vidhinā taddhūmādi tasya vahnyādeḥ " kāryaṃ samarthitaṃ " niścitaṃsidhyati bhavati | yadevāsamarthitamasandigdhaṃ sidhyati niścīyate | athavā evaṃ pratyakṣānupalambhābhyāṃ samarthitaṃsattattasya kāryaṃ sidhyati |

[17,2]

yadi nāma sidhyati tat kibhityāha | "siddhaṃ sat svasambhavena" ātmasannidhānena "tatsambhavaṃ" tasya kāraṇasya sannidhānaṃ sādhayati <f.2a6> | deśakālādyapekṣayetyādhyāharttavyaṃ | etaduktambhavati | kāryakāraṇabhāvaniścayāstiddhaṃ tadutpattilakṣaṇa prativastu yatraivamatādṛśa upalabhyate tatraiva svasattāmātreṇa deśakālādyapekṣayā tat svakāraṇaṅgamayatīti | kiṃkāraṇamityāha | " kāryasya kāraṇāvyabhicārādi"<f.2a6>ti | anyathā hi tattasya kāryameva na syāt | tadvyabhicārāt | nahi yadvyatirekeṇayad bhavati tattasya kāryaṃ yuktaṃ | kuṇḍalamiva keyūrasyetyabhisandhiḥ |

[17,3]

nanu yadi nāma dhūmo'gnikāryattvanna vyabhicarati | anyasya tvaṅkurādeḥ svakāraṇaireva bījādibhiravyabhicāra iti kuta etadityāha | "avyabhicāre ce"<f.2a6>tyādi | i damuktambhavati | yadā dhūmasya svakāraṇāvyabhicārastadutpatteḥ siddhastadā bījādibhirātmīyaiḥ kāraṇaiḥ sahāṅkurādīnāṃ sarvvakāryāṇāṃ sadṛśo'vyabhicāranyāyaḥ | tathāhitepi yathoktaprakārābhyāṃ pratyakṣānupalambhābhyāṃ tatkāryatayā siddhāḥ santastadavyabhicāriṇaḥ siddhyanti | etatsādhanāṅgasamarthanaṃ kāryahetau | etadviparītañcāsamarthanaṃ | tadvādinaḥ parājayādhikaraṇamiti darśayannāha | "evami"<f.2a6>tyādi | evamiti pratyakṣānupalambhābhyāṃ yathoktaprakārābhyāṅkāryahetāvapi na kevalaṃ pūrvvoktena prakāreṇa svabhāvahetāvasamarthanamvādinaḥ parājayasthānamityapi śabdaḥ | kasmādevamityāha | "asamarthita"<f.2a7>mityādi | asamarthite tasminkāryakāraṇabhāveliṅgaliṅginorliṅgasya vā tatkāryattve ārabdhārthāsiddheriti kriyāpadaṃ || ārabdho'rthaḥ kāraṇasya sattāsādhanaṃ | tasyāsiddhestatparājayasthānamitiprakṛtena sambandhaḥ |

[17,4]

etadeva kuta ityāha | "arthāntarasya"<f.2a7> dhūmāderbhāve sattve tasyā<p.18>nyāderbhāvaniyamābhāvāt | niyamagrahaṇaṃ yadṛcchāsamvādanirāsārthaṃ | arthāntarasyāpi tadbhāve pratibaddhasvabhāvasya bhāve bhavatyeva tadbhāvaniyama ityata āha | "tadbhāvāpratibaddhasvabhāvasye"<f.2a7>ti | tadbhāve'gnyādibhāve'pratibaddho'nāyattaḥ svabhāvo'syeti vigrahaḥ | etaccārthāntarasya bhāve tadbhāvaniyamābhāvādityetasya kāraṇamavagantavyaṃ | prayogaḥ punaryo'rthāntarabhūto yasminna pratibaddhasvabhāvastasya bhāve na tadbhāvaniyamaḥ | tadyathā nūpurasya bhāve mukuṭasya | arthāntarabhūtaścāyaṃ dhūmādirapratibaddhasvabhāvastasminnagnyādāviti vyāpakānupalabdhiḥ | vyāpakaviru ddhopalabdhividhinā vā hetvarthakalpanātadbhāvāpratibaddhasvabhāvattvameva kuta ityāha | "kāryattvāsiddhe"<f.2a7> riti | etatpunarasamarthite tasminni ti boddhavyaṃ | tat ca paramārthatastena kāryaheturevopāttasttadyadi nāma tatkāryantena na samarthitaṃ tathāhi kathamasau nigṛhīta ityāha | " vastutaḥ kāryasyāpyupādānapratipādanādi"<f.2a8>ti tatkāryatvasyeti viśeṣaḥ || 0 ||

[18,1]

evaṃ kāryahetāvapi sādhanāṅgasamarthanamabhidhāyānupalabdhāvāha | " anupalabdhāvapi samarthana "<f.2a8>miti sambandhaḥ | sādhanāṅsyetyadhyāhārya | kiṃ punastadityāha | anupalabdhisādhanaṃ | kiṃ yasya kasyacinnetyāha | " upalabdhilakṣaṇaprāptasyeti "<f.2a8> | dṛśyasvabhāvasya nānyasyeti yāvat | upalabdhirjñānaṃ | upalabdhiśabdasya bhāvakaraṇasādhanatayā jñānaparyāyattvāttasyā lakṣaṇaṅkāraṇaṃ | lakṣaṇaśabdasya karaṇasādhanatvena kṛtakābhidhāyittvāt | tacca pratyayāntarasākalyaṃ svabhāvaviśeṣaśca | tadvyāptasyānupalabdhiḥ | tasyāḥ sādhanaṃ pratipādanamiti vyutpattikramaḥ |

[18,2]

kathamevaṃvidhasyānupalabdhiriti cet | "nodyate tasya tatraivet" yapitvanyatra tajjātīyasya | kasya punarevaṃ vidhasyānupalabdhiḥ prasādhyata ityāha | "pratipattuḥ"<f.2a9> prativādinaḥ | yadi copalabdhilakṣaṇaprāptāḥ piśācādayopi bhavanti <p.19> tajjātīyānāṃanyeṣāmprabhāvavatā vā | taktinteṣāmapyanupalabdhisādhanaṃ sādhanāṅgasamarthanambhavati | netyāha | pratipattuḥ | etaduktambhavati | ya evāsau pratipādyastasyaiva yadupalabdhilakṣaṇañcāyāti tasyaivānupalabdhisādhanaṃ nānyasyeti | kiṃ punaḥ kāraṇamevamprakārasyaivānupalabdhisādhanaṃ | nānyasyetyāha | " tādṛśyā evānupalabdherasadvyavahārasiddheriti "<f.2a8> | a nupalabdhilakṣaṇaprāptānupalabdheḥ saṃśayahetutayā agamakattvāditi bhāvaḥ | asadvyavahārasiddheriti vacanamasadvyavahāra eva tayā sādhyate na tvabhāvaḥ svabhāvānupalabdheḥ svayamabhāvarūpatvāditi pradarśanārthaṃ | asadvyavahāragrahaṇañcopalakṣaṇārthaṃ | tenāsajjñānaśabdāvapi grāhyau | etatpunaḥ kuto'vasīyate iti cedāha || " anupalabdhilakṣaṇaprāptasyārthasya pratipattuḥ pratyakṣaṃ tadevopalabdhistasyānivṛttāvapi satyāmabhāvāsiddheḥ "<f.2a9> | abhāvagrahaṇamabhāvavyavahāraśabdajñānopalakṣaṇaṃ | upalabdhilakṣaṇañca jñānaparigraheṇa tatpramitavastuvyudāsāya | kā punariyamupalabdhilakṣaṇaprāptiryadyogādupalabdhilakṣaṇaprāpta ityucyata ityāha | "tatretyādi"<f.2a9> | tatra śrutivacanopanyāsārthā | svabhāvaviśeṣaḥ | kimiyadeva | netyāha | kāraṇāntarasākalyañca | tasmātsvabhāvaviśeṣādyānyanyānikāraṇānīndriyamanaskārādīni tāni kāraṇāntarāṇi teṣāṃ | sākalyaṃ sāmagryaṃ | svabhāvaviśeṣāpekṣayā samuccayārthaścakāraḥ | kaḥ punarayaṃ svabhāvaviśeṣa ityāha | "svabhāva ityādi"<f.2a9> | yadyayaṃ trividhena viprakarṣeṇa vyavadhānena deśakālasvabhāvalakṣaṇena na viprakṛṣṭaṃ merurāmasurādirūpavat svabhāvaviśeṣa ucyate | tameva spaṣṭayati | "yadi"<f.2a10>tyādinā | na ātmarūpo'nātmarūpaḥ pararūpa ityarthaḥ | sa cāsau pratibhāsaśca tasya viveko'bhāvastenākāreṇa yatpratipattuḥ pratyakṣantatrāpratibhāsituṃ śīlaṃ yasya rūpasya svabhāvasya tadrūpantathoktaṃ | athavā rūpaśabdena saha viśeṣaṇasamāsaḥ kāryaḥ | satyupalambhapratyayāntarasā kalya ityupaskriyate | yaḥ sajātīyavijātīyarahitenātmanā pratibhāsate svajñāne tadanyakāraṇasamavadhāne sati sa svabhāva iti yāvat | tādṛśa iti trividhaviprakarṣāviprakṛṣṭarūpaḥ padārthastathā'nātmarūpapratibhāsavivekena pratipattṛpratyakṣapratibhāsenāśayenānupalabdhaḥ sa na asadvyavahārasya viṣayo bhavati | asadvyavahārapratipattiyogyo bhavatītyarthaḥ | vidyamānopīndriyasyālokasya manaskā<p.20>rasya vā'bhāvānnopalabhyate tādṛśastatkathamasadvyavahāraviṣayo bhavatīticedāha | "satsvanyeṣūpalambha"<f.2a10> kāraṇeṣviti |

[20,1]

nanvaviprakṛṣṭopi ghaṭādirupalambhakāraṇāntarasamavadhānepi ca santānavipariṇāmāpekṣatvānnopalabhyate | nahi hetvantarasannidhānamiti svaphalotpādanānuguṇaḥ pariṇāmo bhavati kāraṇasya | tathāhi satyāmapi pṛthivībījajalādisāmagryāmatibahunaivakālena tālabījasya svakāryodayānukūlā pariṇatirbhavati | śaṇādibījasya tvanantarameva tathātrāpi bhaviṣyatīti | kiñcānyatprabhāvavatāyoge piśācamāyākārādinā'dhiṣṭhito bhavati yadāyaṃ bhāvastadā vidyamānopi nopalabhyate tatkathamuktaṃ tādṛśaḥ satsvanyeṣūpalambhakāraṇeṣvanupalabdho'sadvyavahāraviṣaya iti | nūnambhavā "nnyāyavindā"vapyakṛtapariśramaḥ | tathāhi atroktaṃ " svabhāvo yaḥ satsvanyeṣūpalambhakāraṇeṣu sanpratyakṣa eva bhavatī " ti | yaścāyaṃ santānapariṇāmamapekṣate yaśca prabhāvavatādhiṣṭhitaḥ sa svabhāvaviśeṣa eva na bhavati | sakalatadanyopalambhapratyayasamavadhānepi svarūpaviṣayopalambhajanakatvāttathaivaṃvidhasya pi śācādisvabhāvāviśiṣṭarūpasyābhāvavyavahāraviṣayatā sādhyate | kintarhīndriyāṇyupalambhapratyayāntarasannidhāne yaḥ sanpratyakṣa eva bhavati tasya | naivantarhi sarvathā'bhāvaḥ sādhito bhavatīti cet suṣṭvanukūlamācarasi | yato'nantaramevoktaṃ | " ya evāyamanupahatendriyādisākalye darśanapathamupayāti | tasya " ca tatsākalye'nupalambhesya ca vyavahāraviṣayatā sādhyate na tu piśācādisvabhāvāviśiṣṭarūpasyeti | na ca tathāvidhasyāpi sakalatadanyopalambhapratyayasamavadhāne'nupalabdhasyāstitvaṃ yuktamanupalabdherevāyogāt | upalambhajanane kasyacidapekṣaṇīyasyābhāvāt | " pramāṇaviniścaye " tu spaṣṭīkṛtamevedaṃ | " na kāryakāle'bhāvapratipatte " rityādinā | etenaiva yadekenāvaśyaṃ sāmagrisākalyepi pariṇāmastālagaṇabījavadityādinā sa tamatiśayavat matimato manāgapyanavagacchantaścodyacuñcavaścocudustatra sarvaṃmayaṃ duḥsthitaṃ veditavyamityalamapratiṣṭhitabālapralāpairiti viramyate | tasmādupalabdhilakṣaṇaprāptānupalabdhirevābhāvavyavahārasādhanīti sthitametat | yataścaitadevaṃ tatastasmātkāraṇādanyathā sati liṅge samavāya upalabdhilakṣaṇaprāptānupalabdhi<p.21>muktvā yadanyadasadvyavahārasādhanamanupalabdhimātraṃ liṅgamupādīyate | tadā tasminsati saṃśayo bhavati nāstyasadvyavahāraniścayaḥ upalabdhinivṛttāvapyarthābhāvāsiddheriti samudāyārthaḥ | yadi vā tato dṛśyānupalambhālliṅgāt sakāśādanyathā sati liṅge saṃśaya iti vyākhyātavyaṃ | tasmācchabdastu pūrvamadhyā harttavyaṃ | athavā tata upalabdhilakṣaṇaprāptāda nyathā tadvihīne saṃśaye sati talliṅga iti vyākhyeyaṃ | kā punaratrānupalabdhau vyāptirityāha | "atrāpītyādi"<f.2ba11> | evaṃ vidhamiti dṛśyaṃ sadanupalabdhaṃ | sarvvagrahaṇaṃ sarvvopasaṃhāreṇa vyāptipradarśanārthaṃ ||

[21,1]

nanu yadi nāma kasyacidviṣāṇādeḥ śaśamastakādāvupalabdhilakṣaṇaprāptānupalabdhasyāsadvyavahāraviṣayatā | anyenāpi sāmānye viśeṣyevayavidravyasaṃyogavibhāgādinā tathāvidhena tathā bhavitavyamiti kuto'yaṃ niyama ityata āha | "kasya"cidi <f.2ba1> tyādi | kasyacidupalabdhilakṣaṇaprāptasyānupalabdhasya śaśaviṣāṇāderasato'sadvyavahāraviṣayestyabhyupagame'sadvyavahārādiviṣayo'sannityuktaḥ | "tallakṣaṇāviśeṣādi<f.2ba1>ti" | tasyāsato lakṣaṇaṃ nimittaṃ yathoktānupalabdhirlakṣaṇaśabdaśca karaṇasādhanastasyāviśiṣṭatvāt sāmānyaviśeṣāvayavidravyādāviti vākyaśeṣaḥ | etaduktambhavati śaśaviṣāṇāderapyasadvyavahāraviṣayattvaṃ kasmādiṣyate | yathoktānupalambhasya tannimittasya sadbhāvāditi cet | yadyevaṃ sāmānyaviśeṣatā tasyāstīti kasmāttathā sadvyavahāraviṣayatvannābhyupagamyate | anyathā tatrāpi tatsyāccet | nahi puruṣecchāvaśāddhetau viṣayapravibhāgo yukta iti | "nahī"<f.2ba1>tyādinaitadeva vyanakti | evaṃvidhasya dṛśyasya sattve'nupalabdhasyā "satvānabhyupagama"<f.2ba1> iti | asadvyavahārādiviṣayatvānnābhyupagama ityarthaḥ asatvaśabdenāsadvyavahāro viniścayastasyopalakṣaṇam | yuktopalambhasya tasyaivā nupalambhanaṃ pratiṣedhaheturityādi cet | anyatra śaśaśṛṅgābhāve daṇḍena puruṣasya yogaḥ sa eva ityarthaḥ | nahyevaṃvidhasya dṛśyasya cakṣurādiśūnyeṣūpalambhakāraṇeṣu sa anupalabdhirbhavati ||

[21,2]

kintarhyupalabdhireva bhavatīti pratiṣedhadvayenāha | anyasyopalabdhipratyayasya kasyacivapekṣaṇīyasyābhāvāditi bhāvaḥ | tadanena prakṛtameva spaṣṭayati | anupalabhyamānaṃ tvīdṛśamityupalabdhilakṣaṇaprāptannāsti tasmādetāvatsātra upalabdhilakṣaṇaprāptānupalabdhimātrannimittaṃ yasyāsadvyavahārasya sa tathā khyātaḥ tadanenāsat<p.22> vyavahārasyānanyanimittatāmāha | etadeva kuta ityāha | "anyasye"<f.2ba2>tyādi | yathoktānupalabdhimapāsyānyasya nāstitvavyavahāranimittasyābhāvāditi samuccayārthaḥ |

[22,1]

nanu ca yasya yatra na kiñcitsāmarthyamasti tadasadvyavahāraviṣayo yathā nabhastale kamalaṃ | tathābhimatepi deśādāvabhimatasya bhāvasyana kiñcitsāmarthyamastīti sarvvasāmarthyaviveka eva nāstitvavyavahārasya nimittaṃ bhaviṣyati | etaktimasaṃbaddhamevodghāṭitaśirobhirabhidhīyate | anyasya tannimittasyābhāvāditi kadācit kaścit brūyāditi tanmatamāśaṃkate | "sarvvasāmarthyaviveko nimittamiti"<f.2ba2> cedi ti | atra samādhimāha | "evami"<f.2ba2>tyādinā | evaṃmanyate sūktametat sarvvasāmarthyaviveko nimittamiti kintu sa eva sarvvasāmarthyavivekoyaṃ padārthaḥ kathamavagato yathoktāmanupalabdhimapāsya yena sarvvasāmarthyaviveko'syāsadvyavahārasya nimittambhaviṣyati | na cāsāvajñāta eva tasya nimittambhavitumarhati | jñāpakahetvadhikārāt | kasmātsarvvasāmarthyavivekino yathoktānu palambhenaiva pratītirityāha | "anyasya tatpratipatyupāyasyābhāvā"<f.2ba3> diti | yadā tu yathoktānupalabdhyā tasya sarvvasāmarthyavivekinaḥ pratītirbhavati | tadā tatpratipattausatyāmasadvyavahāro bhavati | iti tasmādidaṃ yathoktānupalambhanaṃ tasyāsadvyavahārasyānimittamucyate |

[22,2]

punarapi paronyasya tannimittasyābhāvādityasya kadācidayuktatāmbrūyādityāśaṅkate "buddhivyapadeśa"<f.2ba3> ityādinā | ayamasyābhisandhirbuddhivyapadeśārthakriyābhyaḥ sakāśāttadvyavahāro bhavati | tathā hi tāḥ pravarttamānāvastusattāṃ sādhayanti | tadbhedābhedau ca vastubhedābhedāvityāśayaḥ | tāśca nivarttamānāḥ svanimittaṃ sadvyavahāraṃ nivartayantyagniriva dhūmaṃ | tannivṛttaucāsadvyavahāraḥ | sadvyavahārāsadvyavahārayoranyonyavyavacchedasthitarūpatvena ekatyāgasyāparopādānenāntarīyakatvāt | tataśca buddhyādinivṛttaucāsadvyavahāranimittamiti nedaṃ yuktaṃ vaktumanyasyetyādi | atrāpi pratividhānamāha | "bhava"<p.23>tī <f.2ba4> tyādi | yathoktapratibhāsā buddhiḥ pratipattṛpratyakṣapratibhāsirūpanirbhāsā yathoktaḥ pratibhāso yasyā iti vigrahaḥ | uktañca yadanātmetyādinā | tasyāḥ sakāśātsadvyavahāro bhavati sākṣād vastugrahaṇāt | tasyāñca viparyayo'bhāvastasmin satyasadvyavahāro bhavati | satsvanyeṣūpalambhakāraṇeṣviti vākyaparisamāptiḥ kāryā | anyathā saṃśayotpatteḥ | nahi vastusatva upalaṃbhapratyayāntarasākalye ca sā nivarttata iti niveditametat puro'smābhiritibhāvaḥ | tavanena yadyevaṃvidhā buddhirabhimatā tvayā tadāvayoraikamatyameva tathāpi na naḥ kiñcidaniṣṭamuktaṃ syāta | athānyaḥ tadā vyabhicāra iti darśayati | tameva vyabhicārandarśayannāha | "pratyakṣāviṣaye"<f.2ba4>tyādinā | liṅgājjātā liṅgajāḥ | anumānamityarthaḥ | tasyāḥ sakāśātsadvyavahāraḥ syātparokṣe'rthena kevalamanantaroditarūpāyāḥ svagrāhya ityapināha | kiṃ liṅgajāyāḥ sarvvasyāḥ sambhavati netyāha | "kutaścidi"<f.2ba4>ti | svabhāvakāryaliṅgadvayabalopajātāyā ityarthaḥ | anupalambhasyāsattā'sadvyavahārasādhakatvāditi bhāvaḥ | yadi nāmaivaṃ tataḥ kathamvyabhicāra iti cedāha | "asadvyavahārastvi"<f.2ba4>tyādi | tadviparya iti tasyā yathoktaliṅgajāyā buddhervinivṛttāvanaikāntikaḥ sandigdha ityarthaḥ | kiṃ kāraṇaṃ viprakṛṣṭerthe deśādiviprakarṣaiḥpratipattṛpratyakṣasya pramāṇasya nivṛttāvapi saṃśayātkāraṇāt | arthābhāva iti śeṣaḥ | pratipattuḥ pratyakṣamiti ṣaṣṭhīsamāsaḥ | idañca prahīṇasakalajñeyāvaraṇasya pratyakṣanivṛttau tvasaṃdeha eveti kathanāyopāttaṃ | anyasya cetyanumānasyāgamasya ca | etaccāgamasya prāmāṇyamabhyupagamyābhidhīyate | na tu tasya prāmāṇyamasti |

[23,1]

nāntarīyakatābhāvācchabdānāmvastubhiḥ saha | nārthasiddhistataste hi vaktrabhiprāyasūcakā ḥ || 4

[23,2]

ityādivacanāt |

[23,3]

ayamasyābhiprāyo yadināma pramāṇatrayannivṛttamapratyakṣavastuni tathāpi tannāstīti kutoyanniścayaḥ | tathāhi malayanaganikuñjavarttidūrvvāpravālapatraprabhṛtayaḥ pramāṇatrayagoca rabhāvātikrāntāṃ mūrtimudvahantastiṣṭhanti | na ca te na <p.24> santīti śakyamabhidhātuṃ | pramāṇabhāvasya sakalaviṣayasatvavyāpakatvakāraṇatvābhāvāt | na ca tadrūpavikalapadārthanivṛttāvanyanivṛttiniyamenātiprasaṅgadoṣopanipātādityāveditametatpurastāt | yadāha | śāstrādhikārāsambaddhā bahavo'rthākṛtendriyāḥ | aliṅgāśca kathanteṣāmabhāvo'nupalambhatā || 5 iti |

[24,1]

nanu cātra liṅgajāyā materasadvyavahārahetuttvaṃ niṣeddhumārabdhantadviparyyaya ityādyabhidhānāt | tatkasmādaprastutasyaiva pratyakṣasya cāgamasya copakṣepaḥ kṛta iticet | yuktametat | sarvapramāṇanivṛttestvagamakatvapradarśanenaitadekāntāsambhavadarśanāyoktamiti lakṣyate'sya sudhiyo'bhisandhiḥ |

[24,2]

nanvidamuktaṃ "sadvyavahārāsadvyavahārayoranyonyavyavaccheda" sthitalakṣaṇatve naikābhāvasyāparabhāvanāntarīyakatvāt viprakṛṣṭe tannimittābhāvāt sadvyavahāranivṛttyā'sadvyavahāra iti | satyamuktamevaitanna punaryuktaṃ | tathāhi parokṣe'rthe sadvyavahāranivṛttiḥ kathantannimittābhāvepidvayorapyanayoranupalabdhyoḥ svaviparyayahetvabhāvabhāvābhyāṃ sadvyavahārapratiṣedhaphalatvantulyamekatra saṃśayādaparatra viparyayāditi vacanāt saṃśayeneti cet | yadyevaṃ kathantarhyasadvyavahāraniścayastatra yuktimanupatati | yatra tu niścayena sadvyavahāranivṛttistatrāsadvyavahāropi pukta evānyaḥ pravartanaphalosītyukteḥna cābhāvarūpavyavacchede bhāvānuṣaṅgosti niyamena | nahi bandhyātanayanabhaḥpaṅkajādiṣvasadavasthatā bhavati pratiṣedhāt sadavasthatā bhavati pratiṣedhamātrantu syāt | tayo ranyonyavyavacchedenāvasthānāt | tathātrāpyapratyakṣe sadvyavahārapratiṣedhānna vidhibhūtā sadvyavahārānuṣaṅgastadvyavacchedamātrantu syāt | tadbhāvasya tadbhāvasyānyonyaparihāreṇaavasthitatvāt | uktañcaitadamalanyāyatatvaprabodhodgataprajñālokatiraskṛtāśeṣaparatīrthya pravādadhvāntena "dharmakīrtinaivānityanirātmatādivyavacchedepi tacca syādityādi" netyāstāntāvat |

[24,3]

adhunā sāmānyabhūtānāṃ buddhivyapadeśānāṃ sadvyavahārahetutvamapi nāstīti kathayannāha | "na ce"<f.2ba5>tyādi | tatra ca yathākramamabhisambandhaḥ | te sarvve buddhivyapadeśā na vastusattāṃ sādhayanti | teṣāmvā bhedābhedau na vastubhedābhedayoḥ sattā<p.25>sadbhāvamiti | sarvvagrahaṇaṃ kecittu sādhayantyeveti pradarśanāya | kuta etadityāha | " asatsvapyatītānāgatādiṣu "<f.2ba5> vṛtteriti kriyāpadaṃ | ādiśabdena vyomotpalādayaḥ parigṛhyante | kathampunarviṣayamantareṇa teṣu teṣāṃ vṛttiryukteti cedāha | " kathaṃcitta "<f.2ba6> drūponubhavāhitavāsanāparipākaprabhāvādityarthaḥ | teṣāñca vastupratibandhābhāvāditi bhāvaḥ | "śaṅkhacakravartī"<f.2ba7>tyādinā prakāreṇa tadanena vastusattāṃ sādhayantītyetasya kāraṇamāha | "nānaikāmarthakriyā"<f.2ba6>ṅkartuṃśīlaṃ yeṣāṃ te tathoktāḥ | teṣvapi ca vṛtteḥ kāraṇāt | kimarthaṃ teṣu teṣāmvṛttistadbhāvakhyāpanāya | teṣānnā'naikārthakriyākāriṇāmbhāvastasya khyāpanāya | nānārthakriyākāritvasyaikārthakriyākāritvasya ca kathanārthamiti yāvat | astyeva tarhi tasya vastunastatvamityata āha | "nānaikātmatāyā"<f.2ba6>abhāvepi tasya vastuna ityadhyāhartavyaṃ | nānaikarūpāṇāmbuddhivyapadeśānāṃ tadanena na vastubhedābhedau sādhayantīti sādhayati | idameva nidarśana pradarśanena saphalīkaroti | "rājā mahāsammata"<f.2ba6> idamatītavṛtterudāharaṇaṃ | yatheti cādhyāhāryaṃ | "śaṅkha" cakravartītyādyanutpannavṛtteḥ śabdairviṣāṇamityādi yadopāttasya rūpaṃ sanidarśanañcakṣurvijñānajanakatvāt | sapratighaśca svadeśe parotpattipratibandhāt | etannānārthakriyākāriṣu vṛtterityetasya nidarśanaṃ | yasmāttaccakṣurvijñānādikāryajanakatvādekarūpamapi nānārūpaiḥ sanidarśanādi śabdairviṣayīkriyate | tasmānna te vastubhedasādhanāyālaṃ | ghaṭaścetyetadekārthakriyākāriṣvityetasyodāharaṇantathāhi bahavo rūpagandharasasparśā udakadhāraṇaviśeṣādikāryanirvarttanasamarthatvādabhinnasamaistaiḥ viṣayatvenātmasāktriyante | tataste nābhedaṃ sādhayituṃ kṣamāḥ | taccātītānāgataśaśaviṣāṇādiṣu tatpratipattirna vastu sādhayatītyatipratītametat | atha kathamidaṅgamyate sanidarśanādibuddhiśabdāna vastubhedaṃ sādhayantītyataḥ prāha | "nahītyā"<f.2ba7> di | kasmādevātra vastuni rūpādāvupasaṃhārātsanidarśanaṃ sapratighaṃ rūpamityeva samānādhikaraṇatvāditiyāvat | anyathā bhinnādhikaraṇatvādvakulotpalakamalamālatīmallikādiśabdānāmeva sāmānādhikaraṇyameva na <p.26> bhavediti bhāvaḥ | "kaṇabhakṣākṣapāda" matānusāriṇastu mithyādarśanānurāgajanitāsadvikalpamalopaliptāntarlocanāḥ sañcakṣate | nānāviṣayatvepyabhyupagamyamāne teṣāmekatropasaṃhāro'viruddha eva | tannimittānāṃsanidarśanādīnāntatra rūpādau samavāyāditi |

[26,1]

tadetatsarvameṣāmavicāritaramaṇīyatayā vicāravimardīkṣamatvāt paṇḍitajanahāsakāri darśanamityabhiprāyavā nāha | "āyāse vatāya" mityā <f.2ba8>di | vataśabdo'nukaṃpāyāṅ kāsāvityāha | "anekaṃ sambandhinaṃ" sanidarśanatvādikamupakṛtyānupakāre tena teṣāntatra sambandhitvāyogādityabhiprāyaḥ | anekaṃ sanidarśanādi"śabdaṃ"<f.2ba9> tebhyaḥ sambandhibhyaḥśakāsakāśādātmani saṃmārgayannidamāyāsapatane kāraṇaṃ |

[26,2]

nanu sarūpādibhāvo yaiḥ śaktibhedairanekasambandhinamupakaroti | taireva śaktibhedairanekaṃ buddhyādiśabdaṃ kinnotthāpayati | yadi punarevaṃ bhavettadāko guṇo labhyata ityāha | " evaṃ hayanena paramparānusāraśramaḥ parihṛto bhavatī"<f.2ba9>ti | śaktibhedaiḥ sambandhinamupakaroti tebhyaśca śabdāḥ pravartanta ityayamparamparānusaraṇāyāso'nenatapasvinārūpādinā tyakto bhavatītyarthaḥ |

[26,3]

nanu ca pratiniyatopi kāryaśaktimantaḥ sarvva eva bhāvāstvayāpyetadavaśyamevābhyupeyamanyathā kasmācchālibījaṃśālyaṅkuramevotpādayati na yavāṅkuramitipareṇābhiyuktena kimabhidhānīyaṃ bhāvaprakṛtiṃ muktvā | tasmāttava padārthaprakṛtisamāśrayaṇameva śaraṇamanyathāsya doṣasya pariharttumaśakyatvāt |etacca na mamāpi rājakulanivāritaṃ | tathāhi śakyametatmayāpyabhidhātumanekasambandhyupakāra eva tasya sāmarthyaṃ nānaikaśabdotthāpanamiti cet | satyamevametat | evantu manyate | na tāvat sanidarśanatvādayaḥ santi | kramayaugapadyābhyāmarthakriyā tvanuprayogāt | upalabdhilakṣaṇaprāptānāñcānupalambhāt na copalabdhilakṣaṇaprāptaṃ sadanupalabhyamānamastīti śakyate vaktumatiprasaṅgāt | anupalabdhilakṣaṇaprāptatāyāṃ <p.27> vā kathaṃ tannibandhanāḥ pratyayavyapadeśāḥ pravarttante gogavayādiṣu | etenopalabdhānāmapi kṣaṇikatvādivat vyaktivyatiriktenānupalakṣaṇaṃ pratyakṣaṃ yasmātsāmānyaṃ yadi dṛṣṭamapyavikalaṃ bhinnaṃ na saṃlakṣate | bhāve tadbalabhāvinī bhavati sāyā śabdavṛttiḥ kathaṃ | daṇḍyādau na nibandhanasya na gatau dhīśabdayorasti sā tasmādasya kathañcideva tadapi te yuktyā na saṅgacchate |

[27,1]

kiñca ||

[27,2]

bhāvānāmaikadeśyaṃ prasajati bhavatodarśane sarvathaiṣāṃ  sattādeśādabhedātsakṛdidamathavā bhinnadeśe nivṛttaṃ | vṛttau vānekametannahi bhavati sakṛtsarvvathā vṛttibhājāṃtālādīnāṃ phalānāṃ bahuṣu bahuvidheṣvāśrayeṣvekabhāvaḥ || 6

[27,3]

satve vā teṣānna buddhiśabdotthāpanasāmarthyamanvayavyatirekābhyāmavadhāryate | ata evānupalabhyamānatvātpācakādiṣvapi catadvyatirekeṇāpi teṣāmbhāvāt | upapāditañcaitad (pramāṇavartike 1 |160 | )

[27,4]

pācakādiṣvabhinnena vināpyarthena vācakaḥ | bhedānna hetuḥ karmāsya na jātiḥ karmasaṃśrayā || 7

[27,5]

ityādineti nehocyate | na ca teṣāmupakāryatvamasti nityatayā'nādheyātiśayatvāt | na ca puruṣābhiprāyānapekṣo vyaktyupakṛtasapratighatvādisāmānyasāmarthyabhāvenopaneyo vivakṣāyāntu saṃmukhībhāvepi pravṛttiprāptaḥ | puruṣābhiprāyānurūpe vā sa evāstu niyāmakaḥ kimantargaṃtṛbhiḥ sāmānyaiḥ | tathāhi tadgatānvayavyatirekānuvidhāna meva lakṣyate sāmānyānāṃ na nityānāmavyatirekatvāt |

[27,6]

tasmāt | sarvvametat kudarśanasamāśrayeṇa kalpanāmātraṃ | kalpanā casaiva kartavyā yā punarnna paryanuyogamarhati tatratyāṃ kalpanāyāṃ varameva kalpanādoṣābhāvāt | guṇasadbhāvācceti | syānmataṃ yuktaiveyaṃ kalpanā | nahi ekasya nānārthakaśabdotthāpane sāmarthyamastīti | yadyevamatrāpi brūma ityāha | nānāśabdotthāpanāsāmarthye "nānāsambandhyupakāropi mābhūdi"<f.2ba10>ti | ekasyānekopakārakatvavirodhābhyupagamādityabhisandhiḥ | nityatvātsambandhināmanupakāro'bhyupeta eveti cedāha | "anupakāre hi teṣāṃ"<f.2ba10> sanidarśanatvādīnāntenāṅgī " kriyamāṇe tatsambandhitā na sidhyati " | nahi yo yena nopakriyate heduḥ sa tasya samvandhiyukto <p.28>"himavā" niva "malayagireriti" bhāvaḥ | evantāvatparapakṣanirākaraṇena sanidarśanādiśabdānāmabhinnaviṣayatvaṃ sādhitaṃ | ta eva jaḍimnaḥ padamudvahantaḥ punarapi paryanuyuñjate |

[28,1]

nanu bhavatu nāmasanidarśanādiśabdānāmabhinnaviṣayatvaṃ | atha kathamavasīyate | ghaṭapaṭādiśabdānāmanekārthaviṣayatvamiti yāvatā rūpādivyatiriktamanyadevāvayavi dravyamasti | tadeva ca ghaṭapaṭādiśabdairviṣayīkriyate | tathāhi vicāraviṣayāpannaḥ paṭastantubhyo vyatiricyate bhinnakartṛkatvātghaṭādivat | tathā samastavyastapratyayāviṣayatvād gavādivat | nahi tantavaḥ tantusamudāya iti vā paṭe pratyayo duṣṭaḥ | upāyāntarasādhyattvācca ghaṭādivat | bhinnadeśāvasthitaiśca kriyamāṇattvāt | ghaṭādivadeva bhinnaparimāṇattvācca | vakulāmalakabimbādivat | ataśca  pūrvvottara kālabhāvittvād bījāṅkurādivat | athavā paṭādanye tantavastatkāraṇattvāt turyādivat | tantupaṭayorvā'nyattvaṃ bhinnaśaktimattvāt jalānalādivat | tathedamaparamvicāraviṣayāpannamindīvaraṅgandhādibhyo'tyantabhinnanteṣāmvyavacchedakatvāt | caitrādivat | iha yadyasya vyavacchedakantattasmādanyattadyathā gopiṇḍāccaitra ityetāni tadvyatirekasādhanapramāṇāni santi | tatkathanteṣāmbhinnaviṣayatvambhaviṣyatīti || 0 ||

[28,2]

tadetadapyeṣāmasaddarśanābhiniveśapaṭalapracchāditāntaḥkaraṇānāṃ nālpīyasastamaso durvilasitamityāgūryāha | " ghaṭa ityapi ca rūpādaya evaikārthakriyākāriṇa ekaśabdavācyā bhavantu kimarthāntarakalpanaye"<f.2ba10>ti kāryamityupaskriyate | naiva kiñcittasya tādṛśasya nīlādivyatirekeṇānupalakṣaṇādityākūtamasya | yāni tvetāni tatpratipādanāya pramāṇānyuktāni tānyasiddhatādidoṣaduṣṭatvānnālaṃ tadbhedasādhanāyeti bhotā  nāmeva purataḥ chāyāndadhatīti manyate | tathāhi nedaṃ tāvadādyaṃ pramāṇaṃ parīkṣyamāṇaṃ pūrvvāmapi parīkṣāṃ kṣamate | yatotra vikalpadvayamāvirbhavati | anyāvasthāvasthitebhyo vā tantubhyaḥ paṭasyānyatvaṃ sādhyate viśiṣṭasaṃsthānāvasthitebhyo veti | tatra na tāvadayamādyaḥ prakāraḥ sahate vicārabhāragauravaṃ | siddhasādhanatādoṣānuṣaṅgāt | yasmātsamadhigatasamastavastuyāthātathyasugatasamayanayasamāśrayapravṛttibalāsāditāvadātamatayaḥ prasavānantaranirodhabhājaḥ sarvvabhāvāiti prakalpayanti | tataśca tebhyonyattvamiṣṭameveti siddhasādhyatāprasaṅgopanipātapiśācaḥ kathamiva bhavantaṃ na gṛhaṇāti | dvitīyopi vikalpaḥ tīvrānalopatapta ivopalatale talāni pādānāṃ na pratiṣṭhāṃ samāsādayaṃ ti | hetoḥ paraṃ pratyasiddhatvāt | nahi viśiṣṭasthānāvasthitebhyaḥ paṭasya bhinnakartṛkatvaṃ paraṃ prati siddhapaddhatimavatarati <p.29> yohi tādṛkprakārebhyonyatvamabhāvādeva nābhyupaiti sa kathamiva bhinnakartṛkatvamabhyupagamiṣyatīti | tadanantarābhihitamapi pramāṇena samabhilaṣitamanorathaparipūraṇāyālaṃ hetvasiddheḥ | yataḥ paṭa iti tantuṣveva sanniveśaviśeṣeṇāvasthiteṣu pratyayo vartate | tadviviktarūpasyātyantamunmiṣitacakṣuṣāpyadarśanātsphaṭikādau dṛṣṭamiti cet | etaduttaratra niṣetsyāmaḥ | yattvidamupāyāntarasādhyatvād bhinnadeśāvasthitaiḥ kriyamāṇatvāt bhinnaparimāṇatvātpūrvottarakālabhāvittvād bhinnaśaktimatvācceti ||

[29,1]

atra prathamasādhanābhihitavikalpadoṣastīvrāmarśaviraktalocana ivārātistatsampadanna sahate ||

[29,2]

prathame siddhasādhyatvaṃ dvitīye hetvasiddhatā | kṣaṇikatvādviśiṣṭānāmutpādobhimato yata ḥ || 8

[29,3]

iti saṅgrahaślokaḥ | yaccedamuktaṃ vicāraviṣayā pannamindīvaramityādi | tadapi na saṅgacchate | yasmādindīvarasya gandhādayaitīndīvarasvabhāvā gandhādayo madhubhāvanāviśeṣādikāryanirvarttanasamarthā iti yāvat | aviśiṣṭakāryasādhanātmanā sāmānyabhūtagandhādiśabdaiḥ prasiddhāviśiṣṭakāryasādhanākhyena viśeṣeṇa ye viśiṣṭāsta evamucyante | na punaratrānyatkiñcidityarthāvarṇitalakṣaṇaṃ dravyamasti tasya tādṛśo'nupalabdherityuktaprāyaṃ | tathā cānena prakāreṇa teṣāntadvyavacchedakaṃ bhavatīti | teṣāntadvyacchedakaṃ ca na cātyantaṃbhinnamiti ko'nayorvirodha iti | sandigdhavipakṣavyāvṛttiko hetuḥ "pratibandhāsiddhaḥ" | nahi dṛṣṭāntamātrāstiddhirasti | sarvvasiddhiprasaṅgāt | api ca śilāpu trakasya śarīraṃ | rūpasya svabhāva ityatrāpi śilāputrakarūpayoḥ śarīrasvabhāvavyavacchedakatvamastīti bhedastayorapi tataḥ prasajate na ca bhavati | naiḥsvābhāvyaprasaṅgāt | tasmādayametenānaikāntikaḥ sphuṭameva bhavadbhirabhidhānīyaḥ | kiñcedamativikalairmithyādarśanasaṃrāgapiśācāviṣṭabuddhibhiḥ kimindīvarasya gandhādaya ityete śabdāḥpuruṣābhiprāyavyāpāranirapekṣā eva vastutatvanibandhanāḥ pravarttante | kimvā yathaiva taiḥ prayujyante tathaiva vastutatvamanapekṣya tamarthamasatkāreṇa pratipādayantīti | yadyādyaḥ pakṣastadā sadādhvananaprasaṅgo'tītādiṣvanyatra ca puruṣe cchāvaśānniyojanannabhavet | na ca pravacanāntarabhedeṣvartheṣu pravṛttiḥ prāpnoti | na ca kasyāścidvāco'satyārthatā syāt | athottarastadā |  yeṣāmvastuvaśā vāco na vivakṣāparāśrayāḥ | ṣaṣṭhivacanabhedādi codyantānprati yuktimat || 9yadāhuḥ ||

[29,4]

yadyathā vācakatvena vaktṛbhirviniyamyate | anapekṣitavāhayārthantattathāvācakamvacaḥ | 10

[29,5]

tadā na puruṣecchābalapravṛttaśabdavaśādarthatatvaṃ vyavatiṣṭhata iti tada vasthaṃsandigdhavipakṣavyatirekatvaṃ hetoriti | etenaitadapi pratyuktaṃ vipratipattiviṣayāpannāccandanādanye rūparasagandhasparśā heyatvādayaśceti pratijānīmahe navyapadiśyamānatvāt | śilātulāḍhakaprasevikāvaditi | tasmāttadbhāvapratipādanāya na kiñcitpramāṇamastīti sthitametat | asmākantu tadabhāvapramāṇasādhakaṃ pramā ṇametat | ye parasparavyāvarttamānasvabhāvāvasthitisamāliṅgita śarīrāste vyatiriktāvayavidravyānugatamūrttimātmātiśayaṃ nātmaśātkurvanti | yathā bahavo bhasmādhārana  lālāthūkādayastathā ca yathopadiṣṭadharmavantastantvādaya iti svabhāvahetuḥ | vaidharmyeṇa nabhaḥpaṅkajādayasteṣānniḥsvabhāvatvāt | parasparavyāvarttamānānāmapiyadyekasvabhāvānabhyupagame tasya teṣu sarvvātmanā'nyathā vā vṛttyayogo bādhakampramāṇaṃ | kutastaddhi yugapadanekatra sarvvātmanā varttamānamanekādhārasthitādheyavadanekattvamātmano'numāpayatīti kathamasyābhinnasvabhāvatā yojyate | ekāvayavopalambhavelāyāñca sakalasya tatra parisamāptatvādupalabdhiprasaṅgaḥ | anekāvayavopalabdhidvāreṇopalambhakatipayāvayavadarśanepi syāt samastāvayavopalambhadvāreṇa upalabdhau sarvvakālamadarśanaprasaṅgaḥ | tasyāmbhāsvaramadhyabhāgānāṃ sakṛdanupalambhāt | ekāvayavakampe ca sarvvakampādiprasaṅgaśca vācyaḥ | nāpyekadeśena sāvayavatvaprasaṅgāt | ekadeśānāñcānavasthāprasaṅgāt | tepi hi tasyāvayavā iti pāṇyavayavavṛtteṣvapi anyena varttitavyamityādinā tadanyaikadeśābhāvavānekaḥ kaścidavayavī vidyate | tathā cāṇvādisamudāya evāstu konurodhaḥ svātmabhūteṣvavayaveṣviti | na vā kvacidapyasau vṛtto na hyekadeśāḥ pratyekamavayavītyalaṃ pratiṣṭhitamithyāpralāpairiti viramyate |

[29,6]

tadevametat paramatamalamālocyamānatīvratarārkkaraśmisaṃpātayogihimaśailaśilāśakalavadvilayamupayātīti manyamānaḥ prāha | "kimarthāntarakalpana"<f.3a1>yeti | syādiyattarāśāparasya naivānekasyaikārthakriyākāritvamastītyata āha | "bahavo" pi hī<f.3a1>"tyādi" | kiṃvat | cakṣurādivat | yathā rūpālokamanaskāracakṣurāda<p.31>yaścakṣurādivijñānamekaṃrva kuvnti tathā rūpādayopyudakadhāraṇaviśeṣādikāmekāmarthakriyāṅkariṣyantītyarthaḥ | yataścaitadevaṃ tasmāttasyaikārthakriyāsāmarthyasya khyāpanāyatatra rūpādāvekasya paṭādiśabdasya niyogopi syāditi etadyuktaṃ paśyāmaḥ | na kevalamekārthakriyākāritvaṃ teṣāmityapiśabdenāha | kathaṃ yuktamiti cet | evaṃ manyatekenacitprayojanena kecicchabdāḥ kvacinniveśyante tatra yadanekamekatropayujyate tadavaśyantatra codanīyaṃ | tasya ca pṛthakkathañcodane'tigauravaṃ syāt | na cāsyānanyasādhāraṇaṃ rūpaṃ śakyaṃ codayituṃ | nāpyasyāyāsasya kiñcitsāphalyaṃ kevalamanena yogyāstatra terthāścodanīyāsta ekena vā śabdena codyeran bahubhirveti svātantryamatravaktuḥ | tadiyamekā śrutirbahuṣu vaktrabhiprāyavaśātpravarttamānā nopālambhamarhati | na ceyamaśakyapravarttamānā icchādhīnatvāt | yadi hi na prayokturicchā kathamiyamekatrāpi vartteta | icchāyāmvā ka enāṃ bahuṣvapi pratibaddhuṃ samarthaḥ | prayojanābhāvādapravarttanamityapi nāśaṅkanīyaṃ | bhinneṣvapyekasmācchabdātpratītiratatprayojanabhedena yathā syādityuktatvāt prayojanasya tasmātsūktamasmābhiryuktaṃ paśyāma iti | yathā kathañcidvinaiva prayojanena lokaḥ śabdaṃprayuṃkte | tato na yuktametaditi cedāha | na ca "niḥprayojanā lokasyārtheṣu" śabdayojane<f.3a1> ti | na hi vyasanamevaitallokasya yadayamasaṅgataṃ yanna prayujjāno vā śabdāntaḥ khalvāsīt | kintarhi sarvva evāsyārambhaḥ prayojanasāpekṣaḥ prayojanañcetadukta miti manyate tatra prayojanavatveneti | yathā rūpagandharasādayaḥ sahaikaprayojanāḥ saṅkali tā ekakāryakāriṇa ityarthaḥ | samavahitānāmapi kadācitkasyacideva kārye vyāpāronyasya tvaudāsīnyamitisyādāśaṅkāsaṃbhavastata āha | "pṛthagveti"<f.3a2> | vā śabdaścārthe | sarvva eva vyāpāravanta ityarthaḥ | anye tvanyathā vyākhyānayanti | vyākhyānañcādo dūṣayanti | tatraitasmin śabdairartha pratyāyanakrame yerthā rūpādayaḥ saha pṛthagvaikaprayojanāsteṣāṃ rūpādīnāṃ saṃhitānāṃ pṛthubudhnodarākārasaṃsthāpitānāmekaṃ prayojanaṃ | yaduta madhūdakādyāharaṇaṃ pṛthagvāteṣāmeva pratyekaṃ svākārajñānajananaṃ || ekañca tatprayojanamekatra dṛṣṭaṃ yattadanyatra nāstīti sahabhūtānāmapi kadācidaudāsīnyadarśanātsarveṣāṃ savyāpāratāmādarśayituṃ pṛthagvetyabhihitaṃ | vā śabdaśca samuccaya ityanye | kevalamatraikaprayojanā ityabhidhānā<p.32>tsarveṣāntathābhāvapratītirastyeveti vyarthampṛthagveti syāt na cāyaṃ śabdārtha iti yaktiñcidetat | taiḥ prakaraṇaṃ na lakṣitaṃ tathā hyatra samudāyaśabdasyaikavacanapravṛtyavirodhaḥ kathayitumārabdhaḥ | tatra kaḥ prastāvaḥ pṛthagvetyabhidhānasya ||

[32,1]

kevalaṃ rūpādiśabdaścāyañjātiśabdaḥ | tatra cānyādṛśyeva prakriyā bhaviṣyati | yattvidamuktaṃ kevalamatraikaprayojanā ityabhidhānātsarvveṣāṃ tathābhāvapratītirastyeveti tadapi na yuktisaṅgataṃ | tathāhi parabalaparājayodyatānāmekaprayojanavatvepi na tatra sarvve vyāpāravanto bhavanti | tadvadatrāpi bhavet | ata eva ca syādāśaṅkāsambhava iti vyākhyātaṃ | yadā tu sarvveṣāmeva savyāpāratākhyāpanāya pṛthagvetyetaducyate tadā'pahnu ratamutsāryate | tadetenaivāśabdārtha tvamapi pratyuktamiti yaktiñcidetadeva |

[32,2]

astu vaitadapi vyākhyānaṃ yadi kathañcidvyavasthāpituṃ pāryate | "teṣā" mevaṃ vidhānāmarthānāntasyaikārthakriyākāriṇo bhāvasya khyāpanāyaikoghaṭādiśabdo yadi niyujyeta tadā kiṃ syānna kaściddoṣaḥ syāt | guṇa eva tu kevalo labhyata ityāha | " tadarthakriyāśa""kte" rabhinnāyāḥ khyāpanāya " niyuktasya samudāyaśabdasyaikavacanavirodhopi nāstyeva "<f.3a2> | kutaḥ | yasmātsa "hitānāṃ sā śaktirekā"<f.3a3>'bhinnā na pratyekaṃ na tu pṛthagbhūtānāmityarthaḥ | iti tasmātsamudāyaśabde tasminnaikasminghaṭādausamudāye vācye ekavacanaṃ ghaṭa iti bhavatīti śeṣaḥ | syāditi vā vakṣyamāṇaṃ kriyāpadaṃ | nanvayaṅghaṭādiśabdo gavādiśabdavajjātiśabdastatkathametaduktamiti cet | satyaṃ samudāyāntaravṛtyapekṣayā jātiśabdoyaṃ rūpādisamudāyyapekṣayā tu samudāyaśabdopītyabhisandheradoṣaḥ | tathāhi trayyevagatiḥ śabdānāṅkecijjātiśabdā eva | yathā sukhādiśabdāḥ sukhāderanavayavatvāt | kecittu samudāyaśabdā eva yathā "vindhyahimavatsumervādi" śabdāḥ | tajjātīyasamudāyāntarābhāvāt | apare punarjātisamudāyaśabdāḥ | yathaita eva ghaṭādiśabdāḥ samudāyāntarasamudāyyapekṣayeti | evantāvatsamudāyaśabdeṣu vacanapravatyavirodha uktaḥ | atha kathañjātiśabdeṣvityāha | "jātiśabdeṣvityādi"<f.3a3> | arthānāṃ ghaṭāvīnāṃ pratyekaṃ sahitānāñca śakteḥ kāraṇāt nānāśaktirekā ca | etaduktaṃ bhavati yasmādeko pi vṛkṣo gṛhakaraṇādyarthakriyānirvarttanepi yogyo baha<p.33>vopi vṛkṣāḥ | tataśca teṣāṅkevalānāmapi yogyatvādanekā śaktiḥ samavahitānāmapi yogyatvādekā śaktirekapratyavamarśapratyayanibandhanatvenaikatvopacārāt | yataścaivamiti tasmādyathākramaṃ nānāśaktivivakṣāyāṃ satyāṃ bahuvacanamanekatvācchaktervṛkṣā iti bhavati | ekaśaktivivakṣāyāntu ekatvācchabda ekavacanamukta iti syāt | tadā yadyeṣa niyamo bhavadbhirasadgrahagrahāveśavyākulitacetobhiriṣyate | bahuṣveva vācyeṣu bahuvacanaṃ bhavati | ekasminneva caikavacanamiti | tadanena yadāpyetaddarśanamāśrīyate bahuṣu vahuvacanambhavati | "dvyekayordvivacanaikavacane"(pāṇiniḥ 1 |4 |22) iti tadāpi na kaściddoṣa iti darśayati | bhavatāntu kathamityāha | "asmākami"<f.3a4>tyādi | saṃketabaśācchabdānāmbahuvacanāntānāndārāḥ sikatāḥ pādāḥ | gurava ityādinā'satyapi bahutve'bhidheyasya vṛttiḥ ||

[33,1]

tathāsatyapyanekatveṣaṇṇagarīṣaṭpūlīvanamityādinaikavacanāntānāmvṛttirityanabhiniveśa eva | ko hi nāma sacetanaḥ puruṣābhiprāyamātrādhīnavṛttiṣu śabdeṣvabhiniveśaṃ karttumutsahata iti bhāvaḥ | parapakṣaṃ pūrvapakṣayati | " nāneko rūpādirekaśabdotthāpane samartha iti ce "<f.3a5> diti | nahi anekasyaikena sambandho yujyata iti | kimi <f.3a5> tyādinā parihāraḥ | puruṣāṇāmvṛttiricchā tatrānapekṣāḥ santo'rthāḥ kiṃ svayaṃ śabdānutthāpayanti | āhosvitpuruṣaiste vyavahārārthamartheṣu yathā kathañcinniyujyanta iti vikalpadvayaṃ | tatra puruṣaireva te yatheṣṭaṃ niyujyante'nyathā'tītā jātayordarśanāntarabhediṣvanyatra vā niyojananna bha vediti bhāvaḥ | tataśca "svayaṃ"<f.3a6> puruṣecchā'napekṣāṇāmarthānāṃ śabdotthāpane sati bhāvasya śaktiraśaktirvā cintyeta "nāmaika" ityādinā | astyeva tarhi svayamuttthāpanamiti cedāha | " na ca tadyuktaṃ "<f.3a6> | anantaroktāt kāraṇatrayādityabhiprāyaḥ | tasmātpuruṣaisteṣāṃ śabdānāṃ niyogortheṣu vināpyekatvādinā te puruṣāḥ yatheṣṭamekatrāpi vahuvacanāntamanekatrāpyekavacanāntaṃ śabdaṃ niyuñjīranniti kastatra teṣu śabdeṣūpālambho nāneko <p.34> rūpādirekaśabdotthāpane samartha ityayaṃ naiva kaścit kevalamatibahulavyāmohavijṛmbhitamiti manyate | syānmataṅkimityekaṃ śabdamanekatra niyuñjata ityāha | " nimitañca niyogasyoktameveti "<f.3a6> tatsāmarthyakhyāpanāya tatraikaśabdaniyogo'pi syādityatrāvasare | upacayamāha | "api ce"<f.3a7>tyādinā | āśrayābhimatenetyavayavidravyeṇa | teṣāntatra samavāyasambandhena sambandhāt | kathaṃ sambandho naivānekasya ekena saha sambandho virodhābhyupagamāt | anyathaikena śabdenāpi saha prāpnotītyabhisandhiḥ | paraḥ prāha | "na ce"<f.3a7> dayamekena saha "sambandhavirodhāt"kāraṇā "dekaśabdaṃ" rūpādiṣu "necchāmaḥ" | kintvabhinnānāmaviśiṣṭānāṃ rūpādīnāṃghaṭakambalaparyaṅkādiṣu | nānāvidhā yeyamarthakriyā jaladhāraṇaprāvaraṇādistasyā virodhaḥ | tathā ca tatsāmarthyakhyāpanāya śabdasya virodhāt | teṣāñcābhedastadāśrayadravyabhedābhāvāt | etadeva sphuṭayati | te rūpādaya e kasvabhāvāḥ santaḥ samudāyāntare kamvalādau yeyamasambhāvinī udaka dhāraṇa viśeṣādyarthakriyā tāmeva kuryustena kāraṇena tasyā arthakriyāyāḥ prakāśanāyemāmete'rthakriyāṃ na te tadasambhāvinīmarthakriyāṅkurvanti | yathā ta eva kambalagatā rūpādayaḥ sajātīyebhyaḥ | tathā ca ghaṭagatā api rūpādayaḥ kambalagatebhyo rūpādibhyo'viśiṣṭasvabhāvā iti vyāpakānupalabdhiḥ | evamanyatrāpiyojyamitīyaṃ pūrvvapakṣaracanā | atrottaramāha | "bhavatu nāmetyādinā"<f.3a9> | tadanena hetorasiddhimudbhāvayati | ayamatrārtho nahi rūpādīnāṅ kambalādiṣvabhedosti | paraspararūpaviviktānāmeva pratyakṣapramāṇaparicchedyattvāt | evañca satīdaṃ pratyakṣaṃ kimenāmvāñchāmupekṣate | kimpraśne kṣepe vānaiva kṣantumarhatyapākarotīti | kiṃñcāniṣṭañceda <f.3a10> masmābhirghaṭakambalādiṣvabhinnā rūpādaya iti kuto <p.35> rūpādīnāmpratisamudāyattve hetubalādanapekṣitadravyāṇāṃ svabhedābhyupagamāt | tadanenābhyupagamadvāreṇāpyasiddhatāñcodayati | pūrvveṇa pratyakṣadvāreṇeti viśeṣaḥ | punarapīrṣyāluḥ paraḥ prāha | yadyanya eva rūpādibhyo ghaṭaḥ syāt kiṃ syāditi | na kaściddoṣaḥ syādityākūtaṃ | na vayaṃ mātsaryāttaṃ necchāmaḥ | kintu bhavatyetāvattvatra vaktavyastītyāha | tasyāvayavinaḥ "pratyakṣasya sataḥ"<f.3a10> cakṣuḥ sparśanendriyagrāhyatayābhyupagatattvāt | "arūpādirūpasya"<f.3a10> rūpagandhādisvabhāvarahitasyetyarthaḥ | guṇadravyayorbhedābhyupagamāt || tadvivekena rūpādivivekena buddhau cakṣuḥ sparśanendriyajāyāṃ pratibhāsane kimāvaraṇanna kaścitpratibandha ityarthaḥ | na ca kaścidatyādareṇāpratihatakaraṇopi nirūpayannīlamadhurasurabhikarkkaśādivyatirekeṇa tadrūpamviviktarūpaṃ ghaṭādidravyamupalabdhumīśa iti manyate | "abiddhakarṇṇastvāha" | rūpādyagrahepi dravyagrahaṇamastyeva yato mandamandaprakāśe'nupalabhyamānarūpādikaṃ dravyamupalabhyate'niścitarūpaṃ gauraśvo veti | nanu ca tatrāpi saṃsthānamātramupalabhyate | satyamupalabhyate na tu tadrūpādyātmakaṃ | rūpādyātmakatve vā nīlapītādiviśeṣagrahaṇaprasaṅgaḥ | tathāyaskañcukāntargate puruṣe puruṣarūpādyagrahepi puruṣapratyayo dṛṣṭaḥ | rātrau ca valākāvyāmukta rūpādyagrahepi pakṣipratyayo dṛṣṭaḥ | tathānīlādyupadhānabhedānuvidhāyinaḥ sphaṭikamaṇeḥ sphaṭikarūpādyagrahepi sphaṭikapratyayaḥ | tathā kaṣāyarūpeṇa paṭarūpābhibhave paṭarūpādyagrahe'pi paṭapratyayo dṛṣṭa iti | tadetatsarvvamasyānalpakālopacitakudarśanābhyāsopajātabuddhimāndyavijṛmbhitameva prakaṭayati vacaḥ | tathāhi yattāvadidamuktaṃ mandamandāloke rātrau ca nīlādyupadhānasadbhāve ca tadrūpādyagrahepi dravyamupalabhyata iti tatra vaktavyaṃ kīdṛśaṃ tatra dravyamupalabhyata iti | dṛśyata eva tadyādṛśamupalabhyata iti cet | nanu śyāmarūpaṃmandamandāloke rātrau ca tatra tadapulabhyate upadhānaṃ rūpañca | na ca tadrūpantat | tādrūpye'nantaroditapakṣakṣayaprasaṅgāt | tatsamīpapārśvavarttibhiśca tathānupa lambhāt | na cāpyanyākāreṇa bodhena vastuno'vagatiḥ yasya kasyacijjñānasya sarvvavastuparicchedakattvaprasaṅgāt | tasmād bhrāntametat jñānambhrāntivījātsvopādānādanādikālīnānnirviṣayameva tathā pratibhāsi dvicandrādipratyayavadupajāyate | nirviṣayattvepi pratiniyatadeśakālabhāvi bhavati | svopādānavāsanāprabodhakabāhyādhipatipratyayāpekṣaṇāt | dvicandrādijñānavadeva | bhrāntattvepyarthāvisamvādo viśiṣṭādhipatipratyayasadbhāvāt | maṇi<p.36>prabhāyāṃ maṇibhrāntiriva | na cārthāvisamvādanādevāsya saviṣayatvaṃ yuktamanu mānena vyabhicārāt | maṇibhrāntyā ca | tadeva dravyantathā gṛhaṇāti tatonyasya nirviṣayattvamiti cet | nanu na tad dravyantadrūpanna vānyākārānusyūtaḥ pratyayo'nyasya paricchedaka ityuktaṃ | evañca sati sadviṣayattve satyapekṣepi sadviṣayattvamastyeva | tathā hi samāpyetacchakyamvaktuṃta eva nīlādayastathā pratibhāsanta iti | asati bhrāṃtisandehakāraṇe sālokāvasthāyāṃ yogyadeśāvasthāne ca nirupadhānāvasthāyāñca nopalabhyate | tat dravyamanātmarūpapratibhāsi vivekenānyadā tu sati bhrāntisandehakāraṇe niśāndhakārāvacchāditalocanāvasthāyāṃ dūradeśāvasthāne sopadhānāvasthāyāñca tadanyākāravivekena pratibhāsata iti konyo bhautikādvaktumarhati | ayaskañcukāntargate puruṣapratyayo na pratyakṣaḥ | kintarhi | laigikaḥ | tathā hi puruṣaśarīrāvayavasamāśrayabalodbhūtaviśiṣṭasaṃsthānāvasthitakañcukadarśanātkāryaliṃgajñānāt sambandhasmaraṇāpekṣiṇaḥ kāraṇabhūte tathāvidhe puṃsi puruṣoyamityanantara meva pratyayaḥ samudbhūtimāsādayati | ata eva cāspaṣṭākārā sā pratītiḥ kaścāyamiti saṃśayaśca bhavati | tathāvidhasaṃsthānasya ca kañcukasyottpatteḥ puruṣarūpādaya eva hetavo bhavanti natvanyadavayavi dravyaṃ | tasyāsiddherasiddhasya ca kāraṇatvābhyupagamāyogāt | rūpādibhistu pratyakṣānupalambhābhyāṅkāryakāraṇabhāvasiddheḥ | teṣāmeva kevalānāntathā sanniviṣṭānāmupalambhāt | paṭe tu kaṣāyamañjiṣṭhādisamparkādarthāntarameva kevalantattathā jātamīkṣyate | natu nānārūpayordravyayoḥ saṃsargādavibhāgāt tathopalambhaḥ | punastaddravyasaṃsthānasthitikāraṇavicchedāttannivṛttiḥ | tadupādānakāraṇāpekṣiṇaśca jalapāvakāderaparottpattiriti | etenāyogolakatadrūpagrahaṇepi tatpratyayo dṛṣṭa ityetadapi pratisphuṭaṃ | tadevaṃ dravyasya pratyakṣatvāsiddheryaduktaṅgavāśvamahiṣavarāhamātaṅgāvimatyadhikaraṇabhāvāpannā rūpādivyatiriktā ityeva ghoṣaṇā | aindriyakatve sati samastarūpādigrāhakavākyendriyānavacchedyatvātprītyādivaditi tadapahastitaṃ | prayogāḥ punaḥ | yad dṛśyaṃ satsadvyatirekeṇa nopalabhyate tattato bhinnannābhyupeyannāstīti vābhyupagantavyaṃ | yathā naraśirasi viṣāṇannopalabhyate ca dṛśyaṃsannīlādiṣu tadvyatirekeṇa sāmānyaviśeṣasaṃyogavibhāgaparatvāparatvādikamiti svabhāvānupalabdhiḥ | nāsya siddhiḥ | dṛśyatvena svayamabhyupagamāt | tathārūpādyarthapañcakavyatiriktatvenopagataṃ dravyannacakṣuḥpratyayāvaseyamupalabdhilakṣaṇaprāptatvenopagatatve sati nīlādivasturūpavirahāt | śabda <p.37> gandharasavat | na ca tasmādavyatirikta evāyaṃ tatra cāyandoṣa ityāgūryāha | sotiśayo vyavacchedalakṣaṇastasyātiśayavato'vasthāturātmabhūto'nanvaya ityekāntena nivartttamānaḥ | vyāpakatvābhāvātpravartamāno'sanneva kathanna svabhāvanānātvaṃ sukhaduḥkhadhīrivākarṣati | anvākarṣatyevetyarthaḥ | prayogaḥ punaryo yasyātmabhūtaḥ sa tannivṛttāvekāntena nivarttate pravṛttau cāsanneva pravarttate yathā tasyaivātiśayasyātmā | ātmabhūtaścātiśayasyātiśayavāniti svabhāvahetuḥ | tataśca tayoravasthayoravasthāturnnānātvamparasparavirodhiparyyādhyāsitatvāt sukhaduḥkhavaditisvabhāvahetureva | na vā sāvatiśayo'nanvayaḥ pravarttate nivarttate vā'taḥ purvasmin pramāṇe sādhyavikalatvandṛṣṭāntasya | uttaratra tvasiddhirhetoriti cedāha | "sānvayatve" cātiśayasya nivṛttipravṛtyoraṃgīkriyamāṇe "kā kasya nivṛttiḥ pravṛttirveti"<f.4ba4> | naiva kācit kasyacinnivṛttiḥ pravṛttirvā | sarvasya sarvadā satvāt | tathā ca sarvaṃ sarvatra samupayujyetetyādinā puronukrānto doṣonupayujyata ityabhiprāyaḥ | upacayamāha | yadi ca kasyacit svabhāvasyātiśayākhyasya pravṛttirnivṛttirveti svayamabhyanujñāyate tvayā | ekātiśayanivṛtyā'parātiśayottpatyā vyavahārabhedopagamādityabhidhānāt tadetadeva parastathāgatavaco'bhyāsopajātāvadātamatirbruvāṇaḥ | nānumanyate bhadramukhena bhavedevaṃ yadi yathāmayā pravṛttinivṛttī abhyanujñāyete tathā tenāpi | yāvatāsya niranvayopajananavināśopagamasama tvād dravyasyālokanīlādivattadvyatirekeṇāpratibhāsanamabhinneṃdriyagrāhyatvādvā tadvadevetyataāha | " pratibhāsamānāśca vivekene "<f.3ba1> daṃ nīlamidaṃ surabhi madhuraṃ karkaśamidamiti ceti pratyakṣā arthā dṛśyante'pṛthagdeśatvepi sati ke te rūpādayaḥ | lokaprasiddhyā cedamuktanna tu teṣāmabhinnadeśatvamasti | sapratighā daśa rūpiṇa(abhidharmakośe 1 |29 ) iti vacanāt | tathā 'bhinnendriya "grāhayatvepi vātātapasparśādaya"<f.3ba> iti yathākramaṃ caitaduttaraṃ | anenaikāntikatvaṃ hetorudbhāvayati | upetya ca dharmisambandhaṃ abhinnendriyagrāhyatvasya vyabhicāra ukto natvasāvasyāstyekadeśāsiddheḥ | kathaṃ | yato na surabhimadhurādayo dravyagrāhakendriyagrāhyāḥ | sārvendriyatvaprasaṅgād dravyasya | ālokanīlādīnāṃtvabheda eva yataḥ pradīpādisannidhānāt prakāśarūpā eva tathāvidhasvabhāvādhyāsitavapuṣaste samudbhavanti na tu teṣāṃ bhedo'stīti sādhanavikalpatā'pi dṛṣṭāntasyeti manyate | tasmādasya pratyakṣatvamabhyupagacchadbhirna bahiravaśyaṃ rūpādivivekena prati<p.38>bhāsanamabhyupagantavyamanyathā pratyakṣatvāsiddheḥ | kuto yasmādidamevetyādi subodhaṃ | ayampunarghaṭādirbhavadbhīrūpādivyatirekeṇābhyupagataḥ | ko sāvamūlyadānakrayīyaḥ | tadetena nāyamīdṛśo lokavyavahārapaddhatimavataratītyācaṣṭe | sa svarūpañca notkarṣeṇa darśayatyapratibhāsamānatvāpratyakṣatāñca svīkarttumicchati dārśanaṃ spārśanañca dravyamiti siddhānte pāṭhāt | ityetadātmanirantarapremāṇaḥ suhṛdaḥ pratyeṣyantīttyadhyāharttavyaṃ | mūlyadānakrayā vidyantesyeti mūlyadānakrayī na tatheti vṛttiḥ | athavā kretuṃ śīlaṃ yasyāsau krayī mūlyadānena kra yī na tathā | kathametadityāha | "yaḥ pratyakṣatā"<f.3ba2>mityādi | mūlyadānañcātra svarūpārpaṇamityupahasati |

[38,1]

nanu caiko ghaṭa iti pratyayavyapadeśasadbhāvādrūpādivat tadastyeva | tatkathamasyāsatvamiti cedāha "buddhiśabdādayopi vyākhyā" tā na ca sarvva ityādinā | ādiśabdena tadbhedābhedopādānaṃ | yadi tairvuddhivyapadeśādibhistasya sādhanasiddhiriṣyate | syādetatpratibhāsamānamapi dravyaṃ lavaṇarasābhibhave khaṇḍarasavannopalakṣyate | tatastatprasādhanāya liṅgamucyata ityata āha | " na ca pratyakṣasyārthasya rūpānupalakṣaṇaṃ "<f.3ba3> yuktaṃ | dravyāntareṇānabhibhave sati | abhibhave tu yuktameva | yathā khaṇḍādirasasya | na cātra kenacidabhibhavosti | nīlādibhirastīti ceti | na mahatyanekadravyavattādrūpāccopaladdhiḥ | tathā rūpasaṃskārābhāvādyā vānupalabdhirityuktaṃ | tasya cānupalakṣaṇe teṣāmapyanupalakṣaṇaprasaṅgaḥ | tataśca sarvvapadārthānāmanupalakṣaṇāllokavyavahāroccheda eva bhavediti manyate | yenānupalakṣaṇena tasyāvayavinaḥ sādhanāya liṅgamucyate | tadbhāvasādhanañca liṅgamabhyupagamyeta tadbhāṣyate na tu tadgamakaṃ liṅgaṃ kiñcidapyasti | yathoktamprāk | tatpratipādakapramāṇābhāvepi tadastyeveti cedāha | " apratyakṣatvepyapramāṇasya satvopagamo'yukta "<f.3ba3> iti | apramāṇasyetyanena pratyakṣavyatiriktatatprasādhakapramāṇābhāvamāha | yasya "sadbhāvasādhakaṃ pramāṇaṃ nāsti na tadastī" tyaṅgīkarttavyaṃ | yathānabhastale kamalaṃ nāsti cāvayavino'stitvasādhakaṃ pramāṇamiti sadvyavahārapratiṣedhaphalāmanupalabdhiṃ manyate | evaṃ vistareṇaikadravyābhāvaṃ pra tipādya prakṛtamupa<p.39>saṃharati | "tadi" tyādinā | mūlaprakaraṇamapi nigamayati | "evantāva" di <f.3ba3>tyādinā | ata eva na teṣāmbuddhyādīnāmviparyayātteṣāṃ sattādīnāmviparyayo'bhāvaḥ | yohi yasya bhāvameva na sādhayati sa kathamiva varttamānastadabhāvaṃ sādhayatītyākūtaṃ | yadi nāma buddhyādayaḥ sattāmbhedābhedau vā na sādhayantyarthakriyā tu tānsādhayiṣyatītyata āha | "arthaṃkriyātastu sattāvyavahāraḥ syādi"<f.3ba4>ti tallakṣaṇatvāt sattvasyeti bhāvaḥ | anenāvayoratra sāmyameveti darśayati | anyatra tu vivāda ityāha | " na sattābhedābhedavyavahāra "<f.3ba4> iti | kuta ekasyāpyanekārthakriyādarśanāt | tatra naikapratyayajanitaṃ kiñcidasti tatkathamevamucyate | satyametadekaṃ tu bahavīṣu sāmagrīṣu varttata ityanekārthakṛdityucyate | yadāha ||

[39,1]

na kiñcadekamekasmāt sāmagryā sarvvasambhavaḥ | ekaṃsyādapi sāmagryorityuktaṃ tadanekakṛditi || 11

[39,2]

kimvat | yathā pradīpasya vijñānasya varttivikārasya jvālāntarasya ca svaparasantānasambandhikṣaṇāntarasyotpādanāni tadevaṃ sattābhedavyavahārābhāve kāraṇaṃ | kathamekamanekaṃ kāryamutpādayatīti ceti | ekasyaiva īdṛśasyānekakāryajananātturyātiśayakroḍīkṛtaṃ rūpavataḥ svahetubhyaḥ saṃjātattvāditi bhāvo nyāyatattvavidaḥ | tathānekasyāpi cakṣurāderekavijñānakriyādarśanāt | abhedavyavahārābhāve kāraṇametat | "kaṇabhu" gmataviparyāsitadhiyastvāhuḥ | "na brūma" ityādi | kintarhyadṛṣṭārtha kriyābhedena sattābheda iti varttate | tadeva vyanakti | yārthakriyā <f.3ba6> madhvādyāharaṇādilakṣaṇā tasminghaṭādāvadṛṣṭā satī punardṛśyate | anyatra ghaṭādau | saivamvidhā sattābhedaṃ sādhayati | teṣāṃ ghaṭādīnāmanena vyāptiḥ kathitā | kimiva | "yathā paṭe'dṛṣṭā satyudakadhāraṇādyarthakriyā ghaṭe dṛśyamānā"<f.3ba7> sattābhedaṃ sādhayatīti prakṛtenābhisambandhaḥ | dṛṣṭāntakathanaṃ caitat | " adṛṣṭā ca tantuṣu prāvaraṇadyarthakriyā paṭe dṛśyata iti "<f.3ba7> pakṣadharmopadarśanamiti | tasmāt sattābhedastantupaṭayoḥ siddha iti śeṣaḥ | tadanena sādhanaphalaṃ saṅkīrtitaṃ | svabhāvahetuścāyaṃyasmāttadadṛṣṭārthakriyākaraṇamātrānubandhī sattābheda iti | tadetena tantubhyaḥ paṭasyānyatvaṃ sādhayannarthāntarabhūtāvayavisiddhiṃ manyate || "ācāryast" vāha || " sidhyatyevaṃ tantupaṭayoḥ sattābheda " iti prakṛtaṃ || vāṃchitārthasiddhistu bhavato naivāstītyabhiprāyavā nāha | " arthāntarantathāpyavayavī nasidhyatīti "<f.3ba7> kuta etadyato yathāpratyayamasyāṃ saṃskārasaṃtatau svabhāvabhedotpatteḥ kāraṇādarthakriyābhedaḥ prāvaraṇādilakṣaṇo bhavati | etaduktaṃ bhavati piṇḍīkṛtebhyastantubhya upādānakāraṇabhūtebhyaḥ kuvindādisahakāripratyayasannidhānācca viśiṣṭasanniveśāvacchinnā eva tantavo jāyaṃte | ye prāvaraṇādyarthakriyāyāmupayujyante | tebhyaśca pūrvvebhyaḥ paṭasyānyatvamiṣṭamevāsmābhirapi | na tu viśiṣṭasaṃsthānāvacchinnebhya iti tyajyatāmiyamarthāntarā vayavisiddhipratyāśeti | tadetenaivā "viddhakarṇṇo" ktaṃ pūrvvottarakālabhāvitvādityādi tatsādhanamapahastitaṃ veditavyaṃ | asmābhistu vistareṇa prāk prayuktameveti | na punaryojyate | kimvat pratyayavaśātsvabhāvaviśoṣotpatte " rarthakiyābheda "<f.3ba7> ityāha | "araṇinirmathanā"<f.3ba7> dityādi sujñānaṃ | dṛṣṭāntaṃ pradarśyadārṣṭāntikamāha | "tathā yathe"<f.3ba8>tyādi | anenaiva yathāpratyayasvabhāvabhedenayadeke codayanti | nanu ca tantavaḥ paṭa iti buddhivyapadeśabhedāt | kathamasyānyatvaṃ nāstīti tatpratikṣiptamityākūtavānāha | " etena buddhivyapadeśabhedau vyākhyātāviti "<f.3ba8> | tatraivaṃ sthite yaduktaṃ prāktvayā'rthakriyātaḥ sadvyavahārasiddhirbhavati viparyayāccārthakriyā nivṛtte viparyayo'sadvyavahāraiti satyametat | etāvattubrūmaḥ | sa eva viparyayo'rthakriyāyā anupalabdhilakṣaṇaprāpteṣu na sidhyati | tathāhi yadyayamupalabdhilakṣaṇaprāptānupalambho neṣyate tadāsyārthakriyāsāmarthyaṃ nāstīti kathamadhigataṃ bhavatā | na cānupalabdhimātrāditi yuktamvaktuṃ | tasya vyabhicārāt | <p.41> tatra punaranicchatopyāyātaṃ tava | yasyedamarthakriyāsāmarthyamupalabdhilakṣaṇaprāptaṃ sannopalabhyate so'sadvyavahāraviṣaya iti | kutaḥ sāmarthyalakṣaṇatvāt satvasya | bhavatvevaṅko doṣa iti cedāha | "tathāpi kotiśayaḥ"<f.3ba10> pūrvvakādasmādupavarṇitādupalabhyānupalambhāt | asya sāmarthyānupalambhasya bhavatparikalpitasya | syāt mataṃ sa svabhāvasyaivānupalambho'yaṃ tu punaḥ sāmarthyasyetyata āha | "na hī"<f.3ba10>tyādi | tathā ca tasya sāmarthyasya yonupalambhaḥ sa svabhāvasyaiva iti tasmāt pūrvakaiva svabhāvānupalabdhireveyaṃ sāmarthyānupalabdhiḥ | tasmād dṛśyānupalabdhirevāsadvyavahārasādhaneti sthitametat | yasmāccaivantasmādanena vādinā kvacicchaśaviṣāṇādāvasadvyava vahāramabhyupagacchatā dṛśyānupalambhādabhyupagantavyo'nyasya tatpratipattyupāyasyābhāvāditi bhāvaḥ | tataḥ sonupalambho'nyatrāpi sāmānyaviśeṣasaṃyogāvayavidravyādau tathāvidhe upalabdhilakṣaṇaprāpte aviśeṣa iti sopi sāmānyaviśeṣādistathāstvasadvyavahāraviṣayattvenāstītyarthaḥ | syādetannaiva sāmānyaviśeṣādistathāvidhonupalabdhosya sadvyavahāraviṣaya ityata āha | na vā kvacicchaśaviṣāṇādāvasadvyavahāro 'bhyupagantavyaḥ | kuto viśeṣābhāvādanupa lambhasya | ayamatrārtho dvyoranupalambhe tannimitte tulyepi yadyasadvyavahāraḥ sāmānyādau notpadyate | anyatrāpi tarhi sa nābhyupeyo viśeṣahetvabhāvādityanena ca pūrvvoktameva kasya cidasatobhyupagame tallakṣaṇāviśeṣāditi smārayati | tasmā " tsarvva evaṃvidho dṛśyānupalambho'sadvyavahārasya viṣaya "<f.4a2> iti vyāptiḥ | anupalabdhau siddhetiśeṣaḥ || 0 ||

<p.42>

[42,1]

"kāpilā" stvāhuḥ | sarvvameva sarvvātmakaṃ anyathā yadi mṛtpiṇḍadugdhabījādiṣu ghaṭadadhyaṅkurādayo na vidyanta eva śaktyātmanā tadā kathaṃ punastebhyasteṣāmutpattiḥ | nahi śaśaviṣāṇamavidyamānantatrodeti | evañca sati dṛśyaḥ sannanupalabdhopi kaścid ghaṭādiḥ kvaciddeśādau kathañcicca saṃsthānaviśeṣādinā naivābhāvavyavahāraviṣayo bhavatīti teṣāṃ matamāśaṅkate | "naive"<f.4a3>tyādinā |

[42,2]

etat sāṅkhyapaśoḥ konyaḥ salajjo vaktumīhate | adṛṣṭapūrvvamastīti tṛṇāgre kariṇāṃ śatam | 12(pramāṇavārttike 2 pari0)

[42,3]

ityabhiprāyavānāha | "sarvvasye"<f.4a3>tyādi | yadyadṛṣṭamapi tatrāsti tadāsarvva eva kṣīrādayaḥ sarvve rghaṭādirūpai ranumatatvāt tatsādhyāmarthakriyāṅkuryurityarthaḥ | kiñcedamaparaṃ na syādidandadhyādikāryamataḥ kṣīrāderbhavati nānyato jalādeḥ | yadi vā nātaḥ kṣīrāderidaṃ madhvādikaṃ tathedaṅkuṅkumādikamiha "kaśmīrā"dideśe nedamiha "mālavakādi" deśe yadi vā nedaṃ candanādikamiha | tathedaṅkundādikamidānīṃ śiśirasamaye natvidamidānīnnidāghakāle | athavā nedaṃ kamalādikamidānīntathedaṃ khaṇḍādikamevaṃ mādhuryādiguṇaviśiṣṭaṃ | nedamevaṅkaṭukādirūpaṃ | yadvā nedaṃ nimvādikamevamiti vyākhyātavyaṃ | kiṅkāraṇamevametadityata āha | "kasyacidapī"<f.4a4>tyādi | idamevambidhamadhunāsya rūpannāstīti yoyamviveko'bhāvastasya hetorabhāvāt | sarvvasya sarvvarūpāṇāṃ sarvvadānuvṛtteriti matiḥ | nanvidamanantarameva vastuto'bhihitameva sarvva sarvvatra sarvvadā samupayujyetetyatra taktimidaṃ punaścarvitacarvvaṇamāsthīyata iti cet | satyaṃ pūrvaṃ kāraṇagato vyāpāraḥ kathito'dhunā tu kāryagata iti viśeṣādadoṣaḥ | idañcānyataramukhena dūṣaṇavacanaṃ śiṣyavyutpādanāya | tataśca bhedābhāvānna vidyete anvayavyatirekau yasmiṃ niti vigrahaḥ | idamatrāstītyādyanvayo nāstīti vyatirekaḥ | paraḥ prāha | "avasthetyā" dinā | etaduktambhavati | yatra yad vyaktantattatrāstītyādi vyavahirayate <p.43> yatra tu yannaiva vyaktantatra tannāstītyato'yamadoṣa iti | "natvi"<f.4a5>tyādyācāryaḥ | "ta evāvasthānivṛttipravṛttibhedā na sambhavanti tāvakīne darśane | kutaḥ sarvvaviṣayasyāsadvyavahārasyābhāvāt | athāpi kvaci dviṣaye'sadavyavahāra iṣyate tadā tasya kāraṇaṃ bhavadbhirvaktavyamityāha | k "vacidi"<f.4a5>tyādi | yadi vāvaśyamanena kvacitparikalpite vyatiriktāvayavyādāvasadvyavahāroṃgīkarttavyaḥ | sa cāsya na yuktohetvabhāvādityāha | "kvacidi" tyādi | kutaḥ | yasmānnahi anupalambhādanyo vyavacchedasyābhāvasya heturasti prasādhaka iti śeṣaḥ | sa ca tvayāneṣṭaka iti bhāvaḥ | kasmādevaṃ yato vidhinā svabhāvaviruddhopalambhādau pratiṣedhena vyāpakānupalambhādau vyavacchede sādhye'nupalambhasyaiva sarvvadā sādhakatvāt | athāhamapyasmādevānupalambhād vyavacchedaṃ sādhayāmīti brūṣe tadatrāpi brūma ityāha | sonupalambho " yatraivāsti sa sarvvo 'sadvyavahāraviṣaya "<f.4a6> iti vaktavyaṃ || kimiti viśeṣābhāvāt | tathā ca ghaṭāderapi kvacitpradeśaviśeṣādāvasadvyavahāraviṣayatvaṃ siddhaṃ | tathāvidhasyānupalambhasyātrāpi bhāvāt tatkiṃbrūṣe | naiva kvacit kaścid dṛṣṭopyasadvyavahāraviṣaya iti abhiprāyaḥ | anyathā atrāpi vyatiriktāvayavyādau mā bhūdasadvyavahāra iti yāvat |

[43,1]

" sarvvapramāṇanivṛttiri"<f.4a7>tyādi paraḥ | tathā cāyuktaṃ uktaṃ | nahi anupalambhādanyo vyavacchedaheturastīti | evañca sati na ghaṭasyāpi kvacidasadvyava hāraviṣayatvamāgamānumānabhāvena sarvvapramāṇanivṛtterevābhāvāditi manyate | kutaḥ punaridamatiprajñākauśalamāsāditaṃ bhavatetyāgūryopahasati | "sukumāraprajña"<f.4a7>ityādinā | "na prasahate pramāṇacintāparikleśa"<f.4a7>miti sukumāraprajñatve kāraṇaṃ |

[43,2]

nanu ca kimatrāyuktamuktamasmābhiryenopahasasītyāha | "nahī"<f.4a8>tyādi | adiśa bdenāgamaparigrahaḥ | vyabhicāraśca pūrvameva pratipāditaḥ | sarvvaprāṇi pratyakṣanivṛttistarhi gamayiṣyatītyāha | "na sarvvapratyakṣanivṛttiri"<f.4a8>ti | <p.44> kuto'siddheḥ | ātmaparayorapratipatterityarthaḥ | na hyatra sarveṣāmpratyakṣannivṛttamiti niścaye pramāṇamasti kiñcit | ātmapratyakṣanivṛttireva tarhi gamayatīti cedāha | " nātmapratyakṣā viśeṣanivṛttirapī"<f.4a8>ti | na kevalaṃ pūrvoktetyapi śabdaḥ | aviśeṣeṇa nivṛttiraviśeṣanivṛttiḥ | ātmapratyakṣasyāviśeṣanivṛttirātmapratyakṣā viśeṣanivṛttaritivyutpattikramaḥ | sannihitasakalatadanyakāraṇasya tvātmapratyakṣasya nivṛttistrividhaviprakarṣāviprakṛṣṭe'bhāvaṅgamayatyeveti kathanīyāviśeṣa viprakṛṣṭavacanaṃ | yasmāt sarvvapramāṇanivṛttirnnāsadvyavahārahetustasmāt sa svabhāvaviśeṣastrividhaviprakarṣāviprakṛṣṭarūpo bhāvo yataḥ pramāṇātsaṃnihitasamastatadanyatkriyādikāraṇāt pratyakṣānniyamena sadvyavahārampratipadyate samāsādayati | tasyaiva yathoktasya pramāṇasya nivṛttistasya svabhāvaviśeṣasyāsadvyavahāraṃ prasādhayati | avadhāraṇamanumānāvagamādinivṛttervyavacchedāya | kiṅkāraṇantasya svabhāvaviśeṣasya svabhāvasattāyāstasya yathoktasya pramāṇasya yeyaṃ sattā tayā vyāptaḥ kāraṇāt | tathāhi yatra sa tādṛgvidhaḥ padārthastatrāvaśyaṃ tenāpi pramāṇena bhavitavyaṃ | samarthasya kāraṇasya kāryāvyabhicārāt | evañcaitatpramāṇaṃ tadvyāpakatvānnivarttamānaṃ tāmapi vṛkṣavacchiṃśapāṃ nivarttayati | anena ca yathoktādanupalambhādityādyuktamupasaṃharati syādeta dupalabdhilakṣaṇaprāptamapi kṣīrādiṣu dadhyādikaṃ na pratyakṣeṇopalabhyate'pi tvanumānenāśaktādanutpattiriti | ato na tannivṛtyāpyasadvyavahāraviṣayatvantasyetyata āha | "na ce"<f.4a9>tyādi | yenānyopalabdhitvenānumānādasyopalabdhiḥ syāt | kimpunaranyopalabdhirna yujyata ityāha | "na cetyā" di | yasmādarthecakāraḥ | tasya rūpasyopalabdhilakṣaṇaprāptasyānyathābhāvapracyutirnna tamantareṇāpratyakṣaḥ sa bhāvo yukta iti śeṣaḥ | tadetena pratyakṣameva tasyopalabdhirapekṣaṇīyasya kasyaciddhetorabhāvāditi prasādhayati | prayogaḥ punaḥ | yadyadāsannihitasakalāpratibaddhasāmarthyakāraṇantattadā bhavatyeva na cākṣepakāri | yathā samagrāpratihatasāmarthyakāraṇasāmagrīkoṅkuraḥ | tathā ca kṣīrādyavasthāsu yathopadiṣṭapakṣadharmavad dadhyādiviṣayaṃ jñānamiti svabhāvahetuḥ | dvitīyasādhyāpekṣayā vyāpakaviruddhopa<p.45>labdhiḥ | anyathā tvantasya bhavatyevātoyaṃ heturasiddha iti cedāha | "anyathā bhāve"ceṣyamāṇe "tadevo" palabdhilakṣaṇaprāptaṃ dadhyādi "na syāt"<f.4ba1> prācyarūpāt pracyuteḥ | tathā ca tadrūpatāyāṃ niranvayavināśaprasaṅga iti bhāvaḥ | "api ce"<f.4ba1>tyādinopacayamāha | yadayambhāvaḥ | ajāto'naṣṭaśca rūpātiśayosyeti vigrahaḥ | nityamekatvarūpatvād dravyāntareṇa vyavadhāne dūradeśasthitau ca bhaveyurapi pratyakṣāpratyakṣatvādaya ityata āha | "avyavadhānadūrasthāna"<f.4ba1> iti | na vidyate vyavadhānadū rasthāne cāsyeti vigrahaḥ | kvacidavyavadhānādūrasthāna iti paṭhyate | tatra vyavadhānadūrasthānaśabdayoḥ pratyekaṃ nañā samāsaṃ kṛtvā paścādviśeṣaṇasamāsaḥ kāryaḥ | kañcitpuruṣamapekṣya kopi pratyakṣo'nyañcāpekṣya pratyakṣa iti na virodha ityāha | "tasyaiva"<f.4ba2> | tasyāpyunmīlitalocanādyavasthāyāṃ pratyakṣo'nyadā cāpratyakṣa iti nakācit kṣatirityāha | "tadavasthendriyādereva"<f.4ba2> tadavasthamavikṛtamindriyamasyeti vigrahaḥ | ādigrahaṇaṃ manaskārādyākṣepāya | kadācidabhivyaktavelāyāṃpratyakṣo bhavati kadāciccānabhivyaktakṣīrādivelāyāmapratyakṣaśceti yena pratyakṣāpratyakṣatvena kadācidanumānasyopalabdhiraśaktādanutpatteriti | kadācittu vyaktāvasthāyāṃ pratyakṣaṃ | kiṃ punaratrāyuktaṃ | yenaivaṃ brūṣa iti cedāha | ekasminnevānatiśaye dadhyādāvamīṣāṃ prakārāṇāmpratyakṣāpratyakṣattvādīnāṃ "virodhāditi"<f.4ba2> | ye parasparaviruddharūpā na teṣāmekatrānatiśaye sambhavaḥ | tadyathā śītoṣṇasparśādīnāṃ | parasparaviruddhāśca pratyakṣāpratyakṣatvādayaḥ | iti vyāpakaviruddhopalabdhimmanyate ||

[45,1]

paraḥ prāha || "nānatiśaya"<f.4ba3> iti | ekasyāvyaktāvasthālakṣaṇasyātiśayasya nivṛtyā'parasya vyaktāvasthālakṣaṇasyotpatyā ca kṣīraṃ dadhīti vyavahārasyopagamāt | anenājātānaṣṭarūpātiśaya ityāderasiddhatvamāha | na tāvadayamatiśayo bhavadbhiratiśayavad bhāvavyatirikto'bhyupagato'bhyupagame vā tadavastho'nantarābhihito doṣaḥ syāt | tasmādavyatirikta evāyaṃ tatra cāyandoṣa ityāgūryāha | sotiśayo vyavasthālakṣaṇastasyātiśayavato'vasthātu<p.46>rātmabhūto'nanvaya ityekāntena nivarttamānaḥ | vyāpakasvabhāvātpravarttamāno'sanneva kathanna svabhāvanānātvaṃ | sukhaduḥkhayorivākarṣati | anvākarṣatyevetyarthaḥ | prayogaḥ punaryo yasyā "tmabhūtaḥ"<f.4ba3> sa tannivṛttāvekāntena nivarttate pravṛttau cāsanneva pravarttate yathā tasyaivātiśayasyātmā | ātmabhūtaścātiśayasyātiśayavāniti svabhāvahetuḥ | tataśca tayoravasthayoravasthāturnnānātvaṃ parasparavirodhidharmādhyāsitatvāt sukhaduḥkhavaditi svabhāvahetureva | naivāsāvatiśayo'nanvayaḥ pravarttate nivarttate vā'taḥ pūrvasminpramāṇe sādhyavikalatvandṛṣṭāntasya | uttaratra tvasiddhirhetoriti cedāha | "sānvayatvecā" tiśayasya nivṛttipravṛtyoraṃgīkriyamāṇe kā kasya "nivṛttiḥ pravṛttirveti"<f.4ba3> | naiva kācitkasyacinnivṛttiḥ pravṛtirvā | sarvvasya sarvvadā sattvāt | tathā ca sarvvaṃ sarvvatra samupayujyetetyādinā puronukrānto doṣonupayujyata ityabhiprāyaḥ | upacayamāha | yadi ca kasyacit svabhāvasyātiśayākhyasya pravṛttirnivṛttirveti svayamabhyanujñāyatetvayā | ekātiśayanivṛtyā'parātiśayotpatyā vyavahārabhedopagamādityavidhānāt | tadetadeva parastathāgatavaco'bhyāsopajātāvadātamatirbruvāṇaḥ | nānumanyate bhadramukhena bhavedevaṃ yadi yathā mayā pravṛttinivṛttī abhyanujñāyete tathā tenāpi | yāvatāsya niranvayopajananavināśopagamo mama tvāvirbhāvatirobhāvamātrantatkathamivānumanyata iti kadācid brūyātpara iti tanmatamāśaṅkate | "tasye"<f.4ba4>tyādinā | sadaiva bhavadbhiḥ śūnyahṛdayairayamanvayo ghoṣyate | tatra vaktavyaṅkoyamanvayo nāma bhāvasya janmavināśayoriti sattyaṃ eṣā | paraḥ prāha | "kimatrābhidhānīyaṃ" yāvatā śaktiranvayo bhāvasya janmavināśayoriti varttate | kathampunaḥ sānvaya ityāha | yatostyeva "prāgapi janmano nirodhādapyūrdhvaṃ"<f.4ba5> sā śaktiravasthātṛlakṣaṇā yenaitadevantenāyambhāvo nāpūrvaḥ san sarvathā jāyateapi tu śaktirūpeṇa pūrvvaṃ vyavasthita eva kevalamāvirbhavatīti sarvvathāgrahaṇena jñāpayati | tathā na pūrvvo vinaśyatyekāntenāpi tu tirobhavati | asato nāstyudayaḥ sataśca nāsti vināśa iti yāvat | <p.47> ācārya āha | "yadi sā śaktiḥ sarvvadā"<f.4ba6>tirobhāvāvirbhāvakāle' " natiśayātiśayarahitā ekarūpe " ti yāvat | tadā "kimidānīṃ" atiśayavadvidyate | yataḥkutoyaṃ vyavahāravibhāgaḥ kṣīrandadhitakramityādi | "sāṅkhya" āha | avasthā " atiśayavatya "<f.4ba6> iti | "tā"<f.4ba6> ityādyā "cāryaḥ" | vikalpadvayañca prakārāntarāsambhavātkṛtaṃ | na vāharīkavādo yujyate tatsvānyatvayoḥ parasparaparihārasthitilakṣaṇatayā tṛtīyarāśivyatirecakatvāt | ekatve ko doṣa iti cedāha | " ekaścettadā kathamidamekatrāvibhaktā " tmanyavibhaktasvarūpe "yokṣyate"<f.4ba7> | vyapekṣayā bhavedapītyāha | "niṣparyāyaṃ" kimpunastatparasparavyāhata ityāha " janma avasthānāmajanmaśakteḥ " | tathārthakriyāyāmupayogo'vasthānāṃ śaktastvanupayoga <f.4ba7> i ti | prayogāḥ punaḥ | śakterapi janmāsti | avasthābhyo'vyatirekāt | avasthāsvarūpavat | avasthānāmvā na janma śakteravyatirekāt | śaktisvarūpavat | svabhāvahetuviruddhavyāptopalabdhiḥ | etenaiva prakāreṇārthakriyopayogānupayoganivṛtyanivṛtyādiṣu svabhāvahetuviruddhavyāptopalabdhayo yojyāḥ | ādigrahaṇena patanāpatanaporapi parigrahaḥ |

[47,1]

punarapi "sāṅkhīya" mmatamāśaṅkate | "astī" tyā <f.4ba8> dinā | kenacitparyāyeṇa avasthāśaktyorananyatvamparamārthatastu bheda eva tena janmādīnāmavirodha iti | nūnambhavataḥ svapakṣarakṣaṇākulabuddherātmāpi vismṛtaḥ | ityākūtavānāha | " vismaraṇaśīla "<f.4ba8> ityādi | yato'nanyatvapakṣe'yandoṣosmābhirukto'nyatvapakṣetvanya eva bhaviṣyati | kaḥ punarasāvanyaiti tamevadarśayitumupakramate | athāpyanayoḥ śaktyavasthayorvibhāgo'nyatvantadā na kaścidvirodhaḥ | kevalaṃ sānvayo bhāvasya janma vināśāditi na syāt | kiṃkāraṇaṃ | yasmāt yasyānvayaḥ śaktitvenābhimatasya na tasya janmavināśau nityamekasminneva svabhāve vyavasthānāt | yasya <p.48> vā tā uttpādavināśāvavasthātvenābhīṣṭasya na tasyānvayaḥ | aparāparāvasthodayāstamayenāvasthitarūpābhāvāt | tayoḥ śaktivyaktayorabhedādadoṣa iti " kāpilaḥ | anuttara "<f.4ba10>"mityādyācāryaḥ" | kimatrāyujyamānakaṃ yenaivaṃ vadasītyāha | " abhedo hi nāmaikyamucyate "<f.4ba10> | tau śaktivyaktibhedā "vityayañca" bhedādhiṣṭhāno"nyatvanibandhano vyavahāro bhāvika" iti kalpanāviracitasyāpratikṣepāt | kiñca nivṛttiprādurbhāvayoḥ satoranivṛttiprādurbhāvau tathā sthitau satyāmasthitiḥ | ādigrahaṇād gatāvagatirityādi yojyaṃ | etad bhedalakṣaṇaṅkathaṃ yojyate bha vatā | tathāhyavasthānivṛttiprādurbhāvābhyāmanivṛttiprādurbhāvavatyāḥ śakterabhedo neṣyate tvayā | tathā śakteravasthānepi nāvasthānāmavasthānaṃ | na ca śaktestāsāmanyatvamiṣṭaṃ | tasmādevaṃ rūpaṃ nānātvamityāha | eṣa hi "nivṛttiprādurbhāvayoranivṛttiprādurbhāva"<f.5a1>ityādibhedaḥ | tathā hi yannivṛtyādinā na yasya nivṛtyādayastattasmād bhinnaṃ yathā tālatarustamālādityatipratītametat | etadvirahaścābheda iti yannivṛtyā yasya nivṛttirityādi | nanu ca bhūtabhautikacittacaittādīnāmpratiniyatasahotpādanirodhasthitīnāmetadvidyate | na ca teṣāmabhedastat kathamuktametadvirahaścābheda iti cet | na teṣāmbhinnotpādādimatvāt | yathākramamudāharaṇadvayamāha | "yathe"tyādi | anyathe <f.5a1> ti | yadyanantaroktambhedābhedalakṣaṇannāśrīyate tadā bhedayorlakṣaṇābhāvātkāraṇād bhedābhedayoravyavasthā syāt | sarvvatreti sukhādīnāmparasparaṃcaitanyānāñca | sukhādibhyaścaitanyānāṃ abhedaḥ | sukhādīnāmpratyekambhedo na bhavediti yāvat | tadātmanītyādinā paraḥ svasamayapratītambhedābhedayorlakṣaṇamāha | " tenāvirodha "<f.5a3> iti janmājanmādīnāṃ | anantaroktasya vā | na vai mṛdātmanītyādinā mṛptiṇḍaghaṭayorādhārādheyabhāvaṃ pratikṣipati | kintarhi mṛdātmaiva kaścitviśiṣṭagrīvādisanniveśāvacchinno ghaṭa ityabhīdhīyate | nanvekameva mṛddravyaṃ sarvvatra tatkathamidamabhihitamityata āha | "nahi ekastrailokyamṛdātme"<f.5a3>ti | kutaḥ prativijñaptipratibhāsabhedandravyasvabhāvabhedāditi sambandhaḥ | anyonyabhinnānāmeva dravyāṇāmvijñāne pratibhāsanādityarthaḥ | tathā pratyavasthābhedabhinnāvasthatvāt | pratyartha kriyābhedaṃ cāśritya dravyasvabhāvabhedāt | parasparāsambhavikāryakāraṇāditi yāvat | parasyāpi satvarajastamaścaitanyeṣu bhedābhyupagama idameva kāraṇaṃ yuktamiti kathayan nāha | "evaṃ hīti"<f.5a4> | yadi prativijñaptipratibhāsabhedādinā bheda iṣyate | caitanyeṣu ceti bahuvacanaṃ bahavaḥ pumāṃsa iti siddhāntāt | yadyevamiti prativijñapti pratibhāsabhedādinā | punarapyāha | "satyapyetasmin" prativijñaptipratibhāsabhedādau kasyaci "dātmana"<f.5a4> iti śakteranugamādaikyamavasthānāmiti | "ācārya" āha | " yadyevaṃ sukhādiṣvapyayamevābhedaprasaṅ " gaścaitanyeṣu ca | sukhādiṣvapi hi guṇatvād bhoktṛtvakarttṛtvādīnāmanugamāccaitanyeṣu ca bhoktṛtvākarttṛtvāguṇatvādīnāntathā sukhādi caitanyeṣu satvajñeyatvādīnāmanvayādityabhiprāyaḥ | prayogaḥ punarabhinnāḥ puruṣasukhādayaḥ parasparamanvayānvayabhāktvāt | śaktivyaktivat | śaktivyaktī vā bhinne'nvayonanvayabhāktvādeva | sukhādicaitanyavaditi svabhāvahetuḥ | athāpi syādyatra sarvvātmanaivānvayastatrābhedo natu yatra kenacidrūpeṇa | ghaṭādiṣu ca sarvvātmanānvayastatoyamadoṣa ityata āha | " na ca ghaṭādiṣvapi sarvvātmanānvayo <f.5a5> pi tu kenacidrūpeṇeti " na kevalaṃ sukhādiṣvityapi śabdaḥ | kuto'vaiśvarūpyasahotpādādiprasaṅgāt | tathāhi sarvvāsāmavasthānāṃ sarvvaprakāreṇānvaye satyaikyamprāpnoti | tataśca viśiṣṭarūparasagandhaśavīryavipākābhāvāt | vaicitryanna bhavet | evañca pañcabhūtābhāvaprasaṅgo'dhyakṣādivādhāprasaṃ gaśceti bhāvaḥ | sahotpattiśca sarvvāsāmavasthānāmprasajyate | ādiśabdena hyanirodhārthakriyāvyāpāravikārādayaupādīyante | prayogāḥ punaryadviśiṣṭarūparasagandha<p.50>śabdādibhiranekaprakāraṃ na bhavati | na tasya vaiśvarūpyamasti | yathaikasya sukhādyātmanaḥ | tathā sati  matānāmapyavasthānāmanantarokto dharmo nāsti na cāsiddho heturyato yadyasmānna vyatiricyate na tadviśiṣṭarūpādibhiranekaprakāraṃ yathā tasyaivātmā | na vyatiricyante cāvasthā abhīṣṭā iti vyāpakaviruddhopalabdhī | tathā yadyasmādapṛthagbhūtaṃ tattadutpādādibhirutpādādimat | yathā tasyaiva svarūpaṃ | apṛthagbhūtāścābhimatā avasthāstābhyo'nyasyā iti svabhāvahetuḥ | anyathā ghaṭoyamityananyatvamevāyuktaṃ | nāmāntaramvā arthabhedamabhyupagamya tathābhidhānāt | upacayamāha | "na ca ghaṭaṃ mṛdātmānañca kaścida <f.5a5> tyartha" munmīlitalocanopyayaṃ ghaṭoyaṃ ca mṛdātmeti vivekenopalakṣayati | yenaivaṃ syādidamiha prādurbhūtamiti tadanenābhedalakṣaṇamatyantāsambaddhamevetyāha | nanu ca piṇḍarūpātmṛdātmano ghaṭasya vivekenopalakṣaṇamastyeva taktimevamuktamiti cet | satyamasti | na tu ghaṭād bhinnantaṃ parobhimanyata ityabhiprāyādadoṣaḥ | yadi nāma bhedenānupalakṣaṇantayostathāpi kasmādevaṃ na syāditi cedāha || " nahyadhiṣṭhānādhiṣṭhāninorādhārādheyayoḥ kuṇḍevadarayorvivekenānunapalakṣaṇe satyevambhavatīdamiha prādūrbhūtamiti "<f.4a6> | tadanena ghaṭamṛdātmanorādhārādheyabhāvo nāsti vivekenānupalakṣaṇātsatvāditatsvabhāvayoreveti vyāpakānupalabdhiṃ manyate | adhunā yadyasminprādurbhavati tattato'bhinnamityasyābhedalakṣaṇasyāvyāpitāśā cikhyāsurāha | na ca śaktyātmani prādurbhāvastasyā nityamavasthānābhyupagamāt || anyathāvasthaiva sā syāt | tathā ca tasyāḥ svātmanaḥsakāśādabhyupeto'bhedo na syāt | abhedalakṣaṇābhāvāt upalakṣaṇañcaitadvyaktau sukhādiṣu puruṣeṣu ca tulyadoṣatvāt | anye tu svadarśanāparādhamalīmasadhiyaḥkecit "sāṃkhyā" evamāhuḥ | yo yasya pariṇāmassa tasmādabhinnaḥ | tadyathā hemnaḥ kuṇḍalādyavasthāviśeṣa iti tepyanenaiva pūrvvasyābhedalakṣaṇasyāvyāpitāpradarśanenāpahastitā iti cetasyāropyāha | "etenaive"<f.5a6>tyādi | yuṣmaddarśanapariṇāmopi na yukta ityabhiprāyavānapakṣepaṅkaroti | "kiñceda"<f.5a7>mityādinā | pareṇāpi kimatra vaktavyaṃ yāvatā <p.51> bhagavatā "kapilena" spaṣṭamidamuktamityabhisandhāyāha | avasthitasyadravyasya yathā kāñcanasya dharmāntarasya keyūrasya nivṛttiḥ | dharmāntarasya ca kuṇḍalādeḥ prādurbhāvaḥ pariṇāma iti | "ācāryastasyaiva" tāvadidamīdṛśaṃprajñāskhalitaṅkathaṃ vṛttamiti savismayānukaṃpannaścetaḥ | tadaparepyanuvadantīti nirdayākrāntabhuvanaṃ digvyāpakantamaḥ | kaḥ prāṇino hitecchā vipulatvasyāparādha iti manyamānaḥ prāha |

[51,1]

"nanu yadi nāma tenaivamuktaṃ" | bhavadbhistu nibhālanīyametat yattaddharmāntaraṃ kuṇḍādikaṃ nivarttate prādurbhavati ca kiṃ ta devāvasthitaṃ kāñcanadravyaṃ syāttatorthāntaramveti | kasmādvikalpadvayameva kṛtamiticedāha | "anyavikalpābhāvāt"<f.5a8> | "nirgranthavāda" syāyogādityabhisandhiḥ | yadyādyovikalpastadā kodoṣa iti cedāha | yadi taddharmāntarantadevāvasthitaṃ dravyaṃ <f.5a8> | tadā tasyāva sthānānna nivṛttiprādurbhāvāvāvirbhāvatirobhāvalakṣaṇāviti tasmātkasya tāviti vaktavyambhavadbhiḥ | "prayogaḥ" punaḥ yasyāvasthānaṃ na tasya nivṛttiprādurbhāvau | yathāvasthāturdravyasya | tathā cāvasthānantasya dharmāntarasyeti vyāpakaviruddhopalabdhiḥ | na cāsiddho heturyato yadavasthāturananyattasyāvasthānaṃ yathā tatsvarūpasyaiva | ananyaccaitaddharmāntaraṃ tasmāditi svabhāvahetuḥ kiñca yadyavasthitameva dravyaṃ taddharmāntaraṃ tadāvasthitasya dravyasya dharmāntaramiti | vacanaṃ sidhyati || kiṅkāraṇamityāha | " nahi tadeva tasya dharmāntarambhavatī "<f.5a9>ti bhavatyeva tadeva tasya dharmāntaraṃ yathā kṛtakatvaṃ śabdasyāvyatiriktamapi tasmāditi cedāha | " anapāśritavyapekṣābhedaṃ "<f.5a9> | etaduktambhavati | atra hi sa eva śabdo'kṛtakādibhyovyāvṛttattvāt tadvyāvṛttyapekṣayā tanmātrajijñāsāyāṃ pratikṣiptabhedāntareṇa śabdena dharmatvena vyapadiśyateiha tu punarvyapekṣābhedopi nāsti tatkathantadeva tasya dharmāntarambhaviṣyatīti |

[51,2]

dharmasya dravyādarthāntarapakṣe tarhi ko doṣa ityāha || "athetyā"<f.5a9>di || kasmāddharmanivṛttiprādurbhāvābhyāṃ na dravyasya pariṇāmo yasmān na hyarthāntaragatābhyāṃ nivṛ<p.52>ttiprādurbhāvābhyāmarthāntarasya pariṇatirbhavati | tadeva kutaścaita nyepi pariṇateḥ prasaṅgāt | na ca caitanyasya pariṇatiriṣyate | pradhānapuruṣayoraikyāpatterakartṛtā ceti vacanāt | prayogaḥ punaḥ | yadyatorthāntaranna tadgatābhyāṃ nivṛttiprādurbhāvābhyāṃ tasya pariṇatiḥ | tadyathā caitanyabhinnasvabhāvasyāṅkurasya nivṛttiprādurbhāvābhyāṃ caitanyasya dharmāntarañca dravyāditi vyāpakaviruddhopalabdhiḥ | bhavedetanna yasya kasyacidarthāntarasyāsambaddhasyāpi nivṛttiprādurbhāvābhyāmanyasya pariṇatirapi kutaḥ cāsambaddhasyaiva | yathā tasyaivāṅkurasya bījasambaddhasya nivṛttiprādurbhāvābhyāmbījasya tena sāmānyena sādhane siddhasādhanaṃ | dharmasya dravyasambandhāt tadviśeṣeṇa tu sādhanavikalatā nidarśanasya | aṅkurasya caitanyena saha sambandhābhāvāditicedāha | " dravyasya dharma iti <f.5a10> vyapadeśo na sidhyati "<f.5a10> | kutaḥ sambandhābhāvāt | evaṃ manyate dravyasambandhoyaṃ dharma ityetadeva na vidyate | tat kuto vyāvṛttiprasaṅgasyeti | astyeva tarhi dravyadharmayorādhārādheyabhāvalakṣaṇassambandhastataśca saviśeṣaṇepi hetau asiddhirityata āha | " nahi kāryakāraṇabhāvādanyo vastubhūtaḥ sambandhostī "<f.5ba1>ti | ādhārādheyabhāvo'pi kāryakāraṇabhāvaviśeṣādeva vyavasthāpyate | yathā nirṇītamādhāratobhinivṛtterātmanastādṛśo nu...yaḥ kāryantasyetyatra prakaraṇe "pramāṇaviniścaya"ityabhiprāyaḥ | astu tarhi kāryakāraṇabhāvastayoriti cedāha | " na cānayordravyadharmayoḥ kāryakāraṇabhāva"<f.5ba1> iti | kutaḥ svayamatadātmano'tatkāraṇatvāt | yaddhi yatsvabhāvaṃ na bhavati na tattatkāraṇatayā bhavadbhirabhyupeyaṃ yathā rajastamasaḥ | tathā cedamapi dravyadharmassvabhāvo bhavati tatkathamiva tasya kāraṇatvamupeyāditi vyāpakānupalabdhiprasaṅgaṃ manyate | na cāyamasiddho heturiti mantavyaṃ | arthābhāvapakṣaṃ samāśritya doṣābhidhānasya prakṛtattvāt | yadāha | "dharmasya dravyādarthāntaratvaṃ <f.5ba1> syāditi" | athāpyasmadvaiphalye syāt pūrvvakān kāpilānatipatya sāṅkhyānāṃ śakamādhavavat | dravyasya vyatirekepi dharmakāraṇatvamiṣyate tadāpi brūma ityāha | " arthāntarattvepi dravyasya dharmakāraṇatve " 'ṅgīkriya "māṇe'rthāntarasya kāryasyotpādanāt"<f.5ba2> kāraṇāt | dravyasya <p.53>"pariṇāma itīṣṭaṃ syā"<f.5ba2> d bhavatā tataḥ kiṃ syāt ityāha | " tadviruddhasyāpi tathāgatā " nusāriṇaḥ | kiṅkāraṇantenāpi "hetuphalasaṃtānaṃ" mṛddravyākhye pūrvvakāt "mṛptiṇḍā"tkāraṇabhūtāduttarasya "ghaṭadravyasya kāryasyotpattau" satyāṃ " mṛddravyaṃ pariṇatamiti vyavahārabhedasyopagamāt "<f.5ba3> kāraṇāt | syāt mataṃ | yadi nāma prakāradvayenāpi pariṇāmona yujyate prakārāntareṇa tu bhaviṣyatītyetadāha | "na ce"<f.5ba3>tyādi | tasmādubhayathāpi na pariṇāma ityupasaṃhāraḥ | "na nirvivekaṃ" nirviśeṣaṃ "dravyameva"<f.5ba3> paro nāpi "dravyādarthāntara" mekāntenaiva " kintarhi dravyasanniveśo'vasthānta " rannānyaḥ "yathāṅgulīnāṃ" sanniveśo'vasthāntarammuṣṭiḥ | yathāṅgulīnāṃ sanniveśo'vasthāntarantatvānyatvābhyāmanirvacanīyammuṣṭiḥ kasmāddhetorna hyaṅgulyaeva nirvivekā muṣṭiḥ | kutaḥ "prasāritānāmamuṣṭitvāt"<f.5ba4> | anyathā prasāritānāmapi viśeṣābhāvāt muṣṭyavasthāyāmiva muṣṭittvaprasaṅga iti | abhāvahetukāle rūpakaḥ | "nāpyarthāntaraṃ" muṣṭiraṅgulivyatirekeṇāpratihatakāraṇena prayatnavatāpi muṣṭeranupalabdheriti | kadāci "tkāpilā" evaṃ brūyuriti tanmataṃ śaṅkate | " na nirviveka " mityādinā | gatārthametad | "nahi muṣṭeraṅguliviśeṣatvādi"<f.5ba5>ti pariharati | asaktāṅgulya eva ca nirvivekā muṣṭiriti kathayan dṛṣṭāntāyogamāha | " atopi yaduta | prasāritānāmamuṣṭitvāditi " tadapyayuktameva | kiṅkāraṇaṃ | yatoṅgu " lya eva hi " viśiṣṭahetupratyayabalena tathotpannā "kāścana muṣṭirnna tu sarvāḥ" | tadeva kuta ityāha | "na prasāritā" aṅgulyo "nirvivekasvabhāvā muṣṭyaṅgulyaśceti" | ca śabdotra luptanirdiṣṭo jñeyaḥ | athavā muṣṭyātmikā aṅgulyaḥ prasāritāḥ satyo nahi nirviśiṣṭarūpā iti vyākhyeyaṃ | kasmāt | avasthādūyepi prasāritāprasāritarūpe | ubhayoraprasāritaprasāritāvasthayoryathākramaṃ "pratipattiprasaṅgāt"<f.5ba5> | prayogaḥ punaḥ | prasāritāvasthāyāmaprasāritāvasthāyāḥ pratipattirbhavet aṅgulīnāṃ vivekābhā<p.54>vāt | aprasāritāvasthāyāmiva svabhāvahetuḥ | evamaprasāritāvasthāyāṃ prasāritāvasthāyāṃ tatpratipattiḥ syādityaparo yojyaḥ | yattūbhayasyeti vyāpakānupalabdhiḥ yojyā | athā'pi kathañcitkaścidviveko sthitayoravasthayostadā sa vivekaścāsāmaṅgulīnāṃ svabhāvabhūto vā bhavennaveti vikalpadvayaṃ | prathame tāvad doṣamāha | " ya eva " khalu " vivekaḥ svabhāvabhūtaḥ | sa eva svabhedalakṣaṇaṃ sukhaduḥkhavaditi "<f.5ba6> | dvitīyepyāha | "parabhūte ca vivekotpāde'ṅgulyaḥ prasāritā evopalabhyeran"<f.5ba6>muṣṭyavasthāyāmapīti śeṣaḥ | kimiti | yato nahi svabhāvādapracyutasyārthāntarotpāde satyanyathopalabdhirbhavatyatiprasaṅgāt | uṣṭrasyāpyarthāntarasya kalabhasyotpāde'tyathopalabdhiḥ syā dityatiprasaṅgo vaktavyaḥ | prayogaḥ punaḥ | yatrasvasyātmabhāvādapracyutaṃ na tasyārthāntarotpādepi anyathopalabdhiḥ | yathoṣṭrasya kalabhaprādurbhāve | apracyutāśca svasmātsvabhāvādaṅgulyo vivekotpādepīti vidhipratiṣedhābhyāṃ hetvavakalpanāyāṃ kāraṇaviruddhakāraṇānupalabdhī | nanvityādi paraḥ | tatvānyatvābhyāmanirvacanīyaṃ taduktamiti vākyārthaḥ | uktametanna punaryuktamityā "cāryaḥ" | kathamayuktamityāha | " nahi sato vastunastattvānyatve muktvānyaḥprakāraḥ sambhavatī"<f.5ba7>ti sadvastugrahaṇaṃ kalpanāśilpoparicatasyānyāpohādeḥ sambhavatīti pratipādanāya | kuta ityāha | "tayori"<f.5ba8>tyādi | prayogaḥ punaḥ | yau parasparaparihārasthitalakṣaṇautayorekatyāgo'paropādānanāntarīyakaḥ | ekopādānañcāparatyāganāntarīyakaṃ tadyathā bhāvābhāvau | yathoktadharmavantau ca tatvānyatvaprakārāviti svabhāvahetuḥ | nanvaṅgulībhyo muṣṭestatvānyatvaprakārau mukttvāpyanyaḥ prakāraḥ saṃbhavatyeva | na hyaṅgulya eva muṣṭiḥ prasāritānāmamuṣṭitvāt | nāpyarthāntaraṃ pṛthaksvabhāvānupalabdheriti cedāha | "aṅgulīṣu punari"<f.5ba8>tyādi | pratikṣaṇaṃ vināśo vidyate yāsāṃ iti vigrahaḥ | tā eva kṣaṇikatvāt tathāvidhā jāyante yena muṣṭyādivācyā bhavantītyarthaḥ || tadetacca vastuto na <p.55> muṣṭeraṅguliviśeṣādityatroktamapi prasaṅgāt yuktamuktamityavaseyaṃ | anyathā kimanena yadyevaṃ kathantarhi muṣṭiraṅgulīti ca vyapadeśabheda ityata āha | " tatra muṣṭyādiśabdā viśiṣṭaviṣayā "<f.5ba9> viśiṣṭāvasthānāmevāṅgulīnāṃ vācakatvāt | aṅgulīśabdastu sāmā nyaśabdaḥ sarvvāvasthānāṃ tāsāmabhidhāyakatvāt | yathākramamudāharaṇadvayamāha | "vījāṅkurādiśabdavad brīhyādiśabdavacce"<f.5ba9>ti | evaṃ śakalīkṛtasakalaparapakṣaḥ kucodyaśeṣaṃ paropanyastaṃ parijihīṣuḥ | paramukhena codyamupasthāpayati | "tadyadītyā"<f.5ba9> dinā | idamasyākūtaṃ yathā hi tileṣvavidyamānaṃ ghṛtaṃ | tathā tailamapi | tadyadi prāgasadeva kāraṇe kāryamutpadyate tathā ghṛtasyāpi tilebhya utpattiḥ syāt | asatvāt tailavat | na vā tailasyāpi tata eva ghṛtavat | nahi asatye kaścid viśeṣa iti svabhāvahetuvyāpakānupalabdhitvenābhimatayorvyāpyavyāpakabhāvaprasādhanaprakāra eṣaḥ |

[55,1]

tadetat sarvaṃmabhyavadhāya kṛtyotthāpanambhavata iti manyamānaḥ prāha | " nanu sarvvatra sarvvasyāsatvepyayantulyo doṣaḥ "<f.5ba10> | nahi satve kaścidviśeṣa itiprayogaḥ punastāveva satvāditi hetuviparyayaṃkṛtvā kāryau | athāpi kaścidviśeṣosti tena satvepi na sarvvaṃ sarvasmāt jāyate tena saṃdigdhavipakṣavyāvṛttikatvaṃ pramāṇayoriti cedāha | viśeṣe cā'"bhyupagamya" māne saviśeṣastraiguṇyāt satvarajastamorūpād bhinnaḥ syāt | kasmāttasya traiguṇyasya bhāvepi viśeṣasyānanuvṛtteḥ kāraṇāt | prayogaḥ punaḥ | yadbhāvepiyannānuvarttate tattasmādatyantaṃ bhinnaṃ | yathā śabdasparśarūparasagandhebhyaścaitanyannānuvarttate ca viśeṣastraiguṇyabhāvepīti svabhāvahetuḥ | etaccābhyupagamyodgrāhitaṃ | adhunā satkāryavāde janmārtha eva na yukta ityāha | "sataśce"<f.5ba10>tyādi | naiva tasya cāsatvenābhimatasya janmāsti | satvāt | niṣpannāvasthāyāmiveti viruddhavyāptopalabdhirasya manasi varttate | anyathā punarjātasyāpi punarjātiḥ prasajyata ityanavasthā syāt | yadāha | sato yadi bhavejjanma jātasyāpi bhaved bhava 13 iti |

<p.56>

[56,1]

kiñca sādhanānāṃ kāraṇānāmbījatejojalādīnāṃ vaiphalyaṃ prasajyeta sādhyasya karttavyasya kasyacidrūpasyābhāvāditi prayogaḥ | yatra sādhyanna kiñcidapyasti tatra sādhanasāphalyaṃ vidyate yathā nabhasyanādheyātiśaye | na ca sādhyaṅkiñcidapyasti kāraṇe vyavasthite sati kāryaṃ iti vyāpakānupalabdhiḥ | na cāyamasiddho heturiti mantavyaṃ | yasmād yasya kasyacidatiśayasya tatra kāraṇe sthite kārye kathañcidutpattāviṣyamāṇāyāṃ sotiśayastatrāsan kathañjāyeta naiva jāyetāsatvāt | vyomotpalamiva dugdha iti vyāpakānupalabdhirasya cetasi sthitā | athāsannapyatiśayo jāyate | tadā jātau vā tasyāsatopi sarvvotiśayaḥ sarvvasmājjāyeteti tulyaḥ paryanuyoga iti | bhavatopi ghṛtātiśayopi tilebhya utpadyetāsatvāt | tenātiśayavadityarthaḥ | svabhāvahetuprasaṅgaḥ | paramatamāśaṅkate | "nātiśayastatre"<f.6a2>tyādinā | yathā nāsti sa kathantatrāsan prakāro jāyeteti prakṣipati | jātovā sarvvaḥ sarvvasmājjāyeteti tulyaḥ paryanuyoga iti pūrvokto doṣo na yujyata ityabhiprāyaḥ | sarvaprakāreṇaiva tarhi niṣpannarūpātiśayostīti cedāha | "na cetyādi" |evantāvatsadasatkāryavādinoḥ sarvvasmātsarvvasyotpattidoṣastulya iti pratipāditaṃ |

[56,2]

na ca tayorapi tulyañcodyanna tadeko vaktumarhati | satkāryavāde ca nakaścijjanmārtha iti prasādhitaṃ tenāyamastītyadhiko doṣaḥ | tadevaṅkadācitparo'bhidadhyānnanu bho yadi nāma mayaitanna parihṛtaṃ bhavatā tvavaśyaṃ sthiteḥ kiñcit svapakṣasya rakṣaṇāyavācyaṃ | nahi parasya pakṣaṃ dūṣayatā svapakṣasthitiranavadyā labhyate | na bhavati nityaḥ śabdo mūrttatvāt | sukhādibhirvyabhicāreṇetyādāvanityatvāsiddhavadityata āha | " asatopi kāryasya kāraṇādutpāde yo yajjananasvabhāvastata eva tasya janma janma nānyasmāditi niyama "<f.6a3> iti | api śabdaḥ sambhāvanāyāṃ | idaṃ atrārthatatvamavidyamānamapi tailaṃ tilebhya evotpadyate | tadutpādanaśaktiyuktatvāt tilānāṃ nānyasmāt tajjananaśaktivikalatvāttasya | śaktipratiniyama eva ca kathamiti ca paryanuyoge vastusvabhāvairuttaraṃ vācyaṃ | ya evambhavanti yathā vā tathaiva pradhānā<p.57>nmahān eva jāyate nāhaṅkāro mahato 'haṅkāro na pañcatanmātrāṇītyādi prakriyā | tatra ca bhavataḥ śaktipratiniyamāvalambanamevaśaraṇaṃ | anyasya parihāropāyasyābhāvāt | tadetacca na mamāpi kākena bhakṣitaṃ | tenayaduktannahyasatve kaścid viśeṣa iti tadayuktimat | kāraṇasāmarthyāsāmarthyakṛtatvāt kāryotpatyanutpatyoḥ | tasmāt puronukrāntayoḥ pramāṇayoḥ sandigdhavipakṣavyāvṛttikatvasādhanakalaṅkāṅkito heturiti | bhavedetattasyāpi heto ḥ tajjananasvabhāvaniyamaḥ | kuto jāta ityata āha | " tasyāpi sa svabhāvaniyamaḥ | svaheto"riti <f.6a4> | tasyāpi sa kuta iti cedāha | ityevamanādibhāvasvabhāvaniyama iti | na vidyate ādirasyeti vigrahaḥ anāditvābhyupagamāddhetuphalaprakṛti paraṃparāyā nānavasthādoṣo laghīyasīmapi kṣatimāvahatyanyathā'dau kalpyamāne tasyāhetukatvaprasaṅgastenāsthāna eveyamāśaṅkā bhavata iti bhāvaḥ | athavānyathā' yaṅgrantho vyākhyāyate | niṣparyāyeṇāsanneva tarhyatiśayo jāyate | na ca sarvvaṃ sarvvasmājjāyeteti paryanuyojyaṃ | yo yajjananasvabhāvastata eva tasyātiśayotpattiriti śaktiniyamasamāśrayāditi kadācitsvasiddhāntamanādṛtyāpi parobhidadhātyāśaṅkāyāṃ na mamāpyetacchaktipratiniyamāvalamvanaṅkenaciddaṇḍena nivāritamityāgūryāha | "asatopī"<f.6a3>tyādi | padavibhāgastu pūrvavat | prayogaḥ punaryasya yajjananāya samarthaṃ kāraṇamasti sosannapi jāyata eva yathātiśayaviśeṣaḥ | tajjananāya samarthaṅkāraṇamasti ca kāryaviśeṣasyetisvabhāvahetuḥ | tathā yo yatrāvidyamānatajjananasamarthakāraṇaḥ sa tatrāsatvepi nodeti | yathā tileṣu ghṛtātiśayastathā cāvidyamānatajjananasamarthakāraṇaḥkāryaviśeṣaḥ kāraṇaviśeṣa iti vyāpakānupalabdhiḥ | aparaḥ paryyāyaḥ | sādhanasya liṅgasya |

[57,1]

sadakāraṇādupādānagrahaṇāt sarvvasambhavābhāvāt | śakyasya śakyakaraṇāt kāraṇabhāvācca satkā ryaṃ || 14

[57,2]

ityevamādervaiphalyaṃ | sādhyasya kartavyasya kasyacitsaṃśayaviparyāsavyavacchedasya niścayapratyayajanmanaścābhāvāt | sarvvaṃ hisādhanaṃ vivādapade vastuni saṃśayaviparyāsāvapanayantadviṣayanniścayapratyayamutpādayadvibhartti nāmānurūpaṃ na dvayamapyetat "kāpilamate" sambhavati | sadāvasthitasya kāryasya hānyupajananāyogāt | atha <p.58> sannapyayaṃ niścayaḥ sādhanavacanādanabhivyaktaṃ | pūrvvamabhivyaktimupayātyato na vaiphalyamiti matamata āha | "yasya kasyacidati"śayasyā <f.6a1> bhivyaktilakṣaṇasya tatra sādhye niścayarūpe kathañcidasata utpattau prāptātsādhanāt so'tiśayastatrāsan kathañjāyate | jāto vā sarvvātiśayaḥ | samastasādhyaniścayābhivyaktilakṣaṇaḥ sarvvasmādanyasādhanāt sādhanābhāsāt votpadyeteti tulyaḥ prasaṅgaḥ | pāvakādipratipattihetavodhūmādayaḥ satkāryaviniścayādyabhivyaktiṅkuryurityarthaḥ | utpattya cābhivyaktimetaducyate | natviyamavikṛtarūpeṣu kṛtāspadā sā hi tatsvarūpalakṣaṇā tadviṣayajñānalakṣaṇā | rūpāntaraprādurbhāvalakṣaṇābhāvā bhavetsvarūpaṃ tāvat avikāryamiti na sādhanairanyairvā kartuṃ śakyate | vikāre vā pūrvvasvabhāvavāniva pūrvvarūpaprādurbhāvaścetyasatkāryavāda eva samarthitaḥ pūrvāpararūpatyāgāvāptilakṣaṇatvāt vikārasya | caitanyasyaikatvādaparastadviṣayaḥ pratyayo na bhavati parasyeti tadrūpābhivyaktiranupapannā | rūpāntaraprādurbhāve ca nānyasya kiṃcidapyupajāyate vilakṣaṇatvāditi tṛtīyāpi vyaktirasambhavinī dvitīyāyāmapyayamanivāritodoṣaḥ | tadviṣayapratyayodayepyarthāntarasyābhūtabhāvavaiparītyasya vyakterayogāt | na cānupakārakaḥ pratyayasya viṣayaḥ sambhavī | tadupakārakatve vā tasmādevāsyotpattiriti liṅgānapekṣā | svata eva sādhyaniścayosyābhivyaktiriti prāptaṃ | sādhanāpekṣādeva sādhyaniścayāt svaviṣayajñānotpādenaivāpekṣātiśayotpattilakṣaṇāsthireṣu labdhāspadeti pratipāditaṃ sarvvadā vā bhavet | liṅgasyāpi sadā sannihitarūpatvāt | liṅgajñānāpekṣāyāmapi tulyaḥ | tasyāpi satve vādinaḥ sarvvakālāstitvāditi |

[58,1]

api cetyādinā satkāryavādanirākaraṇe kāraṇāntaramāha | "tadavasthāyā" miti <f.6a4> | mṛtpiṇḍāvasthāyāṃ paścādvadabhivyaktāvasthāyāmiva tadarthakriyeti ghaṭasādhyodakadhāraṇaviśeṣādyarthakriyā | vyakteraviśiṣṭasaṃsthānāyā aprādurbhāvāditi cet | paramatāśaṅkātasyā evetyādi pratividhānaṃ | etaduktambhavati | grīvādisanniveśaviśeṣāvacchinna eṣorthakriyāviśeṣakārī kaścit mṛdvikāro ghaṭa ityucyate nānyaḥ | sa cet prāgapi mṛptiṇḍāvasthāyāmapi tadāvyaktāvasthāyāmiva tadarthakriyopalbdhau syātāṃ | na ca bhavatastasmānnāstyevāsāviti niścayaḥ samādhī<p.59>yatāṃ kimalīkanirbandheneti | avasthāturbhāvādasāvapyastīti cedāha | " nahi rūpāntarasya bhāve rūpāntaramasti "<f.6a5> | pīta iva nīlamiti viruddhavyāptopalabdhirākūtā | na cāvasthāvasthātrorabhedādasiddho heturiti garjitavyaṃ | yasmānna ca rūpapratibhāsabhedepi vastubhedo yuktaḥ, atiprasaṅgāt | rūpapratibhāsabhedagrahaṇamupalakṣaṇārthaṃ | tenārthakriyābhedopyabhyupagantavyaḥ | evaṃ manyate | yadi bhinnapratibhāsi jñānaṃ bhedaṃ sādhayati tadāsukhaduḥkhamohānāṃ asaṅkīrṇā bhedavyavasthā bhavet | nānyathā tathā ca mṛptiṇḍaghaṭayorapi parasparamatyaṃtambheda iti pratijānīmahe | bhinnākārajñānaparicchedyatvāt | parasparāsambhavikāryakāritvāccasukhādivaditi svabhāvahetū | anyathā sukhādīnāmapi parasparamabhedaprasaṅgaḥ śaktivyaktivat | viśeṣo vā vācya iti | tasmādityupasaṃhāraḥ | nahi tasya ghaṭādestasminnupalabdhilakṣaṇaprāpte svabhāve sthitau satyāmanupalabdhiryujyate | athāpi bhavati tadā'sthitiśca tasminsvabhāve'tatvamatatsvabhāvatvamupalabdhilakṣaṇaprāptātsvabhāvādekāntena bheda iti yāvat |

[59,1]

evaṃ svabhāvānupalabdhau sādhanāṅgasamarthanaṃ prapañcenābhidhāya pariśiṣṭāsvanupalabdhiṣvācikhyāsurāha | "vyāpakānupalabdhāvi"<f.6a8>tyādi | dharmayoryathā śiṃśapātvavṛkṣatvayorvyāpyavyāpakabhāvaṃ kenacitpramāṇena prasādhya vyāpakasya vṛkṣatvādernnivṛttiprasādhanaṃ samarthanaṃ sādhanāṅgasyetyadhyāhāraḥ | yathā nāstyatra śiṃśapā vṛkṣābhāvāditi | nanu tatra svabhāvānupalabdhyaiva tadabhāvaḥ sidhyati taktimanayā | nahi niṣpāditakriye karmaṇāṃviśeṣādhāyi sādhu sādhanambhavati | "sādhakatamaṅkaraṇamiti"(pāṇiniḥ 1 |4 | 42) vacanāt anadhigatārthādhigamarūpañca pramāṇamuktamajñātārthaprakāśo veti | satyametat | tathāhi neyaṃ sarvvatra prayujyate | kintarhi vyomagatatrapādimātre yatra sālasaralapalārśāśaṃśapādipādapabhedāvadhāraṇannāsti tatra | sarvvathā yatraivavyāpyā<p.60>bhāvo na niścīyate kvacit kutaścid bhrāntinimittāt tatraiveyaṃ prayujyate | kāraṇānupalabdhirapi yatra kāryābhāvo na niścīyate tatraiva prayoktavyā nānyatra vaiyarthyāt | yathā santamase dhūmābhāvāniścaye nāstyatra dhūmo'gnyabhāvāditi | kāryābhāve saṃśayāt | kāraṇābhāve ca niścayāt | svabhāvaviruddhopalabdhirapi saṃgaviṣayabhāvāvasthitagātrasparśavālākalāpākulānalālīḍha eva vyomādimātravartinirdeśe prayoktavyā | kāraṇaviruddhopalabdhiścāpyadṛśyamānakamāromodgamadantavīṇādibhedabhāvābhā vākyaśakyagānusamīpāvasthitapuruṣasamākrāntabhūtala eva prakṛtenānyatra vaiphalyāt | anayādiśā'nyāsāmapyanupalabdhīnāmprayogaviṣayo'nusarttavya iti | teṣāṃ svabhāvavyāpakakāraṇānāṃ | viruddhāsteṣāmupalabdhayastāsviti vigrahaḥ | dvayorvirodhayormadhye ekasyopadarśanaṃ | dvau punarvirodhāvavikalakāraṇasya bhavatonyabhāve bhāvaḥ | parasparaparihārasthitalakṣaṇaśca | anayā diśā svabhāvaviruddhakāryopalabdhyādiṣvapi sādhanāṅgasamarthanaṃ sujñānameveti noktaṃ | tathāpi kiñcinmātraprayogabhedādekādaśānupalabdhivyatiriktāsvapi kāraṇaviruddhavyāptopalabdhikāryaviruddhavyāptopalabdhivyāpakaviruddhakāryopalabdhikāryaviruddhakāryopalabdhyādiṣu sādhanāṅgasamarthanamuktamveditavyaṃ | tāsāṃ punarudāharaṇāni yathākramaṃ | nātra dhūmastuṣārasparśāt | nehāprativaddhasāmarthyānyagnikāraṇāni santi tuṣārasparśāt | na tuṣārasparśo'tra dhūmāt | nehāpratibaddhasāmarthyāni śītakāraṇāni santi dhūmāditi |

[60,1]

hetukāryaviruddhāptabhāvo vyāpakakāryayoḥ | viruddhakāryayoranyaḥ pratiṣedhasya sādhakaḥ || 15

[60,2]

neha dhūmo himasparśāt samarthannāgnikāraṇaṃ | neha dhūmāddhimasparśo na śakyaṃ śītakāraṇa 16 miti

[60,3]

—saṅgrahaślokau |

[60,4]

evaṃ tāvadekena prakāreṇāsādhanāṅgavacanatvādino nigrahasthānamiti pratipāditaṃ | prakārāntareṇāpi tadevopapādayati | " athavetyādi"<f.6ba1> na ceti samudāyaścāyamatrāvṛtyā pūrvoditārthaparityāgenārthāntarasamuccaye varttate || natu dhavasthityāthavā khadiramityādāviva pūrvvārthaparityāgena vikalpādivi dhasyāpyarthasya vivakṣitatvāt | iha <p.61> ca paryāye sādhanaśabdaḥ karaṇasādhanaḥ | ihāṅgaśabdo'vayavavacanaḥ pūrvasminkāraṇavacana iti viśeṣaḥ | trirūpahetuvacanasamudāyagrahaṇena teṣu lakṣaṇādivacanānāṃ sādhanatvaṃ tirayati | syād buddhiḥ sādharmyavati prayogenāsapakṣe hetorasatvamucyate | vaidharmyavati ca na sapakṣasatvamanantarameva niṣedhyamānatvāt | tatkathantasyaikasyāpyavacanamasādhanāṅgavacanamityetanna vakṣyamāṇe vyāhatamiti | etacca naivameva hi vyākhyāyate | trirūpo heturarthātmakaḥ | paramārthatovasthitastasya vacane ye prakāśake pakṣadharmavacanaṃ sapakṣasatvavacane pakṣadharmavacanaṃ vipakṣasatvavacane vā tayossamudāyaḥ tasya vacanadvayasamudāyasyāṅgampakṣadharmādivacanamiti pakṣadharmavadanantāvadavicalamitarayoḥ tvanyatarānyatarat kādācitkaṃ | tena vacanadvayasamudāyarūpasyāṅginoṅgaṃ dvividhameva sadā tasyedānīmaṅgasyaikasyāpyavacanamasādhanāṅgamvacanaṃ | na kevalaṃ dvayoḥ prathamavyākhyānusāreṇetyapi śabdāt | dvayorhyavacanaṃ tūṣṇīmbhāvaḥ | sa cokto'pratibhayā tūṣṇīṃbhāvāditi paryāyāntaramapyāha |

[61,1]

"athave"<f.6ba1>tyādi | tasyaiveti trirūpavacanasamudāyasya yannāṅgaṃ nāvayavaḥ | kathaṃ punaḥ pratijñādīnāmasādhanāṅgatvamiti cet | ucyate | pratijñāvacanasādhanaṃ | sākṣāt pāraṃparyeṇa vā tasyāḥ siddheranutpatteḥ tathāhyartha eva pratibandhārthaṅgamayati | nābhidhānamarthapratibandhavikalatvāt tasmāt pratijñāvacanaṃ hetuvacanaṃ vā na sākṣātsādhanamarthasiddhau | saṃśayaśca pakṣavacanādaryeṃ dṛṣṭo na niścayastadatopi na sākṣāt sādhanaṃ | syānmataṃ saṃśaya evāsiddhaḥ pakṣavacanādvādiprativādinorniścitatvādathānyeṣāṃ bhavati | evaṃ sati kṛtakatvādivacanepyavyutpannānāṃ saṃśayo bhavatītyanekāntaḥ | tadetadasambaddhaṃ | vādiprativādino rhi niścitatvamekasmin vā dharme'nityatvādike pratyāyayitumārabdhe bhavet pratyanīkadharmadvaye vā || na tāvadekasmin vivādābhāvataḥ | sādhanaprayogānarthakyaprasaṅgāt | nāpi pratyanīkadharmadvaye vastuno viruddhadharmadvayādhyāsaprasaṅgāt | yadāhyekasminvastuni pramāṇabalena viruddhau dharmau vādiprativādibhyāṃ niścitau bhavatastadā tadvastu <p.62> dvyātmakaṃ prāptaṃ | atha na pramāṇasāmarthyāt tau niścitāvapi tu svasmātsvasmādāgamāt | evamapi tu dharmayoḥ pramāṇena niścayāt kathanna pakṣavacanāt saṃśayo bhavatīti vācyaṃ | tasmāt pakṣavacanaṃ na sākṣāt sādhanaṃ | nāpi pāramparyyeṇa sādhyābhidhāyakatvenāsiddhe hetudṛṣṭāntābhāsoktivadaśakyasūcakatvāt | hetuvacanantu śakyasūcakatvāt śaktitaḥ sādhananiṣṭaṃ sadocyate sādhanāṅgampratijñāvacanatve sati sādhanopakārakatvāddhetuvacanavat | sādhanaviṣayaprakāśanadvāreṇa ca pratijñāsādhanamanugṛhṇāti | anyathāhyaviṣayaṃ tatsādhanaṃ pravarttate | jñānātmamanaḥsannikarṣādīnāmapi sādhanopakārakatvamato vacanatve satīti viśeṣaṇaṃ | itaśca sādhanāṅgasādhyasādhanaviṣayaprakāśanāt dṛṣṭāntavacanavaditi | idamapyatyarthamasāraṃ | yasmādanityaṃ śabdaṃ sādhayetyabhyarthaṃnā vāhyaṃ vacanatve sati sādhanopakārakaṃ sādhyasādhakaviparyayaprakāśakañca na ca tadantaraṅgaṃ sādhyasiddhā vāṅgaṃ | ko vā viṣayopadarśanasyopayogo yadi hyanena vinā na sādhyasiddhiḥ syāt | "sarvva"śobheta yāvatā vināpyanena yāvat | yaḥ kaścitkṛtakaḥ sa sarvo'nityo yathā kumbhādiḥśabdaśca kṛtaka ityanuktepi pakṣaśabdo'nitya ityarthāṅgamātra eva | tasmādasya nirdeśo nirarthaka eva | syādayaṃ viparyāso yadi hetuvyāpāraviṣayopadarśanāya pakṣavadvacanannaiva prayujyate tadā kathampakṣasamāśrayalabdhavyapadeśā | pakṣadharmatvādayaḥ sampadyante | teṣu vā niśritātmasusambhūtasāmarthyāt pakṣagatirasambhāvyaiva | sāmarthyalabhyapakṣabalena pakṣadharmatvādayaḥ sampadyanta ityapyayuktaṃ | teṣvasatsu sāmarthyalabhyasyaiva pakṣasyāsambhavāt | anyonyāśrayaṃ cedampakṣadharmatvādisāmarthyāyātapakṣavaśena pakṣadharmatvādayaḥ sampadyante | pakṣadharmatvādibalena ca pakṣa iti | tadatrocyate | na khalu sādhanakāle pakṣadharmatvādivikalpo'sti kevalaṃ yatraiva jijñāsitaviśeṣe dharmiṇi śabdādau tu ca karīśādisthagitatejasi vā kuṇḍādau yo dharmaḥ kṛtakatvadhūmatvādilakṣaṇonumānataḥ pratyakṣatovā pratīyate | pratyāyyate vā | tadviśeṣayogitayā vā niścite'parasminghaṭamahānasādāvasthitatvena smaryate tadviśeṣavirahiṇi vā gaganasāgarādau nāstitvenaiva smaryate | sa vastudharmatayaiva vināpi pakṣadharmatvādivyapadeśena tat dharmiṇaṃ jijñāsitadharmaviśiṣṭaṃ sāmarthyādeva pratipādayati | sa cāsya sāmarthyaviṣayaḥ pakṣaiti gīyate | tataḥ paścāt tatsamāśrayabhāvinyo yatheṣṭapakṣadharmatvādisaṃjñāḥ śāstreṣu saṃvyavahārārthampratanyante | yadi vā pratyālocanaprakaraṇabalāt sādhanakā lepi bhavantu pakṣadharmatvādivikalpāḥ | kathaṃ yohi vastuno dharmo vādinā vivādāspadībhūtadharmiviśiṣṭatayā sādhayitumiṣṭaḥ sa pakṣastasya yonyo dharmaḥ sa pakṣadharmaḥ | prakṛtasādhyadharmasāmānyena ca samānorthaḥ sapakṣaḥ | tadvirahī <p.63> vāsapakṣa iti | yasyāpi hi sādhanakāle pakṣaprayogosti tasyāpi na vādyakāṇḍameva pakṣaṃ jāte'nityaḥ śabda iti | kastu prastāvāntareṇāpi prakaraṇabalenaiva pakṣadharmatvādayopi vaktavyā ḥ | tacca pakṣaprayogadūṣakasyāpi samānaṃ | tasmātpratijñāvacanaṃ na sādhanāṃgaṃ |

[63,1]

upanayanigamanavacanantu yathā na sādhanāṅgantathocyate || tatratāvadu  dāharaṇāpekṣastathetyupasaṃhāro na tatheti vā sādhanasyopanayaḥ (nyā0 sū0  1 |2 |38 ) | yathā tathetipratibimbanārthaṃ | kimpunaratra pratibimbanandṛṣṭāntagatasya dharmasyāvyabhicārattve siddhe | tena sādhyagatasya tulyadharmatā | evañcāyaṅkṛtaka iti sādhyena saha sambhava upanayārthaḥ | nanu ca kṛtakatvādityanena sambhava uktaḥ | noktaḥ | sādhyasādhanadharmamātranirdeśāt | sādhyasādhanadharmamātranirdeśaḥ kṛtakatvādanityaḥ śabdo bhavati | tatpunaḥ śabde kṛtakattvamasti | nāstītyupanayena sambhavo gamyate | asti ca śabde kṛtakatvamiti | tathā ca hetuvacanād bhinnārthapratipādakatvamupanayasyābhinnarūpatve prasiddhaparyāyavyatiriktatve ca sati hetuvacanottarakālamupādīyamānatvāt dṛṣṭāntavacanavaditi śakyeta anumātuṃ |

[63,2]

hetvapadeśātpratijñāyāḥ pūnarvacanannigamanaṃ (nyā0 sū0 1 |1 |39 ) | pratijñāyāḥ punarvacanamiti pratijñāviṣayasyārthasyāśeṣapramāṇopapattau viparītaprasaṅgapratiṣedhārthaṃ yatpunarabhidhānaṃ tannigamanaṃ | na punaḥ pratijñāyā eva punarvacanaṃ | kiṅkāraṇaṃ yasmātpratijñāsādhyanirdeśaḥ siddhanirdeśo nigamanamiti | punaḥ śabdaśca nānātve dṛṣṭaḥ | punariyamaciraprabhā niścarati | punaridaṅgandharvvanagaraṃ dṛśyata iti | atra ca sāmarthyādupanayānantarabhāvī hetvapadeśo gṛhyate | na pratijñānantarabhāvī | asambhavāt | nahi kaścitpratijñānantaraṃ hetvapadeśānnigamanaṃ prayuṃkte | anityaḥ śabdaḥ kṛtakatvāt | tasmādanityaḥ śabda iti | ataśca pratijñārthavākyād bhinnārthaṃ nigamanavacanaṃ | pratijñāvākyād bhinnarūpatve sati hetuvacanottarakālamabhidhīyamānatvāt "dṛṣṭāntavacanavat" | na ca sādhyārthapratipādakannigamanaṃ | śabdāntaropāttasyāvadhāraṇarūpeṇa pravṛttatvāt | yoyamāgacchatyayaṃ viṣāṇīti kenacidukte tasmādanaśva ityādivacanavat | tasmācchabdasahitaṃ vākyamvicāraviṣayāya prasādhyārthapratipādakanna bhavati | kāraṇopadeśottarakālamupāttattvāt | dṛṣṭāntaḥ pūrvavat | tadetat pratiṣidhyate na khalvevaṃ prayogaḥ kriyate | anityaḥ śabdaḥ kṛtakatvāt | pratijñāprayogasyānantaraṃ nirākṛtatvāt | api tu kṛtakaḥ śabdaḥ | paścaivaṃ sa sarvo'nityo yathā kalaśādiḥ | yo vā kṛtakaḥ sa sarvvo'nityo yathā ghaṭādiḥ | <p.64> tathā ca kṛtakaḥ śabda ityevamubhayathā yatheṣṭaṃ prayogaḥ kriyate | sādhyasiddherubhayathāpi bhāvāt | tatra yadi kṛtakaḥ śabdo yaścaivaṃ sa sarvvo'nityo yathā ghaṭādirityabhidhāya tathā kṛtakaḥ śabda iti pratibiṃbanārtha mupanayavacanamucyate | tadidamanarthakaṃvināpyanena pratibiṃbanenānantaroktaprayogamātrāt pratītibhāvāt | sādhanañca yadanarthakaṃ na tatsādhanavākye vidvadbhirupādeyaṃ | tadyathā daśadāḍimādi vākyaṃ tathācānarthakaṃ pratibiṃbanārthamupanayavacanamiti vyāpakaviruddhopalabdheḥ | svārthānumitāvapyayameva nyāyo dṛṣṭo nahi kaścitsacetanaḥ kṛtakattvasya bhāvaṃ śabde gṛhītvā tasya cāvinābhāvitvamanusmṛtya tathā ca kṛtakaḥ śabda iti pratibimbanārthakaroti | athāpi yaḥ kṛtakaḥ sa sarvvo'nityo yathā ghaṭaḥ | tathā ca kṛtakaḥ śabda iti sambhavapradarśanārthamupanayavacanamucyate | tadetad dvayamapyaṅgīkurmaḥ | pratijñānantarabhāvinastu sādhanamātranirdeśamanityaḥ śabdaḥ kṛtakatvādityevana pratipadyāmahe | pratijñāyāḥ prayogābhāvāt | tataścopanayasyāvayavāntaratvapratipādanāyokto heturasiddhatoragadaṣṭatvāṅgatāvaśakta eva | yatpunaridaṃ siddhārthanirdeśalakṣaṇaṃ nigamanaṃ paunaruktyaparihārāya varṇyate tannaivopapadyate vinā nigamanenārthasiddhereva pañcāvayavasādhanavādino'nupapatteḥanyathā nigamanāt prāgevārthasya siddhatvāt vyarthatayā na sādhanāṅgannigamanamprāpnoti | tataśca nedamupādeyaṃ sādhanavākye siddhamityapratijñā | bhavedvyāmoho vipratipannasya pramāṇāntaravyapekṣā nāstīti siddhamanityatvamucyate | nigamanaṃ tu prativiṣayasyārthasyāśeṣapramāṇopapattāvaśeṣāvayavaparāmarśenāvadhāraṇārthama nitya eveti pravarttata iti | yadi tarhi pramāṇāntaravyapekṣā nāsti tattarhi sādhyaṃ sāmarthyādavadhāryata eva | tathāhi yadakṛtakantadanityameva | yathā kuṇḍādiśabdaśca kṛtakaityevamanityatvāvinābhāvinaḥ kṛtakatvasya śabde bhāvakhyātau tatsāmarthyādevānityaḥ śabda iti niścayo bhavati | tadasya vacanaṃ sāmarthyaṃ pratītārthapratyāyakatvāt punaruktamanupādānārhañca | na cātra viparyayaprasaṅgasya leśopyāśaṅkyate | yena tadvyavacchedāya saphalametasyopādānaṃ syāt | anityatvenaiva kṛtakatvasya vyāptiprasādhanāt | prayogastu | yatsāmarthyāt pratīyate na tasya vacanamprekṣāvatā karttavyaṃ | tadvacanampunaruktamvā tadyathā gehe nāsti kumāro jīvati cetyetatsāmarthyāt pratīyaṃmānasya tadvahirbhāvasya vacanaṃ | pakṣadharmānvayavyatirekatadvacanasāmarthyācca pratīyate tasmādanitya evetyevamādinā punaḥ sisādhayiṣitorthaḥ prathamasādhyāpekṣayāvyāpakaviruddhopalabdhirdvitīyasādhyāpekṣayā ca svabhāvahetuḥ | ata eva nigamanasyāvayavāntaratvapratipādanāyoktā hetavo'siddhāḥ | tadapyetenaiva pratyuktaṃ | yadāha |

[64,1]

pratyayekṣa  pratijñādīnvākyārthapratipattaye | procyamānannigamanaṃ punaruktanna jāyate || 17

[64,2]

viprakīrṇauśca vacanairnaikorthaḥ pratipādyate | tena sambandhasidhyarthamvācyannigamanaṃ pṛthag || 18

[64,3]

ityalamatiprasāriṇyā kathayā || 0 ||

[64,4]

anvayavyatirekayorveti paryyāyāntarakathanamupādānamiti (nyā0 sū0 2 |1 |12 )vartate dvitīyasyāsāmarthyaṃ jātāyāḥsiddheḥ punarajanyatvāt | pramāṇasamuccaya  ṭīkākārāstvāhuḥ nanvi <f.6ba4> tyādi | ne <f.6ba4> tyādyuttaraḥ | yadi cetyupacayahetuḥ | sādhanāvayavaḥ pratijñāṃ prāpnoti niyamena sādhyapratītini mittatvāt pakṣadharmādivacanavat | sandigdhavyatireko heturiti cedāha | " nahi pakṣadharmavacanasyāpīti "<f.6ba6> | tattulyamiti viruddhānaikāntikayoḥ pakṣadharmasadbhāvepyagamakatvāt | tata eva saṃśayotpatteḥ pakṣadharmavacananna sādhanaṃ sādhāraṇādivacanavaditi cedāha | "aitena"<f.6ba7> tattulyamityādinā saṃśayotpattiḥ pratyukteti | etadeva vyanakti pakṣadharmavacanādapīti | tadanenānantarasya hetorvyabhicāraṅkathayati |

[64,5]

nanu ca pakṣadharmasya śrāvaṇatvāderapradarśite sambandhenaiva sādhanāvayavatvamato vipakṣatvābhāvānna vyabhicāraḥ | pradarśite tu sambandhe sādhanāvayavatvaṃ tadā ca tasmāt saṃśayo nāstīti sutarānnānekānta iti || evaṃ manyate | "pakṣavacanepi tulyame"<f.6ba6> taditi tadapi sādhanaṃ syāt | atha pratipadyethā satyaṃ syādyadi sādhyaṃ syānna cāstyanyataḥ <p.66> sādhyasiddhaḥ | na ca niṣpāditakriye dāruṇi dātrādayaḥ kañcanārthaṃ puṣyanti | apradarśite tu saṃbandhe saṃśayotpattihetutvādidamuktantata eva saṃśayotpatteriti | yadyevaṃ na tarhi tatprayogamantareṇa sādhyasiddherabhāva iti vyartha eva tatprayogaḥ syātanyathā kaḥ pakṣavacanaṃ sādhanādapākarttuṃ samarthaḥ | tataśca "trirūpaliṅgā" khyānaṃ "parārtha"manumānamityādyācāryavaco vyāhanyeta | kathaṃ tarhyuktaṃ |

[66,1]

pakṣadharmatvasambandhasādhyokteranyavarjanamiti nāsti virodhaḥ | pakṣadharmatvasaṃbandhābhyāṃ sādhyasyoktiprakāśanamākṣepastasmādanyeṣāṃ pakṣopanayavacanādīnāmupādeyatvena sādhanavākyavarjanami ti vyākhyānāt | vivaraṇepyayamartho yasmāt pakṣadharmatvasambandhavacanamevānvayavyatirekābhyāmvivakṣitārthasiddhikāraṇaṃ yuktaṃ nānyat | tasmādanumeyasyopadarśanārthasiddhyarthaṃ pakṣavacanamupādeyaṃ nānyadityupaskāraḥ | pakṣa ucyate ākṣipyate prakāśyate aneneti pakṣavacanantrirūpaṃ liṅgaṃ | ākṣepo hyabhidhānatulya iti vacanamityuktaṃ vaceranekārthatvādvā | asmākaṃ tu |

[66,2]

tatrānumeyanirdeśo hetvarthaviṣayo mata 19

[66,3]

ityapi vacanaṃ virudhyate | yasmā

[66,4]

tatreti tarkaśāstrasya sambandhotrābhidhīyate | prayogasya tu sambandhe bahu syādasamaṃjasaṃ || 20

[66,5]

tasyaiva prakṛteruktametaccāsyaiva lakṣaṇe | paravipratipattīnānniṣedhāya viśeṣata || 21

[66,6]

ityalaṃ prasaṅgena || 0 ||

[66,7]

tadbhāvarūpaṃ sādhanamaṅgandharmo viṣayitvena | yasyārthasyaprastutasya sa sādha<p.67>nāṅgastasyaivābhivyaktiruttareṇa padadvayena || ajijñāsitaṃ prativādinā'śāstrāśrayavyājādibhirityādipadenāsambaddhaprasaṅgaparigrahaḥ | prakṣepo nāmamātreṇa ghoṣaṇaṃ vistareṇa | yathā buddhīndriyadehakalāpavyatirekātmāsti nāstītyetāvat mātre vubhustite naiyāyikāḥ pramāṇayanti | sadādyaviśeṣaviṣayā viṣayajñeyaviṣayā madīyāḥ pratyakṣādayaḥ pratyayā madīyaśarīrādivyatiriktasamvedakasamvedyāḥ svakāraṇāyattajanmavatvādibhyaḥ puruṣāntarapratyayavaditi tataḥ sadanityandravyavat kāryakāraṇaṃ sāmānyaviśeṣavaditi dravyaguṇakarmaṇāmaviśeṣa iti mahatā vyāsena sadādyaviśeṣād vyācakṣate | nahyatra sadādyaviśeṣaviṣayā viṣayajñeyaviṣayatvandharmaviśeṣaṇaṃ kathaṃcidapi prakṛtasādhyasidhyupakāri | paravyāmohanānubhāṣaṇaśaktivighātādihetorityatrādiśabdenottarapratipattiśaktivighātahetoḥ parigrahaḥ kriyamāṇaḥ prasaṅgo<p.68>yasyeti vigrahaḥ | nairātmyavādyudāharaṇena kiṃ jñāpayati | "yatra nāma" vihitapratiṣiddho vā didoṣaguṇasaugatadharmavinayasyāpyahaṅkāranimittasakaloddha vādimalakṣālanāyodyatamatraiva nātmavādinastatsādhane nṛtyagītādeḥ prasaṅgaḥ | tatrānyeṣāmanyasya ca kā gaṇanā | nanu ca vayaṃ "bauddhā" brūma iti kathaṃ yāvatā saviśeṣaṇasya pratiṣedhābhidhānāt | ahambauddho bravīmīti bhavitavyaṃ | yathāhaṃ gārgyo bravīmyahaṃ paṭu bravīmi iti na ca  bahuṣvevetadvahuvacanamiti (pāṇiniḥ  2 |4 |21) śakyamabhidhātuṃ kaściditi vacanāt | naiva yasmādasāvātmani parān svayūthyānapyanyānbahūnapekṣya tathā prayuktavān | īdṛśyāmeva ca vādino vivakṣāyāmidamuktamudāharaṇaṃ nānyasyāmiti pratipattavyaṃ | athavā jaḍaśābdikābhiniveśanivāraṇāyedamevamuktaṃ tathā ca vyarthatā śabdānuśāsanasya pratipādayiṣyati | ata evānyena mahārathenāpīdaṃ prayuktaṃ || tvaṃ rājā vayamapyupāsitaguruprajñābhimānonnatā | 22iti |

[68,1]

sabhyaḥ sādhusaṃmatānāmityupahasati | "aho"śabdaścehādhyāhriyate | dvādaśānāmpramāṇādilakṣaṇānāṃ yaḥ prapañco vistarastasya prakāśanāya yacchāstraṃ mīmāṃsākhyaṃ tasya praṇetā sa cāsau jaiminiśca tena pratijñātaṃ yattatvaṃ nityatābhidhānaṃ | <p.69> tasyādhikaraṇaṃ yaḥ śabdaḥ sa ca ghaṭaśca tayoranyatarastena sa dvitīyo ghaṭa itītthaṃ pratijñāmuparacayya dvādaśalakṣaṇādivyākhyānaṅkaroti | pramāṇalakṣaṇameva tāvadekaṃ mahatā kālena vyācaṣṭe | codanālakṣaṇo dharma(mīmāṃsā sū0 1 |1 |2) ścodaneti kriyāyāḥ pravartakamvacanamāhuś " codanā hi bhūtaṃ bhavantaṃ bhaviṣyantaṃ sūkṣmaṃ vyava hi taṃ viprakṛṣṭa... marthaṃ śaknotyavagamayituṃ nānyat kiñcanendriyaṃ " | tathāhi sat saṃprayoge puruṣasyendriyāṇāmbuddhijanma tatpratyakṣaṃ | animittaṃ vidyamānopalambhanatvādi (mīmāṃsā sū0 1 |1 |4 ) tyādinā | saṃskāraduḥkhatāsiddhimantareṇa nānityatāsiddhirapratītya samutpannasya kṣaṇikatvāyogāt | sa tarhi tādṛśo dharmaḥ pṛthagvācyo netyāha | "tathāvidhastvityā"di | evaṃvidhasyāpi prastutasādhyadharmanāntarīyakasya prativādinā'jijñāsitasya tadvyatirekeṇa pratijñāyāmanyatra cāhetudṛṣṭāntayoḥ kadā punaretadasādhanāṅgavacanaṃ yathoktaṃ nigrahasthānamityāha | "prativādinā"tathābhāve'sādhanāṅgatve pratipādite sati | yadā tu na pratipādayati tadā dvayorekasyāpi na jayaparājayau bhavataḥkutaḥ sādhanānabhidhānānna vādino jayaḥ | prativādinā tathābhāvasyāpratipāditatvācca parājayopi nāstyeva | tasya pratipannāpekṣatvāt | ata eva prativādinyapi tayorabhāvaḥ || 4 ||

[69,1]

samprati prativādino nigrahasthānamadhikṛtyāha | "adoṣodūbhāvanamityādi"<f.7ba6> | yatra viṣaye jijñāsite ajijñāsitepunardoṣasyānudbhāvanepi nāparādha ityabhiprāyaḥ | ke punaste sādhanasya doṣā ityāha | nyūnatvaṃ ṣaṭprakāramekaikadvidvirūpānuktau | syānmatiḥ sapakṣavipakṣayoḥ sadasattvayoryaugapadyenāprayoge kathañca prakārāt nyūnatocyate | yadā sarvvopasaṃhāreṇa vyāptivyatirekābhyāntadākṣepopi nāsti tadeyaṃ vyavasthāpyate | <p.70> athocyate tadāpyapradarśitānvayavyatirekādidṛṣṭāntadoṣo bhavati | bhavatvayamaparosyāparādho na hyekadoṣālīḍhānyeva sādhanāni bhavanti trayo hetvābhāsā dṛṣṭāntā bhāsāścāṣṭādaśa "nyāyavindau"tṛtīye paricchede sodāharaṇāḥ prapañcena draṣṭavyāḥ | teṣāmanudbhāvanaṃ paryāyaśabdadvayena vyācaṣṭe | taccānudbhāvanaṃ tribhiḥ kāraṇairityāha | tataḥ punaḥ "sādhanasya nirdoṣatvādityādi " |

[70,1]

nanu ca yukto nirdoṣe sādhane prativādino doṣānudbhāvanānnigrahaḥ | sadoṣe tvajñānāsāmarthyābhyāmanudbhāvanepi doṣasya duṣṭasādhanaprayogādvādina eva parājayo yukto na prativādina iti | atrāha | "na hi duṣṭasādhanābhidhānepīti"<f.7ba8> | yadyevaṃ duṣṭenāpi sādhanena vādinā prativādinastiraskṛtatvāt kasmājjayo na bhavati tasyetyāha | "kevalamityādi"<f.7ba9> | yadyevaṃ kinna parājayaḥ | tatvasiddhibhraṃśāditi codyaṃ | nānirākaraṇādityādyuttaraṃ | durjanānāmvipratipattiraśobhano vyavahāraḥ tasmānna yogavihito nyāyyaḥ kaścidvijagīṣuvādo nāma yacchalādibhiḥ kriyata ityadhyāhāraḥ | ukte sati nyāye tatvārthī cet prativādī pratipadyeta tamarthaṃ nyāyopetaṃ | atha svapakṣarāgasya valīyastvāduktepi nyāye na pratipadyeta | tadā tena prativādinā tasya nyāyasyārthasyāpratipattāvanyasamīpavarttyātmajño janakāyo na vipratipadyeteti kṛtvā nyāyānusaraṇameva satāṃ vāda iti varttate | tatvarakṣaṇārthamitiparaḥ | yathoktaṃ  tatvādhyavasāyasaṃrakṣaṇārthañjalpavitaṇḍe bījaprarohasaṃrakṣaṇārthaṃ kaṇṭakaśākhāvaraṇavaditi (nyā0 sū0 4 |2 |50) | netyādyācāryaḥ | evantatvaṃ surakṣitambhavati | ekāntena pratidvandyunmūlanāditi bhāvaḥ | tadabhāva iti sādhanaprakhyāpanasādhanābhāsadūṣaṇayorabhāve | anyathāpīti mithyāpralāpādyabhāvepi || 0 ||

[70,2]

kathamasau na doṣaḥ sādhanasyetyāha | "tasya doṣatve"nābhimatasya bhāvepi siddhervi<p.71>dhātābhāvāt | sādhayitumaniṣṭopyākāśaguṇatvādikāryatvenānityatvamātrasādhane dhvanau vivakṣite sati "kāṇādāḥ" keciccodayanti nyāyānabhijñāḥ | śāstropagamāt sarvvastadiṣṭaḥ sādhyaḥ | tatpradhāne ca hetupratijñayordoṣa iti taccāyujyamānaṃ śāstrāśrayepyastyapagatamātrasyaiva sādhyatvāt | anyathā gandhe bhūguṇatāviparyayasādhanādayameva heturasyāmeva pratijñāyāṃ viruddhaḥ prāpnoti | tathedamaparamadoṣodbhāvanaṃ | yathāha "bhāradvājo nāstyātmeti pratijñāpadayoḥ" parasparavirodha iti | yasmādātmeti vastvabhidhīyate nāstīti tasya pratiṣedhaḥ | idamapyayuktamanādivāsanodbhūtātmavikalpapariniṣṭhitapratibhāsabhedasya śabdārthasya pareṣṭānityacittatvādiviśeṣaṇātma<p.72>lakṣaṇabhāvopādānatvasya nirācikīrṣitatvāt | atraiva hi dharmiṇi vyavasthitāḥ sadasatvañcintayanti santaḥ kimayamātmavikalpapratibhāsyartho yathābhimatabhāvopādāno na veti | na tu punaratrāyameva vikalpapratibhāsyevārtho'pahnūyate tasyaiva buddhāvupasthāpanāya śabdaprayogāt pratyātmavedyatvācca | vikalpapratibimbavyatiriktaṃ tu bāhyaṃ svalakṣaṇaṃ naiva śabdārtha iti na tasya vidhirnāpi pratiṣedhanaṃ | anyathā

[72,1]

paramā caikatānatve śabdānāmanibandhanā | na syāt pravṛtiratheṣu darśanāntarabhediṣu || 23

[72,2]

atītājātayorvāpi na ca syāda nṛtārthatā | vācaḥ kasyāścidityeṣā bauddhārthaviṣayā matā || 24<p.73>

[73,1]

sa cāyamvikalpo bhāvopādānatvena nirācīkīrṣito deśakālapratiniyatimanapekṣya vikalpapratibiṃbaviṣayatvādeva cātmaśabdasya na nirviṣayatvamasti | tataśca yaduktaṃ yacca yatra pratiṣiddhyate tat tasmādanyatrāsti | yathā nāsti nāsamānādhikaraṇo ghaṭaśabdo na ghaṭābhāvaṃ pratipādayituṃ śaknoti | api tu deśakālaviśeṣāt pratiṣedhāga tiḥ | nāsti ghaṭa iti deśaviśeṣe pratiṣedho gehe nāsti iti | kālaviśeṣe vā pratiṣedhaḥ | idānīṃ nāsti | prāgnāsti | ūrdhvaṃ nāsti | sarvvasyāyaṃ pratiṣedho nānanubhūtaghaṭasatvasya yuktaḥ | tathā nāstyātmeti kimayandeśaviśeṣaḥ pratiṣidhyate | uttarakālaviśeṣa iti | yadi tāvaddeśaviśeṣapratiṣedhaḥ | sa ātmani na yukto'deśatvādātmanaḥ | na ca deśaviśeṣapratiṣedhādātmā pratiṣiddho bhavati | na cāyambhavatāmabhiprāyaḥ | śarīramātmā na bhavatīti cet | kasya vā śarīramātmā yaṃ prati pratiṣedhaḥ | śarīre nāstyātmetyevaṃ pratiṣedha iti cet | kasya śarīre ātmā yaṃ prati pratiṣedhaḥ | kva tarhyātmā | na kvacidātmā | kimayaṃ nāstyeva | na nāsti viśeṣapratiṣedhāt | keyaṃ vāco yuktirnna śarīre nānyatra | na ca nāsti | eṣaiveṣā vāco yuktiḥ | yadyathā bhūtantattathā nirdiśyata iti na cāyamātmā kvacidapīti | tasmāttathaiva nirdeśaḥ | na ca kālaviśeṣepratiṣedho yuktaḥ | ātmani traikālyasyānabhivyakterātmapratiṣedhañca kurvāṇenātmaśabdasya viṣayo vaktavyaḥ | na hyekaṃ padaṃ nirarthakaṃ paśyāmaḥ || athāpi śarīrādiṣu ātmaśabdaṃ pratipadyethāḥ | evamapyanivṛttau vyāghātaḥ kathamiti | nāstyātmetyasya vākyasya tadānīmayamartho bhavati śarīrādayo na santīti | evamādi bahvasaṃbaddhaṃ tadapahastitambhavati | pratijñārthaikadeśa ityetadapyasat sāmānyaviśeṣasyābhāvāt | yadvā na prayatnānantarīyakatvasya pratijñārthaikadeśatā dharmiṇamupalakṣya nivṛttatvāt | yasya hi yadupalakṣakaṃ na tasya tadekadeśatvaṃ yathā na kākasya gṛddhaikadeśatvamiti ||

<p.74>

<p.75>

{2. nyāyamatakhaṃḍanam}

[75,1]

anyattu na yuktamiti <f.8ba5> yaduktamakṣapādena dvāviṃśatividhaṃ nigrahasthānaṃ |  pratijñāhāniḥ | pratijñāntaraṃ | pratijñāvirodhaḥ | pratijñāsaṃnyāso hetvantaramarthāntarannirarthakamavijñātārthamapārthakamaprāptakālaṃ nyūna madhikaṃ punaruktamananubhāṣaṇamajñānamapratibhā vikṣepo matānujñā paryanuyojyopekṣaṇanniranuyojyānuyogopasiddhānto hetvābhāsāśca nigrahasthānāni (nyā0 sū0 5 |2 |1) | "tānīmāni dvāviṃśatividhāni vibhajya vakṣyante" |  pratidṛṣṭāntadharmānujñā svadṛṣṭānte pratijñāhāniḥ | (nyā0 sū0 5 |2 | ) tatra bhāṣyakāramataṃ dūṣayitvā vārttikakāroyaṃ sthitapakṣamāha | tameva brūma iti | bhāṣyakāramatasya "bhāradvāje"naiva dūṣitatvādasmākamarddhantāvadavasitaṃ bhārasyeti bhāvaḥ | tatredambhāṣyakārasya mataṃ | "sādhyadharmapratyanīkenadharmeṇa pratyavasthitaḥ pratidṛṣṭāntadharma svadṛṣṭāṃtenujānan pratijñāṃ jahātīti pratijñāhāniḥ | nidarśanamanityaḥ śabda aindriyakatvāt ghaṭavaditi kṛte para āha | dṛṣṭamaindriyakaṃ sāmānyaṃ nityaṅkasmātna tathā śabda iti pratyavasthita idamāha yadyaindriyakaṃ sāmānyaṃ kāmaṃ ghaṭopi nityostviti | sa khalvayaṃ sādhanasya dṛṣṭāntasya nityatvaṃ prasañjayannigamanānantarameva pakṣañjahāti pakṣañca jahataḥ pratijñāhānirityucyate | pratijñāśrayatvāt pakṣasyeti | ""vārtikakāreṇa" caivametad dūṣitaṃ | "etattu na buddhyāmahe kathamatra pratijñā hīyata iti hetoranaikāntikatvaṃ sāmānyadṛṣṭāntena pareṇa codyate |  tasyānaikāntikadoṣoddhāramanuktvā svadṛṣṭānte nityatāṃ pratipadyate | nityatāpratipatteścāsiddhatādṛṣṭāntadoṣo bhavatīti soyaṃ dṛṣṭāntadoṣeṇa vā hetudoṣeṇa vā nigraho na pratijñāhāniriti | dṛṣṭāntañca jahat pratijñāñjahātīti upacāreṇa nigrahasthānaṃ | na ca pradhānāsambhave upacāro labhyata iti pratijñāhānermukhyo viṣayo vaktavya iti | "idānīmvārtikakāramataṃ svayamevopanyasyati | "pratidṛṣṭāntasyetyādinā"<f.8ba6> kaḥ punaratra dṛṣṭānto'bhimato yadi tāvat yatra" laukikaparīkṣakāṇāṃ buddhisāmyaṃ sa duṣṭānta "(nyā0 sū0 1 |1 |25) iti pāribhāṣikastadā bhāṣyakāramatādaviṣeśastatra ca prativihitaṃ | athānyaḥ sa na gamyata ityāha | tatra dṛṣṭaścāsau pañcāvayavena sādhanenānte ca nigamanasya vyavasthita iti dṛṣṭāntaḥ pakṣaḥ | tataḥ svaśabdena saha viśeṣaṇasamāsaḥ | tadviparītaḥ pratidṛṣṭāntaḥ | yathā'nityaḥ śabdaḥ aindriyakatvāditi bruvanvādī pratipakṣavādini sāmānyādikamaindriyakaṃ nityaṃ ca | tatovipakṣepi vṛttervyabhicāryayaṃ heturityevaṃ "sāmānyena pratyavasthite satyāha yadyevaṃ śabdopyevamastviti eṣā pratijñāhānirnāma nigrahasthānaṃ" | kasmāt | prāgpratijñātasya śabdānityatvasya tyāgāt | pratijñāśabdena dharmiviśeṣaṇabhūto dharma ucyate samudāyāvayavatvāt | etat pratikṣipati | atra "bhāradvāja" mate upagatāyāḥ pratijñāyāstyāgāt kāraṇāt | yeyaṃ pratijñāhānirvyavasthāpitā tasyāṃ viśeṣaniyamaḥ kiṅkṛtaḥ | kosāvanena prakāreṇa svapakṣe pratipakṣadharmānujñāsvarūpeṇa pratijñāhāniriti | syāt matamayameva pratijñāhāniḥ prakāro nānyosti tato niyamārthamucyata iti | "sambhavati hyanyenāpī" ti | atha <p.77> matiḥ pradhānametannimittaṃ tasyāstatosmin pradarśite'nyopi prakāśita eva bhavatīti | tadatrāpyāha | idameva ca hetudoṣodbhāvanādikaṅkāraṇaṃ yasmādevaṃ hetudoṣodbhāvanādinā pratipāditena prativādinā pratijñā hātavyā samyagdūṣaṇābhidhānāt | yaccedamabhyadhāyi sāmānyaṃ nityamaindryikamityukte śabdopyevamastvityatra pratividhatte | " idampunarasambaddhameva "<f.9a1> | yasmāt kaḥ svasthātmā sāmānyopadarśanamātreṇa sāmānyamastina caindriyakannityañcetyetadavicārya śabdaṃ nityaṃ pratipadyeta | etāvattu bhavet sāmanyasyāpi nityasyaindriyakatve tasya aindriyakatvasyānityepi ghaṭe darśanāt saṃśayitaḥ syāt | api ca pratidṛṣṭāntadharmānujñaivātra na yuktetyāha | na ca taddhamaṃ tasya sāmānyasya dharmannityatvaṃ yato'nityaḥ śabda iti vadatā kasyacinnityaḥ śabda ityayamañjaseti pratyāsannaḥ pratipakṣaḥ syānna sāmānyantasya dharmyantaratvāt | tathā hyekādhikaraṇayoreva nityatvānityatvayorvirodho na nānādhikaraṇayoḥ | āñjasagrahaṇamayamapi viruddhadharmādhikaraṇatvāt pratipakṣo na tvatinikaṭo yathā nityaḥ śabda ityayamiti paridīpanārthaṃ | nānena prakāreṇa pratijñāhānernigrahārha iti vartate | kenānenetyāha | pratipakṣadharmānujñayā | athavā anenetyasādhanāṅgavacanena | yathoktamidameva pradhānaṃ nimittamiti ||

<p.78>

[78,1]

pratijñātārthapratiṣedhe dharmavikalpāttadarthanirdeśaḥ pratijñāntaramiti <f.9a5>(nyā0 sū0 5 |2 |3 ) dvitīyalakṣaṇasūtraṃ | nigrahasthānamiti sarvvatrānuvartate | asyārthaḥ pratiṣedho vipakṣe hetusadbhāvakathanaṃ tasminsati sapakṣavipakṣayorddharmabhedena karaṇabhūtena pūrvvapratijñārthapratipatyarthaṃ pratijñāntaraṅkaroti | yathā ghaṭo'sarvagata evaṃ śabdopyasarvvagato ghaṭavadevānityaḥ śabda iti śeṣaḥ sujñānaḥ | idaṃ nirākaroti "atrāpī"<f.9a8>tyādinā | "abiddhakarṇa" stu bhāṣyaṭīkāyāmidamāśaṅkyaparijihīrṣati | " nanu cāsarvvagatatve " satīti | he tuviśeṣaṇamuktaṃ | saviśeṣaṇaśca heturvipakṣe nāstīti na pratijñāntaraṃ nigrahasthānaṃ | nahi tadevamasarvvagataḥ śabda iti pratijñāntaropādānāt | hetuviśeṣaṇopādāne hetvantaraṃ nigrahasthānamiti | etaccātisthūlaṃ | sa hyevaṃ pakṣadharmameva vidagdhabuddhirviśinaṣṭi na tu pratijñāntaramupādatte siddhatvāt | yadapi hetuviśeṣaṇopādāne hetvantarannigrahasthānamityabhyadhāyi tadapyatipelavaṃ | yasmādevaṃ tadeva nāmāstu pratijñāntaratvasambaddhaṃ | udāharaṇasādharmyādeśceti | udāharaṇasādharmyātsādhyasādhanaṃ hetu(nyā0 sū0 1 |1 |34) rityetasya pratijñālakṣaṇasya sādhyanirdeśaḥ pratijñetyetasyābhāvāt | upādavatā cānena pratijñāṃ pratijñāsādhanāya pratijñāmātreṇa yuktirahitena siddhiriṣṭā <p.79> bhavati | tataśca prāgapi prathamapratijñānantaramapi hetumaindriyakatvanna brūyāt | tasmādevaṃ prakārāṇāmbālapralāpānāṃ pratijñāsādhanāya pratijñāntaramucyata ityevaṃ rūpāṇāṃ parisaṅkhyātumaśakyatvāt lakṣaṇaniyamopyasambaddha eva | kosau | pratijñāntarābhidhāne pratijñāntaraṃ nāma nigrahasthānamiti |

[79,1]

nanu nāyamīdṛśo lakṣaṇaniyamaḥ pratijñātārthapratiṣedhe dharmavikalpāttadarthanirdeśa ityevaṃ kṛtatvāt | nāsti doṣastasyaiva paryyāyāntareṇa kathanāt | athocyate yathā vidvāṃso na pratijñāṃ pratijñāsādhānayāhustathā sādhyasidhyarthamasiddhaviruddhānaikāntakādīnapi prayuñjate tataścāsādhanāṅgavacanamityādi tvayāpi na vācyaṃbhavedataḥ prāha | viduṣāmapī <f.9ba6> ti | anuddiśyāpramāṇakaṃ śāstropagamamiti māmakīne tantre <p.80> sāmānyaṃ yathā bhūtaṃ siddhamityeva na pradarśyataityarthaḥ | tathāhi vyutthita cetaso na parasamayavyavasthoparodhamādriyante tatvadarśanādhyavasāyaśūrāḥ sūrayaḥ | apramāṇakamvacanaṃ pramāṇopetasyābhyupagamasya vidvadbhiralaṅghanīyatvāt | etacca syāt pramāṇairasamarthitasādhanābhidhānādvādyapi jetā na bhavati pratipakṣasya nirākaraṇāt || 4 ||

[80,1]

pratijñāhetvorvirodhaḥ pratijñāvirodho(nyā0 sū0 5 |2 |4 )<f.9ba10> nāma nigrahasthānaṃ | "guṇavyatiriktaṃ dravyamiti pratijñā | rūpādibhyorthāntarasyānupalabdheriti hetuḥ | soyampratijñāhetvorvirodhaḥ | yadi guṇavyatiriktaṃ dravyaṃ rūpādibhye'rthāntarasyānupalabdhirnopapadyate | atha rūpādibhyorthāntarasyānupalabdhirguṇavyatiriktaṃ dravyamiti nopapadyate | " etenaiva pratijñāhetvorvirodhena pratijñāvirodhaḥ svavacanena vyākhyāta | sūtrakāreṇāsyopalakṣaṇārthamuktametat | śramaṇā <f.10a1> prativiratapuruṣasambhogā garbhaśca nāntareṇa puruṣasambhogamiti svavacanavyāhatiḥ | hetuvirodha etenacokta iti vartate | sarvva pṛthag nānā nāstyeko bhāva iti yāvat | samūhe bhāvaśabdaprayogāt samūhavācakaghaṭādibhāvaśabdavācyatvādityarthaḥ | yasmāt samūha iti bruvāṇena ekobhyupagato bhavati | ekasamuccayo hi samūha iti | tathā hi gavādidravyāṇi samuditāni pratipadyamānena samūhobhyupeyaḥ | sa cāyaṃ samūhayanti <p.81> dravyāṇyetāni gavādibhāvena vyavasthitānīti na vyavatiṣṭhate | bhedopyalpataratamatvena yattatra paramālpaṃ yadabhedyaṃ tato nivarttate yataścāyaṃ bhedo nivarttate tadekaṃ | atha manyase yaṃ tamabhedyaṃ paramāṇuṃ manyase sopi rūpādīnāṃ samudāya iti | etasminvai darśane ye rūpādayaḥ samuditāste paramāṇuriti paramāṇau rūpaṃ sa kasya samudāya i ti vaktavyaṃ | evaṃ śeṣeṣu guṇeṣu | atha na taṃ samudāyampratipadyase | aṣṭau dravyāṇi samuditāni paramāṇuriti śāstraṃ vyāhataṃ | " kāme'ṣṭadravyako'śabdaḥ paramāṇuriti (abhidharmakośe 2 |22)" | tasmādanupapattāvanekopapattirityatimauḍhyaṃ | asiddhaścāyaṃ hetuḥ | yasmādanekavidhalakṣaṇairgandhādibhirguṇairbudhnādibhiścāvayavaiḥ sambaddha eko bhāva upapadyate | ataḥśabdādekārthādhigatau śeṣonuṣaktortho gamyata iti |

[81,1]

nanu cāyamapi pratijñāhetvorvirodha iti prathamādasyāviśeṣaḥ | maivamubhayāśrita tvāt virodhasya | vivakṣāto'nyataranirdeśa iti "bhāradvāje" naivoktattvāt | pratijñāyā dṛṣṭāntavirodho yathā vyaktamekaprakṛtikaṃ parimitatvāt śarāvādivaditi śarāvādirdṛṣṭānta ekaprakṛtitvaṃ bādhate | dṛṣṭāntabhūtāyāḥ prakṛteḥ prakṛtyaṃtaratvāt | ekaprakṛtitve vā śarāvādirdṛṣṭānto'yuktaḥ | hetośca dṛṣṭantādibhirvirodho yathā guṇavyatiriktaṃ dravyamarthāntaratvenānupalabhyamānattvāt | ghaṭādivaditi | ghaṭādīnāmbhedena grahaṇāddhetuṃ bādhate dṛṣṭāntaḥ | ādigrahaṇena hetorupanayanigamanaābhyāṃ virodho gṛhyate | anayorudāharaṇamanityaḥ śabdaḥ kṛtakatvāt | yatkṛtakantadanityaṃ yathākāśantathā ca kṛtakaḥ śabda ityupanayena hetorvirodhaḥ | tathā hyudāharaṇā pekṣastathetyuyupasaṃhāro na tatheti ceti (nyā0 sū0 1 |1 |38) sādhyasyopanaya uktaḥ | iha ca viparītamudāharaṇamityetadapekṣopanayena hetorvirodhaḥ | īdṛśe ca prayoge tasmādanitya ityupasaṃhāre nigamanena | pramāṇavirodhaśca pratijñāhetoryathā'nuṣṇognirdravyatvājjalavaditi pratyakṣambādhate | "parapakṣa"<f.10a2> ityādi | etacca yacca " svapakṣā napekṣañ " cetyādi <f.10a3> | etadapyubhayampratijñāhetorvirodha ityanenaiva saṅgṛhītatvāt pṛthag nigrahasthānatvena naiva vaktavyamiti darśayati | parapakṣa ityatra pareṇapra māṇe kṛte "kaṇā" do'naikāntikamudbhāvayati | svapakṣānapekṣañcetyatra <p.82> tu "vaiśeṣika" eva pramāṇaṅkaroti | parastaṃ vyabhicārayatīti bhedaḥ | yadi tarhi gotvādinā vyabhicāre kṛte viruddhamuttaraṃ tathā satyanaikāntiko nirviṣaya ityāha | "ubhayetyā<f.10a4>di" | vādiprativādiprasiddha ubhayapakṣasaṃpratipannaḥ so'naikāntikastadviṣayatvādupacāreṇa tathā ca vṛttistenānaikāntikacodaneti | "atrāpī"<f.10a3>tyādi | naitadapi pratikṣipati tadāśrayaḥ sā pratijñā'śrayo yasya virodhasya sa tathā | tatkṛto veti tayā pratijñayā kṛtaḥ | pariśiṣṭamatisphuṭaṃ | vyatiriktānāmapi kutaścit parvatādeḥ sakāśādviprakarṣiṇāmpiśācādīnāṃ tatredameva nigrahādhikaraṇaṃ | yaduta pratijñāyāḥ prayogaḥ | na virodhaḥ pratijñāyāḥ nigrahādhikaraṇamiti vartate | kimiti | tadadhikaraṇatvāt | pratijñāśrayatvāt ityarthaḥ | yadi punastadadhikaraṇo na bhaved <p.83> bhavennigrahādhikaraṇamityāha | "yadī"<f.10ba1>tyādi | prastāvasya vādasyopasaṃhāraḥ parisamāptistasyāvasānannimitaṃ pratijñāprayogaḥ | tanmātreṇaivāsādhanāṅgābhidhānāt vādinobhaṅgāt | kvacitprastāvopasaṃhārāvasaratvāditi paṭhyate | tatrāpi vādaparisamāpteḥ pratijñāpadaprayoge satyavasaro'dhikāra ityarthaḥ | atha buddhiryathā bhavadbhiḥ kasyacidarthasya kṣaṇikatvādikamekameva sādhyaṃ bahubhiḥ satvotpattimatvapratyayabhedabheditvādibhirhetubhiḥ pratipādyate tathaika mapi dūṣyamparopanyastaṃ sādhanavākyaṃ pratijñopādānadvāreṇa tadvirodhadvāreṇānyathā vā dūṣyate | tathā ca nāyandoṣaḥ parājitaparājayābhāvāditi | tadatrāha | ye tu hetavaḥucyante <f.10ba2> teṣāmvikalpena pūrvvahetvanapekṣayā | evaṃ vaitat | athavānyathā sādhayāmītyetat sādhyasādhanāya vṛtteḥ kāraṇātsāmarthyamasti | kiṃ punaḥ kāraṇaṃ na samuccaye naiva prayogaityāha | " anyathā yadi "<f.10ba3> samuccaye naivāparahetvantaraprayogobhīṣṭastadā dvitīyasya vaiyarthyāt vikalpena sāmānyamiti vartate | vaiyarthyameva pratipādayati | yadi hi tatrāpyekaprayogamantareṇāparasya prayogo na sambhavet | ubhayapratiṣedhena vidhyavasāyāt | yadyekasya prayoge'parasya samuccayena prayogaḥ sambhavedityarthaḥ | tadā na dvitīyasya kaścit sādhānārtho pratītapratipādanābhāvāt | prathamahetupratipādita evārthe vyāpṛtatvānniṣpāditakriye dāruṇi pravṛttasyaiva dātrāderna kaścitsādhakatamatvārtha iti yāvat | nanu ca sādhanavadvikalpenaiva dūṣaṇamapi bhaviṣyati | evaṃ manyate | naivaṃ parobhyupaganturmahati | evaṃ hi tena svayameva pratijñāyā asādhanāṅgatvampratipannambhavet | tataścaitad vyāhanyate | pratijñāhetūdāharaṇopanayanigamanānyavayavā(nyā0 sū0 1 |1 |32 ) iti | anyaireva hetubhirityavayavidravyaniṣedhakaiḥ pūrvvoktaprakāraiḥ kumbhādiśabdasyaikaghaṭādyavayavidravyalakṣaṇaviśeṣānabhidhānamanekasya cārthasya rūpāderyatsāmānyamekārtha<p.84>kriyāsāmarthyātmakantadabhidhānañca pratipādya sarvvasya śabdārthasya rūpāderekārthakriyāsamarthasya nānārtharūpatayā karaṇabhūtayā | ekaścāsau vastuviśeṣasvabhāvaścāvayavidravyarūpasta sya bhāva ekavastuviśeṣasvabhāvatā tasyā abhāvamupadarśayannāstyeko bhāva ityabhida "dhyād" bauddho na tu rūpāṇīndriyārthān pratikṣipan | syāt matī rūpādyavyatirekāt sāmarthyamapyanekaṃ tatkathantadekamityucyate kathaṃ vā tasya śabdārthatvaṃ | nahi svalakṣaṇaṃ śabdārtha ityucyate | nānābhūtamapi sāmarthyabhinnavatsvavyatirekādekārthakriyākāritayaikapratyavamarṣahetutvāt paramparayaikamityākhyāyate | yathoktam |

[84,1]

ekapratyavamarṣasya hetutvāddhīrabhedinī | ekadhā hetubhāvena vyaktīnāmapyabhinnateti || 25

[84,2]

puruṣādhyavasāyānirodhena śabdārthatvaṃ tasya vyavasthāpyate | puruṣohyanādimithyābhyāsavāsanāparipākaprabhāvādantarmātrāviparivartinamākāraṃ bāhayeṣvevāropya dṛśyavikalpayorekatvampratipannaḥ paramārthatastu nirviṣayā eva dhvanayaḥ | vyaktīnāmvijñānākārasya cārthāntarānugamābhāvenābhilāpāgocaratvāt | yathādhyavasāyañcākārasya satvāt | yathoktaṃ "sūtre" || yena yena hi nāmnā vai yo yo dharmobhilapyate | na sa samvidyate tatra dharmāṇāṃ sā hi dharmateti || 26tadayamatra samadāyārtho rūpādīnāṅghaṭasya ca yathā kramamanekatvamekatvañca vahuvacanaikavacanābhidhayatvāt | tadyathā nakṣatrāṇi śaśītyevamādibhiranumānābhāsaiḥ pareṇa ghaṭādiśabdasya viṣayoyoyamekārtho'vayavyabhidhānobhyupagataḥ sa eva pratikṣipyate | natu rūparasādayaḥ paramāṇusvabhāvāstathā hi teṣāmpratyekamekaikātmakatvamiṣṭameva | kevalāstadātisaphalabījavanna samudāyamāsādayantīti niyatasahotpādatvaparidīpanāyoktaṃ || kāmeṣṭadravyako'śabdaḥ paramāṇuratīndriyaḥ | kāyendriyo navadravyo daśadravyo'parendriya iti | 27(abhidharmakośe 2 |22)

[84,3]

yathā tu paramāṇūnāmaindriyakatvamanityatvañca tadvistareṇoktamanyatrāsmābhiḥ | yatpunaretadvahuvacanaikavacanābhidheyatvāditi tadvyabhicāri | tathāhi yadaikasyāmapi <p.85> yoṣiti jale sikatādravye vā dārā āpaḥ sikatā iti vyavahāraḥ | tadā kintatra bāhulyaṃ yenaivaṃ bhavati śaktibheda iti cet | sarvvatrocchinnamidānīmekavacanamekaśakterabhāvāt | vastvabhedādanyatraikavacanamiti cet | ihāpyastu | tadayannirvastuko niyamaḥ kriyamāṇaḥ svātantryamicchāyāḥ śabdaprayoge khyāpayati | etena tadapi pratyuktaṃ yadāha "kumārilaḥ" |tatra vyaktau ca jātau ca dārādiścetprayujyate | vyakteravayavānāmvā saṃkhyāmādāya vartata 28iti || ṣaṇṇagarīti ca kathamvahuṣvekavacanaṃ | nahi nagarāṇyeva kiñcit kutasteṣāṃ samāhāraḥ | prāsādapuruṣādīnāṃ vijātīyānāmanārambhāt kutastatsamudāyo dravyaṃ asaṃyogācca nāpi saṃyogaḥ | prāsādādīnāṃ parasparasaṃyogāt | prāsādasya svayaṃ saṃyogātmakasya nirguṇatayāpareṇāsaṃyogācca | tataeva ca saṃkhyābhāvaḥ | tatsaṃyogapuruṣaviśiṣṭā sattā nagaramiti cet | kimasyāniratiśayāyā viśeṣaṇaṃ sattāyāścaikatvāt nagarabahutvepi nagarāṇīti bahuvacanaṃ syāt | dvayasya parasparasahitateti cet | anupakārakayoḥ kaḥ sahāyībhāvaḥ | puruṣasaṃyogasattānāṃ ca vahutvānnagaramiti kathamekavacanaṃ | tathā bhūtānāṃ kvacidabhinnā śaktiḥ sā nimittamiti cenna | śaktervasturūpāvyatirekāt | vyatireke cānupakāryasya pāratantryāyogāt | upakāre vā śaktyupakāriṇyā api śa ktervyatireka ityavasthiterapratipattiḥ | tadavyatireke anyāsāmapi prasaṃga iti yatkiñcidetat | prakārāntaramapyāha | "dṛṣṭopadarśana"ścaitaditi | kiṃ punaḥ pañcamyantanirdeśepi dṛṣṭānto bhavatītyāha | " kṛtakānityatvādi <f.10ba7>ti " yathā yenoktaṃ | hetoḥ sādhyānvayo yatrābhāvebhāvaścakathyate | pañcamyā tatra dṛṣṭānto hetustūpanayā'tmaka 29 iti || kvacidarthe ghaṭādidravye vipratipattau satyāṃ rūpādivyatiriktamasti nāstītyanekasyārthasya parasparavyāvṛttasya nagarādeḥ sāmānyaṃ ṣaṇṇagarītyādiyad budhyāropitaṃ <p.86> tatra prasiddhaṃ śabdaprayogamādarśya parasparavyāvṛttānāmekārthānanugatānāṃ buddhisamākṛte samūhe bhāvaśabdaprayogādityanena paścādupanayena pakṣadharmopasaṃhāramāgūrya pratipāditavipratipattisthānaḥ sansāmānyenopasaṃharati | "sarvvaṃ pṛthagi<f.10ba8>ti" | pratipāditaṃ pratipattisthānamaneneti vigrahaḥ | etaduktambhavati | kapālādivyatirekeṇāvayavyasti nāstīti vivāde satyayaṃ trilakṣaṇahetusūcanaparo dṛṣṭānta upanyasto na hetuḥ | prayogastvatraivaṃ kriyate | ye parasparavyāvṛttā na te vyatiriktaikāvayavidravyānugatamūrttayaḥ | tadyathā ṣaṇṇagaryādayaḥ | tathā ca parasparavyāvṛttāḥ kapālādaya iti ||

[86,1]

nanu ca yadyayaṃ dṛṣṭāntaprayogastaktimṛjunaiva tatprayogakrameṇa na prayukto yathā yatsat tatkṣaṇikaṃ yathā ghaṭa ityādau | kimpañcamyantanirdeśena | vipratipattiviṣayaśca kinna darśitaḥ kapālāderavayavipratiṣedhaviśiṣṭaḥ | yathānyatrānityaḥ śabdaḥ kṛtakānityatvāditi | cakārāt spaṣṭaśca kasmāt hetuḥ sādhyānugato na prada rśitaḥ | tathāhyatra parasparavyāvṛttānāmekārthānanugatānāṃ buddhyā samāhite samūhabhāvaśabdaprayogādityabhyūhya vākyaparisamāptiḥ kriyate | atrottaraṃ na samāsanirdeśāt saṃkṣepābhidhānādityarthaḥ | evamapi prayogadarśanāt kṛtakānityatvādityādau | asādhanaṃ vākyatvācca sādhanaprayogotprekṣāsūcakaṃ vākyametat | natvidaṃ sādhanavākyamityarthaḥ | ata eveti dṛṣṭāntavākyatvādeveti | yaścāyaṃ hetustantupaṭarūpe bhinnakāraṇe viśeṣavatvādrūpasparśavaditi || ayamapi tantupaṭayorbhedāsiddhau tadāśritasyāpi guṇasya vibhāgāsiddherasiddhāśraya iti nālamiṣṭasiddhaye | tathā hi sūkṣmasthūladravyasamavāyo viśeṣavatvaṃ bhinnakālotpannadravyasaṃvāyāveti vyācakṣate |

[86,2]

pare | nanu vicitrābhisandhayaḥ yoktāraḥ | tatra ye keciddhetvabhiprāyeṇaiva vācaḥ prayuñjate tānpratyasmābhiḥ pratijñayā hetorbādhanamucyate na tu ye dṛṣṭāntābhimānina ityatrāha | "nace <f.10ba9> tyādi" | bhagava "ttathāgata" matāvalambināmuparyayamupakṣipto virodho bhavadbhi "rākṣapādai" rna ca naḥ svapnavye tādṛśostīti piṇḍārthaḥ | syāt matamastyeva "yogācāro yaḥ"—

[86,3]

<p.87>paṅkena yugapadyogāt paramāṇoḥ pataṅgatāṃ | ṣaṇṇāṃ samānadeśatvāt piṇḍaḥ syādaṇumātraka ḥ || 30ityādinā paramāṇorekatvamanabhyupagacchannapi piṇḍaṃ samūhāparaparyāyamicchatītyetaducyate | "yopī <f.11a1> tyādi" kintarhyabhāva evāṇoranena prakāreṇa sādhayitumiṣṭaḥ | kathaṃ | ekānekapratiṣedhāt | paṅkāyogādinā tāvadekatvaṃ pratiṣiddhaṃ | tatsamudāyarūpamanekatvamapi tadabhāvādeva na vidyate | yathoktan nanu | tasya tasyai katā nāsti yo yo bhāvaḥ parīkṣyate |  na santi tenānekepi yenaikopi na vidyata 31 iti || nanupaṅkayogādinā kathamekatvamapoditaṃ | yāvatā tatra tasya sāvayavatvamāpāditaṃ || ta eva cāvayavāstasyālpīyāṃsaḥ paramāṇavo vibhāgaparyavasānalakṣaṇatvāt paramāṇūnāṃ | atha teṣāmapyaṅgānāmanenaiva vidhānena sāvayavatvamāpādyate | tathā sati tatrāpyetadevottaramityanenaiva prakāreṇa na śakyate paramāṇorekatvaniṣedhaṃ karttu | vibhāgasya vibhajyamānatantrattvāt | kathañcānabhyupagatāṇustasya paṅkayogādikamabhyupagacchatīti tadasatvapratipādane sarve hetavaḥ svata evāśrayāsiddhā iti | etacca naivaṃ yasmātsamarthā vādino'pagatāvayavavibhāgamāsāditāpakarṣayantaṃ bhāvamaṇurityācakṣate tasya tena paṅkāyogādinaikatvamapākriyate | te ca yadyevaṃ nirākṛtāḥ santo yathopagatasya sāvayavatvaṃ pratipadyante tadā svapratijñāyāścyaveran | na hi anaṅgīkṛtasāvayavatvāstathā pratyavasthānamarhanti | ta evāvayavāḥ santu paramāṇava iti | taireva ca tallakṣaṇamvyavasthāpanīyaṃ " yogācāre " ṇa ca niṣedhyamiti nigṛhyante | ata eva nānavasthā | prasaṅgasādhanatvāccāsiddhatādoṣopi nāstītyalametena | athocyate na vayaṃ bhavantaṃ pratīdaṃ brūmo yastu kaścidadhautapādo vādyevaṃ <p.88> prāha tampratīti | taccāsatsarvvaṃ pṛthagbhāvalakṣaṇapṛthagtvāt nānekalakṣaṇenaikabhāvaniṣpatterityatra prastāve "bhāradvāje" nāsmānpratyeva " kāmeṣṭadravya ka" ityādinā siddhāntamasmākīnamupakṣipyāpyabhidhānāt | tathāpyabhyupagamya doṣāntaramāha | na cāyampūrvakād guṇavyatiriktamityādipadasūcitāt parasparārthamādhāya bhidyate | hetupratijñayoḥ sambandhinyoḥ bādhayorudāharaṇopetayoḥ pṛthagbādhodāharaṇayorna kaścidarthabhedaḥ śabdabhedastu kevalaḥ | tathāvidhasya ca pṛthagudāharaṇe'tiprasaṅgo'kṛtakaḥ śabdaḥ kṛtakatvādityādyapyudāharttavyambhaveta | saha pṛthagveti kvacitpāṭhaḥ | tatrāyamarthaḥ saha yaugapadyena yathā prathame pṛthak pratyekaṃ | yatheha athavā virodhacintāpyatrāyuktetyāha | "apice"<f.11a5>tyādi | sarvvaṃ pṛthak samūhe bhāvaśabdaprayogādityayaṃ hetuḥ | sarvvasya dharmiṇo dharma eva na bhavati śabdadharmatvādityasiddhaḥ | tathā ca vyadhikaraṇatvādasiddhataiva doṣo guḍo madhuraḥ kākasya kārṣṇyāditi yathā | tatra na virodho bhinnādhikaraṇatvāddhetupratijñārthayoḥ | syād buddhiḥ samūhavācakaśabdavācyatvādityevaṃ "bhāviviktena" bhāṣyaṭīkāyāṃ prayogād vyadhikaraṇatvaṃ nāsti | evaṃ manyate na tāvadaya " mudyotakare " ṇaivaṃ prayuktasya vāyamasmābhirdoṣobhidhātumārabdho yepi sampratyanyathā prayuñjate teṣāmapi yadyayaṃ doṣo na bhavati | bhavatu anantaroktastu doṣo vakṣyamāṇaśca brahmaṇā'pi na śakyate parihartumiti | pratijñāhetvorvirodhasya ca nigrahasthānāntaratvamaṅgīkṛtya mayedamabhyadhāyi | na tvasya tadyuktaṃ |  hetvābhāsāśca nigrahasthānānī (nyā0 sū0 5 |2 |24 ) tyanenaiva saṅgṛhītatvādityetadvibhaṇiṣurāha | "apice"<f.11a5>tyādi | dvāvavayavau yasyā doṣajāterdo ṣaprakārasya sā dvayī | kāmityāha | viruddhatāmasiddhatāñca | kathampunarviruddhatetyāha | viruddhatetyādi | ayamatra saṃkṣepārthaḥ | pratijñāhetvoryatra prayogeṃvirodhaścodyate tatrāvaśyaṃ siddhena dharmiṇā bhāvyaṃ | siddhe ca tasmindharmiṇihetorvā satvambhavet sādhyadharmasya | dvayorvā | tatra na tāvat dvayorapi satvaṃ parasparavirodhitvena śītoṣṇayoriva ekādhikaraṇatvābhāvāt | anyathā sahaikatrāvasthānādrasarūpavadavirodha eva bhavediti pratijñāhetvorvirodho dūratara evaprasajyate | tadvakṣyati | viruddhayoḥ svabhāvayorekatrāsambhavānna cānyathā virodha iti | atha hetostatra satvaṃ | evamapi yatra hetustatra na sādhyadharmastadviparyayastu vidyata <p.89> iti vyaktamasya viruddhatvaṃ | nityaḥ śabdaḥ kṛtakatvādivat | tadāha | " viruddhatā siddherhetvordharmiṇi bhāva "<f.11a6> iti | yadā punastasmindharmiṇi pramāṇāntareṇa sādhyadharmasya satvaṃ niścitaṃ tadā tatra hetoravṛttirvirodhinā kroḍīkṛtattvāt | ataścāsiddhatvaṃ hetoḥ | kṛtakaḥ śabdo'kāryatvāditi yathā | tajjāte asiddhatā punarddharmiṇītyādi | athamanyase | pramāṇena siddha eva guṇavyatirikte dravyādau dharmiṇi pratijñāhetorvirodho vyavasthāpyate tato nāyaṃ doṣa ityata idamāśaṅkate "asiddha <f.11ba8> ityādinā" | evamapi yadi nāma dharmyabhāvena pakṣadharmasyāsambhavāt viruddhatvaṃ parihṛtaṃ | asiddhatvaṃ punastadavasthameveti manasyādhāyāha | pramāṇayoge tūbhayorvādiprativādinordharmiṇi hetorvṛttisaṃśayaḥ | pramāṇa nivṛttāvapyarthābhāvāsiddheḥ | ataścāsiddhataiva sandigdhāśrayatvāt | iha ni kuñje mayūraḥ kekāyitattvādityādivat | tu śabdaḥ pratipādakapramāṇāyoge dharmiṇaḥ sandigdhāśrayatāhetordharmibādhakapramāṇavṛttau sphuṭamevāśrayāsiddhatatvaṃ | sarvvagata ātmani sādhye sarvatropalabhyamānaguṇatvavadityasya samuccayārthaḥ | tathā hyasiddheḥ dharmisvabhāva ityatra pratipādakapramāṇāvṛtterasiddho dharmī vivakṣitaḥ syāt | <p.90> bādhakapramāṇavṛttervā | pūrvasminpakṣe kaṇṭhenaivokto doṣa uttaratra śabdena samuccitaḥ | atraudyotakaramuttaramāśaṅkate | "ubhayāśrayatvā <f.11a9> dityādinā" | gatārthatvāt sujñānaṃsarvvametat | na sarvvatretyādinā nirākaroti | yathoktaṃ prāg na dvayīṃ doṣajātimityatra | atha pratijñāmātrabhāvyeva hetvanapekṣaḥ pratijñāvirodho vyavasthāpyate yathā nāstyātmā śramaṇā garbhiṇītyatretyata āha | "anapekṣe ca hetugrahaṇamasamvaddhaṃ"<f.11ba3> | anupakārakatvāt | yadapīdaṃ hetuvirodhasyodāharaṇaṃ dattaṃ nityaḥ śabda ityādinā tatpratijñāvirodhasya hetunāyuktamiti kathanāyāha | na " cedi <f.11ba3> tyādi " | syāt matamubhayāśrayatvādvirodhasyaivamapi na hetutaevetyata ucyate "ubhayāśrayepī <f.11ba4> tyādi" | evamupadarśitānyudāharaṇāni prakṣipyātidiṣṭadūṣaṇāyāha | yaccoktametena pratijñāyāḥ dṛṣṭāntavirodhādayopivaktavyā " bhaṇḍālekhyanyā " yene <f.11ba5> ti | iti śabdo vaktavya ityatra pratipattavyo'nyathāpareṇottarasyāprayuktattvāt duḥśliṣṭo bhaveta | bhaṇḍagrahaṇannityapuruṣopalakṣaṇārthaṃ | yathā hi bhaṇḍā prākṛtān vismāpayantaścitralakṣaṇopetakapiśālabhañjikādipraticchandakamālikhya vicitraśilpakalākauśalaśālino'tidi śaṃtyevaṃ prakārāṇyapyasmatkauśalanirmitānyekatālamātreṇa hastyādirūpakasthānāni pratipattavyānīti tathā jātīyakametadu "dyotakarasya" | tathā hyetadeva bhāva upadarśitahetuvirodhādikaṃ hetvābhāsavyatiriktalakṣaṇopetaṃ | tadatidiṣṭe punaḥ kaiva cintā | tāmeva cātidiṣṭasya dṛṣṭāntavirodhāderhetvābhāsavyatiriktalakṣaṇāpetatāmabhidhātumupakramate | "tatrāpī"<f.11ba5>tyādinā | yatra pratijñāyāḥ dṛṣṭāntavirodhastatrāpi pakṣīkṛtadharmaviparyayavati dṛṣṭānte sati virodhaḥ syāt pratijñāyāḥ dṛṣṭānteneti śeṣaḥ | pakṣīkṛtaścā<p.91>sau dharmaśca tasya viparyayaḥ sa vidyate yasminniti vigrahaḥ | dṛṣṭānta iti ca sādharmyadṛṣṭānto | abhipretaḥ | yasmādvaidharmyadṛṣṭāntaḥ sādhyadharmaviparyayavāneva tatra ko virodhaḥ | tatrodāharaṇaṃ | nityaḥ śabdo ghaṭavaditi | viruddhe ca dṛṣṭānte sati yadi pakṣadharmasya vṛttirananyasādhāraṇā prasādhyate pramāṇena viruddhastadā hetvābhāsaḥ | nānyasādhāraṇetyananyasādhāraṇā | anyaśabdena pakṣīkṛtadharmaviparyayavataḥpṛthagbhūtaḥ pakṣīkṛtadharmavānabhipretaḥ pakṣīkṛtadharmaviparyayavatyevavartate ityevaṃ yadi sādhyata ityarthaḥ | yathānayoreva sādhyadṛṣṭāntayoḥ kāryatvāditi tadvipakṣīkṛtadharmabahirvyomādau na vartate tadviparīte punarghaṭe vartata iti | sādhāraṇāyāmvṛttau sādhitāyāṃ sapakṣavipakṣayoriti śeṣaḥ | anaikāntikaḥsādhāraṇākhyaḥ | yathānayoreva sādhyodāharaṇayoḥ prameyatvāditi | aprasādhite cātadvṛttiniyame tayoḥ sapakṣavipakṣayorvṛttiniyame sapakṣa eva varttate vi pakṣa eveti anaikāntika eva sandigdhānvayaḥ sandigdhavyatireko vā | yathā sarvvavidvītarāgo vā vivakṣitaḥ puruṣo na vā tathā vaktṛtvādrathyānaravaditi | tayoreva sapakṣavipakṣayoravṛttau vā satyāmasādhāraṇaḥ | nityaḥ śabdaḥ śrāvaṇatvāditi yathā | paraḥ prāha viruddhadṛṣṭāntāvṛttau hetorviparyayavṛttau ca satyānna kaściddhetudoṣaḥtadyathā'nityaḥ śabdaḥ pratyayabhedabheditvāt nabhovaditi sādharmyeṇa | vaidharmyeṇa ca ghaṭavaditi | atra nāsiddhatvaṃ dhirmaṇi hetoḥ sadbhāvāt | nāpyanaikāntikatvamubhayatrāvṛtteḥ | pratibandhasadbhāvācca | na ca viruddhatvaṃ sapakṣavipakṣayorvaiparītyena vṛtyabhāvāt | dṛṣṭāntena tu virodhaḥ pratijñāyāḥ ityayaṃ hetudoṣānatikrānto viṣayaḥ pratijñāyāḥ dṛṣṭāntena ca virodhasyeti | idamapanudati | na | tadāpi saṃśayahetutvānativṛtteḥ | yasmād dṛṣṭānte na pratijñāyā virodhaḥ sādharmye dṛṣṭānte doṣo na vaidharmye | kasmādabhimatatvād virodhasya | pakṣīkṛtadharmaviparyayavāneva hi vaidharmyaṃdṛṣṭānta ucyata ityabhiprāyaḥ | yadi nāmaivaṃ tathāpi kathaṃ hetvābhāsānativṛttirityāha sādharmyadṛṣṭānte ca viparītadharmavati nabhasi nā'vyabhicāradharmatā śakyā darśayituṃ | tadarthaśca dṛṣṭāntaḥ pradarśate || yadāha <p.92>trirūpo heturityuktaṃ pakṣadharme ca saṃsthitaḥ | rūḍhe rūpadvayaṃ śeṣaṃ dṛṣṭāntena pradarśyata 32iti | nanu ca kathamaśakyā yāvatā pratyayabhedabheditvamanityatvāvyabhicāryeva tatvata ityata āha | "vastutaḥ sādhyāvyabhicārepī <f.11ba7> ti" | vidyamānopyavyabhicāraḥ pramāṇenāpratipāditatvādasatkalpa iti bhāvaḥ | tadetannāpradarśitāvi nābhāvasambaddhāddhetoḥ sādhyaniścayaḥ | tattasmānna pratijñāyā dṛṣṭāntavirodhopi hetvābhāsānativartate | asyāpi tadānīṃ saṃdigdhavipakṣavyāvṛttikatvādityāgūritaṃ | na kevalahetuvirodha ityapi śabdaḥ paramatamāśaṅkate | ubhayathāpi hetudvāreṇa dṛṣṭāntadvāreṇa ca | na hetudvāreṇa prāgdṛṣṭāntadoṣāt prasaṅgena parājitasya vādino doṣāntarasya dṛṣṭāntavirodhasya vācyasya vānapekṣaṇāt parājitaparājayābhāvādityākūtaṃ | viśeṣeṇa sādhanāvayavānukramavādino naiyāyikasya sa hipratijñāhetūdāharaṇopanayanigamanānāmānupūrvīṃ pratipannaḥ | kaḥ punaḥ tasyātiśaya ityāha | "udāharaṇasādharmyami"<f.11ba9>tyādi | aṅgīkṛtya cedamavādina tu dṛṣṭāntavirodho hetvābhāsarūpāsaṃsparśyasti | yathoktamanantaramiti | etena vikalpato doṣavidhānaṃ pratyuktaṃ | evantāvadvyavasthitametadyathā pratijñāyā dṛṣṭāntavirodho hetvābhāsānnātivartata iti | yatpunarudāhṛta"maviddhakaraṇena" bhāṣyaṭīkāyāṃ vyaktamekaprakṛtikaṃ parimitatvāccharāvādivaditi | tatrāpi viruddho hetuḥ parimitattvasya hetoḥ sapakṣe'bhāve vā vṛtteḥ | vipakṣe cānekaprakṛtike śarāvādau vṛtteḥ | mṛdaḥ pratikṣaṇaṃ pratyavayavañca bhidyamānatvāt | saṃprati hetorapi dṛṣṭāntena virodho hetvābhāsāntargata iti kathayati | hetorapi dṛṣṭāntavirodhe satyasādhāraṇatvamubhayatrāvṛtteḥ | viruddhatvamvā | kadāviruddhattvamityāha | vaidharmye yadi syādapyatrodāharaṇamuktaṃ tenaiva guṇavyatiriktaṃ dravyamarthāntaratvenānupalabhyamānatvād ghaṭavaditi atrāpi dṛśyatve satīti hetuviśeṣaṇe viruddhaḥ sapakṣe avartamānatvāt | vipakṣe ca rūpādīnāṃ svarūpe vartamāgattvāt | viśeṣaṇānupādāne tu vyabhicāro<p.93>rthāntarattvenānupalabdhānāmapi piśācādīnāṃ parasparavyatirekitvāt | na cātra ghaṭavaditi dṛṣṭānto yuktastasyaiva dravyāntaratvena pakṣīkṛtatvāt | tasya rūpādibhyo bhedena grahaṇaṃ pūrvvameva pratiṣiddhaṃgrahaṇe cāsiddho hetvābhāsa ityasmanmatameva sthitaṃ | atha hetoḥ pramāṇavirodhe ko hetvābhāsa ityāha | asiddhogneḥ śaityasyāvidyamānatvāt | yatpunaratrodāharaṇamanyadanuṣṇognirdravyatvājjalavaditi tadayuktaṃ | nahi pratyakṣaṃ dravyaṃ hetuṃ bādhate | tasya dharmiṇi siddhatvāt | kintu pratijñārthamanuṣṇatvaṃ || atha pratijñārthasya pratyakṣeṇa bādhitatvāddhetostena vyāptirnnāstīti hetoḥ pramāṇavirodha ucyate | evantarhi viruddhena sādhyadharmeṇāvyāpteḥ sandigdhavyatireko hetvābhāsa ityasmatpakṣa eva samarthitaḥ |

[93,1]

hetoḥpramānaviroghasya hetvābhāsānatikramāt || 33

[93,2]

taduktam

[93,3]

pratyakṣādivirodhā ye vyāptakālopapātinaḥ | te sarve na viruddhena vyāptidharmeṇa yuñjata 34 iti ||

[93,4]

syānmatampratijñāyāḥ pramāṇavirodhastanmātrabhāvitvāddhetvābhāse'ntargamayituṃ na pāryata ityata āha | "pratijñāyāḥ pramāṇavirodhaḥ svavacanavirodhena vyākhyātaḥ"<f.12a2> kṛtapratikriyastatredameva nigrahādhikaraṇamasādhanāṅgabhūtāyāḥ pratijñāyāḥ sādhanavākye prayoga ityādinā | iti tasmāt sarvva evetyupasaṃharati | yattu viruddhamuttaramiti pūrvvapakṣoktamaparamupakṣipati tadasambaddhameva | "yasmādyadi hī <f.12a3> tyadi" | ani tyaḥ śabda aindriyakatvād ghaṭavadityekaṃ bauddhenānyena vā kṛte "mīmāṃsakaḥ kāṇādonyo" vā svapakṣasiddhena gotvādinā sāmānyena parasya sādhanavādino bauddhasya hetorvyabhicārasiddhimākāṃkṣeta gotvamapyaindriyakaṃ tadapi bhavato'nityaṃ prasajyata ityeva yadi paraṃ pratye<p.94>vādhyāropyābhidadhyād vyabhicāraṃ tadā tasya "bauddha" sya tatsāmānyamaindriyakaṃ nityañca svapakṣaviruddhaṃ nityapadārthānabhyupagāmānnābhimatamataśca kathaṃ vyabhicāra iti virodho vyāhatirayuktattvamitiyāvat yujyata uttarasyetyadhyāhartavyaṃ | na tu punarevamasau parasyevopari bhāramupakṣipya vyabhicāramudbhāvayati tatkathamuttarasya virodhaḥ yataḥ sahyuttaravādī svayaṃ pratipanne nityatvena gotve hetoraindriyakatvasya vṛtteḥ saṃśayānaḥ san kiṅghaṭavadaindriyakatvādanityaḥ śabdo bhavatu kimvā gotvādivannitya ityapratipattimaniścayamātmanastathā bruvāṇaḥ khyāpayati satpakṣe khalvendriyakamapi gotvaṃ nityaṃ tasmādayaṃ sāṃpratyanaikāntika itītthamātmīyamevābhyupagamaṃ puraskṛtyānekāntañcodayati | tataḥ sādhvivottaramiti samudāyārthaḥ | syāt matambauddhasya nāstyevagotvaṃ nityaṃ tato vyāhatamevottaramityata āha | sa ca hetu <f.12a5> raindriyakatvāditi satyasati vā gotve paramārthataḥ | aprasādhitasādhanasāmarthyaḥ san viparyaye bādhakapramāṇāvṛtyā saṃśayahetutvādanaikāntika eva | aprasādhitaṃ sādhanāya sāmarthyaṃ sādhyā vinābhāvitvalakṣaṇamasyeti vigrahaḥ | sādhanaśabdo bhāvasādhanaḥ | yadā tu bādhakapramāṇabalena hetoravi nābhāvaṃ sarvvopasaṃhāreṇa sādhayati yatkiñcidindriyajñānagrāhyaṃ svanirbhāsajñānajanakatvāttatra sarvvamanityaṃ nityatve sarvvadā tadviṣayaṃ jñānaṃ prasañjate na vā kadācidapitathāhi | svātmani jñānajanane yacchaktaṃ śaktameva tat | athavā'śaktaṃ kadāciccedaśaktaṃ sarvadaiva tat || 35tasya śaktiraśaktirvā yā svabhāvena saṃsthitā | nityatvādacikitsyasya kastāṃ kṣapayituṃ kṣama 36 iti ||

[94,1]

tadānīṃ gotvādīnāmapi nityānāmekapraghaṭena iva pāṭitatvāt gotve hetoravṛtterna saṃśaya eva bhavati | "etene <f.12a6> tyādi" sujñānaṃ | tatrāpyanaikāntikahetvābhāsatvānativṛttiriti saṃkṣepaḥ | tatsaṃśayahetutvamukhenānaikāntikatvamasamarthite sati hetau | "anyatrāpī" tyekapakṣapratipannepivastuni tulyamiti nobhayasiddhetarayorvastunoranaikāntikatvaviśeṣaḥ | yathā kathitamanantarameva | sa ca hetuḥ satyasati vetyādinā | itara<p.95>dekapakṣapratipannamanaikāntikaviṣayatvāccānaikāntikamiti vyākhyātaṃ | syāccittannāniṣṭerdūṣaṇaṃ sarvvaprasiddhastu dvayorapi sādhanaṃ | dūṣaṇamvetyetatkathamevannavyāhanyata iti tacca naivaṃ | niścitadūṣaṇābhisandhivacanāt | tata eva tadanantaramāhānyaḥ punaḥ sādhyatvamīkṣata iti | etattu syāt | tadā dvayorekasyāpi na jayaparājayau | yadapyukta " mudyota kareṇa " pratijñāvirodhasūtrameva vivṛṇvatā dṛṣṭāntābhāsā ityādi tadapyavayavāntaravādino naiyāyikasyāyuktaṃ | bauddha evaivaṃ bruvāṇaḥ śobhata ityabhipretaṃ | tadvacanena hetvābhāsavacanena gamyamānasya dṛṣṭāntābhāsasya tasmāddhetoḥ sakāśāt sā dhanāntaratvābhāvaprasaṅgāt | dṛṣṭāntasyeti śeṣaḥ |

[95,1]

nanu ca dṛṣṭāntābhāsānāṃ hetvābhāseṣvantarbhāve'tidiṣṭe hetordṛṣṭānte'vayavāntaraṃ na prāpnotīti vacanamasambaddhamevetyata āha | "dṛṣṭāntābhāsānā" mi <f.12a9> tyādi | ayamasya prayogo manasi vijṛmbhate | yadyato'rthāntarabhūtaṃ na tadābhāsavacanena tadābhāsavacanaṃ nyāyyaṃna ca tadābhāseṣu tadābhāsānāmantarbhāvaḥ | tadyathā pratyakṣābhāsānāmanumānābhāseṣu | tathā ca bhavato hetordṛṣṭāntorthāntarabhūta iti vyāpakaviruddhopalabdhiḥato'vaśyaṃ dṛṣṭāntasya hetāvantarbhāva eṣṭavyaḥ | tatra ca na dṛṣṭāntaḥ pṛthak sādhanāvayavaḥ syāt | apṛthagvṛtteḥ ekavyāpārattvādityarthaḥ | etadeva vyācaṣṭe " yo dṛṣṭānta "<f.12ba1> ityādinā | evaṃ pratijñāhetvorvirodhasya prapañcasya hetvābhāsaiḥ saṅgṛhītatvānna pṛthagvacanaṃ karttavyamityabhidhāyādhunā pratighahānyādīnāmapīyameva gatirityāvedanāyāha | "api ce"<f.12ba1>tyādi | pūrvvapakṣavādigrahaṇamuttarapakṣavādi<p.96>no'jñānādīni hetvābhāsasparśāni saṃtītikathanārthaṃ | tatsambandhīnīti hetvābhāsapūrvvapakṣavādisambandhīni vā | athocyate | arthāntaragamanādīnāṃ hetvābhāsāsaṃsparśittvā nnateṣvantarbhāva iti | taccāsat | arthāntaragamanāderapi hetorasamartha evamatisambhavāt | kutaḥ asamarthasya nyāyabalena sādhyapratipādane vādina iti śeṣaḥ | mithyāpravṛtterarthāntaragamanādinetyabhiprāyaḥ || 4 ||

[96,1]

uttaraḥ paścād phalabhāvī sa cāsau pratijñāsanyāsaśca tasyāpekṣayā kinna kiñcidityarthaḥ | aśaktaḥ paricchedaḥ saṃ khye yeṣāṃ klīvapralāpaceṣṭitānāṃ tāni tathā klīvādīnāṃ pralāpā yeṣāṃ vādinānteṣāṃ ceṣṭitāni pratijñāsaṃnyāsādīni vai kimupanyastaiḥ | kaḥ punarevaṃ sati doṣa ityāha | "evaṃ hyatiprasaṅgaḥ"<f.11ba6> syāt | evamādyapīti mūrcchāvepathutrasattvādīnāmādiśabdenāvarodhaḥ | tasmādetadapyasambaddhaṃ vidvatsadasyevaṃ prakārasya sthūlatvādittyābhiprāyaḥ tadatra "bhāviviktaḥ" svayamāśaṃkya kila pratividhatte sthūlatvenedaṃ nigrahasthānamiti cet | prāśnikaprativādisannidhau pratijñātārthāpahnava<p.97>ṅkarotīti | asambaddhamucyate tannābhiprāyāparijñānāt | na brūmo dhvaṃsī śabda iti kintu saṃyogavibhāgābhyāṃ na vyakta ityayaṃ pratijñātārtha ityāha sāmānyasya ca svāśrayavyaṅgyatvāt vivādābhāva iti | nigrahasthānantu pūrvamapratijñātārthatvāt | anaikāntikadoṣeṇa pratiṣedhe hetau pratijñātārthāpahnavaṅkarotīti nigṛhyata ititatravācyaṃ yadi vādī sākāṃkṣa evāntarāle kenacid durvvidagdhenānaikāntikadoṣeṇa coditaḥ sanpratijñātārthaphalīkaraṇena svābhiprāyamāviṣkaroti | tadānyopi na kaściddoṣaḥ | kimaṅga punaḥ pratijñāsaṃnyāsaḥ | atha nirākāṃkṣaḥ san paścāccoditaḥ pratijñāṃ viśinaṣṭi | tadapyanaikāntikadoṣeṇaiva nigṛhyata iti kimuttarapratijñāsaṃnyāsāpekṣayeti na kiñcitparihṛtaṃ kiñca sphuṭamidaṃ pratijñāntarentarbhavatīti naḥ pṛthagvācyamiti || 4 ||

[97,1]

"aviśeṣokte hetāvi" tyādi sūtraṃatra nidarśanamudāharaṇamityarthaḥ | "kāpilaḥ" pramāṇayati pradhānasiddhipratyāśayā | ekaprakṛtīdaṃ vyaktaṃ vyaktādiparimitatvād ghaṭaśarāvādivaditi | ekā pra kṛtirasyeti vigrahaḥ | prakṛtirupādānakāraṇaṃ | yā ca kila sā prakṛtirvikāragrāmasya tatpradhānamitīyamalīkapratyāśāsāṅkhyasyā<p.98>parimāṇañcaturasramparimaṇḍalamityādi | mṛtpūrvvakāṇāmityanvayamāha | asya hetorvyabhicāreṇa pratyavasthānaṃ prativādinā kriyate | nānāprakṛtīnāṅgavāśvādīnāmekaprakṛtīnāñca kumbhodañcanādīnāndṛṣṭamparimāṇamityevaṃ pratyavasthite sati prativādini | yadi vā pratyavasthitaḥ pratiṣiddhaḥ pradhānavādyāha | ekaprakṛtisamanvaye sati parimāṇadarśanāditi saviśeṣaṇatvāddhetorvyabhicārābhāva iti matiḥ | kathaṃ punarekaprakṛtisamanvaya ityāha | sukhaduḥkha "mohasamanvitaṃ" hīdaṃ vyaktaṃ parimitaṃ gṛhyate | sarvvatra tatkāryadarśanādityākūtaṃ | tathāhi sukhabahulānāmprasādalāghavaprasavābhiṣvaṅgāddharṣa prītayaḥ kāryaṃ | rajobahulānāṃ śoṣatāpabhedastaṃbhodvegāpadveṣāḥ | tamobahulānāṃ sāvaraṇamādanāyadhvaṃsavībhatsadainyagauravāṇi | etāni ca sarvvāṇi sarvvatraiva yathotkarṣāpakarṣabhedamupalabhyante | tasmāttraiguṇyaprakṛtīdaṃ viśvaṃ | tadidamityādinā nigrahasthānatve kāraṇamāha | "atrāpī" tyādyasya pratiṣedhaḥ sujñānaḥ | avirāmādacchedādaparisamāptatvātsādhanābhidhānasyetyarthaḥ || 0 ||

[98,1]

yathoktalakṣaṇa ityekādhikaraṇau viruddhau dharmāviti pakṣapratipakṣalakṣaṇaṃ smarayati | parigrahe vādiprativādibhyāṃ kṛte sati hetutaḥsādhyasiddhau prakṛtāyāṃ hetuvaśātsādhyasiddhirityetasminprakaraṇe sati prakṛtorthaḥ śabdanityatvaṃ | tenāsaṅgatatvāt | tadasambaddhattvāttadanupakārakatvādityarthaḥ | tathā hi vināpirūpasiddhyā prātipadikādivyākhyānaṃ yathā kathañcitpratipāditādarthādevārthaḥ sidhyati | nyāyyametaditi svamatenāviruddhatvādabhyanujānāti | kadā ca pūrvottarapakṣavādinornyāyyaṃ nigrahasthānamityāha | pratipādite doṣe sati vādiprativādibhyāmanyonyamasādhanāṅgavacanametadadoṣadbhāvanañca bhavediti anyathā na hyana<p.99>yorekasyāpi jayaparājayāvityuktaṃ | prakṛtaṃ parityajyeti nyāyyatāmevāsya pratipādayati | prakṛtamatra sādhyasādhanahetvabhidhānaṃ tadakṛtveti upanyaste doṣena samarthanaṃ | "aparasya"<f.13a7> rūpasidhyādeḥ | atannāntarīyakasyāpīti | upanyastasāvanasamarthanāṅgasyetyarthaḥ | aparasya nāmādivyākhyānāderupakṣepaḥ parājayasthānamiti varttate || 4 ||

[99,1]

varṇakramanideśavannirarthakaṃ(nyā0 sū0 2 |1 |8 ) yatra varṇā eva kevalaṃ krameṇa nirdiśyante | na padannāpi vākyaṃ | arthāntare kilāprakṛtārthakathanamiha varṇamātroccāraṇamiti śeṣaḥ || asamvaddhatāmevāha | "nahi varṇṇakramanirdeśādeva"<f.13a9> kevalādānarthakyamapi tu yadeva kiñcidasādhanāṅgasyāsiddhaviruddhādeḥ śabdarūpasidhyādeśca vacanantadevānarthakaṃ | kiṃ kāraṇaṃ | sādhyasiddhyupayogino'bhidheyasyābhāvāt | sādhyasiddhyupayogino'bhāvepi kasyānyatprayojanamastītyapi na mantavyaṃ iti kathayati | niṣprayojanatvācceti | sādhyasiddhereva prastutatvādanyaprayojanavatvepi ānarthakyameva tatra prastāva ityabhiprāyaḥ | tasmātprakāraviśeṣopādānavarṇakramanirdeśavadityasambaddhaṃ | paraḥ prāha | na sādhyasiddhau yadanarthakamanaṅgantannirarthakamabhipretamapi tu yasya vacanasya kākavāsitāderiva naiva kaścidarthaḥ | tathā ca nārthāntarāpārthakādīnāmanenaiva saṃgrahastatra<p.100>kasyacidarthaleśasya sadbhāvāt | "ācārya" āha |"yasya kasya cida"<f.13ba3> pyādinopi nirarthakābhidhāne vāhita iva kinna nigraho bhavati | kathaṃ syādityāha | " nigrahanimitta ttasya " nirarthakābhidhānasya vādyavādinoraviśeṣāt | neti parantasya vādina iha vādaprakaraṇe | āyātamityācāryaḥ | tasya tenaiva nirarthakābhidhānena | tatraivaṃ sthite vāde tulyaṃ | sarvasyāsādhanāṅgavādino nirarthakābhidhāyitvamityadhyāharttavyaṃ | kvacittavetipāṭhaḥ | tatra nopaskāreṇa kiñcit | anenaiva nirarthakābhidhānena | pratyucyate | yasya naivakaścidartha iti | etadapyasambaddhaṃ | yasmānna ca varṇakramanirdeśopi nirarthakaḥ kvacitprakaraṇe pratyāhārādāvarthavatvācca | tasmādatraiva vādesya varṇṇakramasyānarthakyaṃ | taccārthāntarāderapi tulyamiti cittaṃ kakkaṅpiṅgitamityatrādiśabdena utplutya gamanaṃ tāladānanṛtyādīnāṅgahaṇaṃ || 4 ||

[100,1]

trirabhihitamiti trivacanaṅkāryamiti nyāyatvaṃ darśayati | sakṛduktaṃ spaṣṭārthamapi kadācinna jñāyata iti triruccāraṇaṅkāryaṃ | kasmātpunaḥ padavākyapramāṇavid<p.101>bhirvākyanna jñāyata ityāha | "kliṣṭaśabdamityādi" | kliṣṭaśabdaṃ manāguccāritatvāt | apaśabdatvādityapare | kasmādevaṃ prayuktamityāha | " asāmarthyasamvaraṇāye <f.13ba9>ti " | spaṣṭārthasya prayoge dūṣaṇamvakṣyatīti bhayātprayuṃkte | idañca sādhanadūṣaṇavādinoḥ samānaṃ | dūṣaṇavākyamapi hyevaṃbhūtanigrahaprāptikāraṇaṃ | nedaṃ nirarthakādbhidyate | tathā hi śliṣṭaśabdādibhiḥ prakṛtārthasambaddhaṅgamakameva brūyāt | etadviparītamvā | prāktane prakāre nāsyāsāmarthyantatra tu pariṣadādayo jāḍyāttaduktanna pratipadyaṃta iti neyatā vidvānvādī nigrahamarhati |

[101,1]

vaktureva hi tajjāḍyaṃ yacchrotrā nāvabuddhyateṃ | 37

[101,2]

tatosau nigrahārha evetyākūtavānāha paraḥ | pariṣatprajñāmiti | "nyāyavādina"<f.13ba9> iti pariharati | nyāyavādinaḥ uktamiti sambandhaḥ | vādī tu jāḍyātpariṣadāderavijñātasādhanasāmarthya iti kṛtvā vijetā na syāt | pariṣatprativādipratyāyanena jayavyavasthāpanāt | avijñātaṃ pratipādanasāmarthyaṃ pariṣatprativādibhyāṃ yasyeti kāryaṃ | dvitīyantu vikalpamadhikṛtyāha | "asambaddhābhidhāne nirarthakameve"<f.14a1>"ti" || 4 ||

[101,3]

"anekasya padasyeti" | yadānīmasambaddhārthapratipādakattve vākyārthapratipādakatvaṃ nirākarotivākyasyāsambaddhārthapratipādakatve prakaraṇādhyāyapratipatyabhāvaḥ | samudāyapratipatyabhāvācca nigrahasthānaṃ | udāharaṇaṃ daśa dāḍimāḥ ṣaḍapūpāḥ kuṇḍamajājinaṃ palalapiṇḍaṃ | atha raurukametat kumāryaḥ sphaiyakṛtasya pitā pratiśīna iti atra ca "bhāradvājena" nirarthakāpārthakayorabheda ityāśaṅkayaprativihitaṃ tatra hi varṇṇamātramiha yadānyasambaddhānīti | tadevācāryopyupakṣipati | "idaṃ kile"<f.14a2>tyādinā | asambaddhā varṇṇā yasminnirarthaka iti vigrahaḥ | kila śabdo'nabhimatatva<p.102>pradarśanārthaḥ | anabhimatatvamevāha | nanvayaṃ padānāmasambandhādapārthakavadasambandhavākyamapi nirarthakāt pṛthag vācyaṃ syāt | syātmatamapārthakaṃ naivāsambaddhapadārthāsambaddhavākyārthayoḥ saṅgṛhītatvāt pṛthag na vācyamityata ucyate | " nobhayasaṅgrahāda "<f.14a3> pārthakaṃ yuktaṃ | kasmādasambaddhapadārthenāpārthakenaivāsambaddhavākyasyeva nirarthakasyāpi varṇṇakramamātralakṣaṇasya saṅgrahaprasaṅgāt | athocyate | nirarthakaṃ kimucyate | yasyārtha eva nāsti kevalaṃ varṇṇakramamātraṃ | asambaddhapadavākyayostu sādhyasiddhyanupayogepi na sarvathā nairarthakyamato'rthatatve sāmyāt dvayorevaikīkaraṇamityata āha | evaṃ vidhāccetyādi | kapolavāditādīnāmapipṛthagabhidhānaprasaṅga ityatrātiprasaṅga uktaḥ | nahi kiñcitmātreṇa viśeṣo na śakyate kvacitpradarśayitumityabhisandhiḥ atha nirarthakāpārthakayoḥsaṅgrahanirdeśadoṣaṃ bhedanirdeśe ca guṇampaśyatā' "kṣapādena" na saṅgrahanirdeśaḥ kṛta iti manyase | na sādhu manyasa ityāha | " na ca saṅgraha "<f.14a4> ityādi || 4 ||

[102,1]

yathā lakṣaṇamarthavaśādityarthaḥ sāmarthyaṃ | anupadarśite hi viṣaye nirviṣayā sādhanapravṛttirmā bhūditi sādhyanirdeśalakṣaṇā pratijñā pūrvvamucyate | tadanantara  mudāharaṇasādharmyāṃtsādhyasādhanaṃ hetu  rityevaṃ lakṣaṇo hetustatsādhanāyocyate | tato hetorvahirvyāptipradarśanārthaṃsādhyasādharmyāttaddharmabhāvidṛṣṭānta udāharaṇami (nyā0 sū0 1 |1 |36) tyevaṃ lakṣaṇamudāharaṇaṃ | tataḥ pratibiṃbanārthaṃ sādhyadharmiṇi sambhavapradarśanārthamvāudāharaṇāpekṣastathetyupasaṃhāro na tatheti vetisādhanasyopanaya (nyā0 sū0 1 |1 |38 ) ityevaṃlakṣaṇa upanayaḥ | tata uttarakālaṃ sarvvāvayavaparāmarśena viparītaprasaṅganivṛtyarthaṃ  hetvapadeśāt pratijñāyāḥ punarvacanaṃ niga manami (nyā0 sū0 1 |1 |39 ) tyevaṃ lakṣaṇaṃ nigamanamiti | ayamasau yathālakṣaṇamarthavaśātkramaḥ | tathāhi lokepi pūrvvaṅkāryaṃ mṛtpiṇḍādyupādīyate paścāttu karaṇañcakradaṇḍādikamitinyāyaḥ | tatraitasminkramenyāyataḥ | sthite'vayavānāṃ pratijñādīnāṃ viparyayeṇābhidhānaṃ <p.103> nigrahasthānaṃ | yathā ghaṭavatkṛtakatvādanitya iti | naivamapi siddheriti " bhāradvājaḥ " svayamevāśaṅkya pariharati | "na prayogāpetaśabdavadetatsyāditi" aneneti goṇīpadena | yathā |

[103,1]

ambambiti yathā vālaḥ śikṣyamāṇaḥ prabhāṣate | avyaktaṃtadvidāntena vyakte bhavati niścayaḥ | 38

[103,2]

tathā kila goṇyādayaḥ śabdāḥ te sādhuṣvanumānena pratyayotpattihetava iti | tadetadunmattakasya vaiyākaraṇasyonmattakasaṃvarṇṇanamunmattakeno "dyotakareṇa" saṃvarṇṇanaṃ yathā hyeka unmatto dvitīyamunmattakaṃ samvarṇṇayati tathā bhūtametadapīti yāvat | yadi conmattakasyo "dyotakara" syonmattakasya vaiyākaraṇasya samvarṇṇanaṃ | tathā hi śābdika eva tāvadunmattaḥ pramāṇaviruddhavattvābhidhāyitvāt | tataḥ kutastatprakriyāyāḥ pramāṇacintāyā jñāpakatvamityabhipretaṃ | kathampunaḥ śābdikasyāyuktābhidhāyitvamityāha | "yadi <f.14a4> tyādi" subodhaṃ | strīśūdraśabdo mūrkhavacanaḥ | yastu "nakka" śabdaṃ "mukka" śabdameva nāsāparyāyamvetti | sa kathamapaśabdācchabdaṃ sādhuṃ pratipadyātaḥ sādhoḥ śabdādarthampratipadyeta | kimucyate naivāsau tathā vivodhampratipadyata ityāha | " dṛṣṭācānubhayavedinopi <f.14ba3> sanakā " deḥ pratītiriti tasmānna paramparayā pratītirarthasya | ayamatra saṃkṣepaḥ | syādevamasādhūnāṃ sādhvanumāpakatvam | ya dyeṣāndhūmādīnāmiva trairūpyambhave<p.104> nniścitaṃ | tacca na sambhavati | yasmādetāvadanubhayavedinaḥ "sanakā" dayaste santamapi vyāpyavyāpakabhāvanna pratipadyante | na cāsāvajñāto gamako jñāpakatvāt | yepi śabdāpaśabdapravibhāgakuśalāstepyavidyamānatvādeva bhāvayanti | tathāhyasādhūnāṃ sādhubhiḥ sambandhastādātmyaṃ kāryakāraṇabhāvo vābhaveta | tadubhayavikalasyāvyabhicāraniyamābhāvāt | tatra ca tāvanna tādātmyamabhyupeyaṃ pāramārthikasyaiva bhedasya sphuṭaṃ pratyakṣataḥ pratīteḥ | śabdavadasādhorapyavyatirekato vācakatvaprasaṅgācca | tadutpattirapi dūrotsāriteva | yato nāsādhavaḥ sādhubhyo jāyante | kāraṇaguṇavaktukāmatāmātrahetutvātteṣāṃ | na ca teṣānnityatvaṅkādācitkopalambhataḥ | tatve vā sutarāntadutpatterabhāvaḥ satyapi vā vyāpyavyāpakabhāve tatparijñāne ca pakṣadharmatvavaikalyāccākṣuṣatvāderivāsādhubhyo nānumānaṃ | nahyatra dharme vidyate | yataḥ pakṣadharmatvaṃ niṣpadyate | nahi sādhūnāmeva dharmitvanteṣāmevānumīyamānatvāt | na ca dharmisādhanaṃ yuktimataḥ | bhāvābhāvobhayadharmasyāsiddhaviruddhānaikāntikadoṣaduṣṭatvataḥ | kathaṃ vā sādhūnāṃ tatdharmatvaṃ | nahi tatkāle te santi | asatāñca dharmitvaṃ vācakatvaṃceti subhāṣitaṃ | kimucyate puruṣo dharmī sādhuśabdavivakṣā sādhyadharmaḥ pakṣadharmaścāsādhuriti tadapyasambaddhaṃ | vyāpyavyāpakabhāvābhāvādeva | yasmānna ca goṇīśabdaprayogakāle gośabdavivakṣāmupalabhāmahe | atha pratyavasthīyate | yathā pakṣadharmatvādivaikalyepyavyaktaṃ | bālavacovyaktamanumāpayati | tathaivāsādhavopisādhūniti | tadayuktaṃ tatrāpi tulyaparyanuyogatvāt | vayantu pratipadyāmahe sākṣādeva tasmādapyavyaktānmātrādyarthaḥ pratīyata iti | tatra saṃjñāsaṃjñisambandhasyānanubhūtatvādayuktāpratītāvityapi na mantavyaṃ | anādimati saṃsāre vyavahāraparamparāyāstathābhūtāyāḥ sambandhasyolliṅgitatvāt | tathāhi na gavādiśabdānāmapi prāyaḥ śṛṅgaṅgrāhikayārthaniyamaḥ saṅketyatepi tu vyavahārapāramparyato vidagdhā niścinvanti | taccehāpi samānameva | tasmādetadaraṇyaruditaṃ | ambamviti yathā bālaḥ śikṣyamāṇaḥ prabhāsate | avyaktantadvidāntena vyaktena bhavati niścayaḥ || 39evaṃ sādhau prayoktavye yo yadbhraṃśaḥ prayujyate | tena sādhu vyavahitaḥ kaścidarthovasīyata 40 iti ||

[104,1]

yadapyabhyadhāyi"kumārilena | "<p.105>gośabde'vasthitesmākantadaśaktijakāritā | gāvyāderapi gobuddhirmūlaśabdānusāriṇī 41 ti ||

[105,1]

tasyāpīdameva pratividhānamidañca sarvamāgūryya nigamayati | na " paramparayā pratīti " riti | atraivopacayamāha | arthe pratipādanāyāsamarthasyāsādhoḥ śabdepi sādhau pratītijananāsāmarthyācca | tatraitatsyānna vayamasādhūnāmartheṣu pratītijanakatvaṃ nirākurmaḥ | kintu vācakatvaṃ | śabde cāsādhuḥ pratītijanaka eva na vācaka eva ityata āha | na " hya rthepi śabdasya vācakatvamanyadeve "<f.14ba4>tyādi | yadyasādhorarthe pratītijanakatvamiṣyate | tadaitāvatā vayamāhitaparitoṣāḥ | kimasmākamabhidhānāntarakalpitena vācakatvenetyākūtaṃ | naiva tarhyasāvarthapratītiṃ janayituṃ kṣamo'pi tu śabda eveti cedāha | "apaśabdaścedi<f.14ba4>ti" | athocyate śabdena tasya svābhāvikaḥ sambandho nārthena tatastameva pratipādayati nārthantadyathā svabhāvataścakṣūrūpaṃ prakāśayati na śabdādīnata āha | " akṛtasamayasye <f.14ba5> tyādi " | adarśanāditi | na hyapratītasambandhāḥ "siṃhala" śabdā āryajanavyavahārāya varttante | samaya eva tu janayet pratītiṃ | sāmayike ca tatra sambandhe sorthepyanivāryaḥ | samayavaśādasādhuḥ sādhau varttamānortha eva gavādaukinna pravartate | nahi kiñcittathā doṣo guṇastu kevala ityāha | "evaṃ hī" tyā <f.14ba6>di | etaduktambhavati | ye svabhāvataḥ prakāśakā na te samayamapekṣante | yathā cakṣurdīpādayo rūpādīnāṃ | svabhāvataścāpaśabdo yadi śabdasya prakāśako bhavet | tatastenāpi sambandhonāpekṣaḥ syāt | apekṣyate ca tato nāsya śabde svābhāvikaṃ sāmarthyaṃ | tathā cedamapi śakyamanumātuṃ | ye samayāpekṣapravṛttayaste sarvatra yathāsamayamanivāritaprasarāḥ sākṣādeva pratipādakā bhavanti | yathākāyavijñaptyādayaḥ | tathā cāpaśabdā api samayāpekṣapravṛttaya iti siddhameṣāmavyavadhānata evārthaprati<p.106>pādakatvamiti | viparyayadarśanāccetyupacayāntaraṃ | tathāhi vṛkṣognirutpalamityukte'vyutpannadhiyo vālāḥ praśnopakramaṃ santiṣṭhante | koyaṃ vṛkṣa ityādinā | te cānyasya vyutpādanopāyasyābhāvādapaśabdaireva vyutpādyante rukkha aggī uppalamiti || ta devamatrāsādhava eva vācakā na sādhavaḥ santopīti viparyayo dṛśyate | atha pratipadyase dharmasādhanatā śabdasaṃskāro yathovataṃ |

[106,1]

śiṣṭebhya āgamāt siddhaṃ sādhano dharmasādhanaṃarthapratyāyanābhede viparītāstvasādhava 42 iti | tathā

[106,2]

"mantro hīnaḥ svarato varṇatovāmithyāprayukto na tamarthamāha | sa vāgvajro yajamānaṃ hinasti yathendraśatruḥ svaratoparādhāt |43te surā he'layohe'laya ityuktavaṃtaḥ parāvabhūvuḥ | ekopi śabdaḥ samyakprayuktaḥ sukṛtināṃ lokaṅgamayati | āhitāgnirapaśabdamabhidhāya prāyaścittīyāmiṣṭiṃ nirvapedityādi | "

[106,3]

(mahābhāṣye āhnike 1) idamapasārayati "na dharmasādhanatā"<f.14ba9>śabdānāṃ saṃskāra iti vartate kiṅkāraṇamityāha | "mithyāvṛtticodanebhya"<f.14ba9>ityādi | mithyāvṛttiścodyate yairiti kāryaṃ | yathā hyasyābhinavavidrumāṅkuraprakarābhirāmakiśalayamañjumañjarīrājīvirājitataroraśokavanaspateradhaḥ śayitasya dvijanmano nīlanīrajanīlatātiśāyinā maṇḍalāgreṇa śiraśchittvetyuktepi bhavatyeva brahmahatyayā sambandhaḥ prayojakasya | anyebhya ityasambhūtebhyo viparyayeṇa samyaktvavṛtticodanena | yathā assa bambhaṇassa gāvī dīadi | sarvañcedamapramāṇatvādvacanamātraṃ bhavatāvimatyākūtavānupacayamāha | "śabdasya suprayogādevetyādi"<f.14ba9> | evaṃ vidhānityapramāṇakān |

[106,4]

nanu ca "pratiṣṭhite bhūpradeśe caityaṅkārayati brāhmyaṃ puṇyaṃ prasavati kalpaṃ svagaṣu modata" ityādāvapi pramāṇābhāvādayaṃ tulyaḥ prasaṅgo bhavatāmapi | na tulyoyasmādatra <p.107> viṣayadvayapariśuddhiḥ parinārthā  visamvādaścāstīti tṛtīyepi rāśāvāhitaparitoṣāḥ prekṣāvantaḥ pravarttante | natvevaṃ bhavanmate'nantaroditadvayamapi pramāṇavyāhatatvāt pramāṇavyāhatiścānantaramevāveditā | tasmāddaridreśvaraspardhāsamānametat |

[107,1]

viditavedyādiguṇaprayuktā <f.15a2> ityantarbhāvitabhāvapratyayaya" nirdeśaḥ " | viditaṃ vedyaṃ heyopādeyatvaṃ yaiste tathoktāḥ | ādigrahaṇāt karuṇādiparigrahaḥ | amūne <f.5a2> va saṃskṛtānaparānasaṃskṛtān | etaduktambhavati | śabdo hi vyavahārorthapratyāyanaphalaḥ | tacca yathā saṃskṛtebhyaḥ saṅketavaśātsampadyate tathā'saṃskṛtebhyopīti kimasthānebhiniviṣṭāḥ śiṣṭāḥ | ata eva ca manye prekṣāvadbhyonyatvādanugatārthamevaṃ nāmāmīṣāmiti | athavā kimasmākamarhaṣitiḥ pratyākhyānaiḥ || te amūnnaiva prayuñjate nāparānityatraiva niścayābhāvāt | yadāha | na cātra śabde parokṣaḥ sākṣī yataḥ sākṣiṇa idamevāmūneva prayuñjate nāparāniti niścinumaḥ <f.15a3> |

[107,2]

nanu coktantadanvākhyānasya prayojanaṃ " rakṣohāgamalaghvasandehā "mahābhāṣyeāhnike 1 iti | tatkathaṃ guṇātiśayābhāvādityucyata ityāha | " vedarakṣādikañcāprayojanamevātatsamayasthāyina "<f.15a4> stāthāgatasya | nyāyānupāyitvāt | tatsvabhāvasya <f.15a4> sādhuśabdarūpasya | anyatopīti <f.15a4> bṛddhapravādapāramparyāt | etadeva dṛṣṭāntoprakramaṃ vyanakti | "prākṛtetyādinā"<f.15a4> |

<p.108>

[108,1]

itthaṃ śāibdakasyonmattakatāmupadarśyādhunā " bhāradvāja " syāha |

[108,2]

"avayavaviparyayepītyādi"<f.15a6> | samvandhapratītiriti sambandhaḥ parasparamupakāryopakārakabhāvaḥ | sāmarthyādvivakṣitapratipādana iti śeṣaḥ | atha syā "dakṣapāda"siddhāntanītipālanāya na pratijñādīnāṃ kramavyatyayaḥ kriyata ityatrāha | " nahyatra kaścitsa " mayaḥ <f.15a6> siddhānto niyamo vā pramāṇopeta ityapyāha | na para āha | "na viparyayātpratītiḥ"<f.15a7> sādhyasya | kintu tato viparyayādānupūrvyā pratītiriti | asya pratiṣedhaḥ | " nāpratīyamānasambandhebhya ānupūrvī pratītiriti <f.15a8> | yeṣāmityādi " nai <f.15a8> tadeva vyācaṣṭe || api ca pratijñopanayanigamanānāṃ pūrvamevāsmābhiḥ sādhanavākye prayogaḥ pratikṣiptaḥ | tatkutastatkṛto viparyaya ityetatkathayati |"pratipādita"<f.15a10>mityādinā | pratijñāgrahaṇamupalakṣaṇārthaṃ | atha sāmarthyalabhyāpi prayujyate tadātiprasaṅga ityetadāha | " pratīyamānārthasya ca prayogeti "<f.15ba1> prasaṅgaḥ sādharmyavati prayoge vaidharmyasyāpi prayogaprasaṅgaḥ | na ceṣyate | arthādāpannasya svaśabdena punarvacanañceti(nyā0 sū0 5 |2 |15 )nigrahasthānavacanāt | pakṣadharmānvayavyatirekeṣu tarhi pratijñādyabhāvepi kramaniyamo<p.109>bhaviṣyatītyata āha | "pariśiṣṭe"<f.15ba1> ṣvityādi | apratīyamānasambandhapakṣe doṣāntaraṃ brūte | " nedamapārthakād bhidyata "<f.15ba2> iti na pṛthagvācyaṃ syāditi || 4 ||

[109,1]

" yasminvākye pratijñādīnānnigamanaparyantānāmanyatamo'vayavo na bhavati | tadvākyaṃ hīnaṃ "<f.15ba3> nigrahasthānatve kāraṇamāha | " sādhanābhāve sādhyāsiddheriti "<f.15ba3> | idannirākaroti | na "pratijñādīnāmityādinā"<f.15ba3> | pratijñāgrahaṇamupalakṣaṇārthaṃ tenopanayanigamanayorapiparigrahaḥ | "udyotakarasya" matamupanyasyati | "hīnameva tat"<f.15ba3> | pratijñānyūnaṃ | tasyāḥ pratijñāyāḥ nyūnatāyāmapi nigrahāditi asyāyuktatāmāha | "yaḥ" sādhanasāmarthyā "tpratīyamānārthamanarthakaṃ śabdaṃ"sādhyābhidhāyinaṃ sādhane "prayuṅkte sa nigrahamarhet"<f.15ba4> | tathā hi śabdasyānityattvavicāre prastute yadā bravīti | kṛtakānāmanityatvaṃ dṛṣṭaṅkṛtakaśca śabda iti | tadā vacanadvayā devasādhyārthaḥ pratīyata iti nirarthakampratijñāvacanaṃ | nārthopasaṃhitasya yuktiyuktasya pakṣadharmasambandhamātrasyābhidhānetya "samīkṣitābhidhānameta"<f.15ba4>dvārtikakārasya | ata eva ceti <f.15ba4> yataḥ pratīyamānārtheṃ śabde prayuktenigrahamarhati | tada "trābiddhakarṇaḥ" pratibandhakanyāyena pratyavatiṣṭhate | yadyevaṅkṛtakaśca śabda ityetadapi na vaktavyaṃ kiṃnimittamanityatvamityetenaiva śabdepi kṛtakatvamanityatvañcobhayaṃ pratipadyate | yasmātpūrvamapi śabde kṛtakatvampareṇa pratipannameva karaṇācchabdopi buddhau vyavasthitaḥ | atonvayavākyena smṛtimātrakamutpādyate | apratipannakṛtakattvasya punaḥ kṛtakaśca śabda itye<p.110>tasmādapi naiva bhavati | yadvā kṛtakaḥ śabda ityetāvadvaktavyaṃ | kṛtakatvasya tvanityatvenāvinābhāvitvaṃ parasya prasiddhamiti śabdepyanityatvaṃ pratipadyata iti tenānukūlamevācaritaṃ | tathā hi yadi vādinā kathañcinniścitambhavati pratipannamanena vādinā kṛtakatvaṃ śabda iti tadā naiva tena pakṣadharmopasaṃhāraḥ kartavyo niṣphalatvāt | pratibandhamātrantu pradarśanīyaṃ | atha tathā naniścitaṃ | tathāpi yadyayaṃ paraḥ pakṣadharmopasaṃhāre mayā kṛte tasyāsiddhiñcodayiṣyati | tadāhantāṃ pratyayabhedabheditvādibhirupāyaiḥ pratinivārayiṣyāmi svayameva vā 'codita evāśaṅkyaitaccetasyādhāya pakṣadharmatvamupasaṃhartavyameva kṛtakaśca śabda iti | yadāpyevaṃ vādī niścitavān kṛtakatvasyānityatvenāvinābhā vitvaṃ parasya prasiddhamiti tasyāmapyavasthāyāṃ kṛtakaḥ śabda ityetāvedava vaktavyaṃ | yathoktan tadbhānahetubhāvau hi dṛṣṭānte tadavedinaḥ khyāpyate viduṣāmvācyo hetureva hi kevala iti || 44 ||

[110,1]

tadetanniyamābhyupagama ityadhikaṃ nigrahasthānaṃ | viśiṣṭe viṣaye sthāpayati tañca viśiṣṭaṃ viṣayamāha | "yatretyādinā"<f.15ba5> | nanu cedaṃ niyamābhyupagame veditavyamiti bhāṣyakāreṇaivoktaṃ | tatkimatra dūṣaṇamācāryeṇoktaṃ satyanna kiñciduktaṃ | ācāryeṇa tu "pakṣilo" ktamevanūdyate'bhyanujñānārtham || 4 ||

[110,2]

"śabdārthayoḥ punarvacanaṃ punarukta" mityasyāpavādamāha "anyatrānuvādāditi" | anuvādo nigamanaṃ | anuvādo hi na punaruktavyapadeśaṃ labhate | śabdābhyāmarthaviśeṣotpattiḥ | yasmātsādhyanirdeśaḥ | pratijñāsiddhanirdeśo nigamanamityuktaṃ | punaḥ śabdaśca nānātve dṛṣṭaḥ | punariyamaciraprabhā niścaratītyapyāveditameva | yadyevantatra tarhi puna<p.111>ruktatāyāḥ prāptireva nāstīti kimarthamayamapavādaḥ prārabhyate | satyamevametat | ta eva tu prakṛṣṭatārkikāḥ praṣṭavyāḥ | kathametaditi | asmākantu kiṃ parakīyābhirgṛhacintābhiścintitābhirityalamprasaṅgena | atra cedamapi dvitīyasūtramasti  arthādāpannasya svaśabdena punarvacanamiti (nyā0 sū0 5 |2 |15 ) tadācāryeṇa nopanyastamupalakṣaṇārthatvāt | tadbhāṣyamapakṣipya nirākariṣyati | "gamyamānārthaṃ" punarvacanamapītyādinā <f.15ba9> | "atretyādinā"<f.15ba7> dūṣaṇamārabhate | etaduktambhavati | yatra śabdasāmyepyartho na bhidyate tatrārthapunarukte na gataṃ yatra tu śabdasāmyepyarthabhedastatra śabdapunaruktatāyāmapi na kiñcitkṛtaṃ | kimastyayamīdṛśaḥ sambhavo yacchabdapunaruktatāyāmapyarthabhedostītyata āha | " yathā hasati hasatītyādi "<f.15ba7> | atra hi pūrvo hasatiśabdaḥ saptamyanto dvitīyaśca tiṅnta ityarthabhedaḥ | evamuttaratrāpi | kāvya īdṛśaḥ sambhavo na tu vāda ityāśaṅkāyāmudāharati | yathā cetyādi <f.15ba8> | "nanu" cehāpyarthabhedavacchabdabhedopyasti subantatiṅantatayā | sattyanna kevalamatrāpi | atrāpyanittyaḥ śabdo'nityaḥśabda ityatrāstyeva śabdabhedaḥ svalakṣaṇabhedāt | anyathā na kramabhāvi śravaṇaṃ syāt | samānaśrutisamāśrayamiha paunaruktyaṃ yadi vyavasthāpyate tadatrāpi tulyameva | arthabheda evāyaṃ | kriyābhedādivācyabhedāt | tadvalakalpita eva hi padabhedaḥ | "gamyamānārthaṃ punarvacanamapi punaruktamiti"<f.15ba9> dvitīyampunaruktalakṣaṇasūtramupalakṣayati | asyacodāharaṇaṃ "vātsyāyanena" nyāyabhāṣya uktaṃ | sādharmyavati prayoge vaidharmyasya | ācāryastu pratijñāyāmapyetatsamānamityāgūrya pratijñāyāḥ sādhanavākye'nupanyāsaṃ pratipādayitukāmo vakroktyā pratijñāvacanamevo<p.112>dāharaṇatvenopanyasyati | "niyatapadaprayoge sādhanavākye yathā pratijñāvacanamiti"<f.15ba9> niyatānāṃpadānāṃ prayogo yasminniti kāryaṃ | idampratikṣipati "arthapunaruktenaiva gatārthatvānna pṛthagvācyamiti" | yathā hyekaśabdapratipāditerthe tatpratipādanāya paryā yaśabdāntaramupādīyamānamanarthakantathā sāmarthyagamyepyartha iti arthapunaruktenaivāsya saṅgraha iti samudāyārthaḥ | kva punaretatpratijñādivacanamarthāpattilabhyaṃ punaruktaṃ sannigrahasthānambhavatīti praśne "niyataprayoge sādhanavākye"<f.15ba9> ityetadevampakṣeṇa vivṛṇoti | ayamapi doṣo gamyamānārthapunarvacanakṛtaḥ sādhanavākya eva niyatapadaprayoga iti vartate | idamuktambhavati | yadā prāśnikāḥ śabdārthapramāṇapravicayanipuṇāḥ prekṣāvantotyaṃtamavahitamanasaśca bhavanti | prativādyapi tathābhūta eveti vadanti yadantareṇa na sādhyasiddhiḥ tadeva prayoktavyaṃ | nābhyadhikamiti tadāyandoṣo nānyathāyasmātkaruṇāparatantracetaso'nibandhanavatsalāḥ prativādinamatidurllabhamiva śiṣyaṃ nyāyavartmāvatārayituṃ yatante tatra punarvacanamapi na doṣāya | etadevāha | "vyācakṣāṇo hi vādī sākṣīprabhṛtīnāmasamyakśravaṇa" pratipattiśaṅkayā karaṇabhūtayā "samyakśravaṇapratipatyarthampunaḥ punarbrūyādapīti"<f.15ba10> | nā" viṣayatvāditi " paraḥ | idameva vyācaṣṭe "nāyamvādī guruḥ"<f.15ba11> prativādinaḥ | na "śiṣyaḥ" prativādyapi vādinaḥ | dvayorapi parasparajigīṣayā vyavasthānāditi | tasmātna vādinā prativādī yatnataḥ pratipādanīyaḥ | "ne"<f.15ba11>tyādyācāryaḥ | yadi nāma prativādī na pratipādyate yatnena | sākṣiṇastvavaśyaṃ yatnena pratipādyāstadbodhanā deva hi vādino jayonyathā ca parājaya iti kathaṃ sākṣiṇa eva na pratipādayetkiñcāvaśyaṃ sākṣivatprativādyapi pratipādyaḥ | kasmāttadapratipādane doṣābhidhānāt | tacchalena sākṣiprabhṛtayaḥ pratyavamṛśyante yadi sākṣiprabhṛtayo na pratipādyā bhaveyustato yad bhavadbhiḥ  pariṣatprativādibhyāntrirabhihitamavijñātamavijñātārtha nigrahasthānamuktaṃ (nyā0 sū0 5 |2 |16 ) | tadviruddhyata ityarthaḥ | <p.113> yaccocyate nāyaṃ śiṣya iti tadasiddhaṃ | "pratipādyasya śiṣyatvāt"<f.16a1> | tatvajñānārthatayā pratipādya evaśiṣyonyasya tallakṣaṇasyābhāvāt | prativādī ca tathābhūtaḥ kathaṃ na śiṣyaḥ | kimucyate naivāsau prativādī tatvajñānārthāspardhayā vyutthitatvāditi | tadayuktaṃ | pūrvvañjigīṣuvādapratiṣedhāt <f.16a1> | evamapi naivāsau yatnapratipādyastrirabhidhānaniyamasya "maharṣiṇā" kṛtatvādityata āha | " trirabhidhāna "<f.16a1> vacanādityādi | anenaitaddarśayati | yadvakṣyati | yadi tāvatparapratipādanārthā pravṛttiḥ kintrirabhidhīyate tathā tathā sa grāhiṇīyoyathāsya pratipattirbhavati | atha paropatāpanārthā tathāpi kiṃ trirabhidhīyate | sākṣiṇāṅkarṇe nivedya prativādī kaṣṭāpratītadrutasaṃkṣiptādibhirupadrotavyo yathottarapratipattivimūḍhastūṣṇīmbhavatīti | "na ceda"<f.16a1>miti śabdārthayoḥ punarvacanaṃ | gamyamānārthapunarvacanaṃ ca | abhedameva sādhayati | " viniyate"<f.16a1>tyādinā | "ādhikyaṃ"<f.16a2> hetūdāharaṇayordoṣaḥ | ekena kṛtatvāditarasyānarthakyamiti vacanāt | punarvacanepi gato jñātaḥ pūrveṇaiva śabdenārtho yasyo ttarasya padasya tadevamuktaṃ |  tasyādhikyameva doṣa ityadhikṛtaṃ | kimpunarniyatapadaprayoge'yandoṣa ityuktamiti cedāha | "prapañcakathāyāmadoṣa"<f.16a2> ityabhisambandhaḥ | kasya "hetvādibāhulyasya"<f.16a2> | punarvacanasya ca | ādiśabdenodāharaṇabāhulyagrahaṇaṃ | kīdṛśyāmanirūpitaikārthasādhanādhikaraṇāyāṃ arthaḥ sādhyaḥ | arthyata iti kṛtvā sādhanaṃ | heturadhikaraṇandharmī | arthasahitaṃ sādhanamarthasādhanaṃ | madhyapadalopāt | ekañca tadarthasādhanañca tathoktam | tasyādhikaraṇantadanirūpitamekārthasādhanādhikaraṇaṃ yasyāṃ prapañcakathāyāṃ prativādinā dharmiṇo jīvaśarīrādernaiko dharmo nairātmyādiṣu pramātumiṣṭo'pitvanekaḥ kṣaṇikatvānātmatvānīśvarakarttṛtvādistathā naikenaiva hetunā kintvanekenāpi tasyāmityarthaḥ | etadeva yathākramaṃ brūte | nānārthasādhanepsāyāṃ " nānāsādhanepsāyāṃ vā śroturiti "<f.16a2> pūrvvakaḥ sādhanaśabdo bhāvasādhanatvātsiddhivacanaḥ | uttarastu karaṇasādhanatvāddhetuvacanaḥ | tasmāddhetvādibāhulyaṃ vacanabāhulyaṃ sādhanena viniyatapade doṣaḥ | kasmāt<p.114> pratītāyyābhāvāt | pratya tulyo doṣa iti kṛtvā saṅgraha eva nyāyyaḥ | adhikameva vā vaktavyaṃ punaruktameva cetyarthaḥ | anayorekasmindvitīyasyāntarbhāvāt | kathaṃ punaḥ śabdapunarukte 'dhikasyāntarbhāva ityāha | "paryyāyaśabdakalpo"<f.16a4> hyaparo dvitīyo heturekahetu " pratipādite viṣaye pravarttamānaḥ " | kiṃ kāraṇaṃ | pratipādyasya viśeṣābhāvāt | arthasya punaruktantarhi kathamadhikentarbhavatītyāha " arthaḥ punaḥ pratipādanā nna bhidyata " iti || arthaśabdenārthapunaruktamupalakṣayati | punaḥ pratipādyate aneneti punaḥ pratipādanaṃ hetūdāharaṇādhikameva | idamuktambhavati | sphuṭamevāsya udāharaṇādhikentarbhāvaḥ | tathāhi sādharmyavati prayoge vaidharmyodāharaṇasyāprayogo'rthapunaruktasyodāharaṇamuktaṃ | yatpunaruktamevādyapavādapratiṣedhaḥ sujñānaḥ || 0 ||

[114,1]

vijñāto vākyārtho yasya trirabhihitasya tattathā | viśeṣaṇasamāso vā vijñātaścāsau vākyārthaśceti trirabhihitasya vādineti pratipattavyaṃ || prativādinā padapratyuccāraṇamiti sambandhanīyaṃ | trivacanaṃ sakṛdabhihitasyānanubhāṣaṇepi na nigraha iti jñāpanārthaṃ | apratyuccāraṇañca śabdadvāreṇārthadvāreṇavā | nigrahasthānatve kāraṇamāha | "apratyuccārayan kimāśrayamparapakṣe pratiṣedhaṃ brūyādi"<f.16a7>ti na viṣayandūṣaṇābhidhānannāstītyarthaḥ || idantvayoktaṃmati ṅkṛttvā dūṣaṇamvācyaṃ | evandūṣaṇavākya <p.115> mapi sādhanavādinā pratyanubhāṣya parihartavyaṃ | ato dvayorapīdaṃ nigrahasthānaṃ | atra " bhāradvājo " nyakṣeṇākṣepantāvatkaroti "uttareṇāvasānātparijñānānnedannigrahasthānami" ti cediti | idamvākyamvyācaṣṭe | "svādetadi"<f.16a7>tyādinā | nottaraviṣayaparijñānāditi sa eva pratividhatte | "yadyayami"<f.16a8>tyādyasyaiva vibhāgaḥ | apratijñānācceti sa eva | " uttarañcāśrayābhāve parapakṣopakṣepābhāve satyayuktamiti yuktamapratyuccāraṇenigrahasthānamitye " tāvān parakīyo granthaḥ | atrācāryo dūṣaṇamvaktumārabhate | " yadi nāma vādīsvasādhanārthasya vivaraṇavyājena prasaṅgādaparāparaṃ ghoṣaye t | yathodāhṛtamprāktatra karaṇabhuvanāni buddhisatkāraṇapūrvvakāṇīti pratijñāśarīrādivyākhyānacchadmanā sakalaṃ vaiśeṣikatantraṃ ghoṣayediti "<f.16a10> | tathā jijñāsitamarthamātramuktvā kathāṃ vistārayedyadi nāma vādīti vartate | kiṅkṛtvā vistārayedityāha | "pratijñādiṣvarthaviśeṣaṇaparamparayā'parān sidhyanupayoginorthānupakṣipya"<f.16ba10> | yathā nidarśitaṃ pūrvvannityaḥ śabdo'nityaḥ śabda iti vivāde "jaiminīyaḥ" pramāṇayati | "dvādaśalakṣaṇe" tyādinā | vyācaṣṭe ca dvādaśalakṣaṇāni | yathā vā "'kṣapādā" evaṅkurvanti | kimamī sarve saṃskārāḥ kṣaṇikā no veti vivāde rūpatvādisāmānyāśrayattvāttadāśrayāstadviṣayāśca pratyakṣādayaḥ pratyayāḥ svātmalābhānantarapradhvaṃsino na bhavanti | samānānāmasamānajātīyadravyasaṃyogavibhāgajanitaśabdakāryaśabdābhidheyatvātprāgabhāvādivaditi | nanu ca pratijñādīṣvityatrādiśabdena kiṃ gṛhyate | na tāvaddhetūdāharaṇe tanmātramuktveti vacanāt | na cāparaḥ kaścitprastuto'treti | naiṣa doṣo yato hetvādimātramapyuktveti draṣṭavyaṃ | tena hetvādīnāmevādigrahaṇena ākṣepa iti kecit | apare punarāhurasthānamevedamāśaṅkitaṃ | ktvāpratyayanirdeśetra | yasmādayamatrārtho yatra prativādinā jijñāsitamarthamātramanyaviśeṣaṇarahitamakṣaṇikatvādikaṃ taduktvā vādya<p.116>hametatsādhayāmītyuttarakālapramāṇamāracayanpratijñādiṣvarthaviśeṣaṇaparamparayāparānarthānupakṣipya kathāmvistārayediti | "tacce"<f.16a11>ti pratijñādiviśeṣaṇaparamparayā yadaprastutameva nāṭakākhyāyikāghoṣaṇakalpaṃ vādinodgrā hitaṃ | tadā kastasya vivādāśrayaścāsāvarthamātraścākṣaṇikatvādikantasyottaravacane sāmarthyavighāto naivetyarthaḥ | tasmānna vādikathāmananubhāṣamāṇaḥ prativādyuttaravādyena  samarthaḥ | kintu yadvacananāntarīyikā jijñāsitārthasiddhistadavaśyamupadarśyata eveti sambandhaḥ | kasmātsādhanāṅgaviṣayatvād dūṣaṇasya | paropanīte hi sādhane dūṣaṇampravartata iti sambandhaḥ kinnāntarīyikā punarjijñāsitārthasiddhirityāha | " yathā pakṣadharmatā vyāptiprasādhanamātra " mi <f.16ba1> ti vyāptiḥ prasādhyateneneti vyāptiprasādhanaṃ bādhakapramāṇopadarśanaṃ kimiyamityapi sādhanaprayoge'rthāntaropakṣepaḥ kartavyo netyāha | na | " tatrāpi prasaṅgāntaropa " kṣepa <f.16ba1> iti nairarthakyāditi matiḥ | tāvat mātramupadarśyate kiṃ prāganukrameṇa | paścāttu dūṣyate netyāha | "tatrāpi" dūṣaṇaviṣayopadarśanārthe'nubhāṣaṇe na sarvvaṃ yāvadupanyastaṃ vādinā taddūṣaṇābhidhānāt | " prāganukrameṇoccārayitavyaṃ " | kasmāt triruccāraṇaprasaṅgāt | dviruccāraṇaprasaṅgamevapratipādayitumādiprasthānamācarati | "dūṣaṇetyā"<f.16ba2> dinā | yadi vacanānukramaghoṣaṇaṃ na karoti nirviṣayamidānīṃ dūṣaṇamprasaktamityāha | " nāntarīyakatvā"d<f.16ba3>dūṣayatā viṣayopadarśanaṃ kriyata eva | kathampratidoṣavacanaṃ doṣavacanaṃ doṣavacanamprati | yo yo doṣo bhaṇyate tasya tasya viṣayaḥ kathyata ityarthaḥ | idamevāha | asya vādyuktasyāyandoṣa iti | kimpunaḥ kāraṇaṃ sarvvapratyuccāryayugapaddūṣaṇannocyata iti cedāha | "nahī"<f.16ba3>tyādi | kutaḥ " pratyarthaṃ do ṣabhedāt " | viṣayavad bhidyate doṣa iti <p.117> yāvat | evamāracitādiprasthāno dviruccāraṇaprasaṅgampradarśayati sakṛdevāpraghuṣṭo na | sarvvānubhāṣaṇesya pradarśite viṣayadoṣasya vaktumaśakyatvāt | kevalamidaṃ niḥprayojanaparājayādhikaraṇaṃ cetyāha | "dūṣaṇavādinā dūṣaṇe vaktavye"<f.16ba6> sati yatra sarvvānukramabhāṣaṇaṃ tatraparapakṣakṣobhenopayujyate tasyābhidhānamidandviruktapadodbhāvanañcetyevaṃ vyatyāsenapadavinyāsaḥ kārya iti tasmātsarvvānukramabhāṣaṇamparājayādhikaraṇaṃ vācyaṃ atredānī "mākṣapādaḥ" sarvvamidaṃ dūṣaṇamanabhyupagamenaiva pūrvvapakṣasyāsmābhiḥ prativyūḍhamiti manyamāno'bhyanujānāti | " tathāstvi<f.16ba7>ti " | syādetadityetadeva vyācaṣṭe | "yataḥ kutaścidi<f.16ba7>ti" sādhanārthavivaraṇasya vyājena pratijñādiṣvarthaviśeṣaṇaparamparopakṣepeṇa cāprasaṅgāt anaṃtarīyakābhidhānaṃ <f.16ba7> rūpasiddhināmādivyākhyānakalpattvādvādino'rthāntaragamanameveti sa tena nigrahārhaḥ | prāsaṅgikaṃ bruvāṇaḥ kimiti nigṛhyata iti cedāha | nahi kaścit kvacit kriyamāṇaprasaṅgo na prayujyate | yathoktamprāk nairātmyavādinaḥ | tatsādhane nṛtyagītāderapi prasaṅga iti | nāpi tadyadvādinā prasaṅgatvena āhitaṃ | tasya prativādino 'nubhāṣaṇīyaṃ <f.16ba8> | anupayujyamānatvannaivānubhāṣaṇamarhatītyarthaḥ | tadetena yatpūrvamuktaṃ " yadi nāma vādīsvasādhanārthavivaraṇavyājene"<f.15ba10>tyādi tadabhyanujñātaṃ | saṃprati yaduktaṃ tatrāpi na sarvvaṃ krameṇoccārayitavyaṃ | paścād dūṣaṇamvācyaṃ dviruccāraṇaprasaṅgāditi tadanu jānāti | "na cedamapyasmābhiri" tyā <f.16ba8> dinā |

<p.118>

[118,1]

" ācārya āha | yadi bhavadbhirapī"da " meveṣṭamevantarhi nānanubhāṣaṇampṛthagvācyaṃ "<f.16ba9> | kasmāt pratibhayāgatvāt | gatattvameva pratipādayati | uttarasya hyapratipatterapratibhā(nyā0 sū0 5 |2 |18 ) | tataḥ kathaṅgatamityāha | na "cottaraviṣayamapradarśayan" prativādyuttaraṃ pratipattuṃ jñātumabhidhātuṃ vā samarthaḥ | kimiti na śakta ityāha | na "hītyādi" | cottarapratipattiruttarā pratipattirityarthaḥ | sā nākṣiptā yenānanubhāṣaṇena tattathā | pratiṣedhadvayādvidhyavasīyaākṣiptottarāpratipattikameveti | etaduktambhavati | yo hi nāmottarampratipadyate'tovaśyaṃ tadviṣayamapyavetyasyedaṃ dūṣaṇamiti parijñānātparijñātaviṣayaśca kathaṃ sacetano na tamanubhāṣate | tasmādyatrānanubhāṣaṇantatrāpratibhayābhāvyamiti sā tasya vyāpikā tarūrivakhadirasyatasyāśca vihitaṃ nigrahasthānatvaṃ vyāpye'nanubhāṣaṇe tadā kṣipatītyetannigamanavyājenāha | "tenetyādi" | atraiva dṛṣṭāntaṃ brūte gavyaparāmṛṣṭatadbhedāyāṃ sāmānyabhūtāyāmvihitamivasāsnādimattvattadvyāptabāhuleye'pilabdhamiti varttate | prayogaḥ punaryadekavidhānasāmarthyādanuktamapi labhyate | nanubhūyaḥ prekṣāpūrvakāriṇā vidhātavyaṃ | tadyathā gojātausāsnādimatvavidhānasāmarthyāt pratilabdhaṃ tarhyeṣusāsnādimatvaṃ | apratibhānigrahasthānatvavidhānasāmarthyāt pratibaddhaścānanubhāṣaṇanigrahasthānatvamiti vyāpakaviruddhopalabdhiḥ | nanu ca viṣayaṃ viṣayaśca prapañcottaraṃ pratipadyamānopyati bhayakampādibhirvyākulīkṛtacetāḥ prativādīnānubhāṣate sa viṣayo'nanubhāṣaṇasyāpratibhayānālīḍhastatkathaṃ sā tasya vyāpikā yato'yaṃ hetuḥ siddho bhaviṣyatinaiva sambhavāt | nahi viṣayaṃ viṣayaviṣayañcottaraṃ pratipadyamānaḥ kutaścidvibheti vepate vā tadajñānakṛtatvād bhayavepathusvedādīnāṃ | atha tathābhūto'pi bhayādibhirākulīkriyate sa tarhyādāveva tathābhūto vādamapi kartunnaiva dhāvati | api ca | yadi paraṃ bālā evaivaṃ bhūtā bhavanti | na ca bālavyavahārānadhikṛtyanyāyaśāstrāṇi praṇīyante | yadvaivamapyapratibhāyāmantarbhāvo <p.119> naiva vyāhanyate | yasmādvividhottarā pratipattiruttarājñānarūpottarānabhidhānarūpāca | tasmādyatkiñcidetat | atha paropatāpanārthā tathāpi kintrirabhidhīyate | kintarhi kāryyamityāha | "sākṣiṇāmutko" copasaṅkramaṃ karṇeṃ nivedyāyamatrārtho mayā vivakṣita ityuttarakālaṃ prativādyanātho varākaḥ kaṣṭā'pratītadrutasaṃkṣiptādibhiḥ śabdairiti śeṣaḥ | upadrotavyaḥ | kasmāddurbhaṇāḥ | apratītāḥ siṃhalabhāṣādivadasaṃ ketikāḥ | drutāḥ śīdhramuccāritāḥ | saṃkṣiptā sūtravāṇṭādivadvarttulīkṛtārthāḥ | ādigrahaṇena gopitārthānāṅgrahaṇaṃ | yathā | satvādurvāyuste diśyāyotāyāñcārātyasvantaṃ pakṣe nolaṃvamvijñāyaiḥveṣṭātoyāspṛṣṭeśaḥ śamiti | yathā | saṃprati vādī uttarapratipattauvimūḍhaḥ tūṣṇīṃ bhavati |  parṣatprativādibhyāṃ trirabhihitamavijñātamavijñātārtha (nyā0 sū0 5 |2 |9 ) mityatra śliṣṭakaṣṭādiśabdaprayogasya "muni"nānivāritatvāt naivamanyāyaṃ katuṃ labha ta iti cedāha | "nahi paropatāpakrama ityādi"kiñca na paropatāpanāya santaḥ pravartante śāstrāṇi vā praṇīyante tairityuktaṃ durjanavipratipatyadhikaraṇe satāṃśāstrāpravṛterityatra | yataśca parānupatāpayituṃ na santaḥ pravartante tasmāttāvad vaktavyaṃ yāvadanena na gṛhītaṃ na trireva vaktavyamityadhikṛtaṃ | athavādinā śatadhāpunaḥ puna rabhidhāne prativādyatijaḍatvād gṛhītuṃ na śaknotīti niścitantadā'grahaṇasāmarthye kathañcinniścite sādhanaprayogātprāgevaparihartavyo nānena sahodgrāhayāmīti paricchinnamasāmarthyaṃ | grahaṇe'tijāḍyāparanāmakaprativādisambandhiyena vādinā sa tathā | kathaṃtathā pariharannāśaktaḥ śaṃkyata ityāha | parāṇansākṣiṇaḥ prabodhya nāyaṃ śakto vākyārthaṃ boddhuṃ vastu tvevaṃ vyavasthitamiti || 4 ||

<p.120>

[120,1]

avijñātañcājñāna(nyā0 sū0 5 |2 |17 ) miti bhāve niṣṭhāvidhānāt sādhanavākyārthāparijñānaṃ nigrahasthānaṃ | tata eva bhāṣye ṭīkākṛto vivṛṇvanti vākyārthaviṣayasya vijñānasyānutpattirajñānamiti | astu vā karmaṇyeva niṣṭhāvidhānaṃ tathāpi vākyārthaviṣayajñānānutpatyā viśeṣi taṃ vādiprayuktaṃ vākyameva prativādino nigrahasthānamiti na kiñcidvyāhanyate | anye punarvivaraṇerthagrahaṇaṃ paśyantaḥ sūtrepyarthagrahaṇaṃ bhrāntyā paṭhanti | avijñātārthañcājñānamiti so'nyeṣāṃ pāṭhaḥ | vijñātārthaṃsādhanavākyaṃ pariṣadā tasya prativādinā yadavijñātamanavabodhastadajñānamityevaṃ bhāvapakṣe'kṣaravinyāsaḥ | karmapakṣe tu tasyeti nādhyāhartavyamekavā kyatayaiva tu vyākhyātaṃ | vijñātaṃ parṣadeti kimarthaṃ parṣadāpyavijñāte vādina evāvijñātārtha nigrahasthānaṃ bhavatīti jñāpanāya | nigrahasthānatve kāraṇamāha | arthe khalvavijñāte prativādī na tasya pratiṣedhaṃ brūyāditi | apare tūttareṇa dūṣaṇagranthena sahaitat sambadhnanti taccāyuktaṃ bhāṣyavārtikagranthatvādasya | gamyatvameva sādhayati yathā'nanubhāṣaṇe'nuttarapratipatyaiva nigrahasthānatvaṃ kathamuttarāpratipattirityāha | apradarśitaviṣayatvātprativādinottarapratipattiraśakyetikṛtvā'pradarśito viṣayo yeneti vijñeyaṃ viśeṣaṇasamāso vā | tathāhi dūṣaṇasya viṣayakhyāpanārthamanubhāṣate tañca parityajya yadyadeva vādinā'nudgrāhitamālajālamanubhāṣate | tadānīmuttaraviṣayapradarśanaprasaṅgamantareṇa tathābhūtasyānubhāṣaṇasya vaiyarthyādaśakyetivartate | anugrahapratipatyaiva nigrahasthānatvamiti vā | dārṣṭāntikamupasaṃharati | tathā jñāne'pyutarāpratipatyaiva nigrahasthānatvamiti | yasmādajānan prativādidūṣaṇatadviṣayau kathamuttaraviṣayañca brūyāt | uttaraviṣayo dūṣyaḥ | kvacittu pāṭhaḥ | kathamuttaramuttaraviṣayañcotaramiti | atraivaṃ yadasambandhaḥ | ajānannuttaraviṣayañca kathamuttarambrūyāditi | tasmādviṣayājñānamutarājñānañca nigrahasthānamapratibhayaiva gamyatvāt | avācyamiti vartate kiṃkāraṇamanyathaivamaniṣpramāṇe satyapratibhāyā nirviṣayatvāt | kathaṃ nirvviṣayatvamityāha | <p.121>"anavadhāritārtho hītyādi" | anavadhāri torthapūrvapakṣasyottarasya ca yena prativādinā sa nānubhāṣet | ananubhāṣyamāṇaścāsau viṣayamapradarśyottaraṃ pratipattunna śaknuyādityata utaranna pratipadyeta | na jānīyānnābhidadhyādvā | kasmāduttaraviṣayayorajñāne satyuttarāpratipattirityata āha "jñānottaratadviṣayasyottarāpratipatterasaṃbhavāditi" | jñātā uttaratadviṣayo yeneti vṛttaḥ | tasmādubhayametaduttarājñānaṃ | viṣayājñānañca pratipatterapratibhāparaparyyāyāyāḥ kāraṇaṃ | nanu cottarājñānamevāpratibhā tatkathaṃ saivātmanaḥ kāraṇatvenopadiśyate | nottarānabhidhānalakṣaṇāyā apratibhāsāyā vivakṣitatvāt | tadabhāva iti tayoruttaraviṣayājñānayorabhāve sati pratipattirabhidhānamuttarasya bhavatyeva | iti tasmāttayorviṣayājñānottarajñānayorajñānasaṃjñitena nigrahasthānenāpratibhā nigrahasthānāt pṛthakvacane satyapratibhāyāḥ ko viṣaya iti vaktavyaṃ | na cedviṣayo bhaṇyate | tadā nirviṣayatvādavācyaiva syādapratibhā | tayorajñānānubhāṣaṇayoḥ pṛthagvacana ityanye vyācakṣate | ajñānāpratibhayorviṣayabhedavyavasthāpanāya paraḥ prāha | nottarajñānamajñānamucyate | yato'pratibhā nirviṣayatvādavācyambhavet | kintarhyajñānamityāha | viṣayājñānaṃ | evamapi kathamapratibhā viṣayavatī bhavatītyāha | "jñāte viṣaye" satyuttarakālamuttarājñānāt | prativādī tadutaranna pratipadyeta na brūyāt | ato'sti viṣayo'pratibhāyāḥ | ajñānākrāntaḥ | evamapyavācya tvānnamucyasa ityāha | "evantarhīti" | ajñānenānubhāṣaṇasyākṣepameva sādhayati | nahi viṣayaṃ samyak pratipadyamānaḥ kaścit sacetano nānubhāṣeteti nānubhāṣaṇamajñānātpṛthagvācyaṃ | apicaivamapratibhāpyananubhāṣaṇavadajñānātpṛthagnavācyetyāha | " uttarājñānasya cākṣepāditi " | idaṃ vyācaṣṭe "viṣaye" tyādinā | jñāte viṣayaityādi paraḥ | <p.122> idamuktambhavati dvidhottarājñānaviṣayājñānasahacarañca viṣayajñānasahacarañca | tatrādyasya viṣayājñāne nākṣepe'pyuttaramanākṣiptamevatato dvitīyāpekṣayā'pratibhāyāḥ pṛthagupādānamiti | anavasthaiva nigrahasthānānāṃ prasajyata ityāha | "evantarhī"tyādi | yathetyādyasyaiva vibhāgaḥ | tathā jñānayorapīti viṣayottarājñānayorapi | sarvvasyottarasya viṣayasya cājñānaṃ | ādigrahaṇena dvitricaturbhāgādyavarodhaḥ | viṣayottarājñānayoḥ saṅgrahavacane doṣa iti cedāha | na ceti | yathā na doṣastathāguṇopi nāstīti cedāha | gu "ṇaśca lāghavasaṃjñaḥ" syāditi saṃgrahavacanaṃ nyāyyaṃ | apratibhāviṣayatvānna pṛthagvacanaṃ | apratibhāvacanenaivānayoḥ saṅgraha ityarthaḥ | na kevalamanayorevāpṛthagvacanaṃ | nyāyyamapi tvanyeṣāmapītyāha | "api cetyādi" | tadubhayavacanenaiveti | hetvābhāsā'pratibhayoreva vacanena sarvapratijñāhānyananubhāṣaṇādyuktaṃ | nahi kaściddhyanyassādhanavādīpratipakṣadharmamabhyunujānāti pratijñāmvā pratijñāsādhanāyopādatta ityādi vācyaṃ | tadā na kañciddūṣaṇaṃ vyaktameva yannānubhāṣate | kathāṃ vikṣipati | parama tañcānujānātītivaktavyaṃ | tadubhayākṣepepi prapañco guṇavānatastadavacanādaromuneriti cedāha | tadubhayākṣipteṣu prabhedeṣu guṇātiśayamantareṇa | anupalabhyamānatvād guṇasya prapañcavacanādare'tiprasaṅgāt | kakṣapiṭṭitā<p.123>dīnāmabhidhānaprasaṅgāt | ato vyarthaḥ prapañco mahāmuninākriyata || 0 ||

[123,1]

parapakṣapratiṣedhe kartavye uttaraṃ dūṣaṇaṃ yadā na pratipadyate na vetti nābhidadhāti tadā nigṛhīto veditavya itīyān paragranthaḥ | sādhvetannigrahasthānaṃ | ataevāsmābhirapīdamadoṣodbhāvanamityatroktamityetat matvā'bhyanujānāti | "sādhanetyādi" | sādhana vacanānantaraṃ prativādinā dūṣaṇamvaktavyaṃ | sa yadā sarvvaṃ tadakṛtvā sarvvānukramānubhāṣaṇena ślokapāṭhena sabhāsamvarṇṇanenānyena kālannayati tadāsau vyarthaṃ niṣprayojarna kālaṅgamayankarttavyasya dūṣaṇābhidhānasya pratipattyā'nanuṣṭhānena nigṛhyate | vyarthasyedaṃ kriyāyāḥ kālasya viśeṣaṇaṃ || 0 ||

[123,2]

kāryavyāsaṅgaḥ karṇīyopanyāsaḥ kathāvicchedaḥ kathānivṛttiḥ | yathā jīrṇṇakalā me bādhate | samprati vaktuṃ na śaknomi paścāt kathayiṣyāmīti evamādinā prakāreṇa kathāmudgrāhaṇe kācicchinattiḥ | nigrahasthānekāraṇamāha | ekatarasya vādinaḥ prativādino vā'sādhanāṅgavacanenādoṣodbhāvanena ca nigṛhaṇantī nigrahaparyavasānā kathā | tasyāñca tathābhūtāyāṃ prastutāyāṃ sa svayameva kathāṃtaṃ kathā paryavasānaṃ pratipadyata iti nigrahasthānametat | atrācāryobrūta | idamapi kāryavyāsañjanaṃ yadi tāvat pūrvapakṣavādī kuryāt sādhanābhidhānaśaktivikalatvād vyājopakṣepamātreṇa yena kenacicchalenetyarthaḥ | na punarbhūtasya tathāvidhakathoparodhinaḥ kāryasya bhāve sati kuryāditi varttate | tathā vidhāmudgrāhaṇikārūpāṅkathāmuparoddhuṃ śīlaṃ yasya kāryasyājīrṇṇakalā kukṣiśūlagehu  dāhādyaistattathā | yadi sadbhāvenaiva tasya tasyāmvelāyāṃ kukṣigalaśūlagehu  dāhādayo bhavanti tathā sati naiva nigrahasthānamityarthaḥ | yadā punarvyājamātreṇaiva karoti tadā tasya pūrvvapakṣavādinaḥ <p.124> svasādhanāsāmarthyaparicchedādeva vikṣepaḥ syāttataḥ kimityāha | tathā cedaṃ vikṣepasañjñitannigrahasthānamarthāntara evāntarbhavet | rūpasiddhināmādivyākhyānasamānattvāt karaṇīyopanyāsasya | hetvābhāseṣvevāntarbhavedityadhikṛtaṃ | kasmādasamarthañca tatsādhanañca tasyābhidhānāt | kiñcedaṃ nirarthakāpārthakābhyāṃ sakāśānna bhidyate | kiṃkāraṇaṃ prakṛtañca tatsādhanañca tenāsambaddhā ca sā pratipattiśca tataḥ sādhanavākyena sahāsya daśadāḍimādivacanasyeva jabagaḍādivarṇṇakramasyeva casambaddhānupalambhādityarthaḥ | kiñcinmātrabhedānnimittaleśena pṛthaguktamiti cedāha | " ati prasaṅgaśce " tyādi | asambaddhāsādhanavākyena pratipattiryeṣāṃpratibhedānānte'sambaddhasādhanavākyapratipattayaḥ | te ca te prabhedāśca teṣāmiti kāryaṃ evantāvat pūrvapakṣavādisambandhena vikṣepasya pṛthaganabhidhānamuktaṃ || adhunā prativādisambandhenāpyāha | "athottarapakṣa" vādyevaṃ balāsakalātmakaṇṭhaṃ kṣiṇotītyādinā prakrameṇa kathāṃ vikṣipet tadānīntasyāpyu ttarapakṣavādinaḥ sādhanānantaramuttare pratipattavye sati tadapratipattyā tasyottarasyānabhidhānena vikṣepapratipattiryāsā'pratibhāyāmarthāntare vāntarbhavatīti parastu yathoktamantarbhāvamasahamānaścodayati |

[124,1]

"nanu nāvaśya" miti tadeva draḍhayati | bhavati hyanibaddhenāpi sādhanavākyenāsambaddhe nāpi kathāprabandhenaparapratibhāharaṇāyāntaśo jananīvyabhicāracodanenāpi vivāda iti | ācārya āha | nāsambhavādevaṃvidhasya vivādasya | yasmādekatra śabdādāvadhikaraṇe nityatvānityatvādipratijñānāviruddhāvabhyupagamau yayorvādiprati vādinostayorvivādaḥ syāt | kuta etadityāha | aviruddhāvabhyupagamau yayostau <p.125> tathā na vidyete viruddhāviruddhayorabhyupagamau yayoḥ puruṣayostāvabhyupagamau | tayorvivādābhāvāt | tatraitasminvyavasthite nyāyanirdhāraṇe vā tatra śabdaḥ | ekasya vādinaḥ prativādinovaśyaṃ prāgvacanapravṛttiḥ | yaugapadyena kinna brūta ityāha | "yugapatpravṛttau" svasthātmanāmapravṛtteriti sambandhaḥ | etadeva kuta ityāha | paraspara vacana śravaṇāvadhāraṇottarāṇāmasambhavena karaṇabhūtena pravṛttivaiphalyāt | yadi hi parasparavacanasyāsaṅkareṇa śravaṇambhavettatastadarthamavadhārayatyuttarañca | yugapatpravṛttau ca digambarapāṭhakalakala iva sarvvametanna saṃbhavati tasmādavaśyamekasya prāgvacanapravṛttiḥ | atastena ca svasthātmanā pūrvvapakṣavādinā'nityaṃ śabdaṃ sādhayāmītyādinā svopagamopanyāse kṛte satyavaśyaṃ sādhanaṃ vaktavyaṃ | anyatheti hetvanabhidhā ne pareṣāṃsākṣiprabhṛtīnāmapratipatteḥ | apareṇa cetyuttarapakṣavādinā tatsambandhivādiproktasādhanasambandhi dūṣaṇaṃ vaktavyamiti varttate | tasmādubhayorvādiprati vādinorasamyak pravṛttau satyāṃ hetvābhāsāpratibhayoḥ saṃgraha iti sarvvo nyāyapravṛttaḥ pūrvvottarapakṣopanyāso dvayaṃ hetvābhāsāpratibhāñca nātipatati |

[125,1]

nanu ca yadi nyāyaḥ pravṛttaḥ kathantatrāsya dvayasyādhikāraḥ | kathañcaikatra dharmiṇi viruddhāvupanyāsau nyāyapravṛttāvavaśyaṃ hi tatraikenopanyāsena nyāyaṃ pravṛttena bhāvyaṃ | anyathā dharmīdvyātmako bhavet | nābhiprāyāparijñānāt | nedambhavatā nyāyapravṛttatvamācāryeṇa vivakṣitaṃ paryajñāyi | nyāyapravṛttau hi pūrvvottarapakṣopanyāsasya yugapatpravṛtyabhāvena jananī vyabhicāravedanādyabhāvena cābhipretaṃ | etenaikatra hyadhikaraṇe viruddhābhyupagamayorvivādaḥ syādityādinā vitaṇḍā pratyuktā | kathaṃ pratyuktetyāha | "abhyupagamābhāve vivādābhāvāt" | idamuktambhavati |  svapakṣasthāpanā hīno vākyasamūho vitaṇḍe  tyucyate (nyā0 sū0 1 |2 |3 ) | yadi cavaitaṇḍikrasya <p.126> svapakṣo nāsti vivādastarhi kathamiti vaktavyaṃ | parapakṣapratiṣedhārthamvaitaṇḍikaḥ pravarttata iti cet | parapakṣapratiṣedha eva tarhyasyasvapakṣasthāpaneti vitaṇḍālakṣaṇaṃ viśīryate | tathā hi yo yenābhyupagataḥ sa tasya svapakṣaḥ | parapakṣapratiṣedhaśca tenābhyupagataḥ svapakṣatāṃ nātivartata iti | yadā tarhyupagamya vādaṃ pratijñāmātreṇa viphalatayā pariṣacchāradyena vyākulīkṛtattvādityarthaḥ | na kiñcit sādhanaṃ tadāyāsaṃ vā vakti | anyadvā kiñcit pralapa ti | sādhanatadābhāsavyatiriktaṃ kāko virūpaṃ virauti nūnamayaṃ me gehe vipadaṃ sūcayati tadalamanena vivādena | yāmi tāvad gehe kinnu me piturmaraṇamanyadvā varttata ityādi | tathā kathaṃ hetvābhāsāntarbhāvaḥ | sādhanābhāvāddhetvābhāsāsambhavaṃ manyate | uttarāpratipattirapi nāstyeva pūrvvapakṣavāditvādityabhiprāyaḥ | tadanena dvayannātipatatītyetadvighaṭayitumicchati paraḥ | ācārya āha | " asamarthitasāghanābhidhāna evamuktaṃ dvayaṃ nātipatatīti " proktasādhana etaduktamiti yāvat | aprokte tu kathaṃ pratipattavyamityāha | anabhidhānānyabhidhānayorapi satoḥ parājayaḥ evetyuktaṃ prakaraṇāvatāra eva | tadeva smarayati | abhyupagamyavādamasādhanāṅgavacanāditi | tathāhi tatra vyākhyātaṃ | sādhanāṅgasyānuccāraṇaṃ | sādhanāṅgādvā yadanyasyābhidhānaṃ tatsarvvamasādhanāṅgavacanamiti | etenetyanyābhidhānena parājayavacanenādhikasya punaruktasya ca pratijñādervacanasya ca nigrahasthānatvaṃ vyākhyātaṃ | kathamityāha | "tadapi hītyādi" | anenaitadāha | yadyuktiyukta "makṣapādena" kiñcinnigrahasthānamuktantadasmābhirasādhanāṅgavacanapadenaiva saṃgṛhītamiti yadyevaṃ pratijñādervacanasya ceti kimarthayuktannahi pratijñopanayanigamanānāṃ vacanannigrahasthāna " makṣapāde " noktaṃ | pratyuta tadavacanameva nigrahasthānatayā | yadiṣṭaṃ  hīnamanyatamenāpyavayavena nyūna (nyā0 sū0 5 |2 |12 ) miti | evaṃ tarhi dṛṣṭāntārthametadyathā tasyāpratītapratyāyanaśaktivikalatvādasādhanāṅgavacanapadenābhidhānaṃ | tathādhikapunarvacanayorapīti | tata eva ca dvitīyaścakāra iva śabdārthe varttate | anyathā punaru ktasya cetyayaṃ bodhyarthaḥ syāt | kecittūttarañcakāranna paṭhanti | taiḥ punaruktavyākhyānameva pratijñādervacanasya cetyetad vyākhyeyaṃ | evamapi na yuktamakṣapādenaivamvidhasya punaruktasyāniṣṭatvānnāsti doṣaḥ | pūrvvatulyadharmatayā'syāpi punarukte'ntarbhāvitatvāt || 0 ||

<p.127>

[127,1]

svapakṣadoṣābhyupagamāt parapakṣadoṣaprasaṅgo matānujñā(nyā0 sū0 5 |2 |20 )<f.18ba3> doṣaparihāre vaktavye doṣasyāparijñānāt paramatamanujānātyato nigṛhyate | tadāha pareṇa vādinā coditaṃ paryanuyuktaṃ doṣamanuvṛtyā parihṛtya bhavatopyayaṃ doṣa iti bravīti | "yathā bhavāṃścauraḥ puruṣatvā"<f.16ba4> cchavarādi vadi tyukte vādinā sa prativādī taṃ vādinaṃ pratibrūyāt | bhavānapi caura iti sopi śabdaprayogādātmanaścauratvamabhyupagamya parapakṣe tandoṣamāsañjayannāpādayatyapareṇa vādinā yanmataṃ prativādinaścaurattvaṃ tadanujānāti | tathā hi te na muktasaṃśayantāvadātmanaścaurattvaṃ pratipattumanyathā nāpi tamabhidadhyāt | vādini tu tadastināstīti cintyamato matānujñā nigrahasthānaṃ | idamācāryo nirākaroti | atrāpi<f.18ba5> yadyayamabhiprāya uttaravādinaḥ puruṣatvāccauṃro bhavānapi syādahamiva | na ca bhavatātmaivaṃ cauratveneṣṭastannāyaṃ puruṣatvāditi caurye sādhye heturacaurepi bhavati vipakṣabhūte vṛtteranaikāntikadoṣaduṣṭatvāditi | tadasminprativādino'bhiprāye na kaścittasya doṣo matānujñālakṣaṇo'nyo vā | kasmādanabhimate caurattve na rūpeṇa tasya vādina ātmani vipakṣabhūte hetoḥ satvapradarśanena prakāreṇa dūṣaṇāt | vidagdhabhaṅgāvyabhicārodbhāvanāditi yāvat | audyotakaraṃcodyamāśaṅkateprasaṅgamantareṇa bhavānapi syādityevamāñjasenaiva mṛjunaiva krameṇa kinna vyabhicārito hetustvayyapi acaure varttate puruṣatvamato'naikāntikatvamiti | tasmādyataevāsāvakauṭilye kartavye kauṭilyamācarati tata eva nigṛhyata iti | <p.128> ācārya āha | yatkiñcidetada <f.18ba6>"audyotakaraṃ" vaco yasmāt santi hyevaṃ prakārā vaidagdhyapravartitā vyavahārā loke | tathā hi mātaro bhāvatkyo bandhakyaḥ strītvāditarabandhakīvadityuktāḥ paśupālādayopi jaḍajanaṅgamādijanasādhāraṇaṃ vaidagdhyamanusaraṃtaḥ pratyavatiṣṭhante | tāvakīnāpi mātā tathā syāditi na ca te'nena prakāreṇa svasyāḥ svasyā māturbandhakītvaṃ pratipadyante | api tu bhaṅgyā hetuvyabhicāracodanayā paraṃ prativadanti | tasmādevaṃ bālahālikādilokaprakaṭamapi vyavahārālokamapasārayatā yadi paramudyotakaratvamevo " dyotakareṇa " udyotitamātmanaḥ | athocyate naivāsau bhaṃgyā vyabhicāramādarśayatyapi tu tasya sādhanasya samyaktvamabhyupagamyaiva tena doṣeṇa paramapikalaṅkayatītyata āha | "atha tadupakṣepaḥ puruṣatvād bhavāṃścaura" ityenamabhyupagacchatyeva tadāpyasau tatsādhana uttarāpratipatyaiva nigrahārho nāparatravādinisvadoṣasya cauratvasyopakṣepāt | nigrahārha iti varttate | idamevopodbalayati | tatsādhananirdoṣatāyāṃ <f.18ba8> hyaṃgīkṛtāyāmiti śeṣaḥ | tasyopakṣepasyābhyupagama eva yaḥ sa evottarāpratipattiriti tāvataivottarāpratipattimātreṇaivāparatra doṣaprasañjanāt | pūrvasādhananigrahasya sataḥ prativādi naḥ āpannaḥ prāpto nigraho yena tasyeti ceti vigrahaḥ | paradoṣopakṣepasya matānujñālakṣaṇasyānapekṣaṇīyatvātparājitaparājayābhāvāditi bhāvaḥ || 0 ||

[128,1]

" nigrahaprāptasyānigrahaḥ paryanuyojyopekṣaṇaṃ "<f.18ba9> paryanuyojyo nāma nigrahaprāptasyopekṣaṇannigrahaprāptosītyanabhidhānaṃ | kaḥ punaridaṃ paryanuyojyopekṣaṇaṃ nigrahasthānaṃcodayati | na tāvat paryanuyojya iti yuktaṃ | asambhavāt | na hyasti sambhavo yat paradoṣapratipādanārthamātmano doṣavatvamasāvabhyupeti | nigrahaprāptaḥ sanna <p.129>hamanenopekṣito nigrahasthānasyāparijñānāt | tasmādayandoṣavāniti nāpyupekṣa iti yuktaṃ | yasmādasauni jānātyevāyaṃ nigrahaprāpta iti | tathāhyaparijñānādevāsau nānuyuṃkte nigrahaṃ prāptosīti | parijñāne vā kathamupekṣeta | upekṣaṇe vā samacittaḥ kathamevaṃ prakaṭayedayaṃ mayopekṣitaḥsa doṣastato mama paryanuyojyopekṣaṇaṃ nigrahasthānamiti | na cānyastṛtīyaḥ kaścidihānuṣaṅgī tatkenedaṃ codanīyamityetat sarvvamāśaṅkya " pakṣila" svāmī brūte | etacca paryanuyojyopekṣaṇaṃ vaktavyañcodanīyaṅkasya parājaya ityevaṃ vādiprativādibhyāṃ praguṇā tadanyairvā paryanuyuktayā pṛṣṭayā satyā pariṣadāprāśnikairvaktavyamityarthaḥ | ca śabdo'vadhāraṇārthaḥ | evameva anyāni nigrahasthānāni vādiprativādibhyāmevodbhāvyante | etatpunaḥ prāśnikaireva | kiṃ punaḥ kāraṇaṃ tābhyāmeva nocyata ityāha | na "khalu nigrahaprāptaḥ svakaupīnaṃ" svadoṣaṃ "vivṛṇuyāt"<f.18ba10> prakāśayet | atrāpītyādyācāryaḥ | yadi tu nyāyaścintyate tadānaikasyāpijayaparājayau nyāyyau | kathaṃ vādino jaya ityāha sādhanābhāsena jijñāsitasyārthasyāpratipādanāt | ata eva na prativādinopi parājayo vādivivakṣitārthasiddhyapekṣayā prativādinaḥ parājayavyavasthāpanāt | prativādinastarhi kiṃ jaya ityāha | bhūte "doṣānabhidhānācca"<f.19a1> | ataeva ca na vādinaḥ parājayastaddūṣaṇāpekṣayā tadvyavasthiteḥ | athottarapakṣavādyanekadoṣasadbhāvepi vādiproktasya sādhanasya kañciddoṣamudbhāvayati kañcinna | na tadāsaunigrahamarhati | kiṅkāraṇamuttarasya pratipatterabhidhānādityarthaḥ | para āha | arhatyeva nigrahaṃ sarvveṣāndoṣāṇāmanudbhāvanāt | ācārya āha | " na khalubhoḥ santa iti kṛtvā sarvve doṣā avaśyaṃ vaktavyāḥ prativādinā " | avacane vā doṣāntarasya nigraho bhavati neti varttate | kasmāt sarvve doṣā nodbhāvyaṃta ityāha | "ekenāpi"<f.19a2> doṣeṇāsiddhatvādinodbhāvitena na tasya vādiprayuktasya sādhanasya vighātāt | sādhyasiddhiṃ pratyasamarthatvapratipādanādityarthaḥ | bhāvasādhano vā sādhanaśabdaḥ | atraiva dṛṣṭānta<p.130>māha | "ekasādhanavacanavaditi"<f.19a3> | yathetyādyasyaiva vibhāgaḥ | ekasyārthasya kṣaṇikatvādeḥ pratipādanāyānekasyasādhanasya satvakāryatvaprayatnotthatvādeḥ sadbhāvepi satyekenaiva satvādīnāmanyatamenopāttena tasya kṣaṇikatvāderarthasya siddherniścayānna sarvveṣāṃ sādhanā nāmupādānaṃ | tathaikenāpi doṣeṇa tatsādhanavighātānna sarvvopādānamitīdandṛṣṭāntena sāmyaṃ | iti tasmānnottarapakṣavādī pūrvvamekaṃ doṣamudbhāvayannevāparasya doṣāntarasyānudbhāvanānnigrahārhaḥ | pūrvvavaditi sādhanābhāsenāpratipādanāt | bhūtadoṣānabhidhānācca |

[130,1]

nanu ca kathanna vādino jayo yāvatā na tena sādhanābhāsaḥ prayuktaḥ | prativādī tvasantaṃ doṣamudbhāvayatītyata āha | "doṣābhāsaṃ" bruvāṇamuttarapakṣavādinaṃ <f.18a4>svasādhanātsakāśādanusārayato'nivarttayatastaduktadūṣaṇābhāsatvenāpratipādayata iti yāvat | vādino na jayaḥ kasmādasamanvitasādhanāṅgatvāt | asamanvitasādhanāṅgaṃ yena tasya bhāvastatvaṃ | etadeva kuta ityāha | "sarvvadoṣābhāva" pradarśanena sādhanāṅgasamarthanāt <f.19a5> | ittthambhūtalakṣaṇe karaṇe vā tṛtīyā (pāṇini 2 |3 |29 )asamarthitattvāt sādhanābhāsa eva tena prayukta iti saṃkṣepārthaḥ | nāpyuttarapakṣavādino jaya iti varttate | tasmādevamapīti yadi pūrvapakṣavādyuttarapakṣavādinaṃna nigrahaprāptaṃ nigṛhṇāti na kevalamuttaravādisambandhenetyapi śabdaḥ || 0 ||

[130,2]

"niranuyojyasyānuyogaḥ"<f.19a6> | anigrahaprāpte nigṛhītosītyabhidhānaṃ | kiṃpunarevaṃ brūta ityāha | "nigrahasthānalakṣaṇasya" mithyāvyavasāyādya <f.19a6> thoktasya nigrahasthānalakṣaṇasya samyagaparijñānādityarthaḥ | evañcāpratipattito nigṛhyate | <p.131> atrāpītyādyācāryaḥ | yadi tasya sādhanasya vādinamabhūtairalīkairdoṣaiḥ savyabhicārādidoṣaduṣṭaṃ tvayā sādhanaṃ prayuktaṃ tato nigṛhītosītyevamabhiyuñjīta | tadā so'sthāne'sya vyākhyānaṃ nirdoṣanigrahasthānasya asya vibhāgādevāsyeti | abhiyoktetyasya vivṛtirudbhāvayiteti | tathā cālīkadoṣasyābhidhāyitve sati doṣodbhāvalakṣaṇasyottarasyāpratipatterabhidhānādapratibhayaiva karaṇabhūtayottaravādī nigṛhīta iti kṛtvā nedanniranuyojyānuyogābhidhānannigrahasthānamato'pratibhānigrahasthānātsakāśānna nigrahasthānāntaraṃ | kadā cāyamapratibhayā nigṛhyata ityāha | "itareṇa"<f.19a8>vādinā taduktasyottarābhāsatve pratipādite anyathā na dvayorekasyāpi pūrvavajjayaparājayāvityākūtaṃ | evaṃ prativādisambandhenāsyāpṛthagvacanaṃ pratipādya vādisambandhenāpyāha | athottaravādinaṃ bhūtaṃ satyaṃ sādhanadoṣaṃ savyabhicārādikamudbhāvayantamapara iti pūrvapakṣavādī doṣābhāsavacanenābhiyuñjīta | jātyuttaramanaikāntikādyābhāsaṃ tvayā prayuktaṃ | tasmānnigṛhītosītyevaṃ yadyabhiyuñjītetyarthaḥ | tadā tasyodbhāvitasya doṣasya vyabhicārādestenottaravādinā bhūtadoṣatve pratipādite jātyuttaravatve parihṛta iti yāvat | sādhanābhāsavacanenaiva vādī nigṛhyate iti || tasmādevamapi prativādisambandhenāpi nedaṃ hetvābhāsebhyo bhidyata iti pṛthagvācyaṃ | asyaivopodvalanamavaśyaṃ hi dvāviṃśatinigrahasthānavādinā hetvābhāsāḥ pṛthag nigrahasthānatvena vaktavyāḥ | kimarthamityāha | viṣayāntaraprāptyarthaṃ <f.19ba1> niranuyojyānuyogādibhirnnigrahasthānairanākrāntasaṅgrahamapīti anyathā dvāviṃśatitvaṃ nigrahasthā nānāmabhyupagamamviruddhyata ityabhiprāyaḥ | tathā ca taduktau teṣāṃ hetvābhāsānāṃ nigrahasthānenoktau satyāmaparoktiḥ | aparasya niranuyojyānuyogasyoktirnirirthakāhetvābhāsavacanenaiva saṃgṛhītatvāt || 0 ||

<p.132>

[132,1]

"siddhāntamabhyupetyāniyamāt kathāprasaṅgo'pasiddhānta" iti <f.19ba1> sūtraṃ siddhāntamabhyupetya pakṣaparigrahaṃ kṛtvā'niyamāt pūrvaprakṛtārthoparodhena śāstravyavasthāmanādṛtyeti yāvat | kathāprasaṅgo'rthāntaropavarṇanaṃ | kasyacidarthasyeti dharmiṇo dharmāntaraṃ pratijñāya pratijñātārthaviparyayo virodhaḥ | idaṃ udāharaṇena spaṣṭayati | " yathā na sato vastuno vināśo "<f.19ba2> niranvayaḥ kevalaṃ tirobhāvamātraṃ bhavati nāsat kharaviṣāṇatulyamutpadyate | kintarhyāvirbhāvataḥ | sadevotpadyata ityevaṃ "kāpilaḥ" siddhāntavyavasthāmādarśya pakṣaṅkaroti | ekā prakṛtirvyaktasyāvyaktalakṣaṇā | vyaktasyeti mahadādeḥ | atra hetumāha vikārāṇāṃ śabdādīnāmanvayadarśanāt | mṛdanvayānāmityādidṛṣṭāntaḥ | tathā cāyamityupanapanayaḥ | "sukhaduḥkhamohasamanvita"<f.19ba3>itisukhādimayatvaṃ darśayati | darśitañca sukhādimayatvaṃ vyaktasya pūrvaṃ yathāsāṃkhyenābhimataṃ | tattasmāt sukhādibhirekaprakṛtirityayaṃ vyaktabhedaḥ | iti nigamanaṃsukhādibhiritīttthaṃbhūtalakṣaṇe tṛtīyā | sukhādiprakārā sukhādilakṣaṇā | ekā prakṛtirasyetyarthaḥ | anye paṭhanti | ekā "prakṛtirvyaktā" vyaktavikārāṇāmanvayada rśanāditi | evañca vyācakṣate | ekā prakṛtirabhinnā sarvvātmasvabhāvā vyaktāvyaktavikārāṇāmanvayadarśanāt | ye vyaktā vikārā mahadādayo ye cāvyaktāḥ pradhānātmani vyavasthitāsteṣāmapyanvayadarśanāditi | apare tu paṭhanti | "ekā prakṛtiravyaktā" | vyaktavikārāṇāmiti vyaktarūpāṇāṃ vikārāṇāmiti cāhuḥ | prakṛtārthaviparyayeṇeyaṃ yathā pravṛtteti pradarśanā'rthamāha | "sa kāpila evamuktavānparyanuyujyate"<f.19ba4> | atha prakṛtirvikāra ityetadubhayaṅkathaṃ lakṣayitavyaṃ | pratipattavyamiti | sa evamanuyuktaḥ prāha | yasyāvasthitasya dharmāntaranivṛttau dharmāntarampravarttate sā prakṛtiravasthitarūpā | yattatpravṛttinivṛttisaddharmāntaraṃ sa vikāra iti lakṣayitavyaṃ | paramuktavān "sāṅkhyaḥ" prakṛtārthaparityāgadoṣeṇopapādyate | soyamvādī prakṛtārthaviparyayādaniyamāt kathāmprasañjayati | pūrvvaprakṛtaṃ parityajatītyarthaḥ | kathamityāha <p.133> | pratijñātaṃ khalvaneneti <f.19ba5> pūrvoktaṃ smarayati | yadyevaṅko doṣa ityāha | "sadasato" rityādi | satastirobhāvamekāntena vināśamantareṇa na kasyaciddharmasya pravṛtyuparamaḥ sidhyati | kena cidvirūpeṇāvasthāne sati sa tirohito'ṅgastasyāvasthitasyātmabhūtaḥ parabhūto vā bhavet | ātmabhūtatve tirohitādavyatirekāt tirohitavadavasthitasyāpyanavasthānaṃavasthitavacca tadavyatirekatastirohitasyāpyavasthānamāśaṃkyate | parabhūtatvepi kathamananvayo na vināśo na hyanyasyāvasthāne'nyadavatiṣṭhate | anyo vānyasyānvayaścaitanyasyā'pi ghaṭānvayaprasaṅgāt | tathā nāsata āvirbhāvamutpādamantareṇa kasyaciddharmasya pravṛttirvā sidhyati |

[133,1]

nanu ca vidyamānameva dharmāntaramāvirbhāvyate | grahaṇaviṣayabhā vamāpādyate | na vidyamānasya kriyāstyupādānamiti upalabdhirvā vidyamānatvāt | na kārakajanyatvamityevaṃ pratyavasthitaḥ pratiṣiddhaḥ "sāṅkhyaḥ" | kvacit saptamyāpadyate | tatra pratyavasthite prativādini satīti vyākhyeyaṃ | yadi sa "kāpilaḥ" sato dharmasyātmahānamasataścātmalābhamabhyupaiti tadānīmapasiddhānto bhavati | abhyupagamaviruddhasya pratijñānādapasiddhāntasaṃjñakaṃ nigrahasthānamasya bhavatītyarthaḥ | atha sata ātmahānamasataścātmalābhannābhyupaiti | evamapyekaprakṛtirvikārāṇāmiti yoyaṃ pakṣaḥ pūrvvapratijñātaḥ sosyana sidhyati prakṛtivikāralakṣaṇasyānavasthitatvāt | tathā hi tayorlakṣaṇaṃ yasyāvasthitasyetyādinoktaṃ | tasya cāyogaḥ | sadasatośce <f.19ba6>tyādinā pratipāidata ityetāvānparagranthaḥ | atra sampratyācāryaḥ pratividhatte | itopi pratividadhmaha iti śeṣaḥ | na kaścidaniyamāt siddhāntanītivirodhāt "sāṅkhya" sya prasaṅgaḥ | tasmādyattenopagataṃ nāsadutpadyate na sattirobhavatīti tasya samarthanāyedamuktaṃ | kimuktamityāha | " ekaprakṛtikamidaṃ vyaktamanvayadarśanāditi "<f.19ba8> | tatraiketyetadeva vibhajati | tadavibhaktayonikamidaṃ <p.134> vyaktaṃ | te sukhādayo'vibhaktāḥ apṛthagbhūtā yoniḥ sthānamadhikaraṇaṃ yasya vyavatasya tattadavibhaktayonikaṃ kiṅkāraṇaṃ tadanvayadarśanāt | taiḥ sukhādibhiranvayadarśanāt tādātmyopalambhāt | tataḥ kiṃ siddhamityāha vyaktasya tatsvabhāvatā sukhādisvabhāvatā | tatra svabhāvataiva kathanniścitetyāha | "abhedopalabdhe"<f.19ba8> riti | sukhādibhiḥśabdādīnāmanānāttvadarśanāditi yāvat | evamapi kiṃ siddhambhavatītyāha | "sarvvasya"<f.19ba9> śabdādervikāragrāmasya sukhādyātmakasya notpattivināśāviti sambhavati | kasmādi tyāha | "sukhādīnāmutpatti"vināśābhāvāt | sukhādyavyatirekāttadātmavacchabdādayopi nityāḥ siddhā bhavanti | tathā ca yatpūrvvamabhyupagataṃ nasato vināśo nāsadutpadyata iti | tatsamarthitaṃ bhavati | atraivaṃ "kāpilena" svopagame samarthite sati taduktasya tena sāṅkhyenoktasya hetoranvayadarśanasya doṣamasiddhatādikamanudbhāvya sa evamuktavān paryanumujyate | atha prakṛtirnirvikāra iti kathaṃ lakṣayitavyamityevaṃ vikāraprakṛtyorlakṣaṇaṃ pṛcchan svayamayamakṣapādaḥ prakṛtāsambandhenāniyamāt prakṛtārthoparodhāt kathāmpravarttayati | yasmāt prakṛtivikārayoriha lakṣaṇaṃ na prakṛtameva tatkintadabhidhāya paryanuyujyate tasmādaprastutaparyanuyoktṛttvādakṣapāda eva nigrahārha itibhāvaḥ | kintarhyatrottarasambaddha vākyamityāha | tatrānvayadarśanahetāvidaṃ syād vācyaṃ <f.20a1> | vyaktannāma pravṛttinivṛttidharmakaṃ na tathā vyaktavat sukhādayaḥ pravṛttinivṛttidharmakā iti liṅgavacanapariṇāmena sambandhaḥ | tathā ca vyaktasya sukhādyanvaye'sya vyākhyānaṃ sukhādisvabhāvatāyāṃ satyāṃ pravṛttinivṛttidharmatālakṣaṇaṃ vyaktasyāvahīyate | tadavyatirekeṇa teṣāmapi sadāvasthānāt | iti tasmānna tadrahitasukhādisvabhāvatā vyaktasya | tābhyāmpravṛttinivṛttibhyāṃ rahitāstathoktāste ca sukhādayaśca | te svabhāvo yasya tasya bhāvastadrahitasukhādisvabhāvatā | kasmādityāha | vyaktalakṣaṇavirodhādi<f.20a2><p.135>ti vyaktasya lakṣaṇaṃ pravṛttinivṛttidharmakatvaṃ tasya tadviparītaḥ | sukhādibhiḥ parasparaparihārasthitilakṣaṇo virodhaḥ | tathā ca sādhananna sadāvasthitarūpasukhādisvabhāvamidaṃ te vyaktaṃ prāpnoti tadviparītadharmatvāt | kṣetrajñavat na ca sukhādivyaktayorekasvabhāvatā | parasparaviruddhadharmādhyāsitatvāt | sattvarajastamasāmiva caitanyānāmiva vā | evañca vyaktasya sukhādisvabhāvatāyoge sukhādyanvayadarśanasiddho hetuḥ | kasmādidaṃ sambaddhaṃ dūṣaṇamityāha | "evaṃ hi tasya sāṅkhyasya sādhanadoṣodbhāvanena" hetvasiddhatācodanenaikaprakṛtīdaṃ vyaktamityayaṃ "pakṣo dūṣito bhavani"<f.20a3> | sa punarnaiyāyikaḥ sādhane doṣamasiddhatākhyamanupasaṃhṛtyāpadarśya aprakṛtaprakṛtivikāralakṣaṇaparyanuyogena kathāṃ pratānayatyavimuñcaṃ svadoṣamanyamātkathāprasaṅgaṃ paratra "sāṅkhye" tapasvinyupakṣipati | para āhāyamevāsiddhatākhyo doṣonena prakāreṇa prakṛtivikāralakṣaṇaparyanuyogadvāreṇāsmābhirapyucyata iti | ācārya āha | "eṣa naimittikānāṃ"<f.20a3>jyotirjñānavidāṃ viṣayaḥ | nāyaṃ tvaduktasya vākyasyārtha iti yāvat | yato na lokaḥ śabdairapratipāditamarthaṃ pratipattuṃ samarthaḥ arthaprakaraṇādibhirvinetyadhyāhāraḥ | tasmāt sa evāyaṃ <f.20a4> pratijñāvirodhaprastāve nirddiṣṭo "bhaṇḍālekhyanyāyotrāpyapasiddhānto"na kevalaṃ tatretya'pi śabdaḥ | yathā hi "bhaṇḍāḥ" prākṛtān vismāpayantaḥ śīghūmarddhacandrākārāmalpīyasīṃ rekhāmālikhya bhaṇanti paśyata tālamātreṇa hastī vilikhitosmābhiriti tatra kecit mandamatayastathaiva pratipadyante | kecid durvidagdhadhiyaḥ paryanuyuñjate | nanu nosya karṇṇapādadantādayaḥ pratīyante tatkathamayantadvikalo hastī bhavatīti | te pu narāhuḥ | satyaṃ na pratīyante | asmābhistu samāptasakalakalaḥ kareṇurayaṃ likhitaḥ | tāstasya sakalāḥ kalāḥ salila iva magnatvānnopalabhyante kumbhakadeśamātrantvidamasyopa labhyata iti tathājātīyakametat parasyāpi dhārṣṭyavijṛmbhitaṃ | yadi nāma nāyamarthosmād bāhyāt pratīyate tathāpyanena prakāreṇocyata iti | api cocyatāmayamevārthonena prakāreṇa tathāpyasiddhasya hetvābhāseṣvantarbhāvāt tadvacanenaivābhidhānamiti nāpasiddhāntaḥ pathagupādeyo bhavedityetadupasaṃhāravyājenāha | " yathoktena "nyāyene <f.20a4> tyādi || 0 ||

<p.136>

[136,1]

"hetvābhāsāśca yathoktā" iti sūtraṃ | idamākṣepapūrvakaṃ "vātsyāyano" vyācaṣṭe | " kiṃ punariti "<f.20a6> hetvābhāsalakṣaṇādyadanyallakṣaṇaṃ tena sambandhānnigrahasthānatvamāpadyante | kimivetyāha | " yathā pramāṇāni prameyattvaṃ lakṣaṇāntaravasādāpadyanta "<f.20a6> iti varttate tāni hipramiti kriyāyāḥ kāraṇatvāt | pramāṇāni pramāṇāntareṇa tu yadā pramīyante tadā karmatvāt prameyāni | tata eva padārthatvāt prāptaḥ saṃśayaḥ | atrāha muninā yathokta iti | asyaiva vivaraṇaṃ | " yathoktahetvābhāsalakṣaṇenaiva nigrahasthāna " bhāva iti | idamuktambhavati |  savyabhicāraviruddhaprakaraṇasamasādhyasamātītakālā (nyā0 sū0 1 |2 |4 ) iti hetvābhāsā iti prabhedamupakramya yatpratyekaṃ lakṣaṇamuktaṃ | anaikāntikaḥ savyabhicāraḥ(nyā0 sū0 1 |2 |5 )siddhāntamabhyupetya tadvirodhādviruddhaṃ(nyā0 sū0 1 |2 |6 ) |  yasmāt prakaraṇacintā sa nirṇṇayārthamapadiṣṭaḥ prakaraṇasamaḥ (nyā0 sū0 1 |2 |7 )sādhyāviśiṣṭaḥ sādhyatvāt sādhyasamaḥ(nyā0 sū0 1 |2 |8 )kālātyayāpadiṣṭaḥ kālātīta(nyā0 sū0 1 |2 |9 ) iti tenaiva lakṣaṇenaiṣānnigrahasthānattvaṃ na punastata lakṣaṇāntaramapekṣyata iti | atrāpī<f.20a7> tyācāryaḥ | kathañcintyamityāha | " kinte yathā bhavadbhirlakṣitaprabhedāstathaiva te bhavantyāho svidanyathe " ti <f.20a7> | lakṣitaḥ prabhedo yeṣāmiti vigrahaḥ | tattarhi kintad cintyata ityāha tattu cintyamānamihātiprasajyata iti na pratanyate | idamevāgūritaṃ | vidantyeva kecidatra hetvābhāsā eva na yujyaṃte kecittu hetvābhāsā api na saṅgrahītā ityasmiṃśca vicāre hetvābhāsavārttikaṃ sakalamavatārayitavyamiti śāstrāntarameva bhavet | avadātamatayastvasmadvihitahetvābhāsalakṣaṇaviparyayeṇa dūrāntaratvāttad vaisaśaṃ | tasmādupekṣaiva yujyata iti | tathāpi mandamativibodhanāyāpi śāstramucyata iti | kālātītaprakaraṇasamayostāvaddhetvābhāsatvaṃ yathā nopapadyate tathā varṇyate | tatra " kālātyayāpadiṣṭaḥ kalātītaḥ " tadiha | bṛddhanaiyāyikānāmapāsya matamācārya "diṅnāga" pādairbhāṣitatvādidānīntanā "vātsyāyanā" dayomumeva sthipakṣamāhuḥ | tatraivambrūmaḥ | kālātyayena yukto yasyārthaikadeśo'padiśyamānasya sa kālātyayāpadiṣṭaḥ <p.137> kālātīta ityucyate | nidarśanaṃ | nityaḥ śabdaḥ saṃyogavyaṃgyatvādrūpavat | prāgūdrdhvaṃ ca vyakteravasthitaṃ rūpaṃ pradīpaghaṭasaṃyogena vyajyate | tathā śabdo vyavasthito bherīkarṇṇasaṃyogena dāruparṇayogena vā vyajyate | tasmātsaṃyogavyaṃgyatvānnityaḥśabda iti | ayamahetuḥ kālātyayāpadeśāt vyaṃjakasya saṃyogasya kālaṃ na vyaṃgyasya rūpasya vyaktiratyeti sati pradīpasaṃyoge rūpasya grahaṇaṃ bhavati | na nivṛttasaṃyogerūpaṅgṛhyate | nivṛtte tu dāruparṇasaṃyoge dūrasthena śabdaḥ śrūyate vibhāgakāle neyaṃ śabdasya vyaktiḥ saṃyogakālamatyetīti saṃyoganimittā bhavati | kāraṇābhāvāddhi kāryābhāva iti | nanvayamanaikāntika eva | saṃyogavyaṃgyatvāditi | anityamapi saṃyogena vyajyamānaṃ dṛṣṭaṃ yathā ghaṭa iti | na | saṃyoga vyaṃgyatvenāvasthānasya sādhyatvānna brūmo nityaḥ śabda iti | api tvavatiṣṭhate śabda ityayaṃ pratijñārthastadā ca saṃyogavyaṃgyatvādityayaṃ heturanaikāntiko na hyanavasthitaṃ kiñcitsaṃyogenābhivyajyamānaḥ kathamititadanena prakāreṇa saṃyogavyaṅgyatvameva śabdasya pratiṣiddhyata iti nāyamasiddhād vyāvartate | anyathāneyaṃ śabdasya vyaktiḥ saṃyogikālamatyetīti na saṃyoganimittābhavatīti | vacanasya kortha iti vaktavyaṃ | syād buddhiḥ sarvadādharmiṇyavidyamānasyāsiddhatvaṃ | ayantu na sarvathā dharmiṇyasiddho yenotpattikāle saṃyogavyaṅgyatvamasti | natūpalabdhikāla iti | taduktaṃ | ekadeśāsiddhasyāpi asiddhattdaparijñānāt | yathā nityāḥ paramāṇavo gandhavatvāt | śvetanāśca taravaḥ svāpāditi | yaścānityaḥ śabda iti pratijānīte sa kuṭhāradārusaṃyogādeḥ śabdasyotpattimeva pratipadyate | na punaravasthitasyābhivyaktamiti vyaktamasyānyatarāsiddhatvaṃ | atha saṃyoge satyupalabdheriti hetvarthābhyupagamān nāyamasiddho heturiti samādhīyate | tathāpi tailatejovarttisaṃyoge kulālamṛtpiṇḍadaṇḍasaṃyoge ca sati dīpaghaṭādayaḥ samupalabhyante | na ca teṣāntatra saṃyogāprāptyavasthānamityanenānaikāntika eva prāpnotīti na kālātītaḥ | taduttarakālamapyavasthāne sādhyesamudāyāntaravyaya  vādino viruddhaḥ | sapakṣābhāvādeva tatra vṛtterabhāvāt | kṣaṇasthitidharmavati ca dharmiṇi | rūpādike vidyamānatvāt | sthirabhāvavādinantu pratipratibandhavaikalyaṃ sādhanavaiphalyañca | anaṅgīkṛtasiddhānte tu nyāyavādini prativādini pūrvapakṣapratipādito doṣa iti | evamudāharaṇānta repi dūṣaṇamutprekṣya vaktavyamiti || 0 ||

[137,1]

yasmātprakaraṇacintā sa nirṇṇayārthamapadiṣṭaḥ prakaraṇasamaḥ | (nyā0 sū0 1 |2 |7 ) vimarśādhiṣṭhānau pakṣapratipakṣāvanavasitau prakaraṇantasya cintāmavimarśāt prabhṛti prāṅnirṇṇayāt parīkṣaṇaṃ sā yatra kṛtā sa nirṇṇayārthaṃ prayuktobhayapakṣasāmyāt prakaraṇamanativarttamānaḥ prakaraṇasamo na nirṇṇayāya kalpyate | kasmātpunaḥ prakaraṇacintā tattvopalabdheḥ | yasmādupalabdhe tatverthe nivarttate cintā tasmātsāmānyenādhigatasya yā <p.138> viśeṣato'nupalabdhiḥ sā prakaraṇacintāṃ prayojayatīti | udāharaṇamanityaḥ śabdo nityadharmānupalabdheḥ | anupalabhyamānanityadharmakamanityandṛṣṭaṃ sthālyādi | yatra samāno dharmaḥ saṃśayakāraṇahetutvenopādīyate saṃśayasamaḥ savyabhicāra eva | yā tu vimarśasya viśeṣāpekṣatobhayapakṣaviśeṣānupalabdhau sā prakaraṇampravartayati | yathā ca śabde nityadharmo nopalabhyate tathānityadharmopi | seyamubhayapakṣaviśeṣānupalabdhiḥ prakaraṇacintāmprayojayati kathamviparyaye prakaraṇanivṛtteḥ | yadi nityadharmaḥ śabde gṛhyeta na syātprakaraṇaṃ | yadi na nityadharmo gṛhyeta evamapi nivarttate prakaraṇaṃ | soyaṃ heturubhau pakṣau pravarttayannānyatarasya nirṇṇayāya kalpyata iti | na tvayaṃ sādhyāviśiṣṭa eva | nāviśiṣṭaḥ | tasyaiva prakaraṇapravṛttihetorddharmasya hetutvenopādānāt | yatrasādhyena samāno dharmo hetutvenopādīyate sa sādhyāviśiṣṭaḥ | yatra punaḥ prakaraṇapravṛttihetureva sa prakaraṇasama iti | atrāpi nityānityadharmānupalambhadva yādeva prakaraṇacintā | na tvekasmāt | viparyaye prakaraṇanivṛttiriti vacanāt | tadyadi nityānityadharmānupalabdheriti hetuḥ syāt | syāt prakaraṇasamaḥ | tadekadharmānupalabdhestūpādāne kathaṃ prakaraṇasama ityabhidhānīyaṃ | ubhayadharmānupalambhopādānepi sapakṣavipakṣayoranuvṛttivyāvṛtyoraniścayādasādharaṇānaikāntikobhavatīti kathamasya hetvābhāsāntaratvaṃ | bhavatu nāmaikadharmānupalabdhireva hetuḥ prakaraṇasamaḥ | tathāpi nityaśabdavādyavaśyameva vyāmohānnityadharmān pratipadyataiti prativādyasiddhīyaṃ bhavati | atha pramāṇena nityadharmmapratikṣepānnityadharmānupalabdhiḥ pratipādyate | tadāpi niścāyakatvāt samyagjñānaheturevāyaṃiti kathaṃ hetvābhāsaḥ prakaraṇasamaḥ | tadā hi viśeṣopalabdhireva hetvartho vyavatiṣṭhate | viśeṣāśca nityasya kṛtakatvādayaḥ | na ca tatkṛtā prakaraṇacintāviparyaye prakaraṇanivṛtteriti vacanāt | api ca nityadharmānupalabdheriti kimayaṃ prasajyapratiṣedhaḥ kimvā pratiyogividhānaṃ | yadi prasajyapratiṣedhastadā prameyatvādivat sādhāraṇānaikāntikoyaṃ nityadharmopalabdhiḥ pratiṣedhamātrasyānityatvarahiteṣvasatsvapi sambhavāt | atha pratiyogividhānantadāpyanantaroditayā yuktyā hetupratirūpatvāyogaḥ | anyastvanyathedaṃ sūtradvayaṃ vyācaṣṭe | yo heturhetukāle'padiṣṭo'tyetyapaiti | kasmādapaiti | pratyakṣeṇāgamena ubhayena vāpīḍyamānaḥ sa kālamatīta iti kālātīta ityucyate | kutaḥ punaḥ pratyakṣāgamavirodho labhyata iti cet | caturlakṣaṇo heturiti vacanāt | tathāhi  pūrvavaccheṣa vatsāmānyato dṛṣṭa (nyā0 sū0 1 |2 |5 ) ñcetyatra catūrūpo heturiṣṭaḥ | pūrvavannāma sādhye vyāpakaṃ | śeṣavaditi tatsamānesti | sāmānyataśca dṛṣṭañca śabdādaviruddhañceti | tathā bhāṣyavacanamapyasti | "yatpunaranumānaṃ pratyakṣāgamaviruddhaṃ nyāyābhāsaḥ sa" iti | tadevaṃ trairūpye sati pratyakṣāgamābhyāṃ yo vādhyate <p.139> sa kālātyayāpadiṣṭaḥ | sa ca tridhā bhidyate pratyakṣaviruddha āgamaviruddha ubhayaviruddhaśceti | pratyakṣaviruddho yathā anuṣṇognirdravyatvādudakavat | āgamaviruddho yathā brāhmaṇena surā pātavyā dravatvāt kṣīravat | ubhayaviruddho yathā'raśmivaccakṣurindriyatvād ghrāṇādivaditi | na cāyaṃ kila pakṣavirodhaḥ pakṣavirodhasya pratikṣepāditi | tadetat trairūpyalakṣaṇānavavodhavaiśadyaṃ | trairūpyaṃ hi yadāsvaṃ pramāṇaiḥ pariniścitaṃ pakṣadharmatvādikaṃ trayaṃ ca yatra bādhā tatra pratibandhosti | bādhāvinābhāvayorviroghāt | avinābhāvo hi satyeva sādhyadharme hetorbhāvaḥkathañcāsau tallakṣaṇo dharmiṇi hetuḥ syānna cātra sādhyadharma ityādikamatrābādhitaviṣayatvadūṣaṇānusāreṇa vaktavyaṃ | yatra punariyaṃ bādhodāhṛtā nateṣāṃ trailakṣaṇyaṃ manāgapyasti pratibandhavaikalyāt | abhyupagatapakṣaprayogasya ca pakṣadoṣa evāyaṃ yuktaḥ | yatpunaḥ pakṣadoṣatvaparihārāya bahvasambaddhamudgrāhitaṃ tadatyantamasāramiti nehāvasīyate || 0 ||

[139,1]

yasmātprakaraṇacinteti prakaraṇaṃ bhāṣye nirūpitaṃ | tasyodāharaṇaṃ | aṇuraṇvantarakāryatvaṃ pratipadyatenaveti cintāyāṅkaścidabhidhatte | aṇuraṇvantarakāryo rūpādimatvāt taddvyaṇukādivaditi | yosāvaṇoraṇuḥ kāraṇatvenopādīyate tatrāpi rūpādimatvamastīti cintā kimiyaṃ rūpādimatvādaṇvantarakāryo na veti cintāyāñca yadi tasyāpyaṇvantarakāryatvaṃ rūpādimatvāditi vakti tadā tasyāpi rūpādimatvamastīti punarapi cintātadevamanavasthārūpaṃ prakaraṇaṃ pravarttayatīti prakaraṇasama ityucyate | athāṇuraṇvantarakāryatvaṃ na pratipadyate rūpādimatve sati tadānaikāntiko heturiti tasmād bhidyate'naikāntikāt prakaraṇasamaḥ | na cāyamviruddho'viparyayasādhakatvāt | nāsiddhaḥ pakṣadharmatvadarśanāt | na kālātyayāpadiṣṭaḥ pratyakṣāgamābhyāmabādhyamānatvāt | ato'rthāntaramiti | athavā pradeśe karaṇaṃ prakaraṇañceti kāraṇasiddhirityarthaḥ | pradeśe siddhiritīyaṃ cintā yasmāddhetorapadiṣṭā bhavati sa prakaraṇasamaḥsa pradeśasādhakatvāt samaḥ | yathaikadeśe'sādhakatvantathetaratrāpītyasādhakatvasāmānyāt samaḥ | tasmādekadeśavarttī dharmaḥ prakaraṇasamaḥ | tadyathā pṛthivyaptejovā yvākāśānyanityāni sattāvatvāditi | atrāpi yadyakṣa "pāda" matānusārī tāvadevaṃ pramāṇayati | paramāṇuḥ paramāṇvantarapūrvvako rūpādimatvād dvyaṇukādivaditi tadā tasyābhyupetavirodha iti nāyamatītakālād bhidyate | atha "bauddhaḥ" karoti | tadāpi hetorasiddhiḥ paramāṇūnāṃ rūpādivyatirekeṇānabhyupagamāt | ayogāccadvyadīnāñcābhāvādubhayavikalo dṛṣṭāntaḥ | yadāpyanapekṣitasiddhānto nyāyavādī brūte tadāpi <p.140> dvitīyapakṣoditadoṣānivṛttiriti nāyamasiddhādvyāvarttate | yo'pyanumeyaikadeśavarttī dharmaḥ pṛthivyādīnyanityāni gandhavatvāditi ayamapyapasiddhāntāntarbhūta eveti na pṛthagvācyaḥ | nāsiddhaḥ pakṣaikadeśadharmatvāt | sapakṣaikadeśavarttiva diti cet viṣamoyamupanyāsaḥ | sapakṣa eva ca satvamityatra hi samuccīyamānāvadhāraṇameva na sakalasapakṣadharmatāṃ sādhanasya pratipādayati | anumeye satvavacanaṃ punarayogavyavacchedena niyantṛbhūtamaśeṣasādhyadharmidharmatāyāḥ pratipādakamityanenaiva pakṣaikadeśāsiddhabhedānāmapohaḥ kṛta ityapārthakaṃ yatnāntaramiti yatkiñcidetat || 0 ||

[140,1]

" bhāvivikto " pyatraiva khararave patitaḥ | prakaraṇasamamanyathā samarthayati | yasmāddhetoḥ prakaraṇacintā vipakṣasyāpi vicāraḥ paścād bhavati sa evaṃ lakṣaṇo hetunirṇayāya yopadiśyamānaḥ prakaraṇasamo bhavati | prakaraṇe sādhye samastulyaḥ sattve 'sattve vā yathā satsarvajñamitaratadviparītavinirmuktatvād rūpādivaditi | yasmādayaṃ heturubhayatra samāno yopyasatvaṃ sādhayati tasyāpi samānaḥ | kathamasatsarvajñatvamitaratadviparītavinirmuktatvāt kharaviṣāṇavaditi | na cāyaṃ kilobhayadharmatvepyanaikāntiko vipakṣavṛttirvaikalyāt | tadidamācāryeṇa svayaṃ "pramāṇaviniścaye" pratiṣiddhaṃ | kampunaratra bhavān vipakṣaṃ pratyeti sādhyābhāvaṃ | kathamidānīṃ hetuṃ vipakṣavṛttirubhayadharmeṇaivetyādinā | arthagrahaṇavyākhyāne ca yaduktaṃ tadatrāpi vaktavyaṃ | viśeṣeṇa dūṣaṇañcāsya prapañcenoktameva | evaṃ prakaraṇasamātītakālayoranupapattiḥ | sādhyavyabhicārasya tu yujyate hetvābhāsatvaṃna tu yathā bhavatāmabhyupagamaḥ | tathā hi bhavantaḥ sandigdhavipakṣavyāvṛttikasyānaikāntikatvaṃ na pratipadyante | adarśanamātreṇaiva vyatirekasiddhyabhyupagamāt | ata eva ca bhavadbhirapagataśaṅkairevaṃ prayujyate prāpyakāriṇī cakṣuḥśrotre bāhyendriyatvāt ghrāṇādivat | savikalpaṃ pratyakṣaṃ pramāṇatvādanumānavadityādi | na cādarśanamātreṇaiva vinā pratibandhe na vyatirekasiddhiriti pratānitamanyatra | ātmamṛccetanādīnāṃ yo bhāvasyāprasādhakaḥ | sa evānupalambhaḥ kiṃ hetvabhāvasya sādhaka 45 ityādinā | tathā sapakṣavipakṣayoḥ sandigdhaḥ sadasatvasyāpi samyagjñānahetutvameva yuṣmābhiriṣyate nānaikāntikatvaṃ yathā sātmakaṃ jīvaccharīramprāṇādimattvāditi | asya ca tadbhāvaḥ pratipāditaḥ " pramāṇaviniścayā" dau viruddhaprabhedastu "bhāradvāja" vihitaḥ prati<p.141>jñāvirodhaprastāva eva nirākṛtaḥ | sādhyasamepi yoyamanyathāsiddho varṇyate yathā'nityāḥ paramāṇavaḥ kriyāvatvād ghaṭādivaditi ayamapi kila sādhyasamo yasmāt mūrtikriyārūpādimatvādaṇūnāṃ kriyāvatvaṃ nānityatvāditi | sa nopapadyate | dharmiṇi siddhatvānnahi dharmiṇi vidyamāna evāsiddhoheturyujyate | sarvahetūnāmasiddhatāprasaṅgāt | naitadevannahi pakṣestītyetāvatā pakṣadharmatvaṃ | sādhyavaśena hi dharmiṇaḥ pakṣadharmatvamiṣyate | kevalasya sādhyatvāt | na ca sādhyo dharmo yadi dharmiṇi tena sādhanena vinā na sambhavati tasya ca sādhanasya sādhyadharmābhāve dharmiṇā sambhavastato hetoḥ pakṣadharmatvaṃ | yadā punaranyathāpisādhanāyopātte dharmiṇi dharma upapadyate tadā hetuttvamevañca viśiṣṭameva satvaṃ pakṣadharmatvena vivakṣitaṃ | anyathāsiddhatvaṃ yuktameva sādhyasamaṃ | tadidamatra pratividhānaṃyadi khalu sādhyadharmābhāve dharmiṇi asambhavo hetorevaṃ vidhameva satvaṃ pakṣadharmatvena vivakṣitaṃ na tu bhāvamātraṃ tadā kintadittthaṃbhūtaṃ pakṣadharmatvamavijñātamevānumeyaprakāśakamāhosvit pariniścitameveti prakāradvaye yadyavijñātaṃ prakāśakaṃ tadājñāpakahetunyāyamativarttate | jñāpako hi hetuḥ svātmani jñānāpekṣo jñāpyamarthaṃ prakāśayati | sattā mātreṇa ca hetavo vipratipattinirākāraṇapaṭavaḥ santīti prativādināṃ parasparaparāhataṃ pravacananānātvaṃ na bhavet | vijñātasyāpi gamakatve pramāṇādvā tasya pariniścayaḥ pramāṇādvā | na tāvadapramāṇasya bhūtārthaniścayahetutvābhāvādapramāṇād gatiranyathā prāmāṇyamevāvahīyate | yasmādidameva pramāṇasya pramāṇatvaṃ yadyathāvasthitavastuprakāśakatvaṃ | taccedamapramāṇasyāpyasti tadā kathaṃ tada pramāṇātsādhye dharmiṇi vinā sādhyadharmeṇāsadbhūṣṇorhetoḥ sattvampakṣadharmatvenādhigamyatetadāpi yata eva pramāṇāddhetoḥ siddhistata eva sādhyadharmasyāpīyaṃ jāyata iti kimarthamayamakiñcitkaro heturūpādīyate | na ca hetoreva kevalasya tataḥ siddhiḥsādhyadharmasya tu neti yuktamvaktuṃ | hetorapi tato'siddhiprasaṅgāt tathā hyevamayaṃ hetuḥ tatra dharmiṇi sidhyati yadyanena sādhyadharmeṇa vineha nopapadyate sahaiva tūpapadyata iti sidhyet | tathā ca kathantata eva pramāṇātsādhyadharmasyāpi na siddhiḥ sañjāteti cintanīyametat | evañca tenaiva pramāṇena sahāsya sādhyadharmasya | gamyagamakabhāvo na tvanena hetuneti mahadaniṣṭamāpadyate | evamvidhapakṣadharmatvasamāśrayaṇe ca yāvat sādhyasyāsiddhistāvaddhetorapi yāvacca hetorasiddhistāvatsādhyasyāpīti parasparāśrayaprasaṅgaḥ | pakṣadharmatvaniścayavelāyāñca sādhyadharmasiddhiḥ sampadyata iti vyarthamuttaraliṅgarūpānusaraṇamittthañca na dvilakṣaṇaścaturlakṣaṇaḥ pañcalakṣaṇaśca heturvaktavyaḥ | asmanmate tu dharmiṇi satvamātraṃ vijñāya ca taduttarakālamanvayavyatirekayorvijñānamanvayavyatirekau vā sarvvopasaṃhāreṇa vijñāyata uttarakālaṃ dharmiṇi satvamātraṃ vijñātamataścānantaryeṇaiva tatsāmarthyātsādhyadharmasya tatra pratītirupa<p.142>padyate | tenedamatra sakalaṃ doṣajālaṃ nabhasīvāmale jale nāvasthānamalaṃ labhata ityalamapratiṣṭhitamithyāpralāpairiti viramyate |

[142,1]

yadyevaṃ kiṃ punaratreṣṭamiṣṭamityāha | "hetvābhāsāstu yathānyāyamityādi"<f.2a7>ye nyāyā hetvābhāsāstaduktirnnigrahasthānambhavati | te ca yesmābhiruktāḥ || ekāprasiddhisaṃdehe'prasiddhavyabhicārabhāk | dvayorvviruddhosiddhau ca saṃdehavyabhicārabhāgi 46 ti |

[142,2]

nanu cāyaṃ vādanyāyamārgaḥ sakalalokānibandhanabandhunā " vādavidhānādāvāryavasubandhunā " mahārājapathīkṛtaḥ | kṣuṇṇaśca tadanu mahatyāṃ "nyāyaparīkṣā" yāṃ kumatimatamattamātaṅgaśiraḥpīṭhapāṭanapaṭubhirācārya "dignāga" pādaistatkimidaṃ punaścarvvitacarvvaṇamāsthitaṃ tvayeti | etaccodyaparihāraparamimaṃ ślokamupanyasyatipanyasyate "loka"<f.20a8> ityādi | timirañca paṭalañceti timirapaṭalaṃ avidyaiva timirapaṭalamavidyātimirapaṭalaṃ bhūtārthadarśanavibandhakatvāt | tasyollekhano vādanyāya iti sambandhaḥ | ullekhanaśabdaḥ kartṛsādhanaḥ | kasya punaravidyātimirapaṭalamityāha | tattva dṛṣṭestatvadarśanasya | prajñālocanasyetyarthaḥ | ya eṣa samanantaramāvedito vādanyāyaḥ | "sad" bhiḥ pūrvācāryaiḥ parahitarataiḥ karuṇāpāratantryāllokān samyagvarttmani vyavasthāpayituṃ praṇītaḥ parāṃ prasiddhiṃ nīto loke suṣṭu sphuṭīkṛta ityarthaḥ | na tu parasparddhayā nāpi yaśaḥkāmatādibhiḥ | yadyevantarhi tadavasthitaṃ codyamityata āha | tatvasyālokamudyotamvādanyāyamācācāryairūpadiṣṭaṃ | timirayatyandhakārīkaroti kudūṣaṇatamasā pracchādayatīti yāvat | kaḥ punarasāvatisāhasiko yo mahānāgaiḥ kṣuṇṇaṃ panthānaṃ roddhumīhata ityāha"durvidagdhaḥ" samyagvivekarahitatayā janoya " mudyotakaraprīticandrabhāvivikta " prabhṛtiḥ | yataśca evaṃ tasmādyatnaḥ kṛta iha "vādanyāya" prakaraṇe mayā tasya mahadbhirudbhāvitasyāntarājatairavadhūtasya samujvālanāya | kudūṣaṇaparihāreṇa tannītyudyotanena mama vyāpṛtatvānna mayā piṣṭaṃ piṣṭamiti saṃkṣepārthaḥ ||

<p.143>

[143,1]

anargha  vanitāvagāhanamanalpadhīśaktināpyadṛṣṭaparamārthasāramadhikābhiyogairapi | mataṃ matitamaḥ sphuṭamprativibhajya samyagmayāyadāptamakṛśaṃ śubhambhavatu tena śānto janaḥ || 47

[143,2]

ahañca

[143,3]

nairātmyabodhaparipāṭitadoṣaśailasambuddhabhāravahanakṣamabhūriśaktamañjuśriyaḥ śriyamavāpya samastasattvasarvāvṛtikṣayavidhānapaṭurbhaveyaṃ | mahārayenaiva na kiñcidatra tyaktamviviktaṃ na vibhajyameva | tathāpi mandapratibodhanārthamāloka eṣa jvalitaḥ pradīpaḥ || 48

[143,4]

loke'vidyātimirapaṭalollekhanastattvadṛṣṭe vādanyāyaḥ parahitarataireṣa samyak praṇītaḥ | tattvālokaṃ timirayati taṃ durviṃdagdho janoyantasmād yatnaḥ kṛta iha mayā tatsamujvālanāyeti || 49

[143,5]

vipañcitārthā nāma vādanyāyaṭīkā samāptā || ||

[143,6]

kṛtiriyaṃśāntarakṣitapādānāmiti ||

[143,7]

samvata ācū2 (272 N.E.–1152 A.D.) śrāvaṇakṛṣṇa ekādaśyāṃlikhitaṃ mayā | rājādhirājaparameśvaraparamabhaṭṭārakaḥ śrīmadānandadevapādīyavijayarājye śubhadine ||

[143,8]

granthasyāsya pramāṇañca nipuṇairnnavaśatā'dhikaṃ | sahasradvitayaṃ samyaksaṃkhyātampūrvvasūribhiḥ || 0 ||

[143,9]

śubhamastu sarvvajagatāṃ i... ...sarvaiḥ rakṣitavyamprayatnata iti || namaḥ sarvajñāya ||