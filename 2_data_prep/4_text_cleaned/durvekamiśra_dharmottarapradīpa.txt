{beginning_nb.1.1}

[1.1]

sūtrābhidharmavinayāḥ sugatasya vāco bādhā vinādbhutatayā satataṃ jayanti | ābhānti darpaṇa iva pratibimbitāni tattvāni yatra sakalasya padārtharāśeḥ || śrīdharmakīrttyabhimukhāni jagaddhitāni dharmottarasya vipulāni padānyamūni | samyak prakāśya sukṛtaṃ samupārjayāmi tenāpi duḥkhajaladherjagaduddharāmi ||

[1.2]

mātsaryādimalopetaiḥ śakyaṃ na guṇadarśanam | yato hemaparīkṣāyāḥ santo hi nikaṣopalāḥ ||

[1.3]

nyāyabinduṭīkāṃ cikīrṣureṣa dharmottaro bhagavatpūjāpuṇyayoḥ sādhyasādhanabhāvamatīndriyamīdṛśi viṣaye gatyantaravirahādabhyupeyaprāmāṇyādāgamādavagamya, puṇyasya cāpuṇyavirodhitvādapuṇyaphalavidhnādyabhāvo vyāpakaviruddhavidhinā sambhavī, tenāvidhnena granthakaraṇatatsamāptau tadadhyayane ca bhagavadguṇagaṇaśravaṇajanitātiśayaviśeṣāsāditapuṇyasya tathaivāvidhnena jijñāsitaśāstrārthatattvāvagamo bhaviṣyati, dṛṣṭaśiṣṭācāropyanupālito bhaviṣyatītyabhisandhāya vāgvijayākhyānadvārāṃ bhagavataḥ pūjāṃ stutimayīmārabhate |

{nb.1.1_nb.1.2}

[2.1]

syādetat — pūjāyāḥ puṇyopajananamātraprayojanasya sampādakatvādāripsitārambhātprāk kāyamayīmeveṣṭadevatāpūjāmāracayya kimiti na tadārabhyate ? athocyate — tatpūrvikāyāmapi pravṛttau "stutipūjaiva pravṛttipuraḥsarī kinna kṛtā" iti codyamāpadyeta | tathā cāśokavanikācodyasadṛśamidamiti nānuvādyamapi viduṣāmiti | asadetat | evaṃ hikāyapūjāyā āracane stutipadāni prayuñjānasyā'tadvyākhyānabhūtasyāsya ślokasyāprakṛtasya karaṇaṃ nāpadyeta | kāyapūjā tu sukhāsanopadeśanādītikarttavyatāsthānīyatvānnāprakṛtakaraṇacodyenopadrūyata iti |

[2.2]

atrocyate — syādevaitad yadi svārthamuddiśya stutirīdṛśī pūjā vidhīyate | kiṃ tarhi ? śrotṛjanārthamuddiśyāpi bhagavato guṇakīrttane kṛte śrotṛbhirantataḥ kāvyaguṇajijñāsayāpi śloko'vaśyaṃ jñātavyaḥ | tajjñānāt tathāgataguṇāstāvatkālaṃ tāvacchotṛsantānamadhyāsate | tatra ye tāvad bhagavati prāgatiprasannamanasasteṣāmevaṃvidhaguṇātiśayaśālini "sthāna evāsmākaṃ manaḥ prasannam"iti niścinvatāṃ sthemānamāsādayati cittam | ye ca madhyasthāsteṣām "evaṃbhūtaguṇaratnālaṅkṛte mahato mahīyasi cittamāvarjayitumucitaṃ svahitāvahitaiḥ, tadvayamiyantaṃ kālaṃ pramādyanta evodāsmahe sma" iti nirvidyamānānāṃ cittamatimattaṃ pratiṣṭhate | ye'pyanatiprasannāsteṣāmapi— "evaṃvidhaguṇaniketane kimasmābhirakasmādvidviṣyate" iti mananānmanāgāvarjanaṃ mādhyasthyaṃ vā syādityatiprasannamadhyasthayoḥ puruṣayościttaprasādasthairyamanaḥprasādopajananābhyāṃ puṇyātiśayo jāyate | tṛtīyasyāpi manāgāvarjanepi puṇyaprasavaḥ | mādhyasthye tu bhagavadvidveṣopacayopaneyanarakeṣvanatipatanaṃ vidveṣopaśamād bhavati | asatyāṃ tu stutimayapūjāyāmitthaṃ trividhaśrotṛjanaprayojanaṃ yat tanna kṛtaṃ syāt — iti svaparārthoddeśena stutimayī pūjā vidhīyata iti sthitam |

[2.3]

tatrānena ślokena bhagavān svārthasampadā parārthasampadupāyasampadā parārthasampadā ca stūyate | tāsāṃ tisṛṇāmapi sampadāmavaśyavaktavyatvāt | tathāhi cirakālābhyāsasātmyīkṛtamahākṛpasya bhagavataḥ parārthasampat pradhānaṃ prayojanam, itaradapradhānam, ānuṣaṅgikaṃ tathāgatatvamapīti sā tāvadavaśyābhidheyā |

[2.4]

tadāha bhaṭṭavarāhasvāmī —

[2.5]

"sākṣātkṛtāśeṣajagatsvabhāvaṃ prāsaṅgikaṃ yasya tathāgatatvam | iti |"

[2.6]

sā copāyasampadamantareṇāsambhavinīti tadabhidhānamapyāvaśyakam | iyañcānadhigatasvāthasampado na sidhyatīti tadabhidhānamapi niyatamāpatitam | tadāha sa eva —

[2.7]

tatra svārthasampannasya parārthasampādanopāyasampat tatsādhyā ca parārthasampādanasampaditi prathamaṃ jātītyādinā sugatasyetyantena svārthasampattiruktā | anupāyasya parārthasampattirna sampadyata iti tadanu vāca ityanena parārthopāyasampaduktā | "īdṛśaṃ vastuno rūpam, idañcānuṣṭheyam" ityādirūpeṇa dharmadeśanaiva hi bhagavato jagaddhitāvagamanalakṣaṇaparārthasampādanopāyasampad vaidyavarasyeva vyādhisvarūpapratītiśaktibhaiṣajyopadeśo rogopaśamasampādanopāyasampat | tadanantaraṃ tadupāyasampattisādhyā parārthasampadanyena padenoktā |

[3.1]

tatra vāco jayanti — iti sambandhaḥ | avivakṣitakarmatvādakarmatvam | vācaḥ sūtrābhidharmavinayalakṣaṇāḥ | jayanti utkṛṣyante prakṛṣṭā bhavanti | utkarṣaśca sajātīyāpekṣayeti sāmarthyādīśvarādivacanebhyaḥ prakṛṣṭā bhavantītyarthaḥ | yadvā jayanti abhibhavanti | abhibhavaśca pratiyogigocara iti | arthāt tīrthikaśāstrābhibhavaṃ kurvantītyarthaḥ | pramāṇopapannārthapratipādakatvādāsām | teṣāṃ tu tadvaiparītyāditi buddhisiddhaṃ kṛtvā kevalametadatroktam | viniścayaṭīkāyāṃ punaranena "yuktiprabhāve"tyādi hetubhāvena viśeṣaṇamupāttam |

[3.2]

kasya tā ityākāṅkṣāyāmāha — sugatasya iti | suśabdo'yamarthatrayavṛttirdraṣṭavyaḥ | praśastaṃ gataḥ sugataḥ | praśastaṃ yathā bhavati tathā gataḥ — saṃsārāt prakrāntaḥ | kathaṃ tathā gamanaṃ tasya ? nairātmyadarśanena saṃsārātikramāt | tasya ca prajñāniśrayāt | athavā gatyarthānāṃ jñānārthatvādapi praśastaṃ gataḥ jñātavānityarthaḥ | praśastañca tat tattvaṃ nairātmyalakṣaṇam | tattvarūpatvañca tasya pramāṇopapannatvāt | dṛṣṭaścāyaṃ suśabdaḥ praśastārthavṛttiḥ | surūpā rūpājīveti yathā | apunarāvṛttyā vā gataḥ sugataḥ | gataḥ prayātaḥ saṃsārāt | punarāvṛttiśabdavācyayorjanmadoṣayorātmadarśanabījopaghātena bhagavatā samūlaghātaṃ nihatatvāt | etadarthepi suśabdo dṛṣṭaḥ | sunayo jvara iti yathā | niḥśeṣaṃ vā gataḥ sugataḥ | niḥśeṣaṃ yāvad gantavyaṃ tāvad gataḥ prāptaḥ | akleśanirjarakāyavāgbuddhivaiguṇyalakṣaṇaśeṣalakṣaṇaprahāṇena munestatpadaprāpteḥ | evaṃvṛttirapi suśabdo dṛśyate | supūrṇo ghaṭa iti yathā |

[3.3]

tasya sugatasya kimbhūtasyetyāha — vijetuḥ abhibhavituḥ | kasyāsau vijetetyāha — jagato jīvalokasya | vijayaśca jagadapekṣayā paramapadaprāptyā tasya prakṛṣṭatvaṃ draṣṭavyam | ata eva jagadabhibhūtaṃ bhavati | tasya tadvaiparītyāt | na punā rājavijaya iva rājāntarāpekṣayā kāyāditiraskāro'bhibhavo'vaseyaḥ |

[3.4]

jagataḥ kīdṛśasya ? jāyate saṃsaratyanayeti jātiḥ tṛṣṇā | vyasyate vividhena prakāreṇetastato'syatekṣipyate aneneti, asyatīti vā vyasanam | jātireva vyasanamityantarnītaniyamaḥ samāsaḥ karttavyaḥ | tṛṣyanneva hi prāṇī tattadācarati yena saṃsāre saṃsarati | tatastayaivāsau itastata utpādadvāreṇa vyastaḥ kṣipto bhavatīti saiva vyasanaṃ yuktam | athavā jātau utpattau nikāyaviśiṣṭāyāṃ vyasanam āsaktiḥ "vidyādharo'haṃ bhūyāsaṃ", "devo'haṃ bhūyāsam" ityādyākāro'bhiniveśaḥ | yadvā jātyāśritāni vyasanāni duḥkhāni rogaśokādīni | prāktanavyākhyāne tasya, antimavyākhyāne teṣāṃ prabandhaḥ pravāhaḥ | tadeva vā prakṛṣṭo bandhaḥ | pravāhapakṣe prabandhena | bandhapakṣe prabandhasya | prasūteḥ kāraṇasya | evañca prabandhaprasūtiśrutisahitaṃ hetupadamupādadānaḥ paramatanirākaraṇañcābhipraiti | tathā hyevamabhidhāne satyayaṃ tātparyāthaḥ — jagadevānanyasattvaneyaṃ svayameva tathā tattadācarati yena tathā saṃsāre saṃsarati | na tu parapreritaṃ yathā'nye manyante —

[4.1]

itarathā jātivyasanāśrayasyeti tadanyaviśeṣaṇasahitameva brūyāditi |

[4.2]

kimbhūtasya sugatasya ? rāgādīnāṃ kleśānām arāteḥ śatroḥ satkāyadṛṣṭivigamena, tena teṣāṃ svasantāne samūlamunmūlitatvāt | yata eva bhagavān rāgādyarātiḥ, jagacca jātivyasanaprabandhaprasūtihetuḥ, ata evāsau tataḥ prakṛṣṭo bhavati vijetā tasya | athavā rāgādyarāteriti jagato viśeṣaṇam | rāgādayo'rātayaḥ pratipakṣā nityamupaghātakā yasyeti kṛtvā | tadā tu tadvijetā bhagavān sugatatvādeva boddhavyaḥ | jagato ye rāgādayasteṣāmarāterityādivyākhyānaṃ tu kliṣṭatvāt noktam |

[4.3]

kiṃviśiṣṭā vāca ityāha — mana ityādi | sadasadarthavivekavibandhakatvāt tama iva tano'jñānamavidyā | tacca manaso vikalpavijñānasya kayācidvyapekṣayā dharma iva bhinnaḥ kathyate | vastutastu kliṣṭameva jñānamavidyā | yadvā kliṣṭaṃ mana eva tama iva tamaḥ pūrvavat |

[4.4]

kecittu manastama iti śabdasamudāyamajñānārthavācakamācakṣate |

[4.5]

tasya tānavaṃ tanutvaṃ mandībhavanamityarthāt | tad ādadhānāḥ kurvāṇāḥ | tānavagrahaṇena cedamācaṣṭe — na bhagavato vācaḥ sarvathā jagadajñānamupadhnanti, tacchravaṇamātreṇa mohahānyā muktatvāt mārgabhāvanāvaiyarthyaprasaṅgāt | kintu kiyantaṃ kālamālocyamānāḥ samudācārato mohasya māndyāpādanena taṃ tanūkurvantīti |

[4.6]

athavā anyathā vyākhyāyate — tā vācastamo jayanti abhibhavanti... ... ... ... ...... ... ...mohapracāram ādadhānāḥ | śeṣaṃ samānaṃ pūrveṇa |

[4.7]

yadvā manasi tamo yasya sa manastamā mūḍha uktaḥ | tasya bhāvo manastamastā | tasyā anavo niṣṭhā | tathāhi — nūtirnavaḥ | tadviruddhena... ... ...tamādadhānāḥ mūḍhatva... ... ...pravarttanāt | śeṣaṃ samānaṃ pūrveṇeti vyākhyātaḥ ślokaḥ |

[4.8]

kevalamidamālocyatām — tathāgatamabhistuvatā dharmottareṇāsyaiva vijayo mukhyavṛttyā kiṃ na kathitaḥ ? kiṃ punardharmiviśeṣaṇatvenānuṣaṅgataḥ pratipādita iti ? atra samādhīyate | ācāyaśrīdharmakīrttinā bhagavatpravacanārthasamarthana... ... ... ... ...prakṛtatvāt vijayo mukhyataḥ pratipādyate |

[4.9]

yadvā yasya vāca eva tathā jayanti tasya vijayo daṇḍājjayanyāyenātiśayena pratipāditaḥ | sūcitaścāsau vijetṛpadena |

[5.1]

athavā''gamikānāṃ matena nirupadhiśeṣe nirvāṇadhātau parinirvṛto bhagavān | parinirvṛtasyāsya pravacanamayameva vapurvidyata iti āgamiko vāgvijayameva pratipādayate smeti |

[5.2]

samyagjñānetyādinā prakaraṇasya yat prayojanaṃ samyagjñānavyutpattiḥ, tasyā yat prayojanaṃ puruṣārthasiddhirūpaṃ taducyate | na ca samyagjñānavyutpatteḥ samyagjñānaparijñānaṃ prayojanaṃ na puruṣārthasiddhiriti śakyamabhidhātum | vipratipattinirākaraṇena svarūpapratipattirareva hi samyagjñānasya vyutpattiḥ | sā kathamātmana eva prayojanaṃ bhavedityabhiprāyeṇa vyākhyātavantau vinītadevaśāntabhadrau | tadvyākhyānamavamanyamāno'bhidheyaprayojanamucyate iti vyācaṣṭe | avajñāne cāyamāśayaḥ — asyedaṃ prayojanamiti khalvanvayavyatirekābhyāmavadhāryate | nānyathā | iyañca svarūpā puruṣārthasiddhiḥ samyagjñānavyutpattimantareṇāpi gopālāṅganādīnāṃ bhavantī sati samyagjñāne, satyāmapi tadvyutpattau asati samyagjñāne manīṣiṇāmabhavantī na tadvyutpatteranvayavyatirekāvanuvidhatte | kintarhi ? samyagjñānasyeti tasyaiva prayojanaṃ bhavitumarhatīti |

[5.3]

samyagjñānetyādinā vākyena karaṇena prakaraṇābhidheyasya samyagjñānalakṣaṇasya prayojanaṃ dṛṣṭaṃ puruṣārthasiddhilakṣaṇamucyate vārttikakṛtā kartretyarthāt |

[5.4]

nanu ca yatrābhidhāvyāpāraḥ samāpyate sa vākyārthaḥ | na cāsau puruṣārthasiddhau viśrāmyati | kiṃ tarhi ? śrotuḥ samyagjñānavyutpattau | tat kathaṃ sā vākyārthatvenocyate ? ucyate | yadyapi śabdābhidhāvyāpārāpekṣayā tat samyagjñānaṃ vyutpādyate śiṣya iti śiṣyasamyagjñānaviṣayā vyutpattikriyā prādhānyādvākyārthaḥ, tathāpyasya tātparyārthasambhave tannirūpaṇenedamucyate | tathā hi tadvyutpattimevāsau kimati kāryate ? yataḥ samyagjñānapūrvikā sarvapuruṣārthasiddhiḥ... ... ... ... ... ...mucyate | yatra punarabhidhāviṣaya evārthaḥ sambhavī na tu tātparyārtho ...statra sa eva vākyārthaḥ kalpyate | dvitayasambhave tu yatparaṃ vākyaṃ tathā ca tasyārtha ityārthena nyāyenābhidheyasya prayojanaṃ puruṣāthasiddhirvākyārthatvenocyata iti vyākhyāyata iti |

[5.5]

kecit punaridaṃ dharmottarīyaṃ vākyamanyathā vyācakṣate | nātra prayojanaśabdena phalamabhipretaṃ kintu prayujyate pravarttyate'neneti, prayojayatīti vā prayojanam | tacca puruṣārthasiddhihetutvam | abhidheyasya hi samyagjñānasya puruṣārthasiddhihetutvena prayuktaḥ puruṣaḥ pravarttata iti | uttaratrāpi prayojanamidameva vivakṣitam | ata eva — atra cetyādivākye sarvapuruṣārthasiddhihetutvaṃ prayojanaṃ pravarttakamuktamiti spaṣṭīkaraṇaṃ ghaṭata iti | tacca nātiśliṣṭamutpaśyāmaḥ | tathā hi atra ca prakaraṇābhidheyasya samyagjñānasya puruṣārthasiddhihetutvaṃ prayojanamuktamiti vakṣyamāṇena vyaktīkṛtatvādihāpi abhidheyasya prayojanam iti ṣaṣṭhītatpuruṣo'vaśyakāryaḥ | tathā cāyamasamarthaḥ padavidhirbhavet | taddhi puruṣārthasiddhihetutvaṃ nābhidheyasya samyagjñānasya pravarttakamapi tu puruṣasya | tat kathamabhidheyapadena samasyeta prayojanapadam ? na ca kenacidrūpeṇābhidheyasambandhi tva'sya samarthayorekārthībhāvo bhavatīti | na hi yajñadattaputro bhṛtyatvādinā rūpeṇa devadattasambandhī bhavandevadattaputra iti ṣaṣṭhīsamāsasya viṣayo bhavitumarhati |

[6.1]

atha bhāvapradhānatvānnirdeśasya prayojanaṃ prayojakatvamityarthaḥ | taccāśritasya prayojakatayā bhavati sambandhīti samarthavidhiḥ kalpyate |

[6.2]

nanu yadi samyagjñānagataṃ puruṣārthasiddhihetutvaṃ prayojanaṃ prayojakatvaṃ tarhi samyagjñānaṃ prayojanamityāpannam | yato na prayojanatvameva prayojanaṃ bhavitumarhati | na ca samyagjñānena prayuktaḥ pu ṣaḥ samyagjñāne pravarttate, kintu puruṣārthasiddhihetutvena | tat kathaṃ prayojanaṃ bhavitumarhati ? kiñca vṛddhavyavahāro hi śabdārthavyavahārabhūmiḥ | na ca vṛddhaiḥ prayojakaḥ satyapi prayojayitṛtve prayojanamucyate | anyathā samyagjñānaṃ vyutpadyamānānāmātmānaṃ vyutpādakaṃ karttuṃ pravarttamāna ācāryaḥ prayojaka iti samyagjñānavyutpatteḥ prayojanamucyeta | yo'pi kaṭaṃ kurvantaṃ karttuṃ prayuṅkte so'pi tatprayojanamucyetetyevaṃvādī na laukiko na parīkṣaka ityupekṣaṇīya eva |

[6.3]

api ca kimetadanyathā nopapadyata eva yenaivaṃ mṛtvā śīrtvopapādyeta | na caivam, anyathāpi sūpapādatvāt | prayojakatvamiti nirddeśe ca dharmottaraḥ kiṃ gauravaṃ paśyati yenaivamavācakamācakṣīta ? kathañca prakaraṇasyeti durupapādaṃ prayuñjīta ? kiñca yadīpsañjihāsan vā puruṣaḥ pravarttate tadupādānaparityāgābhyāṃ pravarttito bhavati | yathāha akṣapādaḥ — "yamarthamadhikṛtya pravarttate tat prayojanam" iti | adhikṛtya uddiśyetyarthaḥ | na ca samyagjñānasya bhinnaṃ sadapi puruṣārthasiddhihetutvam īpsan jihāsan vā pravarttate | kintarhi ? hitāhitaprāptiparihārāvuddiśyeti tāveva prayojane yukte | kiñcidajihāsoranupāditsorarthanirīhasya satyapi puruṣārthasiddhihetutve apravarttanāt | smaraṇādabhilāṣeṇa vyavahāraḥ pravarttate ityalaṃ śabdamātrasamarthanadṛṣṭerarthatattvānavagāhino vacane'ndhādareṇa |

[6.4]

athābhidheyaprayojanaṃ pravarttakamiti samasyate | tato'yamadoṣa iti cet | tadavadyam | na hi puruṣāthasiddhihetutvena prayuktaḥ puruṣaḥ samyagjñānalakṣaṇe abhidheye pravarttate kintu prakaraṇe pravarttate — granthaśravaṇalakṣaṇāṃ pravṛttimanutiṣṭhati |

[6.5]

atha granthasya śabdārthasvabhāvatvād | evamapyasau śabde'bhidheye ca samudāye pravṛtto bhavati | tad granthasya prakaraṇasyeti ṣaṣṭhī katham ? atha punarayamartho'sya prakaraṇasyābhidheye'rthādabhidhānābhidheyasamudāye prayojanaṃ pravarttakamiti | tathā ca prakaraṇasya prakaraṇe pravarttakamityasaṅgatamuktaṃ syāt | yadi coktayā vyutpattyā prayojanaśabdena prayojakaṃ tathābhūtamasya bubodhayiṣitaṃ bhavet tadā samyagjñānapūrviketyādinā abhidheyaprayojanamucyata ityuktaṃ syāt | mukhyaśca sambandhī puruṣaḥ puruṣasyeti darśitaḥ syāt | na caivam, tasmāt prayojanaśabdena phalamevāsyābhipretamatrottaratrāpi |

[6.6]

athocyate | phalārthī cet pratipattā phala eva kiṃ na pravarttate ? ki śramaḥ samyagjñāna iti | heyopādeyayorhānopādānalakṣaṇaphalārthitaiva tannibandhanaṃ jñānaṃ mṛgayate | anyathā visaṃvādanamātmīyamāśaṅkamāna iti kā kṣatiḥ ? phalapakṣe tu puruṣapravṛttyupayogi cāsyābhidheyamiti tad darśitaṃ bhavati |

[7.1]

nanu ca nāyaṃ pratyastamitāvayavārthaḥ saṃjñāśabdaḥ | kiṃ tarhi ? prayujyate'nena iti, prayojayatīti vā vyutpattyā phale'pi varttate | tat kathametad vyākhyāyata iti cet | satyametat | kevalaṃ na puruṣārthasiddhihetutvaṃ samyagjñānasyātmana eva prayojakaṃ kintu puruṣasya | tatra coktā doṣamātrā | abhidheye prayojanamiti vigrahe ca bhūyān doṣo darśitaḥ | tasmāt tathābhūtavyutpattināpi prayojanaśabdenātra na tathābhūtaṃ prayojakaṃ vācyam, api tu phalameveti sarvamavadātam |

[7.2]

nanu ca prakaraṇe śrotṛn pravivarttayiṣurayamabhidheyaprayojanamabhidhatte tadanenāsyaiva tadākhyātumucitam | tacca yathāsvamabhidheyapratyāyanalakṣaṇamityāśaṅkyāha — dvividhaṃ hi ityādi | hiryasmād dviprakāraṃ prakaraṇasya śarīraṃ svabhāvaḥ | taduktaṃ kāvyālaṅkāre — "śabdārthau sahitau kāvyam" iti | tasmādabhidheyaprayojanamucyata iti |

[7.3]

kathaṃ dvaividhyamityāha — śabda iti | caḥ śabdena sahārthaṃ prakaraṇaśarīratvena samuccinoti | etaduktaṃ bhavati — śabdārthayoravacchedyāvacchedakatvena sthitayoḥ prakaraṇatvaṃ nānyathetyubhayasvabhāvatvāt prakaraṇasyābhidheyaprayojanābhidhāne prakaraṇasyaivābhihitaṃ bhavatīti |

[7.4]

yadyevaṃ śarīratvāviśeṣāt abhidheyasyevābhidhānātmanopi tat kinnocyate ? kiñca, na niṣkṛṣṭarūpe'bhidheye puruṣaḥ pravarttate kintu grantha eva śravaṇalakṣaṇāṃ pravṛttimācarati abhidheyajñānāya | tadasyaiva prayojanaṃ vācyamiti pūrvapakṣadvitayaṃ paśyannāha — tatreti nirdhāraṇe caitat | nānyaditi puruṣapravṛttyupayogi |

[7.5]

ayamasyāśayaḥ — na hi śabdasya svārthapratyāyanalakṣaṇaṃ phalamastīti śabdasandarbha ārabhyate śrūyate vā, tasya kākadantaparīkṣāsādhāraṇatvenāgaṇyamānatvāt | kintarhi ? tadarthasya saprayojanatvena | ataḥ kimanenoktenāpīti ? tarhi abhidheyasyāpi tat kimucyata ityāha— abhidheyaṃ tu ityādi | turabhidhānādabhidheyaṃ bhedavaddarśayati | apiśabdo nārambhaṇīya ityasmātparo draṣṭavyaḥ | tadayamarthaḥ — tatpratipattaye śabdānāṃ sandarbho nārambhaṇīyo'pi syāt, kiṃ punaḥ śravaṇīya iti |

[8.1]

yatheti sāmānyenoktasyārthasya viṣayopadarśane | yathaitaddarśitaṃ tadvat sarvaṃ draṣṭavyamiti yathāśabdārthaḥ |

[8.2]

tatparīkṣetīkṣetthamitthañceti karmopadeśaḥ | padasaṃhatiriti ca buddhistham | parīkṣaṇaṃ vā parīkṣā vimṛṣyāvadhāraṇaṃ tādarthyāt śāstramapi tathā |

[8.3]

nanu niṣprayojanābhidheyaṃ mārambhi, vacanena tvanena kiṃ kriyata ityāha — tasmād ityādi | yasmānniṣprayojanābhidheyaṃ nārabhyate tasmādārambhaṇīyatvaṃ darśayatā ārambhayogyamevedaṃ mayārabhyata iti prakāśayatā, ārambhaṇīyatve ca darśite śravaṇīyatvamapi nimittasāmyād darśitaṃ bhavatīti te pravarttitā bhavanti |

[8.4]

nanu ca samyagjñānapūrvikā sarvapuruṣārthasiddhirityanenaikadeśenābhidheyaprayojanamuvatam, na samuditena | tat katham anena "vākyenocyate" ityucyate ? ucyate | vākyaṃ hi nāmaikasminnarthe prādhānyena pratipādye guṇaguṇibhāvamanubhavatāmarthadvāreṇānyonyāpekṣiṇāṃ sambaddhānāṃ padānāṃ samūha ucyate | tatra yadi sarveṣāṃ padārthānāṃ prādhānyaṃ syāt tadā parasparānupakārāt sambandha eva padānāṃ na syāditi vākyarūpataiva hīyeteti sūktamaneneti | abhidheyaprayojanābhidhānamevāsya samyagjñānetyādipadasamūhātmakasya yathā tathā yasmādityādinā kaṇṭhoktaṃ karoti | tasya samyagjñānasya pratipattaye śiṣyasyetyarthāt | etacca tad vyutpādyata ityasya sāmarthyāvasthitārthakathanaṃ draṣṭavyam | itinā vākyārthasya svarūpam, idamā ca buddhisiddhatvena tadevāṅgulīvyapadeśayogyamiva darśayati | anena ca puruṣārthasiddherupeyatvāt prādhānyam, pratipādyamānasya ca samyagjñānasya tadupāyatvādaprādhānyam | ata eva cārthena nyāyena puruṣārthasiddhervākyārthatvam | śābdyā tu vṛttyā śiṣyasamyagjñānaviṣayā vyutpattikriyā vākyārtha iti darśitam |

[8.5]

nanu samyagjñānetyādinā vākyena samyagjñānasya puruṣārthasiddhau hetubhāvaḥ paraṃ pradarśito na punaridaṃ tasya prayojanamiti darśitam | tasyaiva prayojanamanenocyata iti coktam | tat kathaṃ yujyate ? atha caitāvatāpi na jñāyate kasya kiṃ tadabhidheyaṃ kiñca tasya prayojanamityāśaṅkyāha — atra cetyādi |

[8.6]

atha samyagjñānasya puruṣārthasiddhihetutvaṃ prayojanamityavadyam | mūlavirodhād yuktivirodhācca | tathā hi puruṣārthasiddhimevācāryīyaṃ samyagjñānetyādivacanaṃ prayojanamanujānāti na tu puruṣārthasiddhihetutvam | avayavārthavyākhyāne tasya tāmeva prayojanatayā vyaktīkariṣyati | na ca hetutvaṃ hatorbhinnamiṣyate yujyate vā | tat kathamasyaiva samyagjñānasya prayojanaṃ bhaviṣyati | na cātra prayojanaṃ prayojakaṃ vācyam, uktanyāyāt | ihāpi pravṛttisambandhina upādānaprasaṅgācca | na ca rājaśāsanaṃ sāmānyaṃ kiñcidasti yena bhāvapradhānaḥ prayojanaśabdaḥ kalpyeta | tadiṣṭau pūrvoktaṃ dūṣaṇaṃ parāvartteteti |

[9.1]

satyam | na puruṣārthasiddhihetutvaṃ samyagjñānasya prayojanamabhipretam | kintarhi ? puruṣārthasiddhireva |

[9.2]

aśābdikā'sau kathamucyatāmiti cet | ucyate | caśabdo'tra yasmādarthe | tato yasmāt prakaraṇābhidheyasya samyagjñānasya puruṣārthasiddhihetutvamuktam, tasmāt prayojanamuktamiti dvirāvartanīyam | taccātrārthāt puruṣārthasiddhirevāvatiṣṭhate | samyagjñānasya tāṃ prati hetutvoktau ca sā prayojanamukteti kiṃ sākṣādvācakena padena kriyata iti bhāvaḥ | etāvataiva tāvadidaṃ samādhīyate | bahavaḥ punaratrāyāsyanti |

[9.3]

sarvā puruṣārthasiddhiryato hetutvāt tat sarvapuruṣārthasiddhi tathāvidhaṃ hetutvaṃ yatra prayojanaṃ tat tathā | tacca puruṣārthasiddhireveti | anayā vyutpattyā anena śabdena saivoktā |

[9.4]

kasya tādṛśamityapekṣāyāmidamuktam — prakaraṇābhidheyasya samyagjñānasyeti kecit prattipadyante | anye tvarśāditve prayojanamasyāstīti matvarthīyamataṃ vidhāya pradhānavannirdeśaṃ vivakṣitvā prayojanavattvamiti pratijānate | evaṃ cārthaṃ samarthayanti — yata eva puruṣārthasiddhiḥ samyagjñānasādhyā tata eva sā prayojanam | tasyāpi yadeva tāṃ prati hetutvaṃ tadeva prayojanavattvamiti |

[9.5]

eke tu yataḥ samyagjñāne sati puruṣārthasiddhihetutvaṃ vyavasthāpyate, tataḥ pramāṇaphalavad vyavasthāpyavyavasthāpanabhāvamāśrityedamuktaṃ tato na kiñcidavadyamiti manyante |

[9.6]

apare tu caśabdaṃ bhinnakramaṃ kṛtvā puruṣārthasiddhihetutvamuktam, prayojanaṃ coktamiti yojayanti |

[9.7]

itare tu puruṣārthasiddhihetuśabdena kāraṇe kāryamupacarya puruṣārthasiddhimevābhidadhati | ananyopāyasādhyatādarśanārthaṃ copacārakaraṇaṃ samādadhate |

[9.8]

kecittu nibandhakṛtaḥ kathañcidapīdaṃ samarthayitumanīśānāḥ sahitaśabdapātāt pramādapāṭha eveti varṇayanti |

[9.9]

atra sārāsāraṃ santa eva vivecayiṣyanti |

[9.10]

syādetat | yathā pravṛttyaṅgatayā abhidheyaprayojanamucyate, tadvat sambandhādikamapi kiṃ nocyata ityāha — asmiṃśceti | co yasmādarthe | kathaṃ punaranyasyoktāvanyaduktaṃ bhavatītyāha — tathā hi iti | nipātasamudāyaścāyaṃ yasmādityasyārthe sarvatra varttate |

[10.1]

puruṣārtho heyopādeyahānopādānalakṣaṇa upayogo vyāpāraḥ | so'syāstīti tathā |

[10.2]

evaṃ sati kiṃ siddhamityāha — tasmād iti | tacchabdenānantarokto vākyārthaḥ pratyavamraṣṭavyaḥ |

[10.3]

abhidheyabhāgo'ṅga ekadeśaḥ | sambandhādibhāgāpekṣayā |

[10.4]

sambandhādītyādigrahaṇenābhidheyaprayojanayoḥ saṃgrahaḥ | uktānīti uktānīva uktāni prakāśitāni | na tu tatrā'bhidhā'sya sambhavinī |

[10.5]

athābhidheyaprayojanaṃ yathā vākyena sākṣāducyate, tathā sambandhādīnyapi kinnocyanta ityāha — na tviti | turavadhārayati viśinaṣṭi vā |

[10.6]

ayamāśayaḥ — yadi sarvepadārthāḥ prādhānyamaśnuvīran, vākyameva tadā viśīryetānyonyā'vyapekṣābhāvenaikārthāpratyāyanāt | tato vākyamekārthamabhidheyatayā upādātuṃ kalpyate nānekam |

[10.7]

yadi sākṣānna samartham, kathaṃ nāsamartham ? athāsamarthameva | na sākṣāt samarthamiti tarhi na vācyamiti | āha — ekaṃ tu — iti | turatrāpivad grāhyaḥ | sākṣādvācyatvena ekaṃ vyavacchinatti | darśayati prakāśayati, tatra vākyasyābhidhāvyāpārāsaṃbhavāt | ata evoktānīvoktānīti tathā'smābhirvyākhyātam, anyathā tadanena virudhyeta |

[10.8]

nanu yadi nāmābhidheyādikaṃ vākyasya prakāśyam, nābhidheyam tathāpi padārthena tenāvaśyaṃ bhāvyam | tathā ca kasya kiṃ vācakaṃ padamityāśaṅ kyāha — tatra ityādi — teṣu abhidheyādiṣu | taditi dvitīyāntametat | yato vyutpādyata ityatra lakāraḥ prayojyakarmaṇi vihito na prayojyakriyākarmaṇīti | vākye'pi loke padyate gamyate'nenā'rtha iti vyutpattyā padaprayogo dṛśyate | tato vyutpādyata iti prayojanapadamityāha | anyathā padavṛndamidaṃ na padam | yadvā vyutpādyata ityatreti draṣṭavyam |

[11.1]

nanūktam — "prayojanaṃ puruṣārthasiddhiḥ" | tat kiṃ punaścintyate | kathañca tadanyathocyata ityāha — prayojanaṃ cātra iti | co vaktavyāntarasamuccaye | tadayamarthaḥ — noktaṃ prayojanamiti cintyate kintu guṇabhūtārthaprayojakapadasya vyutpādyata ityasya prayojanam | tadvyutpattiḥ kriyata iti ṇicaḥ kiṃ prayojanamiti praśne tasya prayojanaṃ cintyata iti yāvat |

[11.2]

atra — iti guṇabhūtārthanirūpaṇe prakaraṇakaraṇameva vyāpāraḥ |

[11.3]

nanu kasmādiyamāśaṅkā — "vaktrā kimarthaṃ kriyate, śrotṛbhiśca kimartha śrūyate" iti | tau khalvevameva pravartteyātāmityāśaṅkyāha — tathā hi iti yasmāt |

[11.4]

atha kathamubhayorvyutpādanaṃ prayojanamucyate ? yadyato vyutpadyate tasya vyutpattiḥ prayojanam | yastu vyutpādayati tasya vyutpādanamiti | naitadasti | prayojakavyāpāravatī hi vyutpattiḥ prayojanamiṣṭetyubhayorvyutpādanameva prayojanam | kevalameko'nyathā pravarttate'nyaścānyathā | kathaṃ nāma madvyāpāravaśena śrotṛsantānavarttinī vyutpattirbhūyāditi ācāryaḥ pravarttate | ata eva svaprayojakavyāpārādhiṣṭhitā śrotṛsantānavarttinī vyutpattiḥ karttuḥ prayojanam | evamevāsau vyutpādako bhavati | śrotā tu kathaṃ nāmaitadācāryavyāpāravaśena matsaṃtānavartinī vyutpattirbhūyāditi pravartate |

[11.5]

ata evācāryavyāpārādhiṣṭhitā vyutpattiḥ śroturapi prayojanam | evamevāsau tadvyutpādyo bhavati | tato vyutpādanaṃ prayojakavyāpāravaśavarttinī vyutpattirdvayorapi prayojanamiti itiśabdaṃ hetupadaṃ kṛtvopasaṃharannāha — prakaraṇakaraṇaśravaṇayoḥ prayojanaṃ vyutpādanamiti |

[12.1]

nanu ca ṇici kṛte vyutpādanaṃ kathamubhayoḥ prayojanam, itthamiti praśnavisarjane syātām | tenaiva tāvatā darśitena kiṃ prayojanam ? samyagjñānavyutpattau kathañcinnimittamātrāt dadhibhojanāderācāryasyāsādhāraṇakāraṇatāpratipattiḥ prayojanam | ayamarthaḥ — asti prayojakavyāpārapradarśane samyagjñānavyutpattāvupayogitvamātreṇa svāsthyādinā sāmyamācāryasya darśitaṃ syāt | asti cāsya tadvyutpattāvupadeśalakṣaṇo'sādhāraṇo vyāpāraḥ | sa kathaṃ nāma pratīyeteti ṇicā nirdeśaḥ kṛta iti |

[12.2]

atha bhojanādestadvyutpattau sākṣādvyāpārā'sambhavād ācāryavyāpāraḥ pratipatsyata iti cet | naitat | evaṃ hi vyākhyātṛṇāmidaṃ pratipādanakauśalaṃ syānna kartturiti nyāyyo ṇicā nirdeśaḥ |

[12.3]

nanūktam — abhidhānasya prayojanaṃ na nirūpyata iti | tat kimidānīṃ tadeva vyājāntareṇa nirūpyate ? satyam | kevalaṃ vākyārthatvena na nirūpyata ityabhisandhinā "tanna nirūpyate" ityuktam | na tu padārthatvenāpīti kiṃ virodhaḥ ?

[12.4]

samyagjñānaṃ vyutpadyamānānām ityasādhurayaṃ śabdaḥ — "vyutpattyarthasya paderakarmatvād" iti bhāgavṛttikāraḥ | tannātiśliṣṭam jñānārthasya padeḥ sakarmakasya "vyutpannaḥ saṅketaḥ" ityādau bahuśaḥ prayogadarśanāt | yathā'vādi pramāṇavārttike vārttikakṛtā —

[12.5]

"mano vyutpannasaṃketamasti tena sa cenmataḥ" iti |

[12.6]

yadyabhidheyādayaḥ padārthāḥ, sambandhastarhi kasya padasyārtha ityāha — sambandhetyādi |

[12.7]

sāmarthyād iti nābhidhāvyāpāreṇa | evakāreṇa padasyāpyabhidhāmapohati | tuśabdaḥ kevalamityasyārthe |

[12.8]

kathaṃ sāmarthyādityāha — prekṣāvatā iti | upāyaḥ kāraṇam | upeyā samyagjñānavyutpattiḥ sādhyā | tayorbhāvaḥ | yadvaśenopāyopeyajñānābhidhāne bhavataḥ | evakāra upāyaśabdāt paro draṣṭavyaḥ | pratiyoginopāyāyogasyaiva śaṅkitatvāt | tadanyayogasya ca śaṅkiṣyamāṇatvāt | anarthāśaṅkopasthāpitānyayoganirāse tu karttavye sāmarthyagamyamavadhāraṇāntaraṃ kāryam | na tvidameva vācyam | nānya iti ca nānya evetyavaseyam |

[13.1]

evaṃrūpasya sambandho vyutpādyata iti prayojanābhidhānādeva darśitam | taduktam —

[13.2]

abhidheyādiprakāśanadvāreṇādivākyaṃ pravarttakamiti asahamāna āha — nanu ca iti | nipātasamudāyaścāyaṃ "codayāmi", abhimukho bhava ityasyārthasya dyotakaḥ | śravaṇānantaraṃ teṣāṃ pratīyamānatayā pramāṇābhāvāsiddheḥ śravaṇātprāg ityāha | ayaṃ pūrvapakṣavādino'bhiprāyaḥ — śravaṇāt prāk śabdāśrayeṇa pravarttamānamanumānamanyadvā śabdasyārthanāntarīyatāyāṃ pravarttayitumarhati | asambandhanibandhanāyāḥ parokṣārthapratipatteḥ prāmāṇyāyogāt | sā ca śabdasyāsambhavinī | ācāryasya cāptabhāvo durbodho yenāptopadeśatayā śabdo'rthatathātvaṃ pratyāyayediti | ārabhyata ityārambhaḥ prakaraṇam | tasya pradeśaḥ ekadeśaḥ | sāmarthyāt tadādiḥ |

[13.3]

saccodye satyam ityāha | yadi satyamidaṃ kimarthaṃ tarhi te kathyanta iti ? ukteṣu iti | turanuktapakṣāduktapakṣasya viśeṣaṃ darśayati | anenaitadāha — sādhakabādhakapramāṇābhāve yenarte byāhārāt pratiniyatādhikaraṇo yauktaḥ saṃśayo bhavitumarhatīti | api nyāyataḥ sambhāvanāṃ darśayati, atiśayaṃ vā | anyathā kiṃ sapramāṇakeṣvapi saṃśayo jāyate yenāpiśrutiḥ saṃgacchet |

[13.4]

nanu pravṛttiphalamādivākyaṃ, pravṛttiścennāsti kiṃ saṃśayenotpāditenāpītyāha — saṃśayācca iti | co yasmādarthe |

[13.5]

atha ye tāvanmadāḥ śraddhayā vā''cāryamupasannāste tadvacanādarthaṃ niścityaiva pravarttamānā na saṃśayātpravarttante | ye'pi tadviparītāḥ saṃśerate teṣāmapi na saṃśayātpravṛttiḥ | pravṛttau vā prekṣāvattvahānirityāśaṅkyāha — arthasaṃśayopīti | na kevalamarthaniścaya ityapiśabdenāha | śakyaniścaye hi niścayamantareṇa pravarttamānāḥ prekṣāvattāyā hīyeran | yatra tvarthasaṃśayenārthitayā pravarttamānāḥ, nopālambhamarhantīti bhāvaḥ | yadi ca yuktā dvitīyākārānupraveśena saṃśayānasya na kvacitpravṛttiḥ, tarhi na kasyacid vacanāt kvacit pravarttitavyamiti bhūyān vyavahāro vilupyeta |

[13.6]

nanu nivṛttiranarthaniścayanibandhanā | anarthaniścayaśca pramāṇāt | tacceha nāsti | nivṛttītarastu pravṛttivyātirekī prakāro nāsti | tato'thatnasiddhā pravṛttiḥ | tatkiṃ tadarthenādi vākyenetyāha — anarthetyādi | na kevalamanarthaniścayo'pītyapi śabdaḥ |

[14.1]

yadyavaśyaṃ vaktavyānyabhigheyādīni tarhi vyākhyātāra eva tāni vakṣyanti | tatkiṃ śāstrakṛto vyāhāreṇetyāha — śāstrakāreṇaiva na vyākhyātṛbhiḥ |

[14.2]

athocyate — pravṛttyaṅgatvācca vyācakṣate | abhidheyādyanabhidhāne tu pravṛtterevāsambhavātkathaṃ sambhavino vyākhyātāro yenāśaṅkya teṣāṃ vyāhāramayaṃ nirasyatīti | atrocyate | na sarvathā'bhidheyādiprakāśanaṃ kenacinna karttavyameveti codyaṃ pravṛttam, kintvādivākyaṃ tadarthaṃ na karttavyamityabhisandhinā | tatra ye tāvat sākṣādācāryopasannārateṣāṃ tadvacanādeva tatpratītau pravṛttijñānayoḥ sambhavāt sambhavi vyākhyātṛtvam | tebhyo'pi tadupasannānāmiti kimavadyam ?

[14.3]

nanu ca na śāstrakṛdvacanamapi prasahya pravarttayati, kiṃ tarhi prayojanādyabhidhānena pravṛttiviṣayopadarśanāt | tacca vyākhyātṛvacane'pi sambhavatīti kimucyate śāstrakāreṇaivetyata āha — vyākhyātṝṇāṃ hi iti | hiryasmādarthe | śāstrakāreṣvapīdaṃ samānamityāha — śāstrakṛtāmiti | tunā vyākhyātṛbhyaḥ śāstrakṛtāṃ vaidharmyamāha | viparītaṃ ca tadabhidheyādyabhidhānaṃ ceti vigrahaḥ | athavā viparītaṃ ca tadasatyatvādabhidheyañcābhidheyatayā prakāśanāt | tasyābhidhānamiti vigrahītavyam | utpaśyāma utprekṣāmahe | anenaitadāha — teṣāmapi tathābhidhāne kimasmākaṃ bādhakaṃ pramāṇam ? kevalameṣāṃ mahīyasā''śayena śāstraṃ praṇetumicchatāṃ parārthapravṛttānāṃ naitatsambhāvayāma iti |

[14.4]

prakaraṇasya prārambha ādau | etacca prayojanādyabhidhānaniyatasannidheryathābhūtārthacintāvidhānaviṣayasya kālasya nirdeśo na tu prakaraṇasya madhye'vasāne vā tat sambhavati saprayojanaṃ ceti |

[15.1]

athayadyevaṃvidhā pravṛttiḥ śāstrakṛtāṃ dṛśyate tvayā'pyasya kiṃ na sambhāvyata ityāha— nāpi iti | apiraprayojanāpekṣayā samaṃ pravṛttidarśanaṃ samuccinoti | tadevotpaśyāma iti sambadhyamānamiha paśyāma ityāsyārthe sambandhavyam | paśyāma iti vā'dhyāhāryam | anenaitadāha — tathāpi sambhāvayāmo yadi teṣāmīdṛśī paśyāmo na tvevamiti | ato hetosteṣvabhidheyādiṣu yadvā teṣu śāstrakāreṣu vaktṛṣu satsu tadukteṣvabhidheyādiṣviti prakaraṇātsaṃśayo'rthonmukha iti draṣṭavyam |

[15.2]

nanu satyapyarthasaṃśaye'rthitvābhāve pravṛttirnāsti | tannimittā tu sā saṃśayamātrādapi bhavati | tanmātrañca sādhakabādhakavirahādapyarthe siddham | tat kiṃ tadutpādārthena vākyenetyāha — anukteṣu — iti | turuktāvasthāyā anuktāvasthāṃ bhedavatīṃ darśayati |

[15.3]

nirgataṃ prayojanaṃ yasmānniṣkāntaṃ vā prayojanāt | kākadantā hyabhidheyāḥ | te ca na kvacit puruṣārtha upayujyante | saprayojanaṃ vābhidheyamaśakyānuṣṭhānaṃ sambhāvyeta | kiṃvadityāha— jvaretyādi | jvaraṃ haratīti jvaraharaḥ | takṣakākhyasya nāgarājasya cūḍā śikhā | tasyā ratnaṃ ratiṃ tanotīti viśiṣṭaṃ vastu | tenālaṅkaraṇam alaṅkāraḥ | jvaraharaścāsāvevaṃbhūtaśceti vigrahaḥ | sa upadiśyate yena granthena tadvat |

[15.4]

satorvā saprayojanaśakyānuṣṭhānatvayorasya prayojanamanabhimatamevāstikānāṃ sambhāvyeta | māturvivāhasya kramaḥ paripāṭirupadiśyate yena pārasīkaśāstreṇa tadvat | pārasīkaśāstreṇa hi mṛte pitari mātā prathamamagrajena putreṇa pariṇetavyā, tadanu tadanujenetyupadiśyate |

[15.5]

ato vā prakaraṇāllaghuralpagranthaḥ prayojanasya samyagjñānavyutpattilakṣaṇasya | anupāya eva animittameva |

[15.6]

catvāro'pi vāśabdāḥ pūrvapūrvāpekṣayā pakṣāntaramavadyotayanti | sambhāvanā ca sarvā varṇitā'narthonmukhā pratipattiḥ yuktyā dvitīyākārānupraveśācca saṃśayapadābhilāpyā pratyetavyā, sarvatrevākārāntarasya pratiyoginaḥ samudācārato'darśanāt | tathāvidhā'narthasambhāvanāyāśca bījamidamastyādivākye yadyasya prayojanādikaṃ bhaved bahubhiranyairivānenāpyādāvuktaṃ bhavet | na cānena kiñcidavādīti matiḥ |

[15.7]

kāmamamūranarthasambhāvanā bhavantu kā no hānirityāha — etāsviti | na kevalaṃ sarvā ityapiśabdenāha | prayojanādyanabhidhāna iva yadyabhidhāne'pi bhavanti tāstadā kimabhidheyādibhirabhihitairapītyāha — abhidheyādiṣu iti | turukteṣu ityasyānantaraṃ draṣṭavyaḥ, anuktapakṣācca viśeṣasya dyotakaḥ |

[15.8]

atha kathamanayorarthānarthasambhāvanayorvirodho yataḥ sambhāvanā saṃśaya ucyate | sa cobhayāṃ śāvalambana ityanyonyasyāmanyākāro'stīti kutaḥ sahānavasthānam | ucyate | ekasyāmanarthāṃkāra udrikto'nubhūyate, yuktestu dvitīyākārānupraveśaḥ | itasyāṃ tūdrikto'rbhākāro'nubhūyate yuktestvanarthākārānupraveśa ityubhayorapyanyonyavaiparītyenānubhavād kathamavirodhaḥ |

[16.1]

bhavatvevaṃ tathāpi kathamasyābhidhāne'narthāśaṅkā nirasteti cet | ucyate | puruṣārthasiddhirūpābhidheyaprayojanābhidhānenā''dimā'narthasambhāvanā nirastā | abhidheyatatprayojanayo rūpanirūpaṇena ca dvitīyatṛtīye niraste | antimā'pi sāmarthyagatisambandhapratipādanānnirastā | turīyāṃ tu paramavivekaśālina ācāryasya prakaraṇārambhasāmarthyānnirasyate | tathāhi na samāne'pyupāyāntare sambhavati mahato mahānayaṃ prekṣāpūrvakārī prakaraṇamīdṛśamārabhate, kimaṅga punarlaghūnīti |

[16.2]

atha syāt — samasamayasambhavī deśāntaravartī ca kaścidetadagrato laghūpāyāntaragranthaḥ syāt | tatkathaṃ tatpraṇītalaghūpāyāntaranirāsaḥ ? atrāpi tatprekṣāvattaiva mahatī nibandhanam | prekṣāpūrvakāritvādeva tathābhūtāttenāsminnāryāvarte'nyatra vā loke nedānīntanenaitadarthaṃ prakaraṇaṃ praṇītamiti bahudhā'nusarttavyam | anusṛtya dṛṣṭvā tallaghurupāya iti ca niścityedaṃ praṇetumucitaṃ nānyatheti | sarvatraiva prakaraṇe satyādivākye laghūpāyāntaranirāse gatiriyameva | nahi anyatrāpyabhidheyatatprayojanādiprakāśanamantareṇa laghūpāyāntaranirāsābhidhānamastīti kiṃ nānumanyate ?

[16.3]

yadyevamitarāsāmapyanarthasambhāvanānāmevamevāstu nirāsastatkimādivākyena ? naitat | nahi sūcīpraveśaityeva mūsalapraveśaḥ | tathāhi — asatyādivākye prekṣāpūrvakāriprayuktatvameva prakaraṇasya na śakyate kalpayituma, pratyutāprekṣāpūrvakāriprayuktatvameva śakyakalpanam | dṛśyante hi prekṣāpūrvakāriṇaḥ prakaraṇādau sarvatra prayojanādyabhidhāyakamādivākyaṃ praṇayantaḥ | na cānenādivākyaṃ tadarthamakāri | tasmānnāyaṃ prakaraṇakāraḥ prekṣāpūrvakārītisaṅkalpānnopādadīta |

[16.4]

nanu ca pravṛttyartho'yaṃ prayāsaḥ | sā cennāsti kiṃ tayotpannayāpītyāha tayā — iti | yadyarthasambhāvanā prakaraṇe puruṣasya pravarttayitrī tarhi kimabhidheyādyabhidhīyata ityāha — iti— iti | yasmādarthasambhāvanayā pravarttante itistasmādarthasambhāvanāṃ karttum | kimbhūtāṃ ? pravṛteraṅgaṃ nimittam | aṅgādiśabdānāmasati bahuvrīhau paraliṅgāgrahaṇātsvaliṅgena nirdeśaḥ | itirevamarthe sthitaṃ niścitam |

[17.1]

evamanena pravandhena samyagjñānetyādivākyasya samudāyārthaṃ vyākhyāyāvayavārthamidānīm avisaṃvādakam ityādinā vyācaṣṭe |

[17.2]

atrāyaṃ pūrvapakṣaḥ | kimidaṃ samyaktvaṃ jñānasyābhipretam ? yadyogātsamyagjñānamucyate | yadyevaṃ vastutattvagrahaṇaṃ samyaktvam, athāpi gṛhītavastuprāpaṇam ? ubhayathā'pi anumānamavastugrahaṇādasamyagjñānam | agṛhītaprāpaṇād vā samyagjñānatve jalajñānamapyupadarśitamarīcikāḥ prāpayatīti na kiñcitsamyagjñānaṃ na syāditi |

[17.3]

siddhāntavādyapyamīṣāṃ pakṣāṇāmanabhyupagamena nirāsaṃ manyamānaḥ — avisaṃvādakatvaṃ samyaktvaṃ vivakṣitamiti darśayati | avisaṃvādakaṃ saṃvādakamucyate | viśabdo hi saṃvādakapratiṣedhe varttate | tatpratiṣedhasya vidhirūpatvāt saṃvādaka evāvatiṣṭhata iti saṃvādakārtho'visaṃvādakaśabdaḥ | tadayamarthaḥ — avisaṃvādakaṃ pravṛttiviṣayavastuprāpakaṃ samyagjñānamiti |

[17.4]

syādetat — vṛddhavyavahāro hi śabdārthaniścayabhūmiḥ | tatra ca saṃvādakaśabdo nopadarśitārthaprāpake varttate | kiṃ tarhi ? satyavādini | na ca jñānasya tādrūpyamasti | tat kutastatra saṃvādakaśabda ityāha — loke ca — iti | co yasmādarthe apiśabdārthe vā | loke vyavaharttari jane | ayamāśayo yathā loke satyavādiśabdapravṛttinimittasyopadarśitārthaprāpaṇasya puruṣe sambhavātsaṃvādakaśabdaḥ pravarttate, tathā jñāne'pi tatsambhavāditi |

[17.5]

athocyate nopadarśitārthaprāpaṇanimittakaḥ puruṣe saṃvādakaśabdaḥ kintu pratijñātārthaprāpaṇanimittakaḥ | tat kathamiha nimittasambhava iti ? tadavadyam | tatrāpi pratijñayopadarśanasyopa lakṣaṇāt | tadeva tūpadarśanaṃ kvacid vacanena, kvacidadhyavasāyenā... ...pi kvacid vastupratibhāsapūrvakeṇa kvacidanyathā vṛtteneti viśeṣaḥ | saṃvādakaśabdapravṛttinimittaṃ tu sarvatra samānamiti |

[17.6]

prāpayan iti lakṣaṇahetvoriti hetau śaturvidhānāt prāpaṇādityarthaḥ | evamuttaratrāpyavaseyam |

[18.1]

nanūpadarśitārthaprāpakaṃ saṃvādakamiti bruvatā jñānasyaikasyopadarśakatvaprāpakatve pratijñāte | pravṛttimantareṇa prāpteranupapatterarthataḥ pravarttakatvamapi | na caikasyaite vyāpārāḥ sambhavanti | yato'nyat pradarśati yena jānīte, anyatpravarttayati yadanantaraṃ pravṛttimācarati, anyacca prāpayati yataḥ prāptyābhisambaddhyate puruṣa ityāśaṅkyāha — pradarśite ca — iti | co yasmādarthe |

[18.2]

pravarttakatvameva prāpakatvaṃ bruvato'yamabhiprāyaḥ — yadyapyarthaṃ sākṣātkṛtyānurūpaṃ niścayaṃ janayatpradarśakaṃ kiñcit, aparaṃ pradarśayad vā bāhyāyāḥ pravṛtteḥ kāraṇaṃ bhavatpravarttakam, itaratpravarttanadvāreṇa bāhyāyāḥ prāpternimittaṃ bhavat prāpakaṃ vyapadiśyate, tathāpi sa eva bāhyapravṛttikāraṇabhāvaḥ pravartayitṛtvādiprayojakavyāpārarūpo jñānasya puruṣapreraṇenārthajananena ca pravarttanaprāpaṇayorasambhavena pradarśanādanyo nopayujyata iti vastutaḥ sarvasyaiva jñānasya niścayānugatasyādhigamānnāparau pravarttanaprāpaṇavyāpārau | ata eva tatrādyameva jñānaṃ pramāṇaṃ vyavasthāpyate | tato vastutaḥ pradarśakatvādīnāmabhedaḥ, vyāvṛttinibandhanastu bhedo'styeva | ata evaite pradarśakapravarttakaprāpakaśabdāḥ kṛtakatvānityatvādivanna paryāyā iti |

[18.3]

syānmatam — kiṃ punaḥ prayojanaṃ yena prarvattanāt nā'paraḥ prāpaṇavyāpāro jñānasya, adhigamācca nānyatpravarttana prayatnena sādhyate ? yadyuttarajñānasya prāmāṇyaniṣedhārtham, tadā gṛhītagrāhitaiva tanniṣetsyatīti kiṃ tadarthena prayāseneti ? atrocyate | yadi pravarttayitṛtvaṃ prāpayitṛtvaṃ ca pradarśakatvātparamārthato'nyat syāt tadā gṛhītagrāhitaiva na śakyate pratipādayitumiti kena prāmāṇyaṃ niṣedhyeta ? tathā hi na tajjñānaṃ gṛhītaṃ gṛhṇāti, api tu gṛhīte pravarttayati | aparaṃ tu gṛhītaṃ prāpayati | tathākāriṇośca bhinnopayogatvātprāmāṇyaṃ kathamapākriyate ? yadā tu pravarttanānnāparaḥ prāpaṇavyāpāro jñānasya pradarśanācca nānyatpravarttanam, prathamenaiva ca pratyakṣānumānakṣaṇenārthakriyāsamartho vastusantānaḥ pravṛttiviṣayīkarttuṃ niścayāt śakyate, tadottareṣāṃ tatsantānabhāvināmabhinnayogakṣematayā prāmāṇyamapāsyata iti |

[18.4]

etena tadapi pratyuktaṃ yat kenacidabhyadhāyi dharmottare — "yadyupadarśakatvameva prāpakatvaṃ tarhi yaduktaṃ upadarśitamarthaṃ prāpayat saṃvādakamiti tasyāyamarthaḥ syāt — upadarśitamupadarśayaditi | na caitad yuktamarthabhedābhāvāt | tathā hi yadi paramārthato'rthābheda ucyate tadā na kiñcidavadyam | atha tadāpi naivaṃ vaktavyaḥ | atyalpamidamucyate | kṛtakatvamanityatvaṃ pratipādayatītyapi na vaktavyam, arthābhedādityapi kiṃ nocyate ? atha śabdapravṛttyapekṣayā'rthābheda ucyate tadā'sāvasiddho vyāvṛttibhedasya darśitatvāt | tenāyamarthaḥ — upadarśitaṃ sākṣātkṛtya janitānurūpaniścayamarthaṃ pravarttanadvāreṇa bāhyāyāḥ prāpteḥ sākṣād yogyatayā vā nimittatāṃ gacchat saṃvādakamiti | vāstavastu pravarttakaprāpakayoḥ prameyādhigatilakṣaṇātpradarśanavyāpārādanyo vyāpāro nāstīti na pravarttayitṛtvaṃ prāpayitṛtvaṃ ca prayojakavyāpāro'nayorbhinnaḥ" iti |

[19.1]

syānmatam — yadyadhigatirevottareṣāmapi phalaṃ syāt tadopayogāntarābhāvād bhavedaprāmāṇyaṃ yāvatā pravarttakasya pravṛttiḥ phalam, prāpakasya prāptiriti phalabhedaniṣpatterbhinno vyāpāra ityāha— ata eva — iti | yato nārthajananadvāreṇārthaprāpaṇaṃ jñānasya, yataśca na prasahya preraṇena pravarttanam, ata evāsmādeva kāraṇādarthasyādhigatiḥ paricchittiḥ phalam, na pravṛttyādi |

[19.2]

nanu tat pramāṇasya phalaṃ vyavasthāpyate, yasmin sati tadvyāpāraḥ parisamāpyate | na cādhigatāvapi pravṛttiprāptyorabhāve sa parisamāpyata ityāha — adhigate ca — iti | co yasmādarthe | yasmād yenārthaḥ samyagjñānena darśitastatra tenāpravarttito'pi puruṣaḥ pravṛttiyogyopadarśanāt, tadgatasya ca vyāpārāntarasyābhāvātpravarttita ityucyate | satyarthitve pravarttanameva | jñānena tāvatpravṛttiyogyaḥ kṛta iti yāvat |

[19.3]

astu puruṣastathā pravarttito'rthastu na prāpitaḥ, tathā ca vyāpārāntaramanyādhīnamastītyāhaprāpita iti | caḥ pūrvavat | artho'pyasāvaprāpto'pi śakyaprāptiko darśita iti prāpita ucyate | ata eva prāpaṇaśaktireva jñānasya prāmāṇyam | sā ca prāpyādarthādātmalābhanimitteti, yato yena pravarttate tadapi prāpaṇayogyameva | śaktiniścayastvarthakriyānirbhāsasya sarvasyānumānasya ca svata eva | pravarttakādhyakṣasya ca kasyacitsvata eva yadabhyāsena parito nirastavibhramāśaṅkam, yannidrādyanupaplutaṃ sad āsannadeśamanāśaṅkyavyañjakādhīnā'nyathābhivyavita ca vastu gṛhṇāti | tadrūpasaṃvedanādeva satyārthaṃ niścīyate | kasyacittu parato'rthakriyānirbhāsātmakāt svataḥ pramāṇādanyato vā yataḥ kutaścinnāntarīyakārthadarśanānmadhyakālavarttibhrāntiśaṅkāpanodena niścīyata iti | prāpitaścārthamiti kvacitpāṭhaḥ | sa tu yuktarūpaḥ pravṛttiyogyīkaraṇātpravarttitaḥ prāpyārthopadarśanātprāpito'rthamityekavākyatayopadarśanāt | evamuttaratrā'pyeṣa eva pāṭho'vadāta iti | tathā ca sati tasmiṃśca prakāre sati | samāptaḥ paryavasānaṃ gataḥ | tasmādadhigamasya phalatvaṃ yuktamiti bhāvaḥ | yato'dhigamādanyatphalaṃ nopapadyate, jāte ca tasmin samāpyate vyāpāraḥ, ato'smātkāraṇād anadhigato jñānāntareṇāparicchinno viṣayo'rtho yasya tat pramāṇaṃ bhavati |

[19.4]

nanu adhigataviṣayamudīcīnaṃ jñānaṃ tatrārthe kiñcidadhikamādadhānaṃ pramāṇaṃ bhaviṣyati | na hi viṣayabhedādeva pramāṇabhedo'pi tūpayogabhedādapītyāha — yenaiva — iti | hiryaramāt | pūrvād yogyatayā pravarttitaḥ prāpita iti coktaṃ tatraiva pūrvajñānādadhigate kimadhikamatiriktaṃ kāryaṃ karttavyam ? na kiñcit | ādyenaiva karttavyasya kṛtatvāditi bhāvaḥ | ato'smād hetoridhagataṣiyaṃ tadadhigantṛsajātīyaṃ vijātīyaṃ vā na pramāṇam | tena pramāṇasamplavo nāma nāstyeveti prakāśitam |

[20.1]

nanu ca prabandhenānena pravṛttiviṣayopadarśakaṃ samthagjñānamiti darśitam | vakṣyamāṇayā nītyā pratyakṣānumānanāmanī dve samyagjñāne | tatra yadi samānamanayoḥ pravṛttiviṣayopadarśanaṃ tadidaṃ pratyakṣaṃ satpramāṇam, idamanumānaṃ saditi bhedo na syāt | atastadanayorasamānaviṣayatvameva kathitavyam | evaṃ ca kasya kathaṃ taditi vaktavyamityāha — tatra iti | tayoḥ pratyakṣānumānayormadhye dṛṣṭatvena jñāto niścitaḥ | yadi jñāta ityeva kriyate tadā'numeyo'pi niścitaḥ san pratyakṣeṇa pravṛttiviṣayīkṛtaḥ prasajyeteti dṛṣṭatveneti kṛtam | atha yo dṛṣṭa iti kiṃ nocyate ? nocyate | kṣaṇikatvāderapi dṛṣṭatvena pratyakṣaviṣayatvādanumānāvatārābhāvaprasaṅgāditi |

[20.2]

nanu na pratyakṣasya niścayanād grahaṇamapi tu pratibhāsāt | tatkimucyate jñāto niścita ityāśaṅkyāha — yasmād iti | vikalpenānugamyate'nustriyate'dhyavasīyate paśyāmītyākāreṇa | tasmād dṛṣṭatvena jñāta ityucyate | vikalpeneti tatpṛṣṭhabhāvinā'nurūpeṇeti draṣṭavyam | ananurūpavikalpānugatavyāpārasya tatrāprāmāṇyāt kṣaṇikatva iva | evaṃ bruvataścāyamabhiprāyaḥ— sāṃvyavahārikasya pramāṇasyedaṃ lakṣaṇamucyate | tato vastuvṛttyā prakāśamānamapyanurūpa vikalpenāviṣayīkṛtaṃ sadapratibhāsamānaṃ nātiśete, vyavahārāyogyatvāt | evaṃ tadgrāhakamapi tathāvidhavikalpenānanugamyamānavyāpāraṃ vyavahārayitumaparyāptaṃ sat tṛṇasyāpi kubjīkaraṇe'samarthamagrāhakaṃ nātivarttate | tena yaduktaṃ pradarśakatvameva pravarttakatvādīti, yaccoktam — adhigatireva phalamiti tadanurūpaniścayānugatavyāpāramanurūpaniścayānugatāviti draṣṭavyam | evaṃ yatra yatrocyate pratyakṣaṃ vastūpadarśakaṃ vastugrāhakamityādinā śabdena tatra sarvatrānurūpaniścayānugatavyāpārameva boddhavyam |

[20.3]

athaivaṃ sati vikalpasyāpi prāmāṇyaṃ prasajyeteti cet | etatsvayameva dharmottareṇāśaṅkya nirākariṣyata iti nehocyate | yadi pratyakṣamevaṃ pravṛttiviṣayamupadarśayati anumānamapyevaṃ tadā kathaṃ bhedavyavastheti ? āha — anumānaṃ tu — iti | tuḥ pratyakṣādanumānasya vaidharmyamāha | pratyakṣaṃ na svayaṃ niścinvat pravṛttiviṣayaṃ darśayati kintu niścāyayat | anumānaṃ tu svayameva niścinvaditi |

[21.1]

kathamapratibhāsamānaṃ niścetumīṣṭe tadityāha — liṅgadarśanād iti | liṅgasya sādhyāvinābhūtasya dhūmāderdarśanāt | darśanaṃ ca svarūpagrahaṇapūrvakaṃ "sarvatredaṃ sādhyāvinābhūtamiti" jñānam, "sarvatra sādhyāvinābhūtamiti" smaraṇapuraḥsaraṃ vā kvacit svarūpagrahaṇamiha vivakṣitam |

[21.2]

nanu ca pratyakṣānumānajñānavadanyasyāpi jñānasya yathā pravṛttiviṣayapradarśanaṃ tathā kiṃ na pradarśyate ? athāprāmāṇyānnopadarśyate | kathaṃ punaraprāmāṇyamanyasya ? aniyatapravṛttiviṣayapradarśakatvāditi cet | tarhi pratyakṣānumānayorapi tathātvena prāmāṇyaṃ na syādityāgūrya jñānāntarāda bhedamanayordarśayannāha — tathā ca — iti | tasmiśca pratyakṣasya svavyāpārānusārivikalpopajananena niścayanāt, pravṛttiviṣayapradarśanaprakāre... ... ...manyadā liṅgadarśanātsvayaṃ niścayena pravṛtti— viṣayapradarśanaprakāre | pratyakṣaṃ jñānaṃ pratibhāsamānaṃ svarūpeṇa prakāśamānaṃ niyatamarthakriyākṣame bhāvarūpa eva vyavasthitaṃ darśayati | tena nānarthaṃ nāpyaniyataṃ darśayatītyākūtam | anumānaṃ ca niyatamarthaṃ darśayati | caḥ pratyakṣeṇa samamanumānaṃ niyatapradarśakatvena samuccinoti | liṅgasambaddham iti hetubhāvena viśeṣaṇam | tadayamarthaḥ — yasmālliṅgaṃ vijātīyavyāvṛtte'rthekriyākāriṇi tādātmyena tadutpattyā vā sambaddhamāyattaṃ tasmāt tatprabhavamapyanumānaṃ niyataṃ darśayati adhyavasyatīti | tenānumānamapi nānarthaṃ nāpyaniyataṃ bhāvātmanyabhāvātmani vā darśayatīti prakāśitam | iyāṃstu viśeṣo'numānaṃ sambandhagrahaṇakāladṛṣṭasādhāraṇaṃ rūpamāśrityodayamānaṃ svalakṣaṇamadhyavasyadapi na santānāntarāsādhāraṇamadhyavasyatīti pravṛttiviṣayāpekṣamapi sāmānyaviṣayameva | pratyakṣaṃ tu pravṛttiviṣayāpekṣamapyasādhāraṇaviṣayameva | santānāntarāsādhāraṇenaiva rūpeṇa viṣayasya niścāyanāditi |

[21.3]

idānīṃ yasyāyamāśayaḥ — "astu pratyakṣaṃ niyatārthadarśakam, arthasya sākṣātkaraṇāt; anumānaṃ tu parokṣārthasyāsākṣātkaraṇātkathaṃ niyataṃ darśayati ? tasmānna dvayorniyatārthapradarśakatvam, api tu ekasyaiva" iti | taṃ sāmastyaniṣedhavādinaṃ pratyupasaṃharannāha — ata iti | yasmād vastuprakāśāt pratyakṣaṃ niyataṃ darśayati | parokṣasyāntarā sākṣādanavabhāse'pi tatsambaddhatayā cānumānaṃ kāryasvabhāvajamekāntaniyataṃ bhāvam, anupalambhajamekāntaniyatamabhāvaṃ tathābhūtaṃ darśayati | ato'smād hetorete dve api tathārūpe | tato'nena sāmastyaniṣedhasya niṣedha upasaṃhṛtaḥ | anyathā vyākhyāyamāne tu yatastu niyatamarthaṃ pradarśayato'ta ete niyatārthopadarśake ityarthaḥ syāt | etacca parisphuṭasyaiva skuṭīkaraṇamanarthakamāpadyeteti |

[22.1]

bhavatāmete niyatārthopadarśake, pramāṇe tu kathamityāha — tena — iti | tena niyatārthapradarśakatvena | niyatārthapradarśakatvābhāvāt kilāprāmāṇyamanayoḥ śaṅikatam | satyapi tasmin kathaṃ tat syāditi bhāvaḥ | anayoḥ pravṛttiviṣayapradarśanaprakāropadarśane tadanyasya jñānasya ca tadapradarśane yad buddhisthamāsīt, tadidānīṃ nānyadityādinā'bhivyanakti | nānyad vijñānaṃ pramāṇamiti vacanavipariṇāmena sambandhaḥ |

[22.2]

yadyevaṃ jñānatvāviśeṣādamū api pramāṇe mā bhūtāmityāha — prāptum iti | ādarśayaditi hetau śaturvidhānāddhetupadametat | tenāyamarthaḥ — yataḥ prāptuṃ śakyamarthamādarśayati tena pratyakṣādikaṃ prāpakamiti | bhavatu prāpakam, pramāṇaṃ tu kasmādityāha — prāpakatvācca — iti | co'vadhāraṇe |

[22.3]

nanu ābhyāmanyenāpi darśito'rthaḥ śakyaprāpaṇa eva tatastadupadarśakamapi kiṃ na prāpakaṃ prāpakatvācca kiṃ na pramāṇamityāha — pramāṇābhyām iti | co yasmāt | atyantagrahaṇena saṃśayajñānaviṣayād viśeṣaṃ darśayati | tathāvidho'pi kiṃ na prāpyeta ityāha — sa ca iti | co yasmādarthe | niyatopadarśakatve'pyanarthopadarśakatvādaprāmāṇyamasya darśitam | yadi kaścidīdṛśastadanyajñānaviṣayo'nyādṛśo bhaviṣyati | tadupadarśakaṃ ca pramāṇaṃ bhaviṣyatītyata āha— kaścid iti | saṃśayārthaḥ saṃśayālambanaḥ "sthāṇurvā puruṣo vā"iti hi pratyayaḥ sthāṇumullikhya puruṣo vetyālambayaṃstadabhāvamullikhati | tataḥ sthāṇvabhāvāvyabhicāriṇaṃ puruṣaṃ puruṣābhāvāvyabhicāriṇaṃ ca sthāṇumavasyanna bhāve nāpyabhāve niyataṃ sthāṇaṃ puruṣaṃ vā darśayatīti bhāvābhāvayoraniyataṃ darśayati | yata evāyamekāntaniyataṃ darśayitumanīśāno dolāyate, tata eva saṃśaya ityupapadyata iti |

[22.4]

atha viparyayārtho'sattvānna prāpyatām, ayaṃ tu kasmānna prāpyata ityāha — na ca iti | co yasmādarthe |

[22.5]

nanu bhavatu saṃśayaviparyayayoraprāmāṇyaṃ kiṃ naśchinnam ? etadatiriktaṃ pratyakṣānumānābhyāmanyatpramāṇaṃ bhaviṣyatītyāśaṅkyāha — sarveṇa ca — ityādi | co yasmāt | sarvānta rgatatvādanumānasyāpi tathātvaṃ syādityāha — aliṅgena — iti | nāsya liṅgamutpādakatvena vidyata ityaliṅgam | yadyaliṅgena sarveṇa tatkaraṇīyaṃ tadā pratyakṣapṛṣṭhabhāvino'pi vikalpasya tadā''yātamityāha — niyāmakam iti | viṣayādhīno hi niyatārthaparigraho jñānasyetyartho niyāmakaḥ | tamadṛṣṭvā |

[23.1]

nanu kiṃ pratyakṣapṛṣṭhabhāvyapi niyāmakamarthaṃ dṛṣṭvā pravarttate, yena tādrūpyavirahādanyeṣāṃ vikalpānāṃ tathātvamāśaṅkyate | ucyate | pravarttenetyatrāntarbhūto ṇijartho draṣṭavyaḥ | tato'yamarthaḥniyāmakamadṛṣṭvā pravarttiteneti | tathā ca sati pratyakṣapṛṣṭhabhāvī vikalpo niyāmakaṃ dṛṣṭvaiva pratyakṣeṇa pratyayena pravarttyata iti tathātvena parihṛto bhavati | itare tvaliṅgavikalpā yena pravarttyante jāyante na tena sākṣānniyāmako dṛṣṭa iti teṣāṃ tathātvānuṣaṅgaḥ |

[23.2]

anye tu anumānanivṛttyarthamaliṅgeti yojayitvā kathaṃ punaravasāyātmakenāpyaliṅgena tenaivaṃ karaṇīyamityāśaṅkya niyāmakamadṛṣṭvetyasya tu hetubhāvena viśeṣaṇatvānniyāmakamadṛṣṭvā pravṛttatvādityarthaḥ, iti vyākhyāya tātparyārthamapi darśayanti | yadyapi śabdādijanmāno vikalpā nobhayapakṣasaṃsparśena dolāyante, tathāpi te niyāmakānāśrayeṇa pravarttamānā na yauktasaṃśayarūpatāmativarttanta iti | pūrvavyākhyāne'pyayamevāśayaḥ | sarvasya tasya samudācaratorviruddhayorākārayorabhāve'pi yuktyā dvitīyākārānupraveśātsaṃśayarūpatvena bhāvābhāvāniyatārthopadarśakatvamiti |

[23.3]

eke tu niyāmakaṃ vikalpayitavyaṃ vastunāntarīyakaṃ vastvadṛṣṭvā pravṛtteneti yojayanti | aliṅgeneti cāsyaivārthasya hetubhāvena viśeṣaṇamāhuḥ | ubhaye'pi tu pratyakṣapṛṣṭhabhāvivikalpenātiprasaṅgamanadhigatārthādhiganturvikalpasya prāmāṇyacintā'dhikāreṇa nirākurvate | tenāyamarthaḥ— sarveṇa tenānadhigatārthādhigantṛtayā'bhipretenaivamavaśyakaraṇīyamiti |

[23.4]

aniyatārthapradarśakamapi tatprāpakaṃ syādityāha — sa ca iti | co yasmādarthe | aśakya ityasyānantaraṃ sa avadhāraṇārtho draṣṭavyaḥ | so'niyato'rtho na prāptuṃ śakyo'śakyatvāditi bhāvaḥ |

[23.5]

nanu ca tādṛśaṃ sarvaṃ mā bhūtprāpakam, pramāṇaṃ tu kasmānna bhavatītyāśaṅkya pūrvoktamevopasaṃharati tasmād iti | yasmātprāpakatvādeva pramāṇaṃ tasmāt | arthasyāśakyaprāpaṇatve'tyantaviparītatvānitvāniyatatve hetū hetubhāvenānayorviśeṣaṇatvāt | co'prāptikārthasamuccaye | kaścidatyantaviparyastaḥ, kaścidaniyata ityāderyathākramamupasaṃhāraḥ — anyajjñānamiti nānyajjñānamityasya |

[24.1]

syādetat — śakyaprāptikārthopadarśakameva samyagjñānaṃnānyaditi nirnimittamidam | tathā cānyadapi kiṃ na parīkṣyata ityāha — arthakriyārthibhiḥ — iti | co yasmāt | arthasya dāhādeḥ, kriyāniṣpattiḥ | tāmarthayantāti tathā | etairarthakriyāyāṃ śaktasya vastunaḥ prāpteryannimittaṃ tanmṛgyate'nviṣyate | arthakriyārthitvādeva ca tadanveṣaṇameṣāmavaseyam | taiśca prekṣāvadbhiriti prakaraṇād draṣṭavyam | itarathārthakriyārthibhirapyaprekṣāvadbhirmithyājñānamapi nibhālyata iti tatparīkṣā'pyāpatet |

[24.2]

yadi nāma taistanmṛgyaṃ tathāpi taditaradapi jñānaṃ kiṃ na parīkṣyata ityāha yacca — iti | co'vadhāraṇe | vicāryate parīkṣyate | īdṛśaṃ tatsamyagjñānaṃ pravarttakaṃ yadanusaranti bhavanta iti vibhajya pratipādyate | ayamasyāśayaḥ — na vyasanitayā''cāryeṇa jñānaṃ vicāryate | kintarhi ? arthakriyārthijanānurodhena | te tathābhūtameva jñānaṃ mṛgayante nānyaditi tadeva vicāryata iti | tadeveti ca mukhyavṛttyabhiprāyeṇoktam na tu mithyājñānaṃ śāstre'smin na vicāryate eva | prasaṅgāttu tasyāpi kalpanāprabhṛtau vicārasambhavāditi |

[24.3]

nanu śakyaprāpaṇārthopadarśakameva samyagjñānaṃ kuto vyavasthāpyate nānyaditi praśne kimidamaprakṛtamucyata ityāha — tata iti | yato'rthakriyārthināṃ prekṣāvatāṃ nānyanmṛgayaṇīyam, tadanveṣaṇīyameva vicāraṇīyam, vyasanitayā vicārāsambhavāt | tato'rthakriyāsamarthasya vastunaḥ pradarśakaṃ samyagjñānaṃ nānyaditi arthāt |

[24.4]

astu samyagjñānamīdṛśameva | tatpunaranyadupadarśya anyat prāpayadapi kiṃ na samyagjñānaṃ sat pramāṇaṃ vyavahriyate ? tathā ca pītaśaṅkhādijñānamapi prāmāṇyānnāpaiti | āha — yacca iti | co'vadhāraṇe | anena pītaśaṅkhādijñānamapyaṃśe saṃvādāt pramāṇamiti yatkaiścidiṣṭiṃ tadapi samyagjñānavyavacchedyamiti darśayati |

[24.5]

nanu cānuktasamamidaṃ pītaśaṅkhādijñānenānupadarśitasyāpi śuklaśaṅkhasya, jalajñānenānupadarśitasyāpi marīcikānicayasya prāpaṇadarśanāt | naitadasti | yato na tajjñānapūrvikā sā prāptiḥ, tasyā'jñātavastuviṣayatvāt | na ca tena śuklaśaṅkhavastu marīcivastu vā jñātam | yathā tu jñānāntarādeva tathāvidhārthaprāptirna tatastathā anenaiva prāmāṇyaparīkṣāyāṃ nirloṭhitamiti nehocyate |

[25.1]

tadeva tena prāpaṇīyamiti kuta etadityāha — arthādhigameti | hiryasmāt | uktamiti pradarśanādīnāṃ vastuto'bhedaṃ pratipādya ata evārthādhigatireva pramāṇaphalamiti anena prakāśitatvāt, na tu sākṣādabhihitam | yadyanyadadhigamyānyat prāpayet, tadā pradarśanaprāpaṇayorbheda eva syāt, abhedaśca pratipādita iti bhāvaḥ |

[25.2]

kathaṃ punaradhigatireva phalamityanena tathātvamasyoktam ? yataḥ prāpakatvaṃ prāmāṇyam, phalaṃ ca tadavyatiriktamiti | athavā prāptuṃ śakyamarthamādarśayatprāpakamityanenaivamuktam | tathāhi tādṛśamarthamādarśayaditi paricchindadityarthaḥ | paricchedaśca prāpakatvānna bhidyata iti |

[25.3]

bhavatūpadarśitārthaprāpakatvameva samyagjñānam | yattu tadeva prāpya vastu śaṅkhādikaṃ pītarūpatayā pradarśayati tatkathamasamyagjñānamityāha — tatra iti | tatreti vākyopakṣepe caitat | pradarśitād rūpād bhinnākārādi sad vastvanyadityanyatvaṃ vidheyam | ākārādibhinnamapi na tato'nyat, tadevedamityadhyavasāyādityāha — viruddheti | hiryasmāt | yadi viruddhadharmādhyāsādanyatvam, na tarhi deśādibhedādityāha — deśeti | co yasmādarthe | bhavatvevaṃ tathāpyākārādibhinnagrāhijñānamākārāntarādiyogini vastuni kiṃ na pramāṇamityāha — tasmād iti | yasmātsamyagjñānena yadeva hi darśitaṃ tadeva prāpaṇīyam, ākārādibhinnaṃ ca tato'nyat tasmāt | kimiva kva na pramāṇamityāha — yatheti | bhinnadeśagrāhiṇaḥ kā vārtetyāha — deśāntareti | kiṃvanna pramāṇamityāha — yatheti | avapavarakaśabdena deśaviśeṣo layanodarādiśabdavācya ucyate | apavarakaśabdasyāpyetadarthasya bhāvāt | apavarakadeśastha iti pāṭhe'pi na doṣaḥ |

[25.4]

bhinnakālagrāhiṇaḥ kā vyavasthā ityāha — kālāntareti | upadarśanakālādanyena kālena vyāvahārikeṇa yuktaṃ sambaddhaṃ tadgrāhi bhinnakālavastugrāhīti yāvat | caḥ pūrvavat pūrveṇa sahedamaprāmāṇyena samuccinoti | tadudāharannāha — yatheti | ayamasyārthaḥ — adharātre nidrāṇasya madhyāhnakālapratibhāsamanubhavato vaṇijyāgatasutavastudarśanahṛṣitaromṇa eva jhaṭiti bodhe kākatālīyanyāyena ca satyapi putropalambhe tajjñānaṃ na pramāṇam | tatkhalu paramārthenārdharātrakālasambaddhaṃ madhyāhnakālākalitaṃ ca pratītamiti madhyāhnakālatvenāvabhāsanādeva ca madhyāhnakālaṃ tadvastūktam | ardharātraḥ kāla āgamanakālo yasya tasmin na pramāṇam | athavā yo'rdharātre supto'hno madhyamudgate savitari putramāgataṃ dṛṣṭavā prabhātāyāṃ rātrau sampanne madhyandine tasminneva ca deśe tameva sutaṃ prāgataṃ prabuddho'pi paśyati | tasya tajjñānaṃ saṃvādamātrabhāgapi na pramāṇam, yato'rdharātre madhyāhnam, tadānīmanāgatamapi putravastvāgatam, tenāvagatam | na cārdharātre deśakālaniyatasya putrasya, tasya ca kālasyāsti sadbhāvaḥ | tadā tvardharātraḥ paramārthataḥ pratibhāsakālo yasya madhyāhnakālayuktavastuna iti yojyam |

[26.1]

etena suptasya kenacit paṭhyamānaṃ granthaṃ śṛṇvato jñānamasatyārthaṃ vyākhyātamavaseyam | yasmāddeśakālabhinnātmānaṃ śrotāraṃ granthaṃ ca śrotavyaṃ paśyati nidropahataḥ | na ca taddeśakālasambaddhau staḥ | yaddeśakālau ca stastathā na gṛhṇātīti |

[26.2]

anayaiva ca diśā vājisvapno'pi vyākhyāto draṣṭavyaḥ | yatastatrāpi ghoṭakasvapne yatkāladarśanaviṣayā bhāvā dṛśyante na tathā santi, yatkālāśca santi tatkālā na dṛśyante | ardharātrādiṣu hi svapnadarśanam, sūryodayādisambaddhāśca te bhāvā dṛśyante | tasmātsvapne keṣāñcidanubhūtānāmatyantamabhāvādarthakriyāyā nāsti sattvam | kecittu arthakriyākāritayā abhimatāḥ satyasvapne viṣayā dṛṣṭakālabhedavyabhicāriṇo na santyeveti prakaraṇārthaḥ |

[26.3]

idamīdṛgviśiṣṭaṃ svapnajñānamudāharato dharmottarasyāyamāśayaḥ — evaṃvidhasya svapnajñānasya sadarthatvābhimānaḥ keṣāñcitsatyasvapnavādināmastīti tadabhimānaśamanāyedaṃ mayodāharaṇīkṛtam | na tvasmādanyasya svapnajñānasya kaścid viśeṣaḥ | sarvasyaiva svapnajñānasya nirālambanatayā mithyājñānatvāditi |

[26.4]

idānīṃ "paricchidyamānasya yatkālaṃ paricchedanaṃ tatkālameva prāpyamāṇasya prāpaṇamabhimatam" — evaṃ bruvata iti matvā'syārthasyānupapattiṃ codayati — nanu ca — iti | deśe niyatamākāre niyataṃ ca śakyaṃ prāpayitumityabhidadhāno'nayoravipratipattimāha | idaṃ tu na sambhāvyata ityāha — yatkālaṃ tu — iti | tunā'nantaroktābhyāṃ vidhābhyāṃ vaidharmyamāha | yaḥ kālosya paricchedanasya tad yathā bhavati tathā paricchinnam | sa kālo yasya prāpaṇasya tad yathā bhavati tathā na śakyaṃ prāpayitum | yasmin kāle paricchinnaṃ tasmin kāle na śakyate prāpayitumityarthaḥ | evaṃ ca bruvatā'nena kālāntaragrāhīti yaduktaṃ tadayuktamiti darśitam | sarvasyaiva jñānasya evaṃśīlatvāditi |

[26.5]

nocyata ityādinā siddhāntavādī codakasyānuktopālambhamāha | anenāpi na kiñci tkāraṇamuktam | tat kiṃ tvayaivaṃ nocyata iti pārśvasthaṃ pratyasyaivābhiprāyaṃ prakāśayati — anyo hi — iti | hīti yasmāt | yadyevaṃ nocyate tarhi kiṃ nāmocyata ityāha — kintu — iti | nipātānipātasamudāyo'yaṃ kevalamityasyārthe |

[27.1]

nanu asaṅgatamidaṃ vākyam | na hi yadeva paricchinnamityasti yenaivamucyeta | yatkālaṃ tu paricchinnaṃ tatkālamiti tu yuktaṃ vaktum, na tadeveti | satyametat | kevalaṃ bodhe yatnaḥ karaṇīyaḥ | yatkālamityanena hi tatkālamiti prāptam, tadeveti tacchabdena vastuviṣayo yacchabda ākṛṣyate | tato'yamarthaḥ — yatkālaṃ paricchinnaṃ yad vastu tatkālaṃ tadeva vastu prāpaṇīyamiti | aho gaḍupraveśe'kṣitārānirgamo jātaḥ | evaṃ khalu vākyaṃ syāt samarthitam, pūrvapakṣātpunarasyāviśeṣaḥ prāptaḥ | asti viśeṣo mahān, kevalaṃ bhavatā na samīcīnaṃ nirūpitaḥ | tathāhi pūrvapakṣāvasthāyāṃ yatkālaṃ tatkālaṃ iti cātra bahuvrīhiṇā paricchedanalakṣaṇā prāpaṇalakṣaṇā ca kriyā'bhidhīyate | idānīṃ punarvastuto nāyamarthaḥ | yad vastu yena kālena sambaddhaṃ paricchinnaṃ tadeva tena kālena sambaddhaṃ svarūpeṇa prāpaṇīyaṃ tadā'nyadā vā | paricchedasya yādṛśaḥ kālastasmin kāle yad vidyamānaṃ tadeva prāpaṇīyamiti yāvat | tataśca paricchedakālā'sato yad grāhakaṃ tanna pramāṇamityavatiṣṭhate | nocyate yasmin kāla ityādinā ca yadetaduktaṃ tad bāhyaprāpaṇābhiprāyeṇa draṣṭavyam | paramārthatastu jñānasya pradarśanādanyaḥ prāpaṇavyāpāro nāstīti yasminneva kāle paricchidyate'rthastasminneva kāle prāpyata iti | etaccānantaramevānenaiva vistareṇa pratipāditamiti svavacanavyāghāto'nyathā'sya syāditi |

[27.2]

nanvevamapi paricchedakālavarttinaḥ prāpaṇaṃ na sambhavatyeva | sarvasyaiva viṣayasya kṣaṇikatvāt | tathā copadarśitārthaprāpakatvaṃ nāma kasyacidapi jñānasya nāstītyasambhavitaiva samyagjñānatvalakṣaṇasya syādityāśaṅkyāha — abhedeti | abhedenaikarūpatvena tadevedamityākāreṇādhyavasāyāt | upādānopādeyakṛtakṣaṇaprabandhaḥ santānastadgatastadāśritaḥ |

[27.3]

ayamasya bhāvaḥ — sāṃvyavahārikasyeha pramāṇasya lakṣaṇamucyate | tena naikāntena vastusthitirapekṣyate | tatra yadyapi vastusthityā paricchinnaprāpyayornānātvaṃ tathāpi vyavaharttāro nirantarāparāparotpatteravidyāvaśācca hetuphalarūpaṃ kṣaṇapracayaṃ tadevedamityekatvenādhimuñcanti tataḥ paricchedakālabhāvinaḥ prāpaṇaṃ sambhavatyeva | itiḥ samyagjñānapadavyākhyānaparisamāptau |

[27.4]

tadanena prabandhena samyagjñānapadaṃ vyākhyāyādhunā pūrvaśabdaṃ vyācikhyāsustena sārdhamasya vigrahamāha — samyagjñānam iti |

[28.1]

nanu puruṣārthasiddhiḥ samyagjñānasya prayojanaṃ kāryatvena | tathā ca samyagjñānakāraṇiketi vaktumucitaṃ tatkimevamuktamityāha — kāryād iti | anena vyavasthāvācī sanneva pūrvaśabdaḥ kāraṇe varttata iti darśayati |

[28.2]

bhavaditi"lakṣaṇahetvoḥ kriyāyāḥ" iti hetau śaturvidhānāt hetupadametat | yadyevaṃ kāraṇaśabda eva kriyatāmityāha — kāraṇeti | ayaṃ bhāvaḥ — karotīti kāraṇamucyate, na tvakurvadrūpam | akurvati punaḥ kāraṇavyapadeśaḥ kāraṇakāraṇatvādīpacārikaḥ | na ca mukhye sambhavati amukhye pratyayo yujyate | tato yadeva jñānamavyavadhānena puruṣārthasiddhernibandhanaṃ tadeva kāraṇaśabdena pratīyeteti | yadi pūrvagrahaṇe'pyevaṃ pratyayastadā ko viśeṣa ityāha — pūrvaśabda iti | tuḥ kāraṇaśabdād viśeṣamasyāha | pūrvamātramiti sākṣātkāraṇamitaracca |

[28.3]

nanūbhayoḥ sambhave sākṣātkāraṇaparihāreṇetaragrahaṇāya pūrvaśabdaḥ śobhate | na caivamasti, sarvasyaiva puruṣārthasiddhiṃ prati sākṣātkāraṇatvādityāha — dvividhaṃ ca — iti | co yasmādarthe | kathaṃ dvaividhyamityāha — arthakriyeti | nirbhāsate'sminniti nirbhāsaḥ | arthakriyāyā nirbhāso yasmāt tat tathā | yataḥ sādhanajñānādanantaraṃ dāhādipratibhāsajñānamutpadyate tadevamucyate |

[28.4]

kecittu kṣaṇena kāryakāraṇavyavahārasyārvāgdarśanena karttumaśakyatvād dāhādipratibhāsameva jñānamevaṃ bruvate | arthakriyāyā nirbhāso'sminniti kṛtvā | aparam arthakriyāsamarthe ca pravarttakam | yat pravṛttisamadhigamyārthakriyāgocaraṃ tadevamuktam | co'rthakriyānirbhāsāpekṣayā samuccaye | anayoḥ kiṃ parīkṣyata ityāha tayoḥ — iti | pravarttakamapi sākṣātkāraṇaṃ tat ko'nyatra vidveṣo yenedameva vicāryate ? kiṃ vā pūrvaśabdenetyāha — tacca — iti | co yasmāt |

[28.5]

ayamāśayaḥ — yataḥ pravarttante tat sarvamarthaprāptervyavahitaṃ kāraṇam | ataśca sambhavatpratibandhaṃ tat pravṛttyaṅgatvātpūrvamātram, na tvanantaraṃ kāraṇamiti | pūrvamātrābhidhānena sāntaram | amumeva draḍhayannāha — na tu — iti | turviśeṣārthaḥ | kuta etadityāha — samyagjñāna iti | hiryasmāt | tasmin samyagjñāne prakaraṇāt sādhananirbhāse sati | smṛtibījopajananayogyajñānajñātasya dāhādeḥ smaraṇam | tato'bhilāṣaḥ — tatprāptīcchā | tataḥ pravṛttiḥ pravarttakajñānopadarśitamarthaṃ prāptukāmā vyāpārasahāyā buddhiḥ | tasyāśca prāptirupāditsitalābhaḥ | yasmāt smaraṇādinā vyavadhānaṃ tataḥ tasmāt na sākṣāt hetuḥ prāpterupāyaḥ puruṣārthasiddheriti prakaraṇāt |

[29.1]

yadi paramparayā'pi prāptihetuḥ parīkṣyate tarhi sākṣāt heturatitarāṃ parīkṣaṇīya ityāha— arthakriyānirbhāsamiti | tuḥ pravarttakādhyakṣādarthakriyānirbhāsaṃ bhedavad darśayati |

[29.2]

yadā prāptiheturiti pāṭhastadā arthakriyānirbhāsamityasyāntyavyākhyānapakṣe bhinnā santoṣādiprāptirlokādhyavasāyasiddhā yā tasyā hetuḥ | prāptipāṭhe tu tadvyākhyānānavadyatā | pūrvavyākhyāne tūpacārāt prāptihetuḥ prāptiśabdena vaktavyaḥ | karaṇasādhano vā prāptiśabdo draṣṭavyaḥ |

[29.3]

kasmāt tat na parīkṣyata ityāha — yatraiva hi — iti | hiryasmāt | sāśaṅkāḥ sasandehāḥ | āśaṅkāgrahaṇasyopalakṣaṇatvāt saviparyāsā ityapi draṣṭavyam |

[29.4]

evaṃ bruvataścāyamāśayaḥ — na vyasanametacchāstrakṛto yena jñānamaparīkṣamāṇaḥ svāsthyamalabhamānaḥ parīkṣate | kintarhi ? vyutpādyajanaprayojanoddeśenāyamasyārambhaḥ | saṃśayaviparyāsāpasāraṇaṃ ca vyutpādyajanaprayojanam | tato yatraiva te tathāpravṛttayastadeva parīkṣyata iti | arthakriyānirbhāse'pi te tathāvṛttaya ityāha — arthakriyeti | caśabdastuśabdasyārthe |

[29.5]

kuto na tathāvṛttayaḥ ? yena sākṣātkāraṇe'smin sati siddhaḥ puruṣārthaḥ, tenānantarameva phalasyānubhūyamānatvāt, tadaiva santoṣādigamanād vā | vyākhyānadvayepi arthakriyānirbhāsaśabdavācya dvaye sthite dvayametat śaṅkāyāḥ kāraṇam — anantaraphalādarśanam, adhyavasāyasiddhabhinnaprāptyabhāvo vā | tadabhāve tu kathaṃ śaṅkeranniti bhāvaḥ |

[29.6]

mā bhūvaṃstatra sāśaṅkāstat kiṃ siddhamityāha — ata iti |

[29.7]

yadi vyavahitaṃ pravarttakaṃ puruṣārthasiddherna kāraṇaṃ tarhi kathamuktam — kāryāt pūrvaṃ bhavat kāraṇaṃ pūrvamuktam iti ? asākṣāt kāraṇe cākāraṇe kāraṇaviśeṣaṇaṃ sākṣāditi nirarthakamityāśaṅkyāha — tasmād iti | yasmāt sākṣāt kāraṇamāśaṅkānāspadaṃ sadaparīkṣaṇīyaṃ tasmād yadasākṣātkāraṇamata eva ca parīkṣārhaṃ parīkṣāyogyaṃ pravarttakaṃ samyagjñānamādarśayitumādarśayiṣyāmi — iti kāraṇaśabdaṃ vihāya pūrvagrahaṇaṃ kṛtamācāryeṇetyarthāt |

[29.8]

etaduktaṃ bhavati — yo'yaṃ kāraṇaśabdo vyavahite kāraṇakāraṇe varttate nāyaṃ tatrābhidhāyakatvena varttate karotīti kāraṇamiti vyutpatteḥ | kintarhi ? tādarthyādupacārata iti |

[30.1]

syādetat — satyapi kāraṇagrahaṇe vicārārhameva samyagjñānaṃ pratipatsyate | yatastadvyutpādyata ityarthaḥ, sādhyatvāt | prātipadikārthastu kārakatvād guṇaḥ pradhānānuyāyī | tena pradhānānurodhāt tacchabdo varṇitayā nītyā mukhyasya kāraṇasya samyagjñānasya vyutpattikarmatā'nupapattestatparityāgena lakṣaṇayā tādarthyabhūtayā pratyāsattyā'rthakriyāsamarthapravarttaka eva pravarttiṣyate | yathā mañcāḥ krośantītyatra pradhānānurodhāt mañcaśabdaḥ krośanakriyākarttṛtvānupapattermukhyamarthaṃ tyaktvā lakṣaṇayā tātsthyabhūtayā pratyāsattyā puruṣeṣu varttata iti | satyametat | kevalamevaṃ sati vyākhyātṛṇāmidaṃ kauśalaṃ syānna śāstrakṛta iti sarvamanavadyam |

[30.2]

idānīṃ puruṣārthasiddhipadaṃ vivariṣuḥ puruṣaśabdena sārdhamarthaśabdasya vigraham, arthasya ca svarūpaṃ puruṣasyetyādinācaṣṭe | arthyata ityācakṣāṇo "artha yācñāyām" ityato ṇijantāt karmaṇyacaṃ darśayati | arthyata ityasyārthaṃ spaṣṭayati — kāmyata iṣyata ityanena yāvānevārtha uktastāvānevārthyata ityanenāpīti iti yāvadityasyārthaḥ |

[30.3]

ko'sāvartha ityāha — heya iti | vāśabdaścaśabdasyārthe | arthyamāna iṣyamāṇo'rthaḥ | na tarhi heyo'rtha ityāha — heya iti | hiryasmāt | heyo hātuṃ tyaktumiṣyate tasmādarthaḥ | ayamāśayaḥ — iṣyamāṇaḥ khalvarthaḥ | atra yadyapi svīkaraṇecchā nāsti tathāpi parihārecchā tāvadastīti | yadi hātumiṣyamāṇo'rthaḥ kathamupādeyo'rtha ityāha — upādeyo'pīṣyate kevalamupādātum | na kevalaṃ heya iṣyate ityapiśabdaḥ |

[30.4]

nanu ca na heyopādeyāvartho'pi tu anyopi | tataḥ so'pi kasmānna pradarśyata ityāha— na ceti | covadhāraṇe yasmādarthe vā |

[30.5]

nanūpekṣaṇīyo'pi rāśirasti | yatra na pravṛttiryataśca na nivṛttiḥ | tat kathamanubhavasiddhasyāpahnava ityāha — upekṣaṇīya iti | hiryasmāt |

[30.6]

atra kaścidāha — "yathā'sāvanupādeyastathā'hayopi | tatra yadyanupādeyatvāddheyastadā'heyatvādupādeyaḥ kiṃ na bhavati" iti | sādhūktaṃ tena bhadantena kevalaṃ heyaśabdārthavicāre mano na praṇihitam | tathāhi — hīyate, tyajyate, na svīkriyate iti heyaḥ | hānañcāsvīkaraṇam | na tu gṛhītvā parityāgaḥ | tena ahiviṣakaṇṭakādīnāmapi hānaṃ tatrā'pravṛttireva | sā copekṣaṇīye'pyasti | tathā ca yadi tasya svīkāro bhavet, tadā'heyatvaṃ siddhimadhyāsīta | na ca tat svīkriyata iti vyaktamayaṃ heturasiddhastasya | na tvasmākamasiddhaḥ | anupādeyatvasya asvīkarttavyatvasya siddhatvāt |

[31.1]

athānubhavasiddhasya tṛtīyarāśerupekṣaṇīyasyāsvīkaraṇamātrāddheyena sārdhamaikyapratipādanamayuktamiti cet | priyamuktaṃ priyeṇa | na hi vayamapi prasiddhayorheyopekṣaṇīyayorarthayorekasvabhāvatāmātiṣṭhāmahe | kintu kriyānimittena heyaśabdenaikābhidhānam tathā'svīkaraṇārthena hānaśabdenopekṣāyā abhidhānamiti kimavadyam ? etacca heyopādeyatvamarthasyaikapuruṣaikakālāpekṣayā pratyeyam |

[31.2]

adhunā siddhiśabdasyārthapadena vigrahaṃ bruvannarthamāha — tasya — iti |

[31.3]

nanu loke siddhirniṣpattirucyate, yathaudanasya siddhiriti | tatkathamevaṃ varṇyata ityāha hetunibandhaneti | hetuḥ kāraṇaṃ nibaddhyate'sminniti nibandhanaṃ pratibandhaviṣayaḥ | heturnibandhanamasyā iti vigṛhya hetupratibaddhetyartho vaktavyaḥ |

[31.4]

yadi janakanibandhanā siddhirīdṛśī tarhi jñānanibandhanā kīdṛśī bhaviṣyatītyāha — jñāneti | tuḥ pūrvasyāḥ siddherasyā bhedaṃ darśayati | evaṃ ca vyācakṣāṇa arthapadavyākhyāne "arthaḥ prayojanaṃ dāhādi", siddhipadavyākhyāne ca "tasya dāhāderniṣpattiḥ" iti yad vinītadevaśāntabhadrau vyācakṣātāṃ tad dvayamapyapāsyati | yataḥ svahetoreva vahnyāderdāhāderniṣpattirna tu jñānāt tasya tadakārakatvāditi |

[31.5]

nanu yadi siddhiranuṣṭhānaṃ tarhi hānamupādānaṃ ca kathaṃ siddhirityāha — heyasya ca — iti | co hetau, avadhāraṇe vā hānamityasmātparo draṣṭavyaḥ | dvitīyaścakāraḥ samuccayārthaḥ | kimevaṃ sati siddhamityāha — tata iti | yato jñānanibandhanā siddhirīdṛśī tatastasmātkāraṇāt |

[31.6]

puruṣārthasiddhiśabdānāṃ vigrahamarthaṃ ca vyākhyāya samprati sarvaśabdaṃ vyākhyātuṃ vigrahamāha— sarvā ca — iti | evaṃ ca vigṛhṇan yad vinītadevena vyākhyātaṃ "sarvaścāsau laukiko lokottaraścāsannadeśo dūradeśaśca puruṣārthaśceti, tathā tasya siddhiḥ" itiḥ tad dūṣayati | evaṃ hi vyākhyāyamāne sarvaśabdena puruṣārthasiddheraviśeṣaṇād mithyājñānāt kākatālīyārthasiddhiranivāritā syāt | na ca sā sambhavinī | yathā ca sā na sambhavati, tathā'nantarameva pratipādayiṣyate |

[32.1]

yo'pi śāntabhadraḥ"sarvaścāsau puruṣārthaśca, sarveṣāṃ vā puruṣāṇāmarthastasya siddhiḥ" iti vyācaṣṭe so'pyanayaiva dvārā nirākṛtaḥ |

[32.2]

nanu sarvaśabdasya prakārakārtsnyavṛtterapi darśanānna jñāyate kiṃvṛttiratrābhipreta ityāha— sarvaśabda iti | dravyasya niḥśeṣatāyāṃ vṛttaḥ pravṛtto vācakabhāvena | yathā "sarvotpattimatāmīśvaro nimittakāraṇam" ityatra | dravyaśabdena cedaṃ taditi vyapadeśayogyaṃ grahītavyam | na tu vaiśeṣikasiddhāntaprasiddhaṃ pṛthivyādi | taduktam —

[32.3]

puruṣārthasiddhirapīdaṃ taditi vyapadeśayogyā | tena sā'pi dravyam | tathāvṛtterasya grahaṇādanyavṛttitayā prasiddhasyāpi pratiṣedhaṃ kaṇṭhoktaṃ karoti | vṛtta iti varttate | yathā pūrve vyācakṣate "sarvarasabhoktā'yaṃ bhikṣākaḥ" iti | yathā'yaṃ sarvaśabdaḥ prakārakārtsnyavācī tadvadatrāpīti | prakārakārtsnyavṛtteragrahaṇe ko guṇa ityāha — tata iti | tataḥ prakārakārtsnyavṛttasyāgrahaṇat | tathāpi kathamayamartho bhavatīti cet | bhavati hi prakārakārtsnyavacane sarvaśabde satyayamarthaḥ — na so'sti puruṣārthasiddheḥ prakāraḥ phalalakṣaṇa upādānalakṣaṇo vā yo na samyagjñānanibandhana iti | sati caivaṃ dviprakārā'pi siddhiḥ samyagjñānapūrviketyayamartho bhavati |

[32.4]

nanu cāsminnapyarthe prakāradvitayasya saṃgṛhītatvāt kimasaṃgṛhītaṃ nāma yenāyamartho yatnena mahatā hīyata iti? kathaṃ na hīyatāṃ kasyāścit tatprakārāntaḥpatitāyā hānavyakte... ... ... | na hi ṣaḍapi rasaprakārān bhuñjānaḥ kaścinmadhurāmlādirasavyaktīḥ sarvā eva bhuṅkte | na ca tathā'kurvan sarvarasabhoktā na bhavatīti |

[32.5]

yadyayaṃ nārthaḥ kastarhītyāha — api tu — iti | nipātasamudāyo'yaṃ kintvityasyārthe sarvatra varttate |

[32.6]

nanu kṛtsnaivāsau samyagjñānanibandhanetyucyamāne mithyājñānāt kākatālīyā'pyarthasiddhirnāstīti darśitaṃ syāt | na caitad yujyate | yato yadyapi mithyājñānānniyamavatī nāstyarthasiddhiḥ, tathāpi kādācitkī vidyata eva | yathā kaścit dahanoparivarttiṃ maśakavarttiṃ dhūmamavasāyāgnimanumāya yadi pravṛttyā'gnimāsādayati | ata eva ca mithyājñānasya kādācitkārtha siddhinibandhanatvāt, samyagjñānasya tu niyamenārthasiddhinibandhanahetutvātsamyagjñānameva yatnato vyutpādyate | na tvetāvatā mithyājñānānnāstyevārthasiddhiḥ | prakārakārtsnyavṛttagrahaṇe tu nāyaṃ doṣaḥ | evaṃ hi samyagjñānāsādhyaḥ paraprakāro nirākriyate | na tu tatprakārāntaḥpātinyāḥ kasyāścit siddhivyaktermithyājñānasādhyatvam | na ca hānopādānavyaktayaḥ pratyekaṃ prakāraśabdavācyāḥ prakārānantyaprasaṅgāt | tasmāt sarvaśabdaḥ prakārakārtsnyavṛttireva grahītavyaḥ — iti pūrveṣāṃ matamāśaṅkyāha — mithyeti | kākatālayoḥ saṃyoga ivākasmikī kākatālīyā | kuto nāstītyāha — tathā hīti | tata iti mithyājñānāt | tadapi prāpayatyevetyāha— pradarśitam iti | co yasmāt |

[33.1]

pradarśitaṃ prāpayadapi mithyājñānaṃ bhaviṣyati | tataḥ samyagjñānamevetyavadhāraṇamayuktamityāha — pradarśitam iti | co'vadhāraṇe aprāpayadityataḥ paro draṣṭavyaḥ | "lakṣaṇahetvoḥ" iti hetau śaturvidhānāt | pradarśitārthāprāpaṇādeva mithyājñāna mityarthaḥ | mithyājñānasya hīdameva tattvaṃ yat pradarśitāprāpakatvaṃ nāma | prāpake tu mithyājñānavyapadeśaḥ samāropitaḥ syāditi bhāvaḥ | mā bhūt prāpakam, tadarthasiddhestu nibandhanaṃ kiṃ na syādityāha— aprāpakamiti | co yasmādarthe |

[33.2]

tasmādityādinoktārthopasaṃhāraṃ karoti | yasmādupadarśitāprāpakameva mithyājñānaṃ tasmād yatkiñcinmithyājñānaṃ tataḥ sarvata eva nārthasiddhiḥ | yaḥ punarakasmād vahnerupari maśakavarttiṃ dhūmamavasāya vahnimavasyati, so'pyanumānakālātpūrvaṃ yāvanmaśakavarttyādibhyo vyāvṛttaṃ vahnikāryaṃ niyataṃ dhūmarūpaṃ nirūpya vivecitaṃ tadānīmanumānakāle nānusarati, tadanusaraṇe bhrāntyayogāt, tāvadanivarttiṃte saṃśayahetau, tiṣṭhatu tāvanmaśakavarttidarśanam, satyadhūmadarśane'pi sandigdhavahnikāryatvātkathaṃ niḥśaṅko nāma sacetanaḥ | tasmānniścitaniyatarūpādeva dhūmād vahniniścayaḥ | anyasmāttvekāṃśāvagraho'pyanivartitaśaṅkāhetuḥ saṃśaya eva | saṃśayaśca bhāvābhāvāniyatasyārthasyāśakyaprāpaṇasya darśako nārthasiddhernibandhanam | jñānāntarādeva tu sā prāptirityasyābhiprāyaḥ | evamanyatrāpi mithyājñāne yathā prāmāṇyaṃ na yujyate, yathā ca jñānāntarādeva sā prāptistathā dharmottareṇaiva viniścayaṭīkāyāṃ vipañcitamiti neha pratanyate |

[33.3]

kutaścidarthasiddhirapi syādityāha — yataśca — iti | co'nyasmād bhedavadrūpamupadarśayati | arthasiddhinibandhanaṃ mithyājñānamācāryasyāpi nābhimatamiti sāmarthyād darśayati | yadā''ha— ata eveti | yata eva mithyājñānādarthasiddhirnāsti, samyagjñānāccāstyeva | ato'smādeva hetoḥ | yatnagrahaṇamanuṣaṅgeṇa mithyājñānavyutpādanaṃ darśayati | mithyājñānasyāpi kasyacid vyutpādanādityuktaprāyam | ata evetyanena yadeva hetutvenāpekṣitaṃ tadeva yata ityādinā sukhapratipattyarthaṃ kaṇṭhoktaṃ karoti | ayamāśayaḥ — yadyācāryo mithyājñānādapyarthasiddhiṃ bhavitrīmabhipreyāt, tadā na samyagjñānameva prastāreṇa vyutpādayet | tadeva ca tathā vyutpāditavān | ato'vasīyate naiva tasyedamabhipretamiti |

[33.4]

nanu samyagjñānapūrvikaivetyavadhāraṇe sati mithyājñānādarthasiddhirnāstīti labhyate | na copāttamavadhāraṇam tatkathamayamartho labhyata ityāha — tata iti | yataḥ sarvaśabde dravyakārtsnyavṛttau sati sarvā kṛtsnā puruṣārthasiddhiḥ samyagjñānapūrvikā, na tu kācid vyaktirasti yā na tatpūrviketyayamartho labhyate, tataḥ kāraṇāt puruṣārthasiddhiḥ samyajñānanibandhanaiveti sāvadhāraṇaṃ vākyam | yatparimāṇamabhidheyaṃ brūyād vaktuṃ śaknoti, tāvatparimāṇamuktam sarvā samyajñānapūrviketyanena | varttatāmitiśabdastasmādityasyārthe | kva punaryat śabdo'sti yena vakṣyamāṇārthasaṅgatirityāha — yad iti | co vyaktametadityasminnarthe | śabdayoḥ sākṣādanyonyāpekṣābhāvāt yattadarthayoriti draṣṭavyam | abhisambandho vyapekṣā | evaṃ sati kīdṛśo'rtho vyavatiṣṭhata ityāha — tad iti |

[34.1]

nanu bahuvrīhau guṇībhūtaṃ samyagjñānaṃ tatkathaṃ tasyāpradhānasya pradhānapratyavamarśinā tacchabde parāmarśaḥ syādityāha — yadyapi ceti | yadyapi ceti nipātasamudāyo viśeṣābhidhānārthābhyupagame barttate | mahābhāṣye cāyaṃ prāyeṇa dṛśyate | samāsa iti samāsārtha ityarthaḥ | vyutpādayitavyatvātpradhānamityabhidadhato'yamāśayaḥ — dvedhā hi prādhānyaṃ śabdato'rthataśca | tatra śābdena nyāyenāsatyapi prādhānye samyagjñānasya vyutpādayitavyatayā buddhyantareṇopasthāpitasya svatantrasyā''rthena nyāyena prādhānyaṃ ko'pahastayediti tacchabdena tasya parāmarśo na viruddhyata ityevaṃ vyācakṣāṇo vinītadevavyākhyāṃ tiraskaroti | evaṃ hyasau vyācaṣṭe — "taditi napuṃsakaliṅgena nirdeśāt samyagjñānaṃ parāmṛśyata" iti | samyagjñānasyāprādhānyena parāmarśānupapattau talliṅgagrahaṇasyaivāyogāt kathamasiddhena sādhyatāmityāśayaḥ | tataḥ prādhānyāttasyaiva samyagjñānasya tacchabdena sambandhanaṃ sambandhaḥ svīkāra iti yāvat | tato'yamarthaḥ — tat samyagjñānaṃ karmabhūtaṃ vipratipattinirākaraṇena pratipādyate bodhyate śiṣyajana ityarthāt | ata eva taditi dvitīyāntametaditi sopapattikamāha |"samayaṃ smāryate paraḥ" iti yathā | vipratipattinirākaraṇena pratipādyata iti bruvatā lakṣaṇaṃ naṃ virudhyate | "prasiddhāni pramāṇāni" ityādi tadapahastitaṃ veditavyam |

[35.1]

nanu vārttikādinaiva samyagjñānasya vyutpādanāt kathamasya na vaiyarthyamiti cet saṃkṣiptarucīn prājñānadhikṛtyedaṃ prakaraṇaṃ praṇītamityadoṣaḥ |

[35.2]

atha kā'tra vipratipattiḥ yannirākaraṇenedaṃ pratipādyata ityāha — caturvidheti | co yasmāt | caturvidhā catuḥprakārā | atra samyagjñāne viruddhā pratipattirvipratipattiḥ | kiṃviṣayā setyāha — saṃkhyeti | anena viṣayabhedāccāturvidhyaṃ vipratipatterdarśitam | tathāhi saṃkhyāvipratipattistāvat pratyakṣamevaikaṃ pramāṇamiti lokāyatikānām | pratyakṣānumānāptavacanāni trīṇyeva pramāṇānīti sāṃkhyānām | ārṣasya jñānasya pratibhāparanāmnaḥ kadācidiha laukikānāmutpadyamānasya pratyakṣānumānayorekatrāpyantarbhāvāpradarśanātpratyakṣānuṃmānārṣāṇyeveti cirantanavaiśeṣikāṇām | pratyakṣānumānopamānaśabdā eveti naiyāyikānām | pratyakṣānumānopamānaśabdārthāpattaya eveti prābhākarāṇāmiti | pratyakṣānumānopamānaśabdārthāpattyabhāvā eveti kaumārilānām |

[35.3]

lakṣaṇavipratipattirapi — savikalpakameva pratyakṣamiti vaiyākaraṇabārhaspatyādīnām | savikalpakaṃ nirvikalpakaṃ ceti naiyāyikamīmāṃsakādīnām | pītaśaṅkhādijñānaṃ bhrāntamapi pratyakṣamityaṃśasaṃvādavādinām | ekalakṣaṇahetujamanumānamityahrīkāṇām | ṣaḍlakṣaṇahetujamiti pūrvayaugānām | pañcalakṣaṇahetujaṃ caturlakṣaṇahetujaṃ veti naiyāyikānām |

[35.4]

viṣayavipratipattirapi — sāmānyaviṣaye pratyakṣānumāne iti naiyāyikamīmāṃsakādīnām |

[35.5]

phalavipratipattirapi — sarveṣāṃ pramāṇavyatiriktameva pramārūpaṃ phalamiti |

[35.6]

tatra tāsu madhye saṃtkhyātvajātyā nirdhāryate | tato nirdhāraṇe yuktaṃ dvau vidhau prakārāvasyeti vigṛhṇan vidhaśabdo'pyasti prakāravācīti darśayati | tathā hi prakīrṇavṛttikṛddharmapālenāpi vidhaśabdaḥ prakāravācī pradarśitaḥ | na punarasyāyamabhiprāyaḥ — vidhaśabdo jātivācitvātprakāravācī na bhavatīti | anekārthatvāttasya prakāravācino'pi prayogasya "catasṛṣu caivaṃvidhāsu tattvaṃ parisamāpyate" ityādāvanena prāyaśo dṛṣṭatvāt |

{nb.1.2_nb.1.3}

[36.1]

nanu kathaṃ nāma pramāṇādeva pravartteya nāpramāṇāditi pravarttitumanāḥ pramāṇasya lakṣaṇameva jijñāsate na saṅkhyām | tato lakṣaṇameva vyutpādyaṃ na saṅkhyā | tacca lakṣaṇaṃ yadyekasyaivāsti tadekameva pramāṇam | atha bahūnāṃ tadā pramāṇabāhulyamanivāryameva | atha tallakṣaṇaṃ naikasyaivāsti, nāpi bahūnām | tarhi lakṣaṇavyutpattau sāmarthyātsaṃkhyāvipratipattirnirākṛtā bhavatīti kiṃ pṛthak saṃkhyāvipratipattinirākaraṇenetyāha — saṃkhyeti | co yasmādarthe | dvāramupāyaḥ |

[36.2]

kenākāreṇa darśito bhavatītyāha — dve iti | itinā vyaktibhedasya svarūpamāha | vyaktibhedenaiva darśitena kiṃ prayojanamityāha — vyaktibhede ceti | co yasmādarthe | yadyadarśite'pi vyaktibhede lakṣaṇākhyānaṃ śakyaṃ tathāpi kiṃ darśitenetyanvayamātrādapratipattervyatirekamapi darśayitumāha— apradarśita iti | tuḥ pradarśanapakṣādapradarśanapakṣasya bhedamāha | sakalavyaktyanuyāyīti bruvato'yaṃ bhāvaḥ — vyaktibhedānupadarśane prativyaktiniyatasya lakṣaṇasyākhyātumaśakyatvāt | lakṣaṇamucyamānaṃ sakalavyaktyanuyāyi tadekaṃ vaktavyam | na ca tad vaktuṃ śakyamasambhavādeveti |

[36.3]

nanu kimucyate sakalavyaktyanuyāyi vaktumaśakyamiti yāvatā'visaṃvādijñānaṃ pramāṇamityasti lakṣaṇamekaṃ suvacamapīti | satyam | kevalaṃ jñānānāṃ yatprātisvikaṃ rūpaṃ pravṛttikāmānāṃ pravṛttyupayogi, tadupalakṣaṇaṃ nāstītyabhiprāyādadoṣaḥ | yadvā vipratipattinirākaraṇapravaṇaṃ yatsādhāraṇaṃ lakṣaṇaṃ tannāsti | yaccāvisaṃvāditvaṃ lakṣaṇaṃ na tena vipratipattirnirākṛtā bhavati | anyatrāpi parairavisaṃvāditvasyeṣṭatvādityanenābhiprāyeṇoktam — na śakyamekaṃ vaktumitiviśeṣapratiṣedhasāmarthyāt śeṣavidhisiddhau ca tathābhūtasya sādhāraṇasya sambhavādeva sakalaśabdo'yamupayuktakārtsnye pravarttanīyaḥ | tenāyamarthaḥ — pradarśitavyaktibhedātmakacaturvidhapratyakṣānuyāyi kalpanā'poḍhābhrāntatvam, pradarśitavyaktibhedātmakadvividhānumānānuyāyi trirūpaliṅgajatvaṃ śakyaṃ vaktumiti | yadi nāmaivaṃ tataḥ kimityāha — tata iti | yato'pradarśite na śakyamekaṃ tathāvidhaṃ darśayituṃ tatastasmāt | lakṣaṇakathanāṅgamiti prativyaktiniyatalakṣaṇakathanāṅgamityavaseyam |

[37.1]

atha tathāvidhaṃ lakṣaṇamekaṃ vaktuṃ na śakyatāṃ nāma | kimataḥ ? kevalamadarśite'pi saṃkhyābhede lakṣaṇabhedo darśayituṃ śakyatām | tat kasmāttatkathanāṅgaṃ saṃkhyābhedakathanamityāśaṅkyānvayamukhenoktamarthaṃ draḍhayituṃ vyatirekamukheṇāha — lakṣaṇeti | lakṣaṇabhedasya prativyaktibhinnasya dṛṣṭasya | kadā darśayitumaśakyatvaṃ yata evaṃ bhavatītyākāṅkṣāyām — apradarśita iti paścād yojanīyam | turavadhārayati, pradarśitād vā bhinatti |

[37.2]

nanu ca na saṃkhyābheda eva vyaktibhedaḥ | tat kathaṃ vyaktibhedātmaka ityucyata iti cet | vastutaḥ saṃkhyeyādanyasyāḥ saṃkhyāyā vāstavyā abhāvena saṃkhyāsaṃkhyeyayorekatvavivakṣayā caivamucyate | pūrvaṃ tu kalpanānirmitātmanābhinnāmavalambya saṃkhyāpradarśanadvāreṇetyuktam | saṃkhyāsaṃkhyeyayorekatvavivakṣayaiva ca saṃkhyāvipratipattiṃ nirākarttumāhetyuktamavaseyam | paramārthatastu pratyakṣamanumānaṃ cetyukteḥ saṃkhyāsaṃkhyeyavipratipattireva nirākṛteti | athavā vyakti bhedastadātmā tathāvidhaḥ kalpanāśilpinirmito yasya saṃkhyābhedasya sa tathoktaḥ | paramārthato bhinne hi vastuni saṃkhyābhedaḥ kalpyata iti vāstavarūpānuvādamidamuktamiti kimavadyam ? sarveṇa cānenaitaduktam — pravṛttikāmānāmupayogitvāllakṣaṇameva vaktuṃ yuktaṃ tadetattvanyathā na śakyamākhyātumiti saṃkhyābhedapradarśanamiti |

[37.3]

nanvasatyapi dvividhamiti saṃkhyābhedapradarśane tat samyagjñānaṃ pratyakṣamanumānaṃ cetyukte'pi vyaktibhedo darśito bhavatyeva | sati caivaṃ lakṣaṇabhedākhyānamapi sukaramiti kṛtaṃ dvividhaśabdeneti cet | siddhe satīdaṃ vacanaṃ dvividhameveti niyamārthamiti brūmaḥ | itaratheha tāvadetāvadvyutpādyatayā prastutamanyatra punaranyadapyasti vyutpādyaṃ samyagjñānamityāśaṅkāhatya na nirākṛtā syāditi | yatpunaruktam — tarhi lakṣaṇavyutpattyaiva saṃkhyāvipratipattirnirākṛtā bhavatīti tadatyantamasaṅgatam | yato yadi viśeṣalakṣaṇamabhipretyedamucyate; tadā vyaktibhedānupadarśane prativyaktiniyataṃ tadevāśakyakathanamityuktam | na coktamiti tathā karttumīṣṭe | yatastadīdṛśaṃ pratyakṣamanumānaṃ cetyetatkarttuṃ śaknoti | na tvābhyāmanyanna samyagjñānamiti | atha sāmānyalakṣaṇam | tadapi tathāvidhaṃ sādhāraṇaṃ vaktumaśakyamiti kena tathā kriyatām ? na ca tenoktenāpi tādṛśī vipratipattirnirākriyata ityuktam | athāpi syāt — dvividhamityukte'pi katha mābhyāmanyasyāsamyagjñānatvādhigamaḥ? ucyate | ye tāvadācāryapramāṇakā vyutpitsavaste tadvacanamātreṇaiva vivakṣitamarthaṃ bodhyante | ye te yuktyanusāriṇastebhyo'pi prakaraṇāntareṣūpapattirudāhṛtā | prājñajanādhikāreṇa cāsya prakaraṇasya prārambhātsvayameva tairupapattirukteti na saṃkhyāvacanamanupādeyamiti | astu lakṣaṇanirdeśāṅgam, ādau tu kasmāducyata ityāha — lakṣaṇa iti | castulyopāyatvaṃ samuccinoti |

[37.4]

yathākathañcid dvaividhyasambhave pṛcchati — kiṃ punariti | kimiti sāmānyataḥ, punariti viśeṣataḥ | abhimatamāha — pratyakṣam iti | pratyakṣamityatra kaḥ samāsaḥ, kena ca sūtreṇetyāśaṅkya sukhapratipattyarthaṃ vipratipattinirākaraṇārthaṃ cāha pratigatam ityādi | akṣamindriyaṃ gatamāśritaṃ janyatayā, na tvādheyabhāvena | evaṃ ca vigṛhṇan akṣamakṣaṃ prati varttata iti vyutpattiprakāreṇāvyayībhāvaṃ nirasyati | samāsa ekārthībhāvaḥ | sa cāyaṃ samāsastatpuruṣasaṃjñako jñātavyaḥ | kena sūtreṇāyamityāha — atyādaya iti | āhopuruṣikayā'yaṃ prakārastvayā darśito na tvasya kaścid guṇo'stītyāha — sarvaliṅga iti | avyayībhāvapakṣe pratyakṣo vṛkṣaḥ pratyakṣā mṛgāśceti na syāt | pratyakṣasyeti śrutiśca na syādityabhiprāyaḥ | kathaṃ punaḥ sarvaliṅgatā'syetyāha — abhidheyavaditi | abhidheyasyevābhidheyavat | abhidheyavalliṅgaṃ yasya tattathā tasmiṃśca satyayaṃ pratyakṣaśabdaḥ sarvaliṅgaḥ |

{nb.1.3_nb.1.4}

[38.1]

nanu ca "paravalliṅgaṃ dvandvatatpuruṣayoḥ" iti samastena pratyakṣaśabdena pratiśabdāpekṣayā parasthānasthitasyākṣaśabdasya liṅgaparigrahātkathamasyābhidheyavalliṅgatetyāha — prāpteti |

[38.2]

nanu kenāsya paravalliṅganiṣedhaḥ ? na tāvat prāptāpannālaṅgatisamāsena teṣāṃ svarūpagrahaṇāttatra | atra ca tadabhāvāt | gatisamāsāditi cet | tadapyasat, "upasargāḥ kriyāyoge" ityataḥ kriyāyoge varttamāne "gatiśca" ityanena kriyāyoga eva gatisaṃjñāvidhānāt | na cāyaṃ pratiśabdaḥ kriyāyogī | na ca gamanakriyāyogo'trāstīti vācyam | pratiśabdasyaiva tatrārthe varttamānatvāt nāyaṃ doṣaḥ, gatigrahaṇena tatra yeṣāṃ gatisaṃjñā dṛṣṭā teṣāṃ grahaṇāt | pratyādīnāṃ sā dṛṣṭeti teṣāmapi tathātvena saṅgraha iti |

[38.3]

yadyevaṃ samāsastarhi kathamācāryadignāgena"akṣamakṣaṃ prati varttata iti pratyakṣam" nyāyamukha ityuktam ? tadarthamātraṃ kathitamityadoṣaḥ |

[39.1]

atha pratigatamāśritamakṣamityasyāmapi vyutpattau mānasasvasaṃvedanayogipratyakṣāṇāṃ na syātpratyakṣaśabdavācyatetyāha — akṣāśritatvam iti | co yasmāt | prakṛtyādivibhāgena śabdasya niṣpattirvyutpattiḥ | pravṛttirarthābhidhānam śabdasyeti prakṛtasya pratyakṣaśabdasya | turavadhāraṇe | kiṃ tarhi pravṛttinimittamityāha — anena — iti | tunā vyutpattinimittādasya bhedaṃ darśayati | yattadornityamabhisambandhāt yadakṣāśritatvenārthasākṣātkāritvamarthāparokṣīkaraṇamupalakṣyate tadeva tu pratyakṣaśabdasya pravṛttinimittam | kathaṃ punaranyenāsambaddhenānyasyopalakṣaṇam ? mā bhūdatiprasaktirityāha — ekārthasamavetam iti hetubhāvena viśeṣaṇāt | yata ekārthasamavetaṃ tato lakṣyata ityarthaḥ | ekasminnarthe jñānalakṣaṇe'rthasākṣātkāritvamakṣāśritatvena samaṃ samavetam | yadyapi paramārthataḥ samavāyasamavāyinau na stastathāpi tadvyāvṛttinibandhanayostathābhūtavastvāśrayeṇa kalpitayorakṣāśritatvārthasākṣātkāritvayorekārthasamavāyasya ca kalpitasya sambhavādevamabhidhāne ko virodhaḥ ? paraprasiddhyā vā evamuktamiti kā kṣatiḥ ? evamapi kathaṃ pūrvadoṣātivṛttirityāha — tataśceti | sākṣātkāritvasya pravṛttinimittatvāt | caśabda eva tasmādidamucyata ityarthaṃ dyotayati |

[39.2]

akṣāśritatve pravṛttinimitte ko doṣa iti pārśvasthasyāśrutacodakavākyasya vacanamāśaṅkyāha — yadi — iti | tunā bhedavadetaddarśayati |

[39.3]

athābhidhīyate — yadarthasākṣātkaraṇamakṣāśritatvena samavetaṃ tadevānenopalakṣaṇīyamiti tadavasthomānasāderasaṅgraha iti | na | akṣajatvasyopalakṣaṇatvenāprādhānyādarthasākṣātkāritvamupalakṣyamāṇaṃ pradhānamupalakṣyaiva nivṛtteradoṣa eva | yathā kākebhyo dadhi rakṣyatāmityatra | anyathā'trāpi kākatvenaikārthasamavetasyopadhātakatvasyopalakṣaṇāt, śvādibhyo dadhirakṣā na syāt | atha yadevopadhātakatvaṃ kākeṣu samavetaṃ tadevānyatrāpi | taccopalakṣitamiti tadanyato'pi dadhirakṣocyate | arthasākṣātkāritve'pi samānamidamiti kathaṃ na mānasādeḥ pratyakṣaśabdābhilāpyatvamiti | kiṃ dṛṣṭamidaṃ yadanyatra vyutpādito'pi śabdo'nyatra tatpravṛttiviṣayīkarotītyāha — yatheti | sugamametat, kevalamapiravadhāraṇe gotvamityasmātparo draṣṭavyaḥ |

[39.4]

pratyakṣamūlatvādanumānasyādau pratyakṣamupāttaṃ pratyeyam | yatra hi nimittāntaraṃ darśayitu maśakyaṃ tatra kramapravṛttitvād vācaḥ, kramasya nyāyaprāptatvādityucyate, na tu satyapi nimittāntare yathoddeśameva vyākhyānaṃ yuktamiti |

[40.1]

pratyakṣapadaṃ vyākhyāyādhunā'numānapadaṃ vyācikhyāsuḥ mānaśabdasya tāvadarthamācaṣṭe mīyata iti | evaṃ vyutpāditenānena śabdena kiṃ pratipādyata iti ? karaṇeti | karaṇasyānumānalakṣaṇakriyāsiddhau sādhakatamasya sādhanena vācakena | sārūpyapyaṃlakṣaṇaṃ svabhāvo yasya tattathā | hetubhāvena caitad viśeṣaṇam |

[40.2]

yadyevaṃ kathaṃ tarhi kvacit "trirūpālliṅgād yadanumeye jñānaṃ tadanumānam" iti ? sārūpyopalakṣitaṃ jñānameva tathā'bhidhāsyata iti ko virodhaḥ ? evaṃ tāvanmānam | anumānaṃ tu kathamityāha — paścād iti | anena paścādarthavṛttenānuśabdasya mānaśabdena saha "gatiprādaya" ityanena tatpuruṣasamāsaṃ darśayati | na ca mānasya paścāditi vivakṣitam, yenānurathādivadavyayībhāvo bhavet | atra hi mānameva pakṣadharmagrahaṇādeḥ paścādbhāvi vivakṣitam | na mānasya paścādbhāvi kiñciditi | avyayībhāvapakṣe tu na kevalaṃ vivakṣitārthakṣatiḥ, kintvanu mānasyeti ṣaṣṭhī ca na śrūyeta | kasya paścādityāha — liṅgeti | "ṣaṣṭhyatasarthapratyayena" ityanena paścāt śabdayoge ṣaṣṭhīyam | kathametad dvayasya paścād bhāvyanumānamityāha — gṛhīta iti | tulyabalatvaṃ tulyasāmarthyam | prāmāṇyāsādanāyeti prakaraṇavaśāt | yathetyādinaitadeva samarthayate | anumānasya tvarthāvinābhāvitvaṃ pāramparyeṇa draṣṭavyam | na caivaṃ prāpaṇe prāmāṇyāvahe kaścid viśeṣaḥ | paricchinnamityadhyavasitam | evaṃ bruvataḥ pratyakṣamapyadhyavasitameva santānaṃ prāpayat pramāṇam | idamapi tatheti kathamasya na tathātvamiti bhāvaḥ | tulyabalapradarśane'pyayaṃ bhāvaḥ | pratyakṣasyāpi yadarthāvinābhāvitvaṃ tat tadutpattinimittakameva | taccānumānasyāpi samānamiti arthāvyabhicāreṇāpi nimittinā samānena bhāvyamiti |

{nb.1.4_nb.1.5}

[41.1]

anena "pratyakṣamekaṃ pramāṇam" iti bruvāṇaścārvākaḥ,"anumānādarthaniścayo durlabhaḥ | kaniṣṭhaṃ ca tatpramāṇam" ityācakṣāṇo mīmāṃsakaśca nirastaḥ | sarvatrāyam itirvākyārthaparisamāptau | yatra tvarthaviśeṣe varttate sa kathyata eva |

[41.2]

tatretyādi nirdhāraṇamityantaṃ sugamam | kevalamindriyajñānādipratyakṣānuyāyitvātpratyakṣatvākhyā jātiryā vyavahārasiddhā tayeti draṣṭavyam |

[41.3]

tatretyayamevaṃ vyavasthite satīti vākyopanyāse | evaṃ cānuvādavidhikrameṇa yadanyadanyena vyākhyātam "pratyakṣamiti saṃjñā kalpanāpoḍhatvādi saṃjñyeva | tena saṃjñāsaṃjñisambandhaḥ pratipādyate" iti tad vipratipattinirākaraṇe prastute'prastutam | tato'pavyākhyānamiti prakāśayati | yadapyapareṇa vyākhyātaṃ "pradeśāntaraprasiddhayoḥ kalpanāpoḍhatvābhrāntatvayoranuvādena pratyakṣatvaṃ vidhīyate" iti tadapi na caturasramiti pratipādayati | yataḥ prasiddhe lakṣyalakṣaṇabhāve lakṣaṇānuvādena lakṣyaṃ vidheyam, aprasiddhe tu lakṣaṇavākyena lakṣaṇameva vidheyam, na lakṣyamiti nyāya iti | anayośca pakṣayoryāvān samarthanadūṣaṇaprakārastāvānanenaiva viniścayaṭīkāyāṃ svayaṃ vivecita iti nehocyate | kathaṃ pratyakṣatvānuvādena kalpanāpoḍhatvādividhānamityāha — prasiddhamiti | anena pūrvaṃ prasiddhasya paścācchabdenābhidhānamanuvāda iti darśayati | tadevaṃ draṣṭavyamiti vidadhāno'jñātasya śabdena jñāpanaṃ vidhiriti darśayati |

[41.4]

na caitadityādītiśabdāntaṃ subodham |

[41.5]

indriyānvayavyatirekānuvidhāyigrahaṇaṃ mānasādyasādhāraṇatayā'nupanyāsārhamapi pratyakṣaśabdapravṛttinimittasyārthasākṣātkāritvasya yadupalakṣakaṃ tadupadarśanārthamupanyastamiti jñātavyam | paripāṭyā prasiddhatvapradarśanārthaṃ vā | tathā hi prathamaṃ yat tad indriyānvayavyatirekānuvidhāyitayā pratyakṣaṃ prasiddhamiti pratipādyate | tadanu yadīdamindriyāśritaṃ jñānaṃ bhavatāṃ pratyakṣaṃ prasiddhaṃ tatrāpi pratyakṣaśa bdapravṛttāvarthasākṣātkāritvameva nimittaṃ jānīte iti pratipādyate | tadanuvādeneti sugamam |

[41.6]

yat kalpanayā'poḍhaṃ rahitaṃ tat kalpanāyā apoḍhamapagataṃ bhavatītyarthābhedaṃ matvā kalpanāyā apoḍhamiti karttari niṣṭhāmāha | na tu kalpanāpoḍhamiti karttari niṣṭhaiva | evaṃ hi tayā rahitamityācāryavivaraṇavirodhaḥ syāt |

[42.1]

nanu kimekasmin jñāne jñānāntarasambhavo'sti yenāyaṃ pratiṣedhaḥ śobheta ? kalpanājñāne'pi ca kalpanāntaraṃ nāstīti tadapi kalpanāpoḍhaṃ prasajyeteti vacanāvakāśaṃ paśyan kalpanāsvabhāvene tyādinā'sya vivakṣitamarthaṃ sphuṭayati |

[42.2]

evañca bruvan kalpanā'poḍhamityatrācāryoye lakṣaṇavākye bhāvapradhāno'yaṃ kalpanāśabdaḥ, tena kalpanātvena rahitamityartha iti darśayati | dharmiṇā vā kalpanākhyena dharmasyābhilāpasaṃsargayogyapratibhāsattvākhyasya nirdeśaṃ darśayati | ubhayathā'pi "kalpanāsvabhāvarahitamityarthaḥ" ityasya sphuṭīkaraṇasya ghaṭanāt | kalpanā ca vakṣyamāṇalakṣaṇā grāhyā | evaṃ ca śabdārthaṃ sphuṭayatā'nena yad ācāryadignāgīyapratyakṣalakṣaṇadūṣaṇāvasare — "kalpanā nāmajātyādiyojanā | tena yannāmnā nābhidhīyate, jātyādinā ca na vyapadiśyate viṣayabhedānuvidhāyi yaj jñānaṃ tatpratyakṣam" ityarthaṃ parikalpya "atha pratyakṣaśabdena ko'rtho'bhidhīyate | yadi pratyakṣaṃ kathamavācyam ? atha na pratyakṣamavācakastarhi pratyakṣaśabdaḥ | pratyakṣatvasāmānyābhidhāne'pi yadi tadvyatireki; na pratyakṣamuktam | athāvyatireki | kathaṃ noktam ? kalpenāpoḍhaśabdenāpi yadi taducyate kathaṃ na vyāghātaḥ ? atha nocyate tasyoccāraṇavaiyarthyam ? pratyakṣaṃ kalpanā'poḍhamiti ca vyapadiśyate, na cābhidheyamiti ko'nyo bhadantād vaktumarhati" ityādi yadavādīdudadyotakarastatsarvaṃ kalpanāpoḍhaśabdārthā'parijñānavilasitaṃ tasya tapasvina iti sūcitam |

[42.3]

"ihāvisaṃvādakatvamabhrāntatvamabhipretam | tena dvicandrādijñānaṃ vyavacchinnam, yogācāramatamapi sagṛhītaṃ bhavatī"ti pūrvavyākhyānamavamanyamāno'bhrāntaśabdasyārthamāha — abhrāntam iti | abhrāntamarthakriyākṣame'viparyastaṃ yat taducyate | na tvavisaṃvādakamiha grahītavyamiti buddhisthaṃ paścād vyaktīkarttavyam | anartho'pi vastutayā'dhyavasīyata ityarthakriyākṣama iti viśeṣaṇam | tarhyarthakriyākṣama ityevāstu | na | arthakriyākṣamasyaiva vastutvajñāpanārthatvāt | kiṃ tadarthakriyākṣamam ? kimavayavi ? athānyadevetyāha — arthakriyeti | sanniveśaścaturasratvādiḥ pratibhāsadharmaḥ | sa upādhirviśeṣaṇaṃ yasya varṇasya vastuśabdavācyasya śuklādiparamāṇusaṃghātasya tathotpannasya sa tathā | sanniveśaviśiṣṭasyaiva varṇasyānvayavyatirekābhyāmarthakriyāyāmupayogadarśanādetadāha | sa evātmā svabhāvo yasyeti tattathā | etacca cākṣuṣajñānaviṣayābhiprāyeṇoktaṃ draṣṭavyam | anyathā bahvasamañjasaṃ syāditi | anena paramāṇupracayamātrasyaivārthakriyākāritvaṃ nāvayavinastasyāsattvāditi sūcitam | na bhrāmyati na viparyasyati — anyathāgrāhi na bhavati |

[42.4]

syādetat — paramāṇvartha eva bhavanmate bāhyaṃ vastu | sarvaṃ ca vijñānaṃ teṣu paramasūkṣmeṣu sthūlābhāsamājāyate | tatkathaṃ kiñcidabhrāntaṃ nāmeti ? atrocyate | ekasāmagrījanmanāṃ paramāṇūnāṃ bhinnadeśasvabhāvānāṃ taddhetvabhāvatacchāyālokaparamāṇusvabhāvenāntareṇa rahitatvānnirantaratvena pratibhāsa eva deśavitānāvabhāsātmā sthaulyaṃ nāparaṃ kiñcit | tatra tathābhūtaparamāṇusamudāyaniṣṭhaṃ nirvikalpakaṃ vijñānaṃ kathaṃ bhrāntaṃ syāt? yadyekaikaṃ paramāṇumanekadeśāvaṣṭambhena gṛhṇīyānna punaranekamanekadeśāvaṣṭambhena gṛhṇat | ito'pi viparyasyed yadi bhinnadeśān paramāṇūn ekadeśān gṛhṇīyāt | na caitadasti, aṇumātrakapiṇḍapratibhāsābhāvāt | ekadeśagrahaṇe hi piṇḍo bhāseta aṇumātrako na tu vitatadeśaḥ | na cānekagraho bhramaḥ | atasmiṃstaditi pratyayasya tādātmyāt | tadayamarthaḥ — ekajñānagrāhyāstathāvidhā bahavaḥ paramāṇavaḥ sthūla iti | eko'yaṃ sthūla iti tu tathābhūtapratibhāsāśrayeṇa vyavasthāpyamānatvāt pratibhāsadharma ityucyate | na vastudharmaḥ, pratyekamaparisamāpterityalamiha vistareṇa |

[43.1]

nanu caivamapyanyonyamasaṃsṛṣṭasvabhāvān paramāṇūn saṃsṛṣṭān gṛhṇadvijñānaṃ kathamivaviparyastaṃ nāmeti | atrāpyucyate | kimidamasaṃsṛṣṭatvamiṣṭaṃ bhavatā, yad viparyayagrahaṇād bhrāntaṃ jñānamupavarṇyate ? kiṃ nānārūpatvam, atha nānādeśatvam, uta rūpeṇaiva vijātīyena vyavahitatvam, āhosvidindriyāntaragrāhyeṇārthena vyavakīrṇatvam ? tatra yadi nānārūpatvamasaṃsṛṣṭatvamiṣṭaṃ tadā na kaścitsaṃsṛṣṭagraho nāma sambhavati yato'saṃsṛṣṭā eva paramāṇavaḥ sarvadā gṛhyante | vitatadeśasvabhāvānāmeva teṣāmavabhāsanāt | yadi hyekarūpā bhāserana, aṇumātrakaḥ piṇḍo bhāseta | na tu vitatadeśabhāsanaṃ syāt |

[43.2]

atha nānādeśatvamasaṃsṛṣṭatvamabhipretaṃ tadapi natarāmasaṃsṛṣṭagraho yato nānādeśā nīlā paramāṇavo nānādeśā eva ca gṛhyante | ekadeśatvabhāsane hi piṇḍo bhāsetāṇumātraka ityuktam |

[43.3]

atha rūpeṇaiva vijātīyena vyavahitatvamasaṃsṛṣṭatvaṃ vivakṣitam; tadā tu tadasambhavādeva na tadviparītagrahaḥ | yato rūpāntaravyavadhānarahitā eva nirantarā nīlāḥ paramāṇavaḥ, bhāsante ca tathābhūtā iti kathaṃ vibhramaḥ | madhyavarttino vijātīyasyālokādiparamāṇoranutpatterapratibhāsanācca | atha cchāyālokaparamāṇurutpadyamānaḥ kena pratibaddho yato notpadyate | na ca śakyaṃ vaktum — madhye paramāṇvornāsti paramāṇvantarasyāvakāśa iti | yato niravayavaḥ paramāṇuḥ sarvatra sāvakāśa iti | satyametat | kevalaṃ nāvakāśābhāvāt tadanutpattirapi tu hetvabhāvāt | kasmād heturna bhavati ? svahetvabhāvādityaparyanuyoga eva |

[43.4]

atha bhinnendriyagrāhyasparśādivyavakīrṇatvamasaṃsṛṣṭatvamabhimatam | tadā saṃsṛṣṭān paramāṇūn gṛhṇāti vijñānamiti indriyāntaragrāhyaśūnyān gṛhṇātītyuktaṃ bhavati | tathā ca na kiñcidaniṣṭam | tathāhi yadi nāmendriyāntaragrāhyasparśādirna gṛhyate tathāpi nīlarūpaṃ tāvat svadeśasvabhāvasthitaṃ gṛhyata eva | na ca bhinnendriyagrāhyaśūnyānāṃ svarūpaṃ gṛhyamāṇaṃ viparītaṃ gṛhītaṃ bhavati | deśakālākārāṇāmekasyāpyaviparyāsāt | na cāgraho bhrama iti | nanu ca paramāṇūnāmantarāṇyākāśātmakāni santi | na ca te sāntarāḥ pratibhāsante | tatkathamaviparyāsa iti | atha kimidamākāśaṃ nāma | yadi rūpāntarātmakaṃ tannāstītyuktam | athāpi sparśādyātmakaṃ tatrāpyuktam | atha sapratighadravyābhāvaḥ | evamapyavastvākāśam | tataścākāśamantaramityanyavastvantaraṃ na kiñcidantaramityuktaṃ syāt | tathā nirantarāḥ paramāṇava ityuktaṃ bhavati | tato nirantarāśca paramāṇavo nirantarā eva bhāsante | tat kimucyate'ntaramākāśam, na ca tatpratibhāsata iti ? yatkhalvatyantamasat śaśaviṣāṇaprakhyaṃ tatkathaṃ bhāseta ?

[44.1]

nanvākāśātmano'pyantarasyābhāve rūpasaṃsargaḥ paramāṇunāṃ prasajyeta | naiṣa doṣaḥ | nāsmābhirucyate rūpamekaṃ paramāṇūnāṃ deśo naika iti | api tu bhinnarūpadeśā utpannā madhyavarttivijātīyarūparahitāstathaiva bhāsanta iti tat kathaṃ rūpasaṃsargaprasaṅgaḥ ?

[44.2]

nanu ca rasādideśe nīlarūpaṃ pratibhāsate | tataścātaddeśaṃ taddeśatayā gṛhṇad vijñānaṃ kathamabhrāntaṃ nāmeti ? tatrāpyucyate | yadā deśaḥ pratibhāsate tadā tasmin deśe pratibhāsamāne yaḥ pratibhāsate'rthaḥ sa deśaviśiṣṭa ucyate | yadi ca rasādiścakṣurvijñāne pratibhāseta tadā taddeśavyāpini nīle gṛhyamāṇe syād bhrāntaṃ vijñānam | na ca tatra rasādiḥ pratibhāsate, indriyāntaragrāhyasyendriyāntarajñāne pratibhāsāyogāt | tat kutastaddeśanīlagrahaṇam ? nīlameva hi bhāsamānaṃ deśaḥ nāparo deśaḥ kaścidābhāsate | indriyāntaragrāhyāpratibhāse ca śuddharūpapratibhāsaḥ | śuddharūpapratibhāsa eva ca nirantarapratibhāsaḥ | tato nirantarā nīlāḥ paramāṇavo gṛhyante | tasmāt svadeśasthāyino nīlaparamāṇavaḥ svarūpeṇaiva gṛhyante | tato deśakālākārāṇāmekasyāpyaparityāgānnīlābhāsaṃ vijñānamabhrāntameva | sarvaṃ caitad grāhyatattvaṃ viniścaye dharmottareṇaiva vistareṇa nirūpitamiti neha pratanyate |

[44.3]

nanvevamabhrāntatve yogācāramatamasaṅgṛhītaṃ syāt | grāhyagrāhakākāratayā pravṛtteḥ sarvasyaivāsarvajñāvijñānasyālambane bhrāntatvāt | tatkathaṃ pūrvavyākhyānāvajñā na kriyata iti cet | ucyate | na yogācāranaye lakṣaṇamidam, kintu sautrāntikanaya eva | na ca sarvaṃ vijñānavāde yojayituṃ śakyam | "tasya viṣayaḥ svalakṣaṇam" ityāderaśakyayojanatvāt | tasmin kiṃ pratyakṣalakṣaṇamiti cet | kalpanāpoḍhatvameva | dvicandrādinirāsaḥ kathamiti cet samyagjñānaṃ sadevamityabhiprāyādadoṣaḥ | sautrāntikanaye'pi kiṃ naivaṃ ? tataścābhrāntagrahaṇamatiricyata iti cet | satyametat | kevalaṃ vipratipattinirāsārthaṃ varṇayiṣyata iti | "ihābhrāntapadaṃ taimirikādijñānavyavacchedārtham | kalpanā'poḍhagrahaṇaṃ tu anumānanirāsārthamiti" yatpūrvakairvyākhyātaṃ tad vyaktamevāpahastayannāha — etacca — iti | co'vadhāraṇe | vipratipattinirāsārthamityataḥ paro draṣṭavyaḥ | pūrveṣāmabhipretaṃ pratiṣedhati | na tviti bhedārthaḥ | nanu kimucyate na tvanumānanivṛttyarthamiti ? yāvataikaikenānumānanivarttanāditi cet | ucyate | lakṣaṇadvayamiti dvayorupādānaṃ vipratipattinirākaraṇārtham, ekaikenānumānavyavacchedasiddheriti samuditaphalametat | tato nānumānanivṛttyarthamiti nānumānanivṛttyarthameveti sāvadhāraṇaṃ niṣidhyate | yadi tu vipratipattinirācikīrṣayā kriyamāṇamanumānaṃ vyavacchinatti na tadarthameva dvayamiti |

[44.4]

nanu nedaṃ lakṣaṇadvayamanumānavyavacchedārthaṃ pūrvakairvyākhyātam | kintu kalpanā'poḍhagrahaṇameva | abhrāntagrahaṇaṃ tu dvicandrādijñānavyavacchedārtham | tat kathaṃ na tvanumānanivṛttyartham tathā yataḥ kalpanāpoḍhagrahaṇenaivānumānaṃ nivarttitam ityucyata iti cet | satyam | kevalaṃ yadyabhrāntagrahaṇaṃ vyavacchedārthameva tadānumānavyavacchedārthameva yujyate | na tu dvicandrādijñānanirāsārtham, tasya samyagjñānādhikārādeva vyavacchedasiddheḥ | tathā hi dvividhaṃ samyagjñānamiti prastutya lakṣaṇamidaṃ vidhīyamānaṃ tadadhikāreṇaiva vihitaṃ bhavati |

[45.1]

nanvevaṃ sati kalpanāpoḍhagrahaṇenaiva nivṛtterabhrāntagrahaṇamatiricyate | ayamaparasteṣāṃ doṣo'sti | na tu dvicandrādijñānanivṛttyarthamidaṃ yujyata iti dharmottarasyāśayaḥ | yadyetadarthamabhrāntagrahaṇaṃ na bhavati tarhi kimanenetyāha — tatra — iti |

[45.2]

nanu gacchadvṛkṣadarśanādeḥ kalpanāpoḍhasyāpi visaṃvādakatvena samyagjñānatvābhāvādeva vyavacchede siddhe kimetadarthenābhrāntapadenetyāha — tato hi — iti | vṛkṣamātramiti gamanenā'navacchinnam | iti hetau | astu samyagjñānam, pratyakṣasambhāvanā tvasya katham ? na hi yadeva samyagjñānaṃ tadeva pratyakṣamityāśaṅkya pūrvoktameva prasaṅgenāha — kalpanā — iti | caḥ saṃvādaka— tvāpekṣayā samuccayārthaḥ | itikaraṇenāśaṅkāyāḥ svarūpaṃ darśayati | āśaṅkā ceyamīdṛśī yauktī draṣṭavyā | yad vā co yasmādarthe | ... ... ...asatyabhrāntagrahaṇe syādiyamāśaṅkā | yadi satyapi syāttadā kimanenetyāha — tannivṛttyarthamiti śaṅkānivṛttyarthamātram | anena etad darśayati — yadyapi paramārthataḥ samyagjñānādhikārādevamādijñānaṃ vyavacchidyate | tathāpyaṃśasaṃvādavādināmāhatya vipratipattinirākaraṇārthaṃ karttavyamevābhrāntagrahaṇamiti |

[45.3]

syādetat — kimabhrāntagrahaṇenādhikaṃ kṛtam | yenaitad vipratipattinirākaraṇārthaṃ bhavatītyāśaṅkāyāṃ dūrasthitamapi gacchadvṛkṣadarśanādi mithyājñānamityuktaṃ bhavatīti yojanīyam | itinā ukterākāraṃ kathayati | uktaṃ prakāśitaṃ bhavatyabhrāntagrahaṇeneti prakaraṇāt | kuto mithyājñānaṃ taduktamityapekṣāyāṃ prathamamuktaṃ taditi yojanīyam | hiryasmāt tato'yamarthaḥ— yasmāt tad gacchadvṛkṣadarśanādi bhrāntatvāt na pratyakṣam, ato mithyājñānamityabhrāntagrahaṇenoktaṃ bhavati | bhavatu bhrāntatvādapratyakṣam, anumānarūpatve tvanivarttite kathamasya tathātvamityāśaṅkāyāṃ yojyam | co yasmānnānumānam | kathaṃ nānumānam ? trirūpaliṅgajavābhāvāt | yadyevamanyatpramāṇaṃ bhaviṣyati, tathāpi kathaṃ mithyājñānamityāśaṅkāyāṃ vācyam | co yasmānnābhyāṃ pramāṇāntaramasti | ataḥ pratyakṣatvādisvābhāvatvābhāvāt | yad vā'to'bhrāntagrahaṇādityarthaḥ |

[45.4]

nanvanumānādirūpanirākaraṇe yadyabhrāntagrahaṇasya vyāpāro bhavet, bhavedeva mithyājñānatvābhidhāne sāmarthyaṃ yāvatā yathā svayamupapattyaivānumānādibhāvo vyudastastat kathamabhrānta grahaṇena tanmithyājñānamityuktaṃ bhavatītyucyate | satyam | kintvanumānādirūpatānirākaraṇahetunā dattasāhāyakena satā'bhrāntagrahaṇena tanmithyājñānamityuktaṃ bhavatītyuktamiti boddhavyam |

[46.1]

nanu pratyakṣalakṣaṇaśūnyasyāpratyakṣataiva darśayitavyā, tatkimanumānādirūpatānirākaraṇamaprakṛtaṃ kṛtamiti cet | apratyakṣatvapradarśane prasaṅgena kṛtamiti kā kṣatiḥ ?

[46.2]

yadītyādi sugamam | kevalaṃ tata iti gacchadvṛkṣadarśanarūpānmithyājñānātparicchinno dṛṣṭaḥ | vṛkṣa iti vṛkṣatvena prathanāducyate na tvasau tathā'vabhāsamāno vṛkṣa eva | ekadeśaniyata i ti prāpyamāṇaparamārthavṛkṣābhiprāyeṇoktam | co hetau | tatastasmādanantaroktāt kāraṇāt | co'prāpyamāṇād bhedamasya darśayati | itiḥ hetau | tasmānmithyājñānāt |

[46.3]

nanu tato'pi pravṛttasyāsti cchāyādyarthakriyākārirūpasya pādapasya prāptistatkathamapahnūyata iti ? āha — jñānāntarād — iti | taddeśopasarpaṇajanmanaḥ sthitavṛkṣapratibhāsātmano jñānāntarāt | tatra mithyājñānamarthinaḥ pravṛttimātraheturna tu vṛkṣaprāpakamiti saṃkṣepārthaḥ | yadi mithyājñānatvapratipādanārthamabhrāntagrahaṇaṃ na tarhi vipratipattinirākaraṇārthamityāha — evam iti | evamityanenānantaroktasyopapattiprakārasyākāro darśitaḥ | tato'yamarthaḥ — evamanantaroktena yuktiprakāreṇa | etādṛśamapi pratyakṣamiti viruddhāyāḥ pratipatternirāsārthamabhrāntagrahaṇamiti | yadyevamabhrāntagrahaṇameva vipratipattinirākaraṇārtham | na tu kalpanāpoḍhagrahaṇam | uktaṃ ca dvayametat tannirāsārthamityāśaṅkyāha — tatheti | yathā'bhrāntapadaṃ tathedamityarthaḥ |

[46.4]

vipratipatinirākaraṇārthamiti pratyakṣapṛṣṭhabhāvino'pi vikalpasya vyāvahārikalokādhyavasāyenābhrāntasya yatpratyakṣatvaṃ kaiścidiṣṭam, tannirākaraṇārthamiti draṣṭavyam | tatrāsati kalpanāpoḍhagrahaṇe ghaṭo'yamityādijñānaṃ pratyakṣamabhrāntatvāt syāt | tato hi pravṛttena ghaṭādirarthaḥ prāpyata iti saṃvādakatvānsamyagjñānamabhrāntatvācca pratyakṣaṃ syādā dityā śaṅkā | tannivṛttyartham | kalpanātmakatvānna pratyakṣam, trirūpaliṅgajatvābhāvācca nānumānam | na ca pramāṇāntaramasti | ato ghaṭo'yamityādijñānamasamyagjñānaṃ bhavatīti pūrvavad vacanīyaṃ yojanīyaṃ ca |

[47.1]

nanu ca saṃvādino'sya kathamasamyagjñānatvam ? yadi nāma visaṃvādakatvalakṣaṇam asamyagjñānatvaṃ nāsti tathāpi gṛhītārthagrāhiṇo'syāpūrvādhigamābhāvāt karaṇārthābhāvarūpamasamyagjñānatvaṃ smaraṇāderiva kiṃ nānumanyate ? jātyādiviśiṣṭavastugrāhiṇo'syāpūrvārthādhigamo'stīti cet | idamanyatra vistareṇa nirastamityāstāṃ tāvadiheti | svapratibhāsa ityādergranthasya tu satyamarthaṃ viṣayavipratipattinirākaraṇavākyavivaraṇaṃ vivecayiṣyanto vivecayiṣyāmaḥ | samprati yad doṣadarśanātpūrveṣāṃ vyākhyānamavamanyānyathā'yamabhrāntārthaṃ vyācaṣṭe taṃ kaṇṭhoktaṃ karttuṃ teṣāmabhimatamabhrāntārthaṃ pūrvaṃ sāmarthyānniṣiddhamapi sākṣānniṣedhannāha — na tu — iti | turatiśaye | yata ityādi veditavyamityantaṃ subodham |

[47.2]

yadi jātyādiyojanātmikā kalpanā | sā jātyādyabhāvādeva na sambhavati | atha grāhyagrāhakabhāvena pravarttamānaṃ jñānaṃ kalpanā tadā sarvamasarvajñajñānaṃ tathā pravṛttamiti kimavaśiṣyate yadavikalpakaṃ syādityabhipretya kalpanāyāḥ svarūpaṃ pṛcchati — kīdṛśīti sāmānyataḥ pṛcchati | punariti viśeṣataḥ | iheti pratyakṣalakṣaṇe |

[47.3]

abhilapyate ucyate'nenetyabhilāpo vācakaḥ śabdaḥ | sa ca saṅketamilanam |

{nb.1.5_nb.1.6}

[48.1]

kālena dṛṣṭena rūpeṇaikyamāpādito'ntarjalpākārastathā pratibhāsamāno vācyaḥ | saṃsargapadena sārdhamasya vigrahaṃ prāha — abhilāpena — iti | abhilāpena vācakena saṃsargaḥ sambandhaḥ | "tṛtīye"ti yogavibhāgātsamāsaḥ | athavā'rthakathanamidaṃ kṛtam, samāsastu ṣaṣṭhītatpuruṣaḥ kāryaḥ | kathaṃ punarvācyavācakayoḥ saṃsargaḥ sambhavatītyāha — ekasmin iti | grāhyākāratayā milanamityekajñānagrāhyākāratayā'vasthānamiti vācyam | arthākāraśced vācakaśabdākāreṇa sahaikajñānārūḍho bhavati tadā vācyavācakayoḥ saṃsarga iti yāvat | bhavatvabhidhānābhidheyākārayorekajñānārohaḥ | kimetāvatā'bhidhānābhidheye vācyavācakatayā sambaddhe bhavataḥ, yena tadgrāhi vijñānaṃ savikalpakaṃ syādityāśaṅkyopasaṃhāravyājenāha — tata iti | yadākārau saṃnniviṣṭau pratibhāsitau bhavatastadā saṃsṛṣṭe tathātayā sambaddhe bhavataḥ | ekasmin jñāne viśeṣyaviśeṣaṇatvenākārapratibhāsa evānayorvācyavācakatvagrahaṇamiti bhāvaḥ | abhilāpasaṃsargāya yogya ityarthakathanamidaṃ kṛtam | samāsastvabhilāpasaṃsargasya yogya iti karttavyaḥ | tādarthyacaturthyāḥ prakṛtivikāra eva samāsāt |

[48.2]

yadyevamabhilāpasaṃsṛṣṭapratibhāsetyevāstu kiṃ yogyagrahaṇenetyupālambhaṃ paśyan yathā'sya sāphalyaṃ tathā darśayitumupakramate — tatreti | vākyopanyāse caitat | abhilāpasaṃsṛṣṭa ābhāso yasyāḥ sā tathā | kasyevetyāha — yatheti | "idamasya vācyamidamasya vācakam" ityubhayāṃśāva lambijñānaṃ saṅketaḥ, śabdārthaprayogapratipattyoḥ kāryakāraṇabhāvarūpo vā | vyutpanno jñātaḥ saṃketo yena sa vyutpannasaṃketaḥ | tasya yadi sarvaiva tādṛśī tadā kāciditi na vācyam, yogyagrahaṇena ca na kiñcidityāha — kācid iti | tuḥ vyutpannasaṃketapratīterbālapratītiṃ bhedavatīmāha | kasya sadṛśī sambhavatītyāha — yatheti | bālaka ityalpārthe kan | yadyabhilāpasaṃsṛṣṭābhāseti kṛte'pi tathābhūtāyāḥ pratīteḥ saṅgrahaḥ, kṛtaṃ tarhi yogyagrahaṇenetyāha — tatreti | tayormadhye'vyutpannasaṃketasya yā sā na saṅgṛhyate | kadā tu saṅgṛhyatetyāha — abhilāpeti | arthapradarśanatvādasyābhilāpasaṃsṛṣṭābhāsā pratītiḥ kalpanetyuktau vacane satītyarthaḥ | itinokterākāraḥ kathitaḥ | asati tāvadayaṃ doṣaḥ | yadi satyapi yogyagrahaṇe tadasaṃgrahastathāpi kiṃ tenetyāha— yogyeti | turakaraṇāvasthāyā viśeṣamāha | na kevalaṃ tatsaṃsṛṣṭābhāsetyāpeśabdaḥ | tathāvidhabālasya ca kalpanā'numānasiddhā | tena sā'vaśyaṃ grāhyeti bhāvaḥ | kathaṃ punaryogyagrahaṇena tasyāḥ saṅgraha ityāha — yadyapīti | nipātasamudāyo'yaṃ viśeṣābhidhānārthābhyupagame sarvatra | ahni jātaṃ janmāsyeti tathā | ahni vā jāta utpanna iti tathā | aharjātasyaitadaharjātasyeti draṣṭavyam | yadyevaṃ vyutpannasaṅketasya sā kathaṃ saṅgṛhyata ityāha — yā ceti | ca pūrvāpekṣayā samuccaye | yadi sā tatsaṃsargayogyā na syātkathaṃ tatsaṃsargamanubhavediti bhāvaḥ | yata evaṃ tasmāt |

[49.1]

nanu pratītapratibhāsasya tatsaṃsargānubhavānyathānupapattyā yogyatā kalpanīyā | na ca bālakalpanāyā abhilāpasaṃsargo'sti, saṃketāvyutpatteḥ | tatkathaṃ yogyatā kalpyatāmityabhisandhinā asatītyādinā pūrvapakṣamutthāpayati | evaṃ codayitvā'numānataḥ sā siddhyatīti manvānaḥ sādhanamāha — aniyateti | pratiniyatākāratvābhāvādityarthaḥ | prakaraṇāpanne sādhye hetau cābhihite sukaraḥ sādhanaprayoga iti prayogaṃ na jagau | evamuttaratrāpi hetumātrābhidhāne'syāyamabhiprāyaḥ pratyetavyaḥ | prayogastvevamiha karttavyaḥ — yo'niyatapratibhāso vikalpaḥ, sa śabdasaṃsargayogyo yathācchātravikalpaḥ | aniyatapratibhāsaśca bālavikalpa iti bhavatyeva prayogaḥ | kevalamidamatra nirūpyatām | bālasya vikalpa eva kutaḥ siddho yenedamuttarāṇi caitadaṅgāni sādhanāni nāśrayāsiddhāni syuriti ? naiṣa doṣaḥ | anumānasiddhaṃ vikalpaṃ dharmiṇaṃ kṛtvā'mīṣāmupādānasyābhipretatvāt | tatpunaranumānamanena sujñātatvānnopanyastamiti veditavyam | evaṃ tad draṣṭavyam — yā niyamavatī pravṛttiḥ kvacitprāṇinaḥ, sā vikalpapūrvikā | yathā vyutpannasaṅketavyavahārasyānnādiviṣayā pravṛttiḥ | niyamavatī ca taditaraparihāreṇa stanādau pravṛttirbālakasyeti kāryahetuḥ | sā ca tādṛśī pravṛttiḥ pratyakṣādhigateti svasiddhau na pramāṇāntaraṃ prayojayati | na punaranena bālo'pi hītyādinā vikalpasādhanamupanyastamiti mantavyam, yathā'nyairvyākhyātam, arthasannidhinirapekṣatvasiddhipradarśanonmukhatvāttasya granthasyeti |

[50.1]

nanu ca parokṣatvāttasyāniyatapratibhāsatvasandehe sandigdhāsiddho'yaṃ heturiti | āha— aniyatapratibhāsatvaṃ ca — iti | co yasmādityasminnarthe | pratibhāsasya jñānākārasya niyamaḥ— arthākāra evāyaṃ śabdākāra eva vā, rūpākāra evāyaṃ rasākāra eva vetyātmako vā tasya heturjanakaḥ tasmād | abhāvādanutpādāt | bhavanaṃ bhāva utpādastanniṣedhād abhāvo'nutpāda eva | pratibhāsaniyamahetorabhāvād — avidyamānatvāditi vyākhyāne tu yathāśruti vyadhikaraṇāsiddho hetuḥ syāt | anyathā hetuvacane tu kriyamāṇe tatrārthe heturanabhihita eva syāt | sādhanasvarūpamātrakathane cātra gharmottarasya śailī lakṣyate | kutaḥ punaretad vikalpo'rthānnotpadyata iti ca pūrvapakṣaḥ sūtthāno na syāt | mṛtvā śīrtvā yathā kathañcit sarvasyāsya samarthane ca vakturakauśalaṃ syāditi |

[50.2]

nanu pratibhāsaniyamaheturyaḥ kaścana sa ca tatra bhaviṣyati | atha viśiṣṭaḥ | vaktavyastadā'sau yataḥ sakāśādanutpādāttathātvaṃ jñātavyamityāha — grāhya iti | yadyartha ityeva kriyate tadendriyamapyartho jñānaṃ janayatīti tasyāpyākāraniyāmakatvaṃ syāt | na cāpoddhāradvāreṇa tasyākāraviśeṣahetutvaṃ vyavasthāpitam, api tu viṣayagrahaṇapratiniyamahetutvamiti grāhyagrahaṇam | grāhya ālambanaḥ | yadyevaṃ grāhya ityevāstu | apohasyāpi grāhyatā'sti | na cā'sau pratibhāsaniyamahetuḥ | atastannivṛttyarthamartho'rthakriyāsamartha iti kṛtam | kuryāt kartuṃ śaknoti | apoddhāreṇa tatraiva tacchakteravadhṛtatvāt | atra nidarśanaṃ yatheti | niyatapratibhāsamiti śabdākāraparihāreṇārthākāradhāryeva rasākāraparihāreṇa rūpākāradhāryeva ceti | yadyevaṃ bālavikalpo'pi arthādevotpatsyate, tato niyatapratibhāso bhaviṣyatītyāśaṅkya pūrvoktameva prasaṅgena smārayati — vikalpeti | turudāhṛtād vijñāna bhinatti | evaṃ tu prayogaḥ kāryaḥ — yadarthānnotpadyate jñānaṃ tanniyatapratibhāsaṃ na bhavati | yathā vyutpannavyavahārasyātītādismaraṇam, rūparasādisaṅkalanājñānaṃ vā | notpadyate cārthād bālakasya vikalpa iti vyāpakānupalabdhiḥ |

[50.3]

nanu bālavikalpasya parokṣatvāt tata utpattiranutpattirvā na śakyate niścetum | ato'yaṃ sandigdhāsiddho heturityabhipretya codayati kuta iti sāmānyahetoḥ praśnaḥ | punariti viśeṣasya | vidarbhyoktyā cāyaṃ kṣepe kimaḥ prayogaḥ | tena na kutaściddhetoridamityarthaḥ | hetumāha — artheti | evaṃ tu prayogaḥ karaṇīyaḥ — yajjñānaṃ svotpattāvarthasannidhinirapekṣaṃ tadarthānnotpadyate | yathā vyutpannasaṃketasya ciranaṣṭavastuviṣayaṃ vijñānam | arthasannidhinirapekṣaṃ ca bālavikalpavijñānamiti viruddhavyāptopalabdhiḥ | asiddhimasyāḥ parihattu bhūmikāṃ racayannāha — bālo'i hi — ityādi | na kevalaṃ vyutpanna ityapiśabdaḥ | hiryasmāt | yāvaditi nipāto'vadhau | pūrvadṛṣṭatvaṃ pūrvadarśanaviṣayatvam | tena yo mayā pūrvaṃ kṣutpratighātahetutvena pratipannaḥ sa evā'yamiti pratyavamarṣasya rūpamācaṣṭe | na pratyavamṛśati pratyabhijānāti | tāvadityapyavadhau | uparataṃ ruditaṃ yasmāt sa tathā sannāyarpati | sarvaireva svasantatāvevamādivyavahārasya dṛṣṭadṛśyamānayorekīkaraṇakāraṇatvenāvagatatvādevamucyate | tasyaiva cānyatra loṣṭādau ḍhaukite'pi tathā'darśanācca |

[51.1]

nanu bālasya karaṇānāmapāṭavāt saṃketāgrahaṇācca nāntarjalpākāro'pi śabdaḥ sambhavati | sambhave vā yogyagrahaṇānarthakyam | tatkathamevaṃ yāvanna pratyavamṛśati — ityucyate ? ucyate | anayaiva hi bhaṅgyā asti sā kācid dṛṣṭadṛśyamānayorekīkaraṇāvasthā yā tatra nimittamiti pratipādyate | sā ca śabdena pratipādyamānā abhyastenāmunā śabdena pratipādyate | na punarevamevāsau pratyavamṛśatītyucyate |

[51.2]

nanu dvitīyādidarśanakāle bhavatu pūrvadṛṣṭāparadṛṣṭayorekīkaraṇena mukhārpaṇam, bhūmipātānantaraṃ tu katham ? na khalu stanamadrākṣīd asau yena dṛṣṭena dṛśyamānamekīkṛtyārpayet | tadā tu janmāntarānubhavāditi brūmaḥ | tatrāpi janmani janmāntarānubhavabalāt | na cādimān saṃsāra iti kā kṣatiḥ ? śabdākāro'pi tatrāstyeva | tat kimanena yogyagrahaṇasaphalīkaraṇaprayāseneti cet | astu tatra janmāntarābhyāsāt mūrcchitaḥ śabdākāraḥ, mā ca bhūt sarvathā paścādvyutpatsyamānena viśiṣṭena śabdena saṃsṛṣṭārthapratibhāsaḥ, na bhavati tasya vikalpapratyaya ityucyate | "sa evāyam" iti pūrvadṛṣṭatvena stanaṃ pratyavamṛśatu | kimata ityāha — pūrvadṛṣṭeti | pūrvadṛṣṭaṃ cāparadṛṣṭaṃ ceti dvandvaikavadbhāvaḥ | co'vadhāraṇe kurvadityasmātparo draṣṭavyaḥ | hetau vā śatṛpratyayaḥ |

[51.3]

tenāyamarthaḥ — yasmātpūrvadaṣṭāparadṛṣṭamekīkarotyeva tasmādasannihitaviṣayamiti | tathā kurvadapi kathamasannihitaviṣayamityāha — pūrvadṛṣṭatvasya — iti | ayamāśayaḥ — pūrvadarśanaviṣayatvaṃ pūrvadṛṣṭatvamucyate | nivṛtte ca pūrvadarśane pūrvadarśanaviṣayatvaṃ vastuno nāsti | taduttarakālabhāvinā jñānena pūrvajñānaviṣayatvamasannihitameva vastuno dṛśyata iti | bhavatvasannihitaviṣayam, arthasannidhinirapekṣaṃ tu kathaṃ siddhamityāha — asannihiteti | co yasmāt | asannihitaviṣayamarthasannidhinirapekṣam | anenārthasannidhinirapekṣatve'rthasannidhinirapekṣatvaṃ hetumāha | īdṛśastu prayogo jñātavyaḥ — yadasannihitaviṣayaṃ jñānaṃ tadarthasannidhinirapekṣam, yathā'tītānāgataviṣayo'smadādivikalpaḥ | pūrvadṛṣṭatvena pratyabhijñānācca bālavijñānamasannihitaviṣayamiti svabhāvaḥ |

[51.4]

samprati śiṣyāṇāṃ sukhapratipattyarthaṃ yathottarottarasya hetoḥ siddhau pūrvapūrvasya hetoḥ siddhirbhavati tathā darśayati — anapekṣaṃ ca — iti |

[52.1]

nanu kimaniyatapratibhāsatve sādhye'rthanirapekṣatvaṃ heturyena tathā sadaniyatapratibhāsamityucyate | pratibhāsaniyamahetoriti ca madhyavarttī ca granthaḥ kathaṃ neyaḥ ? ucyate | nāyamanapekṣamityādirekavākyatayā neyaḥ | kiṃ tarhi ? vākyabhedo'tra karttavyaḥ | tatra co yasmāt | anapekṣamarthasannidhinirapekṣaṃ satpratibhāsaniyamahetoranutpannamiti pratibhāsaniyamahetorabhāvādityasya sāmarthyād vākyabhedaṃ kṛtvā | tataḥ pratibhāsaniyamahetorabhāvādanutpādādaniyatapratibhāsamiti yojanīyam | tādṛśamityaniyatapratibhāsam | co vaktavyamityetadityasminnarthe |

[52.2]

sarvametadindriyajñāne'pi paraḥ kadācidāśaṅkayediti tannirāsārthamāha — indriyeti | turvikalpajñānaṃ viśinaṣṭi | tato niyatapratibhāsatvāt |

[52.3]

iha pūrvavyākhyātṛbhiḥ "asāmarthyavaiyarthyābhyāṃ svalakṣaṇasya saṃketayitumaśakyatvādavācyavācakatvam | avācyāvācakasvalakṣaṇagrāhitvāccendriyajñānamavikalpakamiti" vyākhyātam | taccāvadyam, anyathā'pyavikalpatvasya susādhatvāt kimanyāpohānayanenāprakṛteneti manyamāna āha — ata eva — iti | yasmādindriyajñānaṃ niyatapratibhāsam — ata eva asmādeva hetoḥ | svalakṣaṇaṃ vakṣyamāṇalakṣaṇam | apiravadhāraṇe | vācyagrahaṇe kathamavikalpakamityāha — yadyapi hi — iti | yadyapi hīti nipātasamudāyo "yadi nāma"śabdasyārthe varttate | hirvākyālaṅkāro vā | abhilāpasaṃsṛṣṭārthaṃ sad vijñānaṃ vikalpakaṃ bhavati | evaṃ bruvato'yaṃ bhāvaḥ — koṣṭhaśuddhyā vācyamastu svalakṣaṇaṃ tathāpi tadindriyajñānaṃ kevalameva svalakṣaṇamātmanyādarśayati, na tu vācakamapīti kathamabhilāpasaṃsṛṣṭārthapratibhāsatvaṃ vikalpakatvamātmasāt kuryāditi ?

[53.1]

bhavatu rūpādyālambanamindriyajñānam, vācakasyāpratibhāsād vācyasyaiva pratibhāsādavikalpakam | yatpunaretaddvayapratibhāsīndriyajñānaṃ tad dvayapratibhāsād vikalpakaṃ prāptamityabhipretya codayati — śrotreti | tarhirakṣamāyām | sarvamindriyajñānamavikalpakamiti na kṣamyata etadityarthaḥ | śrotrajñānamabhilāpasaṃsargayogyapratibhāsaṃ syāditi sambandhaḥ | kimbhūtaṃ ? śabdasvalakṣaṇagrāhi | hetubhāvenāsya viśeṣaṇatvāt śabdasvalakṣaṇagrāhitvādityarthaḥ | śabdagrāhiṇo'pi vācyāgrahaṇe kathaṃ tathātvamityāha — śabdeti | co yasmāt | kiñcid vācakaṃ kiñcid vācyam | yathā "taraptamapau ghaḥ"ityādi buddhistham | itistasmāt | astu tathāpratibhāsaṃ kimata ityāha — tathā ceti | tathā ca sati tasmiścoktaprakāre sati | evaṃ caitad draṣṭavyam— yadaikena taraptamapau saṃjñināvuccāryete tadaiva ca kathañcidanyena "ghaḥ" iti saṃjñoccāryate | tadā taddvitayamekena śrotrajñānena pratiyataḥ puṃsaḥ śrotradhīrvikalpikā prasajyeteti |

[53.2]

kathaṃ tarhi naiṣa doṣa ityāha — satyapīti | co yasmāt tadevedaṃ yanmayā saṃketakālatvena gṛhyamāṇaṃ tathā gṛhītaṃ bhavati | yadyevamastu saketakāladṛṣṭatvena grahaṇamityāha — na ceti | co'vadhāraṇe hetau vā | darśanaviṣayatvamiti bruvan pūrvadṛṣṭatvaśabdasyārthamāha | kathaṃ nāstītyāha— yatheti | hiryasmādarthe |

[53.3]

arthasyeti samprati dṛśyamānasya | tadbhāve nigaḍākarṣaṇanyāyena prāktanadarśanasyāpi sthitiḥ prasajyeteti bhāvaḥ | mā grahīt saṃketakāladṛṣṭatvaṃ tayorgṛ hyamāṇayoḥ saṃjñāsaṃjñibhūtayoḥ śabdayostathāpi kathaṃ na vācyavācakabhāvagrāhi tajjñānamityāśaṅkyopasaṃharannāha — tata iti | yataḥ saṃketakālatvena gṛhyamāṇaṃ vācyaṃ vācakaṃ ca gṛhītaṃ bhavati tataḥ kāraṇāt śrotravijñānaṃ na vācyavācakabhāvagrāhi | bhavatu tathāgṛhyamāṇasya svalakṣaṇasya tathātvam | kimataḥ ? etatpunarenaṃ tathaiva grahīṣyatītyāha— pūrveti | hetau śaturvidhānāt pūrvakāladṛṣṭatvāgrahaṇādityarthaḥ |

[53.4]

syādetat — saṃketadṛṣṭatvenāpi na grahīṣyate'rthaḥ śabdo vā | atha ca viśiṣṭavācakavācakatvena viśiṣṭārthavācakatvena ca grahīṣyata iti | asadetat | evaṃ hi bruvatedamabhipretam— yena jñānena yo'rthaḥ saṃketakālopalabdho yacchabdasaṃsargiṇā rūpeṇa naikīkriyate, na sa tena tacchabdavācyo gṛhyate | yathā gojñānena saṃketakālopalabdhāśvaśabdasaṃsargiṇā'śvarūpeṇa sahaikatvenāpratīyamāno gaurnāśvaśabdavācyo gṛhyate | śrotrajñānena saṃketakālopalabdha"gha"śabdasaṃsargiṇā ca rūpeṇa naikīkriyete ca tadā taraptamapāviti vyāpakānupalabdhiḥ | tathā yena jñānena yaḥ śabdaḥ saṃketakāladṛṣṭayadarthasaṃsargiṇā rūpeṇa naikīkriyate, na tenāsau tadarthavācako gṛhyate | yathā gośabdajñānena saṃketakālopalabdhāśvārthasaṃsargiṇāśvaśabdena sahaikatvenāpratīyamāno gośabdo nāśvārthavācako gṛhyate | śrotrajñānena saṃketadṛṣṭataraptamabarthasaṃsargiṇā rūpeṇa naikīkriyate ca tadā "dha"śabda iti saiva asiddhiranubhavena nirākṛtā | vāstavasambandhanirākaraṇācca vyāptiḥ siddheti | yadā tu pūrvadṛṣṭatvena graho'sti tadā tajjñānamabhilāpasaṃsṛṣṭārthapratibhāsaṃ sad vikalparūpameveti sarvamavadātam |

[54.1]

śrotrajñāne yathā'bhilāpasaṃsargayogyapratibhāsatvaṃ coditaṃ tathā yogijñāne'pi codayituṃ śakyamiti tatrāpyamumeva parihāramatidiśannāha — aneneti | yajjñānaṃ saṃketakālaviṣayatvaṃ gṛhyamāṇasya na gṛhṇāti, na tad vācyavācakabhāvagrāhītyanena nyāyena yuktyā yogijñānaṃ vakṣyamāṇalakṣaṇaṃ sakalaśabdārthāvabhāsitve satyapi nirvikalpakam |

[54.2]

nanu cānyasya vācyavācakabhāvagrāhiṇo jñānasyāstu nirvikalpakatvam, asya tu sarvaśabdārthagrāhiṇaḥ kathaṃ tathātvamityāha — saṃketeti | tathā'grahaṇamuktena nyāyena yoginaṃ pratyapi pūrvadarśanaviṣayatvasyāsattvāditi bhāvaḥ |

[54.3]

tayā rahitamityācāryīyaṃ vivaraṇaṃ vyācaṣṭe — tayeti |

[54.4]

nanu vikalpe'pi vikalpāntaraṃ nāsti | tatastasyāpi kalpanāpoḍhatvaṃ kiṃ na bhavati ? atha kalpanayā rahitamiti yanna vikalpyate ityucyate, tadapi kalpanāpoḍhamityanenaivākāreṇa vikalpyata iti kathametaducyata iti paśyan kalpanayā rahitamityasya vivakṣitamarthamāha — kalpanāsvabhāveneti | kalpanāyāḥ svabhāvo'bhilāpasaṃsargayogyapratibhāsatvam, tena | yathā viṣāṇī kakudmān prāntevāladhiriti viṣāṇādimatoviṣāṇādīnyeva gotvaliṅgāni vyapadiśyante | tadvat kalpanākhyena dharmiṇā dharmo'bhilāpasaṃsargayogyapratibhāsatvākhyo nirddiṣṭa iti darśayati | ata eva cācāryadignāgīyapratyakṣalakṣaṇe kalpanāpoḍhatvākhye yaduddyotakaracodyamihaiva pūrvamupadarśitaṃ tatkhalu dharmakīrtticodyasadṛśamiti sthitam | pareṇeti paradeśasthitena tadanāhitavibhramaṃ jñānaṃ pratyakṣamityanena | abhrāntagrahaṇasyaiva tad vivaraṇamiti abhrāntagrahaṇamiha | dūrasthitena sambandhakaraṇe kimprayojanamityāha — kalpanāpoḍheti | militayoranayostallakṣaṇatvāt pratyakṣalakṣaṇamityekavacanena nirdeśaḥ | itinā darśanīyasya rūpamāha | kathaṃ parasparasāpekṣatetyāha — tayā rahitaṃ yadabhrāntaṃ tatpratyakṣaṃ vyavaharttavyamiti śeṣaḥ | itītyādinaiva copasaṃharati | yasmādevamitistasmāt | pratyakṣaviṣayatvaṃ darśitamante pratyakṣagrahaṇasāmarthyāt |

{nb.1.6_nb.1.7}

[55.1]

timiramakṣṇorviplavahetutvād viplavaḥ | indriyagatamindriyāśritam | vibhramasya bhrāntatvasya kāraṇaṃ sākṣāt kāraṇatvena | alātaṃ vidagdhakāṣṭham | āśugrahaṇasya phalamāha— mandam iti | yadyapi mandaṃ bhramyamāṇasyālātasya vibhramakāraṇatvādarśanādāśu bhramaṇaṃ labhyate, tathāpi śāstrakṛtā svakīyavacanākauśalaparihārārthamāśugrahaṇaṃ kṛtamityavaseyam | pūrvasmādetadbhedena kathamuktamityāha — etad iti | co yasmādarthe | āśugrahaṇena nauyānamapi viśeṣaṇīyam | mandaṃ hi gacchantyāṃ nāvi na gacchadvṛkṣādidarśanaṃ bhavatītyanubhavasiddhametat | itirhetau | etat kasmāt pṛthaguktamityāha etacceti | co yasmāt | saṃkṣobha upacayaḥ | prakopa iti yāvat | sa keṣāmityākāṅkṣāyāmāha — vāteti | nāsau vibhramakāraṇamityāśaṅkāmapanudannāha — vātādiṣu — iti | hiryasmāt | kṣobhaṃ prakopaṃ gateṣu saṃkṣubdheṣviti yāvat |

[55.2]

syādetat — astu timirasyendriyopaghātahetukatvād bhrāntajñānahetutvam | nauyānādīnāṃ tu kathaṃ satsvapi teṣu tadavasthatvādindriyasyetyāha — sarvaireveti | indriyagatasya timirāderindriyavikāratvena sammatasyāpyupādānaṃ dṛṣṭāntārtham | tenāyamarthaḥ — yathendriyagataṃ timirādīndriya vikurvad vibhramahetuḥ, tathā anyairapi tadvikurvadbhireva vibhramahetubhirbhāvyamiti |

[55.3]

kasmātpunaramībhirindriyavikāro'vaśyakarttavya ityāha — avikṛta ityādi | etaduktaṃ bhavati | tadvikāravikāritvādāśrayāścakṣurādaya iti | prayogastvevaṃ karttavyaḥ | yadi ndriyajabhramakāraṇaṃ tadindriyaṃ vikarotyeva yathā timirādi | indriyajabhramakāraṇaṃ ca nauyānādīti svabhāvahetuḥ | evaṃvidhasya jñānasya bhramarūpatvaṃ bādhavaśādavasitamindriyānvayavyatirekānuvidhānāccendriyajatvam | tathābhūtavibhramakāraṇatvaṃ ca nauyānādeḥ svānvayavyatirekānuvidhānāt siddham | vyāptirapi timirādau darśitā | ayameva prayogo darpaṇādiṣvapīndriyajabhramanimitteṣu draṣṭavyaḥ | upayuktakārtsnye vā'yaṃ sarvaśabdaḥ pravarttanīyaḥ | eta ityādi vibhramahetavo gṛhyanta ityantaṃ subodham | kevalaṃ paryanto'nto vācyaḥ | kāco'kṣivikārahetū rogaviśeṣaḥ | kāmalo'tra nayanavadanādivikārakāraṇaṃ vyādhiviśeṣa eveti draṣṭavyam |

[56.1]

tairanāhito vibhramo yasminniti vigṛhṇaṃstripadaṃ bahuvrīhiṃ darśayati | anāhito vibhramo yasmiṃstattatheti prasādhya teṣāmanāhitavibhrama iti ṣaṣṭhītatpuruṣaḥ kāryaḥ | idantvarthakathanamiti boddhavyam | yo hi tairanāhitavibhramaḥ sa teṣāṃ bhavatīti | jñānādhikāreṇa lakṣaṇavidhānāllabdhaṃ jñānam, tena jñānamityuktam ||

[56.2]

sampratyācāryasyāvāntarapratyakṣabhedavyutpādane nimittaṃ darśayannāha — tadevamiti | nipātasamudāyaścāyamuktena prakāreṇetyasyārthe varttate | yairiti pratyekaṃ yojanīyam | yaiḥ svayūthyairvaibhāṣikaiḥ | yadi jñānaṃ draṣṭṛ syāt, tasyāpratighatvāt vyavahitamapi gṛhṇīyāt | tataḥ "cakṣuḥ paśyati rūpāṇi" ityādivādibhirindriyameva draṣṭṛ kalpitam | yairmīmāṃsakairācāryadignāgīye mānasapratyakṣalakṣaṇe gṛhītagrāhitvalakṣaṇo'prāmāṇyanimittaṃ doṣa udbhāvitaḥ | lakṣaṇagrahaṇasyopalakṣaṇatvāt mānasapratyakṣābhyupagame'pi yo doṣo'ndhabadhirādyabhāvalakṣaṇaḥ so'pi draṣṭavyaḥ | yaiśca mīmāṃsakaiḥ kumārilamatānusāribhirnaiyāyikavaiśeṣikaiśca svātmani kriyāvirodhena svasaṃvedanaṃ nābhyupagatam | yaiśca cārvākamīmāṃsakairyogina eva na sambhavanti, kutasteṣāṃ jñānamiti vādibhiryogijñānaṃ ca nābhyupagatamiti varttate | trayo'pi cakārā vaktavyāntaraṃ samuccinvanti | teṣāmamīṣāṃ tatra tatra yā vimatistannirākaraṇārthaṃ pratyakṣasyoktalakṣaṇasya prakāro viśeṣastasyaṃ bhedaṃ nānātvam, avāntarajātibhedamiti yāvat |

[56.3]

taditi pratyakṣaṃ caturvidhaṃ catuṣprakāram ||

[56.4]

tatraikaṃ tāvadindriyajñānamuktaṃ vyācakṣāṇa āha — indriyasyeti | jñāyate'neneti jñānam, indriyaṃ ca tajjñānaṃ ceti kṛtvā śakyamindriyajñānamiti vaktum, tatkathaṃ vipratipattirnirākṛtatyāśaṅkāmapākarttum indriyajñānamityatrācāryasyeindriyasya jñānamiti ṣaṣṭhītatpuruṣo vivakṣita iti darśayati — indriyasya jñānamiti | yadindriyeṇa janyate tadindriyasya bhavatīti bhāvaḥ |

{nb.1.8_nb.1.9}

[57.1]

nanu cendriyānumānamapi kāryaprabhavaṃ bhavatīndriyasya jñānam | tatastasyāpi pratyakṣatvaṃ prāptamityāha indriyāśritamiti | āśritaṃ janyatayā tasmin satyeva bhāvāt | na cendriyānumānamindriyeṇa sākṣājjanyate, yena tasya pratyakṣatvaṃ syāditi bhāvaḥ | anekahetutve'pi jñānasyendriyeṇa vyapadeśo'sādhāraṇatvāttasyeti draṣṭavyam | indriyasya jñānaṃ pratyakṣamiti kathayatā nendriyasya draṣṭṛtvamiti darśitam | tato vipratipattirnirākṛtā |

[57.2]

nanu indriyajñānasya draṣṭṛtve tasyāpratighatvād vyavahitasyāpi grahaṇaṃ prasanyeteti tairukto doṣaḥ | sa kathaṃ parihṛto yena vipratipattirnirākṛteti cet | ayamāśayaḥ — na jñānaṃ gatvā gatvā'rthaṃ gṛhṇāti, yena gamanavibandhābhāvāt vyavahitamapi gṛhṇīyāt | kintarhi ? yadākāramutpadyate tad gṛhṇātītyucyate | na cāyogyadeśastho'rthastatsvarūpako'nvayavyatirekābhyā vijñātaḥ | tatkathaṃ tasya tena graha iti sujñānametaditi kimatropapattyābhihitayeti ? indriyajñāna pratyakṣamindriyādisāmagrījanyajñānaṃ pratyakṣam, ekasya janakatvavirodhāt | nājñānamityathāt |

[57.3]

evaṃ ca darśayatā vārttikakāreṇa"yadvendriyaṃ pramāṇaṃ syāt tasya vārthena saṅgatiḥ" ityādi vacanāttasyāpi yā pratyakṣapramāṇatā mīmāṃsakādibhirabhyupagatā sā nirastā veditavyā | tathāhi — prāpakaṃ pramāṇaṃ bhavet | nānyat | prāpakatvaṃ ca pravarttakatvenāvyavadhānena nānyathā | pravarttakatvaṃ cādhigamātmakatvena nānyathā | na ca tasya tathātvamasti | adhigamopagamena pravarttakatve ca naiva vyavadhīyate | yataścāvyavadhānena pravṛttiḥ sa eva pravarttakatvāt pramāṇaṃ yuktam | tacca jñānameva | taduktam, "dhīpramāṇatāṃpravṛttestatpradhānatvāddheyopādeyavastuni" iti |

[57.4]

yadvā pramāyāḥ karaṇāt pramāṇam | pramā ca nīlasyeyaṃ na pītasyeti viśiṣṭenaivādhikaraṇenāvacchinnā pratīyata iti tatkaraṇaṃ bhavitumarhati | yata iyamavyavadhānā tādrūpyeṇa vyavasthāṃ labhate | indriyārthasannikarṣādiśca nīlapītādi... ... ...sya bhedavyavasthāṅgam | svabhedenaṃ kriyābhedanibandhanaṃ ca karaṇaṃ tato jñānātmakameva sārūpyamadhigatikriyābhedavyavasthāṅgaṃ pramāṇaṃ yujyata iti | dvayī ceyaṃ vidhā'nyatrāvāryeṇa vipañciteti nehocyate, prājñajanādhikāreṇāsya prakaraṇasya prārambhāt | diṅmatriṃ tūktamiti |

{nb.1.9_nb.1.10}

[58.1]

nanu caturvidhapratyakṣābhidhāne nimittamuktameva dharmottareṇa tatkathaṃ tadeva mānasetyādinā punarācaṣṭe | athācāryasya catuṣṭayābhidhāne nimittaṃ yadāsīt buddhisthaṃ tatprāguktam, tadeva tu yathāyogaṃ pratyakṣavyaktiviśeṣābhidhāne'bhidhānīyamiti | tarhi yairindriyaṃ draṣṭṛ kalpitaṃ tannirākaraṇārthamāha — indriyaṃjñānamiti tathā'nyatrāpi svasaṃvedanādau tattannimittamanena kinnoktam ? tadatrāpi mānasaṃ vyākhyātumāheti vaktuṃ yuktamiti | satyametat | kevalaṃ mānasasya pratyakṣasyāśakyaniścayatvenāvyavahārāṅgatvātparoktadoṣanirākaraṇamātramevāsya lakṣaṇākhyāne nimittaṃ nānyaditi pratipādayitumuktameva nimittamanūditamiti na kiñcidavadyam | athendriyajñānasyāpi lakṣaṇamanyeṣāmiva kiṃ noktam ? noktam | tallakṣaṇavipratipattyabhāvāt | indriyajñānamiti nigadenaiva vyākhyātatvācceti |

[58.2]

syānmatam | abhimataṃ caturvidhaṃ pratyakṣaṃ darśayitavyam | taccaikadā vaktumaśakyatvāt krameṇa vacanīyam | kramaścaivaṃvidho'stvanyādṛśo vā kimatrādareṇeti indriyajñānādirīdṛśaḥ kramaḥ kṛtaḥ, athānyadapyasya nimittamastīti ? anyadapyastītyucyate | tathāhi sarvasya sarvavyavahārāṅgamindriyajñānamiti tadādito'bhihitam | tenaivendriyajñānena tathābhūtena mānasaṃ janyata iti tadanu mānasaṃ vyākhyātam | tasya paścātpratyātmavedyatayā'stivena śakyaniścayatayā ca svasaṃvedanamuditam | tataḥ sarvajñajñānasya sāmagrīmātrapradarśanataya'ntimapuruṣārthatayā cānte yogijñānamupadarśitamiti |

[58.3]

sva ityādinā svaviṣayetyādilakṣaṇaṃ vyācaṣṭe | tacca tattathoktamityetadantaṃ sugamam |

[58.4]

nanvanupakārakasya sahakāritve'tiprasaṅgād upakāriṇā sahakāriṇā bhāvyam | samasamayayoścopakāryopakārakabhāvābhāvāt kathamasau viṣayakṣaṇastasya sahakārītyāśaṅkyāha — dvividhaśceti | co yasmāt | dvividho dviprakāraḥ sahakaraṇaśīlo bhāvaḥ | kathaṃ dvaividhyamityāha— parasparetyādi | parasparopakāritayā ca sahakāritvamekatvādhyavasāyādhīnaṃ santānagatamamukhyam | mukhyaṃ tu ekārthakriyākāritvena | yadi dvaividhye'pi prāktanasya grahaṇaṃ tadā tadavastho doṣa ityāha— iheti | iha mānasakriyāyām | co'vadhāraṇe | ekārthakriyākāritvenetyasmāt paro draṣṭavyaḥ | sahakārī hi gṛhyate viṣayakṣaṇa iti prakaraṇādavaseyam | pūrvaṃ kasmān na gṛhyata ityāha — kṣaṇika iti | hetubhāvena viśeṣaṇam | atha yadi vastunaḥ kṣaṇikatvenātiśayādhānāsambhavāt parasparopakāritvena na sahakārī gṛhyate dvividhaśca sahakārītyanantaramuditamanena vyāhanyeta | hetubinduśca virudhyeteti sarvamasamañjasam | na | abhiprāyāparijñānāt | tathā hi kṣaṇike vastunīti dhārayā'pravāhiṇi sajātīyāprasavadharmiṇyantime mānasotpādakatayā'bhimata indriyajñānanāmni nirodhonmukha ityabhipretam | na tvakṣaṇikavyāvṛttyā kṣaṇikapadābhilāpye'vastumātravyāvṛttyā ca vastumātra iti |

[59.1]

etaduktaṃ bhavati | yadīdaṃ mānasopajananonmukhamindriyajñānamekajātīyapravāhavāhi syāttadā santānopakāradvārakātiśayādhāyakatve viṣayo'sya sahakārīti kalpyeta | kevalamidamapetasajātīyaprasavaśaktikaṃ santānavarttīti kathamasya viṣayastathā sahakārī kalpyeteti | nanu kiṃ tadekaṃ yatkurvatoretayostathāsahakāritvamucyata ityāha viṣayeti | hiravadhāraṇe | yato yasmādābhyāmeva tadekaṃ kriyate, tasmāt | tadityayaṃ tasmādityasminnarthe | anyonyasya sahakāritvamekārthakriyākāritveneti prakaraṇāt |

[59.2]

īdṛśenetyādinā samanantarapratyayagrahaṇasya vyavacchedaṃ darśayati | īdṛśena svaviṣayānantaraviṣayagrahaṇasahakāriṇā | ālambyata iti ālambanabhūtaṃ rūpaṃ yasya tena grāhyasvabhāvena satā janyata ityarthaḥ | tasya yogijñānasya nirāsarthaṃ mānasatvanirākaraṇārtham | evañca vyācakṣāṇena "samanantarapratyayagrahaṇamandhabadhirādyabhāvaprasaṅganirākaraṇārthamiti" yadanyena vyākhyātam — tadapahastitam | indriyajñānagrahaṇenaiva tatprasaṅgasya nirākṛtatvāditi |

[59.3]

samaścetyādinā samanantarapratyayaśabdasya vigrahamarthaṃ cāha | hetvarthaḥ pratyayārthaḥ | śakandhvādipāṭhācca na dīrghatvam | yadi nāmaivaṃ vyutpattistathāpi prāktanameva vijñānamupādānabhūtamāgame tathā rūḍhaṃ nānyat | taduktamabhidharmakośe — "cittacaittā acaramā utpannāḥ samanantaraḥ" iti | siddhāntaprasiddhayā cāmuyā saṃjñayā vyavaharatā''cāryeṇa siddhāntaprasiddhatvamasya darśitam |

[60.1]

nanu kiṃ kṛtaṃ samanantarapratyayagrahaṇena yena yogijñānasya tathātvena nirāsa ityāha — taditi | yasmātsamanantarapratyayarūpeṇendriyajñānena yajjanitaṃ tanmānasaṃ tattasmātkāraṇādanena samanantarapratyayagrahaṇenaikasantānāntarbhū tayorekasantatipatitayoreva janyajanakabhāve sati manovijñānamiti | sākṣādindriyājanyatayā manomātrāśritatvānmānasamevoktam | āgame'pi manaḥśabdenaitadevocyata iti pradarśanārthaṃ caivamabhidhānaṃ mantavyam | tathāpi kathaṃ yogijñānaṃ tathātvena nirastamityāha— tatra iti | yasmādupadānopādeyabhūtayorgrahaṇaṃ bhinnasantānavarttinoścopādānopādeyabhāvābhāvaḥ, tasmād yogijñānaṃ nirastaṃ mānasatvena pratikṣiptam | yadi punarindriyajñānena janitamityetāvaducyeta tadā''lambanabhūtenāpi tenādau janyata iti nirastaṃ na syāditi bhāvaḥ |

[60.2]

syādetat — yadyetadarthaṃ samanantarapratyayagrahaṇaṃ tarhi nitarāṃ na karttavyam | svaviṣayānantaraviṣayakṣaṇasahakāriṇetyanenaiva yogijñānasya nirastatvāt | na hi tadindriyajñānaṃ yogijñāne karttavye svaviṣayānantaraviṣayakṣaṇasahakārīti | athocyate — yadendriyajñānaṃ yogijñānaṃ janayati tadā svopādeyamapi jñānaṃ janayatyeva | tataḥ svasantatipatitajanyakṣaṇāpekṣayā tad bhavati svaviṣayānantaraviṣayakṣaṇamahakārītyasti tajjanitasya tasya mānasatvalakṣaṇamiti | aho śabdārthavyavasthāpanakauśalam? yadeva hi janyatayā prakṛtaṃ tadapekṣameva sahakāriṇaḥ sahakāritvaṃ cintanīyam | na tu yatkiñcidapekṣam | na ca tadeva yogijñānaṃ prati tat sahakāri tadindriyajñānaṃ yena tathātvamasyocyamānaṃ śobheta | atha tat sahakāri tad vastuvṛttyā tadindriyajñānam | tat kim tadapekṣayā cintayeti cet | yadyevaṃ kṛte'pi samanantarapratyayagrahaṇe yogijñānaṃ nirasitumaśakyaṃ tathāpi yathā tadindriyajñānaṃ svopādeyajñānāpekṣaṃ svaviṣayānantaraviṣayasahakāri tathā tadevāpekṣya samanantarapratyayo'pyado bhavatyeva | tatastathābhūtena tena janyamānasya yogijñānasya kathaṃ tathātvena nirāsaḥ | nanu na tadapekṣaṃ tasya samanantarapratyayatvam | hanta tatsahakāritvamapi kimasya tadapekṣamasti ? atha samanantarapratyayatvaṃ prakṛtajanyāpekṣaṃ grāhyam, na tu vāstavaṃ rūpamupādeyaṃ phalābhāvena tasyānuvādyatā'nupapatteḥ | anyathā samastavāstavarūpānuvādyatāprasaṃgāditi cet | samānamidaṃ svaviṣayayānantaraviṣayakṣaṇasahakārigrahaṇe'pi | na ca rājaśāsanasamānaṃ kiñcidutpaśyāmo yena samanantarapratyayajanyatvameva prakṛtajanyāpekṣamiha grāhyam, na tu svaviṣayānantaraviṣayakṣaṇasahakāritvamiti kalpanīyamiti |

[60.3]

atrocyate | yadā — yogī indriyajñānaṃ tatsahabhuvaṃ cārthakṣaṇaṃ ca kutaścitkāraṇāddidṛkṣamāṇo yogijñānena taddvayamapi paśyati tadā tenendriyajñānena svaviṣayānantaraviṣayakṣaṇasahakāriṇā tad yogijñānaṃ janyata iti asati samanantarapratyayagrahaṇe mānasapratyakṣaṃ samāsajyeta | tatastannivṛttyarthaṃ karttavyameva samanantarapratyayagrahaṇam | evaṃvidhameva ca yogijñānamabhipratyetyedṛśenetyebhihitaṃ dharmottareṇeti sarvamavadātam |

[61.1]

samprati yathā gṛhītagrāhitvadvārako doṣaḥ parasya parihriyate tathā darśayannāha — yadā ceti | co vyaktametadityasminnarthe | yadaivaṃ tadā nirastaḥ | indriyajñānaviṣayādanyo'sya viṣaya ityetadeva kuto yenāsau nirasto bhavati ityāśaṅkyāha — yadā ceti | co'vadhāraṇe | indriyavijñānaviṣayopādeyabhūta ityasmātparo draṣṭavyaḥ | indriyajñānasya viṣayo yastasyopādeyabhūto yaḥ kṣaṇaḥ sa gṛhīta indriyajñānasya mānasopajanane sahakārikāraṇatvena svīkṛtastadetīhaivacchedaḥ karttavyaḥ | evaṃ bruvatedamākūtam — janakaviśeṣasya viṣayatvānmānasapratyakṣasya viṣayeṇa bhavatā janakenāvaśyabhāvyam | janakaścendriyajñānasahabhūḥ kṣaṇastasyeti | so'syendriyajñānaviṣayātprāktanārthakṣaṇādanyo viṣaya iti | anena ca svaviṣayānantaraviṣayakṣaṇasahakārigrahaṇasyopayogo darśitaḥ |

[61.2]

athetthaṃ gṛhītagrāhitvādaprāmāṇyaprasaṅgo nirākriyatām | andhabadhirādyabhāvadoṣaprasaṅgastu kathaṅkāraṃ nirākriyetetyāśaṅkyāha — indriyajñāneneti | amunā'gṛhītasya viṣayāntarasya grahaṇānmānaseneti prakaraṇāt | tasmād hetorindriyajñānenāgṛhītaṃ mānasena gṛhyata iti darśayatā cānena yasyaivendriyamasti tasyaiva tenendriyajñānena sahabhūviṣayakṣaṇasahakāriṇā janitatvānmānasaṃ pratyakṣam | tenāgṛhītaṃtatsahabhuvaṃ viṣayakṣaṇaṃ gṛhṇāti | yasya punaḥ puṃso'rthaviṣayamindriyajñānameva nāsti tasya kathaṃ mānasamutpadyeta, gṛhṇīyād vā taṃ viṣayakṣaṇamiti darśitam | ato'ndhabadhirādyabhāvadoṣaprasaṅgo nirasta iti | anenendriyajñānagrahaṇasya svaviṣayānantaraviṣayakṣaṇasahakārisacivasyopayogo darśitaḥ | kevale'pi jñāneneti grahaṇesvaviṣayānantaraviṣayakṣaṇasahakāriṇetiviśeṣaṇavalād yadi nāmendriyajñāneneti labhyate tathāpi pratipattigauravaparihārārthamindriyagrahaṇaṃ kṛtamityavaseyam | andhabadhirādītyatrādigrahaṇātkuṣṭhirogiṇo grahaṇam tasyāpi mānasena sparśajñānāt |

[61.3]

iha śāntabhadreṇa sautrāntikānāṃ mataṃ darśayatā "pūrvaṃ cakṣūrūpe cakṣarvijñānaṃ tatastenendriyavijñānena sahajakṣaṇasahakāriṇā tṛtīyasmin kṣaṇe mānasapratyakṣaṃ janyate" iti vyākhyātam | tadavamanyamāna āha — etacceti | co'vadhāraṇe | uparatavyāpāra ityasyānantaraṃ draṣṭavyaḥ | cakṣuṣo vyāpriyamāṇāvasthā praṇidhānameva | etanmanovijñānaṃ pramāṇaṃ pramāṇatvenopagatamuparatavyāpāra eva cakṣuṣi bhavatītīṣyata iti samudāyārtho draṣṭavyaḥ | yadi praṇihite nayane manojñānaṃ na janyate tarhi kiṃ nāma jāyata ityāha — vyāpāreti | turnirvyāpārāvasthāyā vyāpāravatīmavasthāṃ bhinatti | rūpajñānamiti vāstavānuvādo na punaranyajñānasambhavena tadvyavacchedārtham | yadvā rūpaśabdaḥ svabhāvavacanastena yatsvabhāvajñānamityarthaḥ | sarvagrahaṇena vyāptimāha | cakṣurāśritaṃ cakṣurjanyaṃ cakṣarvijñānamiti yāvat | upapattimāha — itaratheti |

[62.1]

nanu vyāpāravatyapi cakṣuṣi mānasotpattau na cakṣurāśritatvānupapattirādimasyaiva jñānasya cakṣurāśritatvopapatteḥ | satyam | kevalamayamabhiprāyaḥ — yadapi tadādyaṃ cakṣurvijñānaṃ tadapi cakṣuranvayavyatirekānuvidhānādeva tadāśritaṃ vyavasthāpanīyam | satyapi tadanvayavyatirekānuvidhāne yadi kasyacinmānasatvaṃ tadā cakṣuranvayavyatirekau cakṣurāśritatvavyavasthāyā anaṅgamityādye'pi tadvyavasthā na syāditi sādhīyān prasaṅgaḥ |

[62.2]

syādetat — kimetanmānasaṃ cakṣurvijñānenaiva rūpaviṣaye janyate kiṃ vā rasanādijñānenāpi rasādiviṣaya iti ? kiṃ cātaḥ ? yadi rūpa eva tadā "dvividhajñānavijñeyāḥ pañca bāhyaviṣayāḥ" ityāgamo viruddhyeta | atha samastarūpādiviṣayamiṣyate tadā śabdaviṣayatvena tasyāsambhavaḥ | nahi rasādiriva tālvādijanmā śabdaḥ pravāhavāhī, yena śrotrendriyajñānena svāviṣayānantaraviṣayakṣaṇasahakāriṇā tatra mānasaṃ janyeteti | ucyate — rūpādipañcakaviṣayametat, na tu rūpamātraviṣayam | tadāhācāryaḥ — indriyajñānena, na tu cakṣurvijñāneneti | yatpunaravādīd bhagavān— "dvābhyāṃ bhikṣavo rūpaṃ gṛhyate, cakṣurvijñānena tadākṛṣṭena ca manaseti" tadrūpasya grahaṇaprasaṅgenoktam, na tu rūpameva dvidhā gṛhyata iti vivakṣitam |

[62.3]

nanūktaṃ na tasya śabdaviṣayatvena sambhavastatkathamevamabhyupagamaḥ ? satyametat | kevalaṃ yadā'bhihanyamānaṃ ghaṇṭāṭi raṇati tadā taduktthaḥ śabdaḥ kiyantaṃ kālaṃ santānena pravahatīti śrotrajñānena svaviṣayānantaraviṣayakṣaṇasahakāriṇā tadviṣayaṃ mānasaṃ janyate | etāvatā'pi dvividhajñānavedyatvavacanaṃ caritārtham | taduktamabhidharmakośe — "rūpādijātyabhisambandhivacanād" iti | asyārthaḥ — rūpādijātyabhisandhinā taduktaṃ bhagavatā, na tu sarvarūpādivyaktyabhiprāyeṇeti |

[62.4]

iha pūrvaiḥ — "bāhyārthālambanamevaṃvidhaṃ manovijñānamastīti kuto'vaseyam" ityāśaṅkya "tadabhāve tadbalotpannānāṃ vikalpānāmabhāvād rūpādau viṣaye vyavahārābhāvaprasaṅgaḥ syād" ityuktam | "cakṣurādivijñānenānubhūtatvānna vikalpābhāva" iti cāśaṅkyābhihitam — "devadattenāpi dṛṣṭe yajñadattasyāpi vikalpaprasaṅgaḥ |""santānabhedānnabhaviṣyati" iti ca punarāśaṅkya "atrāpi santānabhedādeva vikalpo na prāpnoti, yata ihāpīndriyāśrayabhedādeva santānabhedo yugapatpravṛtteśca | dīrdhaśaṣkulībhakṣaṇādau hi yugapajjñānapravṛttirdṛśyate | na ca santānasyaikye yugapatpravṛttirnyāyyā | tasmād rūpādivikalpābhāvo mā bhūdityavaśyamavikalpakaṃ manovijñānamabhyupeyam | etena niścayasmaraṇābhāvaprasaṅgo'pi ḍhaukanīyaḥ | nirvikalpakaṃ manovijñānaṃ yadi nāstyeva tadā yogijñānābhāvaprasaṅgaḥ | astyeva nirvikalpakaṃ manovijñānaṃ kintvindriyajñānapṛṣṭhabhāvi nāstīti cet | sati sambhave tasyāpyastitve ko virodhaḥ | na hyatra bādhakaṃ pramāṇaṃ dṛśyate, yena tannāstīti syāt | astitve coktaṃ pramāṇam | tasmādastīndriyajñānapṛṣṭhabhāvi manojñānaṃ nirvikalpakam" ityevamādyabhihitam | tadetattadīyaṃ kadalīgarbhaniḥsāraṃ manyamānaḥ prāha — etacceti | co'vadhāraṇe | siddhāntaprasiddhamityataḥ paro draṣṭavyaḥ | etadeva vyatirekamukheṇa draḍhayati na tvasyeti | turavadhārayati bhinatti vā | pravāhānārambhakasyāsyajñānātmatayā svasaṃvedanarūpatve'pyasaṃviditakalpatvādanubhavagamyamidaṃyathā cakṣurādijñānamiti darśayitumaśakyatvānnāsya prasādhakaṃ niścāyakaṃ pramāṇamasti |

[63.1]

nanu tairdarśitameva vikalpābhāvaprasaṅgaḥ syādityādinā prasaṅgamukhena pramāṇaṃ vikalpodayāditi tatkimucyate na tvasya prasādhakamasti pramāṇamiti | ayamasyāśayaḥ — satyamuktamatārkikīyaṃ tu tat | tathāhi yat tāvaduktamindriyāśrayabhedād yugapatpravṛtteśca santānabhedo'sti | na ca santānabhede'nyānubhūte'nyavikalpo yukta iti | tadavācyam | yadīndriyāśrayabhedād yugapatpravṛtteśca santānabhedastadbhede ca na kāryakāraṇabhāvaḥ, tadā svāpādutthitamātrasya puṃsaścakṣurvijñānaṃ ... ... ...notpadyeta | tat khalūpajāyamānaṃ manojñānād vā prācīnādutpadyeta, indriyajñānād vā | na tāvadindriyajñānāt tasya pūrvamabhāvāt, nāpi jāgarāvasthābhāvīndriyajñānāt | tasya ciraniruddhatvāt | na ca cirātītaṃ kāraṇamiṣyate | athaivaṃ bhinnasantānaireva vikalpitairvikalpodayo'styeva na tu nirvikalpād vikalpodaya iti cet | santānabhede'pi janyajanakabhāve nirvikalpādapi vikalpodayasya ko niṣeddhā | na cendriyāśrayabhedād yugapat pravṛtteśca santānabhedo yujyate | parasparaparokṣatādiprasaṅgāt | tasmātprabhūtamalpaṃ vā sadṛśādeva kāraṇājjāyate | na tu prabhūtasyodayamātreṇa santānabhedo'bhyupetavyaḥ | yathā'gnikaṇikāyāḥ prabhāpratānavatī pradīpaśikhā jāyamānā na santānabhedamātmanyāvahati | yatpunaryogijñānasya tathātve 'pīdānīṃ manojñānaṃ nirvikalpakaṃ nābhyupeyate tad yādṛśyāḥ sāmagryāstadudbhavo yadākārañca tat tatsāmagryabhāvāttadākārasya ca manovijñānasya nirvikalpasyāsaṃvedanāditi kimatrādareṇeti |

[63.2]

nanu ca yadyasya prasādhakaṃ pramāṇaṃ nāsti kimarthaṃ tarhi pratyakṣaprakaraṇa upanyāsa ityāśaṅkyāha— evamiti | evaṃjātīyakamevamprakāravat | evamprakāralakṣaṇakathanasyaiva kimprayojanamiti cet | sūtrakārasya siddhāntaprasiddhamānasābhyupagame prasaktacodyanirākaraṇam — yadyasti mānasaṃ pratyakṣamevaṃ tasya lakṣaṇamiti ||

[64.1]

vaibhāṣikaprakriyayā yadācāryeṇa cittacaittau bhedenoktau tayorarthamāha — cittamarthamātragrāhi vastumātragrāhi | tatrārthadṛṣṭirvijñānam iti vacanāt | caittā viśeṣāvasthāgrāhiṇo viśeṣāvasthāsvīkarttāro viśeṣāvasthākārā iti yāvat | tadviśeṣe tu caitasā iti vacanāt | ka evaṃrūpā ityāha — sukhādaya iti | sarve ceti vigṛhṇan pūrvaṃ cittāni ca caittāśceti samasya paścātsarvaśabdena samāsa iti darśayati | sukhetyādinā sarvagrahaṇasya phalamāha — sphuṭo vyakto'nubhavaḥ prakāśo yasya tasya bhāvastasmāt | sarvagrahaṇe sati kīdṛśo'rtho bhavati, yenāśaṅkā nivarttyata ityāha — nāstīti | kāciditi bhrāntā vā'bhrāntā vetyarthaḥ |

[64.2]

nanu jñānasya saṃvedyātmanaḥ kimanyad rūpāntaraṃ yatsvasaṃvedanaṃ pratyakṣaṃ syādityāśaṅkyāha— yena hīti | hiryasmādarthe |

[64.3]

atha yadanubhūyate tadanyenaiva yathā ghaṭādi | tatkathamātmanaivātmanaḥ saṃvedanamiti cet | na | yogyatāyāstathāvyavahārāt | asti jñānasya sā yogyatā jaḍavyāvṛttatā jyotīrūpatā yayā svaprakāśe prakāśāntaraṃ nāpekṣate | yathā pradīpaḥ prakāśasvābhāvyādātmānaṃ svayameva prakāśayati, na tu pradīpāntaramapekṣata iti |

[64.4]

nanu kiṃ ghaṭādidṛṣṭāntabalātprakāśāntaraprakāśyatā jñānasyāstām, āhosvit pradīpadṛṣṭāntasāmarthyāt prakāśāntaranirapekṣatayā svaprakāśatā ? atrocyate | jñānasya svaprakāśarūpatvābhāve ghaṭādeḥ svarūpaprakāśanānupapatteḥ svaprakāśataiveṣṭavyā | atra ca prayogaḥ — yadavyaktavyaktikaṃ na tad vyaktam yathā kiñcitkadācit kathañcidavyaktavyaktikam | avyaktavyaktikaścāyaṃ ghaṭādiḥ jñānaparokṣatva iti vyāpakānupalabdhiprasaṅgaḥ | jñānasya jñānāntareṇa vyaktau heturayamasiddha iti cenna, nīlajñānodayakāle'siddhatvād hetornīlasya parokṣatvaprasañjanāt | na ca bhavatāmapi matai sarvaṃ vijñānamekārthasamavāyinā jñānena jñāyate | bubhutsā'bhāve tadabhāvāt, yathopekṣaṇīyaviṣayā saṃvit | tata upekṣaṇīyameva tāvadavyaktavyaktikatvādavyaktaṃ prasajyeta | na ceyama nupalabdhiḥ sandigdhavipakṣavyāvṛttyā'naikāntikī kīrttanīyā | tathā hi yadyavyaktavyaktikamapi vyaktavyavahāraviṣayastadā puruṣāntarvarttijñānavyavitakamapi vastu svajñānodayakālavat tathaiva vyaktaṃ vyavahriyeta | asvasaṃvedanātmatayā svaparasantānavarttinorjñānayorviśeṣābhāvāt | tatsantāne jñānasyābhāvāt kathaṃ vastunastathā vyavahāra iti cet | bhāve'pi tadaprakāśe kathaṃ tathā vyavahāraḥ ? na hi tenāsya kiñcit kriyate | ... ...tadā tadapi puruṣāntarasya kinna tathā vyavahāragocaraḥ ? tadayaṃ vyaktavyavahāro vyaktavyaktikatvena vyāptaḥ | siddhe ca vyāpyavyāpakabhāve vyāpakānupalabdhirnānaikāntikīti |

{nb.1.10_nb.1.11}

[65.1]

nanu kiṃ tadrūpāntaram, yenocyate — yenātmā saṃvedyate, tadātmasaṃvedanaṃ pratyakṣamiti ? kevalamarthaśūnyametaducyate ityāśaṅkyāha — ihetyādi | antare bhava āntaro'dhyātmaparispandī | ko'sāvīdṛśa ityāha — sukheti |

[65.2]

nanu gṛhyamāṇa eva rūpādiḥ sukhādyākāro'nubhūyate | na tu tato'nyatsukhādirūpaṃ yena tasya vedanarūpatā vyavasthāpyetetyāha — na ceti | co'vadhāraṇe, yasmādarthe vā | gṛhyamāṇa ākāro yasya grāhyasvabhāva ityarthaḥ | sātarūpaḥ sukhasvabhāvaḥ | sātagrahaṇasyopalakṣaṇatvād duḥkharūpa ityapi draṣṭavyam | itinā vacanasyākāraṃ darśayati | kuta evaṃ vaktuṃ na śakyata ityāha — yata iti | itirniścayasya svarūpamāha | kiṃ tādrūpyeṇa niścaye'pi tādrūpyānubhavaḥ siddhyati, yena tadabhāvānnaivaṃ śakyate vaktumityucyate ityāha — yadīti | hiryasmād iti | itikaraṇena niścayasvarūpamuktam | anena yadevānurūpavikalpena yathātvena niścīyate tadeva tathātvavyavahāragocaro yathā nīlādirityākūtam | nanu ca tatpratibhāsādanubhavaḥ pramāṇam | niścayo bhavatu, mā vā bhūt | tatkimevamucyata ityāśaṅkya pūrvoktameva smārayati — yasminniti | rūpe svabhāve | śeṣaṃ prāgeva kṛtavyākhyānam | gṛhītaṃ nīlasya sātarūpatvaṃ vikalpenānugamyata evetyāha — na ceti | caḥ pūrvavat | anugamyate vikalpeneti varttate | tasmādityādinoktamupasaṃharati | yasmād gṛhyamāṇākāro nīlādirna tathā niścīyate, asti ca harṣādyākārasaṃvedanam, tasmād |

[66.1]

bhavatu sātākāro'nubhūtaḥ | kevalamasāvajñānātmā bhaviṣyati | tathā ca kathamajñānena jñānātmasaṃvedanam ? kathaṃ cātmavedanaṃ pratyakṣamityāha — tacceti | co'jñātmana evaṃ bhinatti | jñānamevetyavadhārayataḥ prakāśātmana evaṃ jñānatvamanyathā prakāśāyogādityabhiprāyaḥ | yata evaṃ tato'sti jñānānubhavaḥ | ityantarmukhasya sukhādyākārasya grāhakākārākhyasyetyarthaḥ | na ca grāhyākārādanya danubhūyamānaṃ sātaṃ grāhakākārādapyanyadupapadyate | grāhyaṃ vā prakāśeta, grāhakaṃ vā | na ca tad grāhyamato grāhakameva | atha jñānamastu tathānubhūtam | tatpunarātmasaṃvedanaṃ pratyakṣaṃ kuta ityāha — tacceti | co yasmād | vedyate'neneti vedanam | jñānarūpasya vedanamiti vigrahaḥ | yadvā jñānarūpaṃ ca tad vedanañceti tathā | sākṣātkāri aparokṣatākāri, skuṭāvabhāsamiti yāvat, hetubhāvenāsya viśeṣaṇatvāt | ata eva ca nirvikalpakam | vikalpānubaddhasya spaṣṭārthapratibhāsitvāyogāt | bhavatu nirvikalpakaṃ dvicandrādijñānavad bhaviṣyatītyāha — abhrāntaṃ ceti | castulyopāyatvaṃ samuccinoti | nahi tat svātmani atasmiṃstaditi pravṛttam, yena tatra bhrāntirbhaviṣyatīti bhāvaḥ | bhavatāṃ nirvikalpakatvābhrāntatve tataḥ kiṃ siddhamityāha — tata iti | yata etad rūpadvayayogi tatastasmāt | etāvanmātralakṣaṇatvātpratyakṣasyeti bhāvaḥ |

[66.2]

tatra ceyaṃ vyavasthā | ātmātmayogyatā pramāṇam, ātmasaṃvit phalamiti draṣṭavyam | syānmatam — ityaṃ tasya vedanasya pratyakṣatve vikalpātmavedanasyāpi tattvaṃ syāt | na ca vikalpātmā pratyakṣaṃ yujyate | yujyate, svātmani avikalpanādabhrāntatvācca | vikalpo hi bāhyaṃ vikalpayati na tvātmānam | bhrāmyati ca brāhye, nātmani | tataḥ kiṃ na pratyakṣam ? prayogaḥ— yadabhrāntatve satyavikalpaṃ tat pratyakṣam | yathendriyajñānasya bāhyasaṃvedanam sārūpyākhyam | abhrāntatve satyavikalpakaṃ cātmani vikalparūpavedanamiti svabhāvaḥ | yathā ca jñānātmani samayāsambhavo yathā vā samitaḥ śabdasaṃsṛṣṭo na gṛhyate tathā'nyatra prapañcitamiti nehocyata iti ||

[67.1]

bhūtaśabdasya vivakṣitamarthamāha — sadbhūta iti | artha iti bruvāṇo bhūtaścāsāvarthaśceti karmadhārayaṃ darśayati | nanu sukhādimayatvamapyarthasya sāṃkhyaparikalpitaṃ sadbhūtamityāha— pramāṇeneti | dṛṣṭo niścitaḥ | cakāraḥ sphuṭametadityarthaṃ dyotayati |

[67.2]

kaḥ punarīdṛśo'rtho vivakṣita ityāha — yatheti | anena bhūtārthaśabdenātra satyacatuṣṭayaṃ vivakṣitamiti darśitam | yathā caturāryasatyabhāvanābalajaṃ jñānaṃ yoginaḥ pratyakṣam, tathā'nyasadbhūtārthaviṣayamapi draṣṭavyamiti yathāśabdārtho'pyasti | yadviniścayaḥ"turāryasatyadarśanavaditi |" ārātpāpakebhyo dharmebhyo yātā ityāryāḥ | ata eva tāni satyatayā manyanta iti teṣāṃ satyāni | catuṣṭvācca teṣāṃ catvārītyuktam |

[67.3]

phalabhūtāḥ pañca sakleśaskandhā duḥkhākhyaṃ satyamekam | ta eva hetubhūtāstṛṣṇāsahāyāḥ samudayākhyaṃ satyaṃ dvitīyam | cittasya niṣkleśāvasthā nirodhākhyaṃ satyaṃ tṛtīyam | tadavasthāprāptihetunairātmyādyākāraścittaviśeṣo mārgākhyaṃ satyaṃ caturthamiti |

[67.4]

bhāvanāśabdena vigrahaṃ tasya cārthamācaṣṭe bhūtasyeti | bhūtārthasyeti draṣṭavyam | lakṣyate ca bhūtaśabdasānnidhyāllekhakena prathamapustake bhūśabdaḥ prakṣiptaḥ | tasyeti tu vacanaṃ saṃkṣepeṇa vigrahaṃ darśayato dharmottarasya pāṭho'nyathā yathābhūtaṃ vigrahaṃ darśayitukāmenārthapadopādāne kimakṣaragauravaṃ dṛṣṭam, yena kevalabhūtaśabdopādāne pratipattigauravaṃ likhanākauśalañcāviṣkṛtamiti | bhāvanārthamāha— punariti | punarityaprathamataḥ | dvirvacanenāprathamapracārasya prācuryaṃ darśayati | tathāniveśanañca vijātīyāvyavadhānena draṣṭavyam | satyacatuṣṭayaviṣayo vijātīyāvyavahitaḥ sadṛśacittapravāho bhāvaneti yāvat |

{nb.1.11_nb.1.12}

[68.1]

yādṛśo yogināṃ bhāvanākramo viniścaye"śrutamaye"tyādinābhihito yathā bhāvanāprakarṣaviśadābhatvayoḥ kāryakāraṇabhāvastatraiva "kāmaśoke"tyādinā darśitastathehāpi draṣṭavyaḥ | yādṛśaścākārasteṣāṃ satyānāmanityatvādike bhāvanīyo yāvatkālāvadhikā ca bhāvanā'nekajanmaparamparānuyātā, yacca nibandhanaṃ bhāvanāyāḥ karuṇā bodhisattvānām, tadanyeṣāṃ saṃsārodvegastadapi sarva yathā pramāṇavārttike nirṇītaṃ tathehāpyanugantavyam | iha tu yogijñānasya svarūpamātramupadarśayitumupakrāntamiti |

[68.2]

prakarṣaśabdena saha vigrahaṃ tasya cārthaṃ vivakṣitamāha — bhāvanāyā iti | sphuṭābhatvasyārambha upakramaḥ | sa ca yatsphuṭatvatadadhikasphuṭatvādinā rūpeṇa tajjñānasyodaya eva | paryantaśabdena vigrahaṃ tasya cārthamācaṣṭe prakarṣasyeti | paryanto'vasānam | kadā ca tasyāvasānamityāha — yadeti | yasmin kāle sphuṭābhatvaṃ bhāvanārthaṃ viṣayasya jñānasyeti prakaraṇāt | idaṃ leśato'sampūrṇaṃ bhavati yadanantaraṃ yogipratyakṣeṇa bhavitavyaṃ tasmin kāle prakarṣasya paryanto'vasānaṃ jñātavyaḥ | tatkālopalakṣitaṃ tathābhūtaṃ jñānaṃ paryanta ityarthaḥ |

[68.3]

nanu prakarṣasya paryantaḥ sa yujyate yasmin sati prakarṣo nivarttate | tacca sampūrṇameva skuṭābhatvam, tatkathamucyate kathañca paryantajaṃ yogijñānam, na tu tadeva paryanta ityāśaṅkyāha — yāvaditi | hiryasmāt |

[68.4]

sampūrṇe tu prakarṣagamanaṃ nāstīti darśayati — sampūrṇamiti | turimāmavasthāṃ bhedavatīmāha | prakarṣasya gatirgamanam | evaṃ bruvato'yamāśayaḥ | prakarṣaḥ prakṛṣyamāṇatā sātiśayaṃ rūpamucyate | paryantaśca gatyarthādāmarddhātostatpratyayena parisamantādanta iti prādisamāsena niḥśeṣagamanamevocyate | tataḥ sa paryanta ucyate yadanantaraṃ prakṛṣyamāṇena na bhavitavyam | na tu yadarthaṃ yeṣāṃ prakarṣavatāmudaya iti | etadevopasaṃharati tata iti | prāktanī vyavadhānaśūnyā yadanantaraṃ sphuṭatarajñānodayaḥ | sampūrṇāvasthāyāḥ sphuṭatvasampūrṇāvasthāyāḥ sphuṭatarākāragrahaṇāvasthāyā iti yāvat | sannihitasyeti | yathā'nyasyābhāvitasya nikaṭasthasya ghaṭapaṭāderanyajñānaṃ sphuṭatarākāragrāhi pratyakṣaṃ tadvad bhāvyamānārthasphuṭatarākāragrāhi yajjñānaṃ tadyoginaḥ pratyakṣam |

[68.5]

uktameva bhāvanāprakarṣārthaṃ tatparyantārthaṃ tajjñānaṃ copasaṃhāravyājena sukhapratipattyarthaṃ punardarśayati taditi | tattasmāt | iheti yogipratyakṣalakṣaṇapratītikāle | avasthā bhāvanājñāna syeti prakaraṇāt | abhrakeṇātisvacchatayā pārśvato dvidhākarttumaśakyeneti prastāvād vyavahitamāvṛtaṃ tadiva | karasvarūpaṃ karatalaṃ sannihitasyevetyanena yatpūrvamuktaṃ tasyāyamupasaṃhāraḥ |

[69.1]

astu tathāvidhaṃ yogijñānam, tatpunaḥ kathaṃ pratyakṣamityāśaṅkāmapākarttu pratyakṣalakṣaṇena yogamasya darśayannāha taddhīti | hiryasmāt |

[69.2]

sphuṭābhaṃ bhavatu, nirvikalpakaṃ tu kathaṃ yena pratyakṣaṃ syādityāha — sphuṭābhatvādeveti | co nirvikalpakamityataḥ paraḥ sphuṭābhatvāpekṣaikaviṣayatvaṃ nirvikalpakatvasya samuccinoti | ayamasyāśayaḥ — śabdākārasaṃsargo hi sphuṭābhatvavirodhīti yadyasāvabhaviṣyat tadā sphuṭābhameva nābhaviṣyaditi | abhilāpasaṃsargayogyapratibhāsameva sphuṭābhaṃ bhaviṣyati ko'nayorvirodha ityāśaṅkya vikalpetyādinā virodhameva darśayitumupakramate | hiryasmāt | vastviti dṛśyamānaṃ yathā caitattathā pūrvameva vivecitaṃ gṛhṇīyād grahītumarhati | saṅketakāladṛṣṭatvena ca vastugrāhitve'sannihitaviṣayaṃ syāditi darśayitumāha — saṅketetyādi | co hetau | bhavatu saṅketakāladṛṣṭatvasya tathātvam, kimata ityāha — yathā ceti | co vaktavyametadityasyārthe |

[69.3]

bhavatvevaṃ tathāpi vācakākārasaṃsargiṇo'pi kathaṃ na sphuṭābhatvamityāha — taditi | yata evaṃ tattasmāt | vikalpayatīti vikalpakaṃ vijñānam | asphuṭābhaṃ tu kutastadityāha— asannihitārthagrāhitvāditi | sannihitatayā hi bhāsamāno viśado bhavet | pūrvavṛttadarśanaviṣayatayā ca bhūtapūrvo bhāvo gṛhyamāṇo na sannihitarūpo bhāsate | tenāviśadābho vikalpaḥ | tena śabdākārasaṃsargo vikalpasya viśadābhatvavirodhītyasyābhiprāyaḥ | asannihitaviṣayatvameva tasya kuto'vasīyata ityāha — asadrūpamiti | yatpūrvadṛṣṭatvaṃ sampratyasad, asadrūpaṃ vastuno gṛhyamāṇasya gṛhṇaditi hetau śaturvidhānādasadrūpagrahaṇādityarthaḥ |

[69.4]

sphuṭābhatvādeveti yadavocat, tadevopasaṃharati tata iti | yato vikalpasya spaṣṭābhatvaṃ na yujyate, anantaroktena krameṇa tatastasmātsphuṭābhatvād viśadābhatvānnirvikalpakaṃ yogijñānamiti prakaraṇāt | prayogaḥ — yat saṅketakāladṛṣṭatayā vastusaṃsparśi jñānaṃ na tat sphuṭābham | yathā cira dṛṣṭanaṣṭavastuvikalpaḥ | saṅketakāladṛṣṭatayā ca dṛśyamānavastusaṃsparśī vikalpaḥ | sphuṭābhāsatvaṃ nāma sannihitarūpabhāsanam | asannihitarūpabhāsanena ca vastunaḥ pūrvadṛṣṭatvagrahaṇaṃ vyāptam | na hi pūrvajñānaviṣayatvaṃ pūrvasmin jñāne nivṛtte vastuno'sti | taduttarakālabhāvinā jñānena pūrvajñānaviṣayatvamasannihitameva vastunaḥ spṛśyate | pūrvajñānaviṣayatvagrahaṇameva ca saṅketakāladṛṣṭaśabdaviśiṣṭatvagrahaṇam | tadidaṃ viruddhavyāptopalabdherbhavatu nirvikalpakam |

[70.1]

asatyabhrāntatve tu kathaṃ pratyakṣamityāha — pramāṇeti | pramāṇādhigato'rthaḥ pramāṇaśuddha ucyate | satyacatuṣṭayaṃ caivamātmakam | tadeva śuddhatvena vivakṣitam | caḥsaṃvādakamityataḥ paro nirvikalpatvena saha saṃvādakatvena saṃvādakatvaṃ samuccinoti, tatrastha evavā pūrvahetvapekṣayā hetvantarasamuccayārthaḥ | ato'smānnirvikalpakatvādabhrāntatvācca |

[70.2]

yogiśabdasya vyutpattimāha — yoga iti | samādhiścittaikāgratā | iha dharmottareṇa lokaprasiddhirāśritā | viniścayaṭīkāyāṃ tu śāstrasthitistenāvirodhaḥ | yadvā samādhigrahaṇasyopalakṣaṇatvāt prajñā ca vivekakaraṇaśaktirdraṣṭavyā | sa yasyāsti sa nityasamāhito vivekakaraṇatatparaśca yogī | parisamāpterākāraṃ darśayati — iyaditi | iyadeva catuḥsaṃkhyāvacchinnameva ||

[70.3]

tadevamityādyāhetyetadantaṃ subodham | viṣayo boddhavyaḥ | ka ityākāṅkṣāyāmāha— svalakṣaṇamiti | svaśabdasya lakṣaṇaśabdasya cārthamācakṣāṇo vigrahamupalakṣayati — svamityādinā | svamātmīyamucyate | yasya yat svaṃ tat tasyaiva nānyasyeti lakṣaṇayā svaśabdenāsādhāraṇamuktam | lakṣaṇaśabdena ca tattvaṃ svarūpaṃ vivakṣitam | svaśabdalakṣaṇaśabdayorarthamabhidhāya tayoḥ samastaṃ padamāha — svalakṣaṇamiti | anena svamasādhāraṇaṃ ca tallakṣaṇaṃ svarūpaṃ ceti karmadhārayo darśitaḥ |

{nb.1.12_nb.1.13}

[71.1]

nanu sambhave vyabhicāre ca viśeṣaṇamarthavat | atra ca sarvasyaiva svarūpasyāsādhāraṇatvāt sambhava eva, na vyabhicāra iti kiṃ svaśabdena ? evaṃ tu vaktavyam — vasturūpaṃ tasya viṣaya ityāśaṅkayāha — vastuna iti | hiryasmāt | co vakṣyamāṇāpekṣyaḥkṣaḥ samuccaye | sāmānyaṃ sādhāraṇaṃ rūpaṃ saṃvṛtijñānaghaṭitam | caḥ pūrvāpekṣaḥ samuccaye | sati caivaṃ dvairūpye kiṃ pūrvaṃ rūpam, atha paraṃ pratyakṣasya viṣaya iti sandehe — yadasādhāraṇaṃ tatpratyakṣasya grāhyamucyata iti śeṣaḥ | grāhyamiti bruvan viṣayaśabdenācāryasya grāhyo viṣayo'bhipreta iti darśayati |

[71.2]

syādetat — pravṛttiviṣaya eva pramāṇasya viṣayastataḥ pravṛttiviṣayastasya viṣaya iti vaktavyam | tatkiṃ grāhyamityucyata ityāha — dvividha iti | anena bhedaḥ pratijñātaḥ | hiryasmāt dviprakāro viṣayaḥ pramāṇasyeti | jātivivakṣayaikavacanam | eko grāhyo'nyaḥ prāpaṇīyaḥ | bhedamupapādayati — yadākāraṃ yatpratibhāsaṃ jñānamutpadyate | so'pi dvividhaḥ — paramārtha āropitaśca | dvayorapi svajñāne prakāśanamastyeveti draṣṭavyam | prāpaṇīyo yamadhyavasyati | tato jñānād yatra pravarttata iti yāvat | cakārau pūrvāparāpekṣayā samuccayārthau |

[71.3]

nanu grāhyādhyavaseyaśabdayoreva bhedo na tvarthasya | yato yadeva prakāśate tadevādhyavasīyate, tat kiṃmevamucyata ityāha — anyo hīti | hiryasmādarthe | co'vadhāraṇe | kasya kīdṛśo grāhya itaro vetyāha — pratyakṣasyeti | hiravadhāraṇe eka ityasmātparo draṣṭavyaḥ | kastarhyavaseya adhyavaseya iti  | turgrāhyādadhyavaseyaṃ bhinatti | atha kiṃ pratyakṣamavasāyātmakaṃ yena tasyāsāvavaseya ityāha — pratyakṣeti | pratyakṣapṛṣṭhabhāvino niścayasya pratyakṣagṛhīta eva pravṛttatayā'natiśayādhānena yat tenādhyavasitaṃ tatpratyakṣeṇaivāvasitamiti bhāvaḥ |

[71.4]

nanu grāhyādanyaḥ prāpaṇīyo viṣayaḥ pratyakṣasyoktaḥ | idānīṃ punaravaseyaḥ | tadayaṃ tṛtīyo viṣayaḥ prāpta ityāha — santāna eveti | co yasmādarthe | upādānopādeyabhāvena vyavasthitaḥ kṣaṇaprabandha ekatvenādhimuktaḥ santānaḥ | grāhya eva kasmānna tena prāpyata ityāha — kṣaṇasyeti | yadākāraṃ pratyakṣamutpadyate tasya kṣaṇasyeti prastāvāt | evañca vivṛṇvato'sya pramāṇasyetyatra pratyakṣābhiprāyeṇa pramāṇaśabda indriyajapratyakṣavivakṣayā draṣṭavyaḥ | svasaṃvedanādīnāṃ viṣayadvaividhyāsambhavāditi |

[71.5]

atha bhavatvekaṃ pratyakṣaṃ viṣayadvaividhyavad, anumānaṃ tu kathaṃ tathāvidham ? pramāṇasyeti ca bruvatā tadapi viṣayadvaividhyavadabhyupagatameva ityāśaṅkyāha — tatheti | yena pratibhāsādhyavasāyalakṣaṇena prakāreṇa pratyakṣamanyagrāhyanyādhyavasāyi tathā tena prakāreṇeti tathāśabdārthaḥ | na kevalaṃ pratyakṣamanyad gṛhṇāti, anyadadhyavasyati, kintvanumānamapyanyagrāhyanyādhyavasāyītyapiśabdenāha | ihaivacchedaḥ karttavyo'nyathā vyākhyānamasamañjasaṃ syāt | kiṃ gṛhṇātītyāha — anarthagrāhīti | anumānamiti prakṛtatvāt | kathamupapadyata ityāśaṅkyopapattimāha — svapratibhāsa iti | svasya pratibhāsa iva pratibhāsaḥ | śaktidvayayogāttathāropyamāṇaṃ rūpam | tasminnanarthe'bāhyarūpe'rthādhyavasāyena bāhyādhyavasāyena tadbhedānavabhāsanātmakābhedādhyavasānalakṣaṇena pravṛtteḥ pravarttanāt |

[72.1]

athānarthe svapratibhāse'rthādhyavasāyenānumānavikalpo'nyo vā pravarttaka iti kimuktaṃ bhavati ? svapratibhāsasyāropyamāṇasya cārthasyāvasīyamānasya vivekaṃ na pratipadyata ityuktaṃ bhavati | na hi tenaiva vivekapratipattiḥ, tena svapratibhāsasya tathātvenāvikalpanāt | atra cānubhavaḥ pramāṇam | bāhyavahanyādāvapravṛttyādiprasaṅgaśca | nāpi vikalpāntareṇa | tasyāpi tathā pravṛttitayā pūrvavikalpapratibhāsāsaṃsparśādityalamiha vistareṇa | yadyevaṃ ko'syādhyavasīyamānaḥ prāpaṇīyo viṣaya ityāha — sa iti | punariti sarvato viśinaṣṭi | āropita iti svarūpānuvādaḥ | artha iti artha ivārtho gṛhyamāṇaḥ pratīyamānastasmin jñāne prakāśamāna iti yāvat | anena svalakṣaṇamadhyavasyatīdamiti prakāśitam | tadanenānumānasya grāhyādhyavaseyau bhedena sāmarthyādabhidhāya sukhapratipattyarthaṃ tāveva kaṇṭhoktau karoti — tata iti | yataḥ svalakṣaṇatvena tasyāvasāyastataḥsvalakṣaṇamavasitaṃ pravṛttiviṣayo'numānasya | svalakṣaṇamavasitamityetadapyabhimānādabhidhīyate | na punaḥ svalakṣaṇamavasāyasya gocaraḥ | tadviṣayatve tasya niraṃśatvāt kṣaṇikatvāderapyavasitāvanumānānavatāraprasaṅgāt | etacca kiñcidihaivopariṣṭātspaṣṭayiṣyāmaḥ | parārthānumāne tu yathā'vasaraṃ vistareṇa nirṇeṣyāmaḥ |

[72.2]

pravṛttiviṣayasyaiva prāpaṇīyatvāt prāpaṇīya eva pravṛttiviṣayaśabdenoktaḥ | tuḥ prāpaṇīyād viṣayād grāhyaṃ bhedavantaṃ darśayati | tasmin jñāne prakāśamāne prakāśanādanartho grāhya uktaḥ |

[72.3]

syādetat — yadyavasitaṃ svalakṣaṇaṃ pravṛttiviṣayo'numānasya tadā kathameṣa dharmottaro viniścayaṭīkāyāmavādīt "avasitaścākāro vikalpānāṃ grāhyaḥ" iti | evaṃ hi svalakṣaṇameva grāhyaṃ samarthitaṃ syānnānartha iti | tato vyakto vyāghātaḥ | paramārthadṛṣṭyā tatra tathābhidhānānna doṣaḥ | tathāhi paramārthato vikalpānāmāropitameva rūpamavaseyaṃ grāhyam tathāpi vyavaharttāra āropitameva rūpamavṛkṣavyāvṛttamavasyanto bāhyasyāpi tathātvād bāhyaṃ vṛkṣamavasyāma ityabhimanyante, tayorvive kāpratipatteḥ | tadanurodhātsvalakṣaṇamavasitamityucyate | tasyaiva tvāropitasya paramārthato'numeyasya pratibhāsamānaṃ kevalamākāramāśritya grāhyatvamucyate | tatastatra vāstavāvasitarūpābhiprāyeṇa tathābhidhānāt ko virodhaḥ ?

[73.1]

tadatretyādinopasaṃharati | yasmātpramāṇasya dvividho viṣayo grāhyādhyavasāyabhedena tat tasmāt | atra viṣayavipratipattinirākaraṇakāle grāhyaṃ viṣayaṃ darśayateti bruvan viṣayaśabdenācāryasya grāhmo viṣayo'bhipreta iti sphuṭayati |

[73.2]

syādetat — na vai grāhyaviṣayāpekṣaṃ pratyakṣasya prāmāṇyamupapadyate | yata ekaḥ kṣaṇastasya grāhyaḥ | na ca tatprāpaṇaṃ sambhavati | nāpyanumānasya grāhyāpekṣaṃ prāmāṇyam | anartho hi tasya grāhyaḥ | na ca tatprāptiḥ sambhavinī | na ca yena yasyāprāpaṇaṃ tasya tatra prāmāṇyamabhyupeyate, atiprasaṅgāpatteḥ | athaikanīlakṣaṇākāratayotpattireva pratyakṣasya tatprāpaṇam, anumānasyāpi vahnyādyadhyavasāyitayā tathotpattireva tatprāpaṇamucyate | tarhi na kiñcidavaśeṣitaṃ syāt | kasya nāma jñānasya savikalpasya nirvikalpakasya vā tattadākāratayotpattirnāsti yena tasya prāmāṇyaṃ na syāt | tasmānna dvividho viṣayaḥ pramāṇasyābhidhānīyo'pi tveka eva pravṛttiviṣayākhyo viṣayaḥ khyāpanīya iti |

[73.3]

atra ca samādhīyate | jñānānāṃ tāvad grāhyādhyavaseyabhedena dvividho viṣayo'vaśyaiṣitavyo'nubhavasiddhatvāt | tatra prāmāṇyaṃ pravṛttiviṣayāpekṣaṃ vyavasthāpyate | jñānatvaṃ tūbhayāpekṣameva | ajñānasya ca prāmāṇyāsambhavena jñānāntarbhūtaṃ pramāṇaṃ viṣayadvaividhyavadeva bhavati | kevalaṃ na grāhyāpekṣaṃ prāmāṇyamapi tu pravṛttiviṣayāpekṣamiti pratipādyate | grāhyāpekṣayā tu pramāṇasyeti vacanaṃ svarūpānuvādakam | yadvā pramāṇaśabdena jñānamevātra vivakṣitam | yathā'yaṃ viniścayaṭīkāyāṃ svārthānumānavyākhyānāvasare vyaktamāha — "dvividho jñānānāṃ viṣayo grāhyaścādhyavaseyaśca" ityādi | tato na kiñcidavadyam |

[73.4]

athāpi syāt | yadi grāhyo viṣayo na kadācidapi pratyakṣasya prāpaṇīyastarhi tena darśitena kimprayojanaṃ yenocyate tadatra grāhyaṃ viṣayaṃ darśayatā pratyakṣasya svalakṣaṇaṃ viṣaya ukta iti | naiṣa doṣaḥ | evamevāsya pravṛttiviṣayapradarśanāt | yadi hi pratyakṣaṃ kṣaṇamekaṃ gṛhṇāti tatrānīlavyāvṛttiniścayopajane santānaṃ niścāyayat pravṛttiviṣayaṃ pradarśayet tatsantānabhāvināñca jñānānāmaprāmāṇyamāpādayet, na tu kiñcidagṛhṇat | tathā hi santānollekhena niścayābhāve'pyanīlavyāvṛttistāvadanāgatasarvakṣaṇasādhāraṇī pratyakṣeṇa gṛhītaniścitā | tanniścaya eva sarvānīlavyāvṛttopādānopādeyabhāvasthitanīlakṣaṇaniścayaḥ, tadabhinnayogakṣematvāduttaraprabandhasya | tathāniścaya eva ca santāne niścaya ucyate | ata eva ca tadādyaṃ jñānaṃ tathā'nuṣṭhānaṃ tatsantānabhāvīni parāñci jñānānyanīlavyāvṛttaṃ rūpaṃ gṛhītameva gṛhṇantyanīlavyāvṛttiniścayaṃ ca kṛtameva kurvantyanatiśayādhāyīni pracurāṇyapi prāmāṇyātpracyāvayat prāmāṇyamātmasātkarotīti nyāyyaṃ grāhyapradarśanamiti sarvamavadātam ||

[73.5]

ihācāryasya — svamasādhāraṇaṃ santānāntarasādhāraṇaṃ yanna bhavati, yadarthakriyākṣamameva sarvato vyāvṛttaṃ tattvaṃ tadeva svalakṣaṇam, na caitadviparītamanumā viṣayo'pītyabhipretam | svamasādhāraṇaṃ lakṣaṇaṃ tattvaṃ svalakṣaṇamiti vivṛṇvatā ca dharmottareṇa tadeva darśitam | kevalaṃ na vyaktīkṛtamatastasya viṣayaḥ svalakṣaṇamiti śabdamātraśrāviṇo'viditācāryābhiprāyasyāvibhāvitadharmottaravivaraṇārthasya yadyasādhāraṇaṃ pararūpeṇāmiśraṃ rūpaṃ svalakṣaṇaṃ tadā'gnitvamapi gotvādisāmānyenāmiśraṃ svalakṣaṇaṃ prasajyeteti vyāptiṃ manyamānasyāyaṃ kaḥ punarityādipraśnaḥ | ka ityanena sāmānyākāreṇa viṣayaṃ pṛcchati | punarityanena viśeṣākāreṇa | svalakṣaṇaśabdasyāsati bahuvrīhāvajahalliṅgatvātsvalakṣaṇamiti |

[74.1]

codakena viṣayaṃ sampṛṣṭa ācāryaḥ kasmādarthamuttarīkarotītyāśaṅkyāha — artheti | jñānasya pratyāsannatvājjñānaviṣayo labdha ityabhipretya yasya jñānaviṣayasyeti vivṛṇoti | sannidhānāsannidhānaśabdau nikaṭadūrāvasthānārthau vyācakṣāṇo yadanyairākhyātaṃ — "asannidhānaṃ yogyadeśe sarvathā vastuno'bhāvaḥ" iti tadapākaroti | ayañcāsyābhiprāyo yatra vastu nāsti tatra jñānameva na jāyate | na tu tatpratibhāsasya bhedo nānātvamastīti | tasmādityādinā sannidhānāsannidhānābhyāmiti pañcamīdvivacanāntametaditi darśayati | sphuṭatvāsphuṭatvābhyāmiti arthakriyāsāmarthyānugatābhyāmiti draṣṭavyam | itthambhūtalakṣaṇā ceyaṃ tṛtīyā |

[74.2]

padārthaṃ vyākhyāya samudāyārthaṃ vyācaṣṭe | dvayī ceyaṃ śailī vyākhyātṛṇām | kvacitsamudāyārtha vyākhyāya paścātpadārtham vivṛṇvate | kvacitpadārthaṃ vivṛtya paścātsamudāyārthaṃ vyācakṣata iti | hiravadhāraṇe | yogyadeśastha evatyanena dūradeśasthaṃ nirasyati | dūrastho hi jñānameva na janayati kimaṅga punarbhindyādityabhiprāyaḥ |

[74.3]

svalakṣaṇalakṣaṇasyāvyāpitvāsambhavitvaśaṅkāmapākurvannāha — sarvāṇīti | | sarvaśabdo vyāptipradarśanārthaḥ | anenāvyāpitvaṃ nirākṛtam | hiryasmādarthe | dṛśyante pratīyante | anenāsambhavitvaṃ nirastam | ativyāpitvamapahastayannāha — tānyeveti | yānyamūni pratyakṣaviṣayastānyeva | nānumānaviṣayo'pīti prakaraṇāt | dūrādasphuṭāni dṛśyanta iti vadataścāyamāśayaḥ — dūre hi vastu gṛhyamāṇaṃ pracurarajonīhārādisaṃsṛṣṭaṃ gṛhyate | tato'spaṣṭaṃ gṛhyate | na tu na gṛhyata eva | tathāgṛhītasyāpi vṛkṣasya cchāyādyarthakriyākāritvāt | na cādhikagrahaṇaṃ bhrama iti |

{nb.1.13_nb.1.14}

[75.1]

idaṃ punaratra nirūpyate | yadi ya evārthaḥ sannidhānādasannidhānācca jñānapratibhāsaṃ sphuṭatvāsphuṭatvābhyāṃ bhinatti sa eva svalakṣaṇaṃ tarhi sparśarasau svalakṣaṇe na syātām | tau khalu asannihitau jñānameva na janayataḥ | kiṃ punarjñānapratibhāsaṃ sphuṭatvāsphuṭatvābhyāṃ bhetsyataḥ ? kiñcaitasmin svalakṣaṇalakṣaṇe vijñānamasvalakṣaṇaṃ syāt | tasyā''stāṃ tāvadasannihitasyāsphuṭajñānajanakatvaṃ sannihitasyāpi sphuṭajñānajanakatvaṃ nāsti | na ca tasya dūrāntikavarttitvamastyadeśatvāt | tadīdṛśīṃ mahatīmavyāpitāmanālocyedṛśaṃ svalakṣaṇaṃ praṇayannācāryaḥ, dharmottaro'pyevaṃ prasabhaṃ vyācakṣāṇaḥ kathaṃ na pramādyatīti ? na | abhiprāyāparijñānāt | yadi hīdaṃ lakṣaṇaṃ yathāśruti vyavatiṣṭheta, syādevaitat | kevalaṃ sannidhānāsannidhānābhyāṃ jñānapratibhāsabhedakatvena yadekārthasamavetamasādhāraṇyaṃ vyaktyantarāsanuyāyitvaṃ tadupalakṣitam | yato hetubinduḥ"tatra tadādyamasādhāraṇaviṣayam" iti  | ata eva — "asādhāraṇaviṣayaṃ svalakṣaṇaviṣayam" iti bhaṭṭārcaṭo vyācaṣṭe | ata evānumānasyaitadviparyayeṇa sādhāraṇaṃ rūpa viṣayo darśayiṣyate | tena nāvyāptirna cānyo lakṣaṇadoṣaḥ | tasya viṣayaḥ svalakṣaṇamityabhihite'pi svalakṣaṇaśabdasyānyathāpi nirvacanasambhavāt, nāyamabhimato'rtho jñāyeta pratipattṛbhiriti tadabhimatārtha itthamupalakṣita iti ca draṣṭavyam ||

[75.2]

tasya viṣayaḥ svalakṣaṇamityatra yadi tasyaiva viṣayaḥ svalakṣaṇamityavadhāryate tadā yata evakārakaraṇaṃ tato'nyatrāvadhāraṇamiti svalakṣaṇasya pratyakṣe niyamāt pratyakṣamanyaviṣayamapi syāt | atha svalakṣaṇamevetyavadhāryate | tadā'pi pratyakṣasya svalakṣaṇe niyatatvād aniyataṃ svalakṣaṇamanumānasyāpi viṣayaḥ syādityubhayāvadhāraṇaṃ kāryam | tasyaiva viṣayaḥ svalakṣaṇameveti | etadasahamānaḥ pūrvapakṣavādyāha — kasmāditi | kasmāditi sāmānyena kāraṇaṃ pṛcchati | punariti viśeṣataḥ | yadvā yasyārthasyetyatra tatsvalakṣaṇamiti | tadeva pratyakṣaviṣayaḥ svalakṣaṇaṃ nānumānaviṣaya ityabhipretaṃ tadasahamāna evamāha | kasmātpratyakṣaviṣaya eveti bruvato'numānasyāpi viṣayaḥ kiṃ na svalakṣaṇamityabhiprāyaḥ | sa eva kiṃ na tathetyāśaṅkya pūrvapakṣavādyevopapatti māha — tathā hīti | vikalpaśabdaḥ pramāṇaviṣayacintanādanumānavikalpo draṣṭavyaḥ | dṛśyātmaka eva svalakṣaṇātmaka eva |

{nb.1.14_nb.1.15}

[76.1]

nanu "yasyārthasya sannidhānāsannidhānābhyāṃ jñānapratibhāsabhedastatsvalakṣaṇam" ityukte kuto'sya praśnasyāvakāśaḥ ? na hi vikalpaviṣayasya sannidhānāsannidhānācca jñānapratibhāsabhedo'sti yato'syotthānaṃ syāt | satyam | kevalamayamasyāśayaḥ — yadetad bhavadbhirlakṣaṇaṃ svalakṣaṇasya pratītaṃ tadasya lakṣaṇameva na bhavati kintu yadeva dṛśyatayā'dhyavasīyate tadeva svalakṣaṇamitīdaṃ tasya lakṣaṇam | sati caivamanumānavikalpaviṣayasyāpi tathātvamanivāritameveti sūtthānaḥ praśnaḥ | etatpraśnavisarjanamācāryīyaṃ darśayannāha — tadeveti |

[76.2]

atha syāt yadi... ... ...tyucyamānaṃ śobheta yāvatedameva na siddhaṃ tatkuto'yaṃ praśnavisarjanaprakāra iti ? ucyate | svalakṣaṇamiti svamasādhāraṇaṃ pāramārthikaḥ svabhāva ucyate | sa eva ca pāramārthikaḥ svabhāva ucyate, ya evārthakriyākṣamaḥ | sa eva ca paramārthasanniti yuktamidamuttaraṃ tadeveti | paramo'rtha iti darśayan karmadhārayaṃ darśayati | akṛtrimamityādi paramaśabdasya vyākhyānam | tenāstīti sadityasyārthakathanam | tena rūpeṇa sad vidyamānamiti vigrahaḥ | śatrantaścāyamasiḥ | "karttṛkaraṇe kṛtā bahulam"iti ca samāsaḥ | paramārthasadityasyārthamākhyāya tadevetyetad vivṛṇoti ya eveti | pratibhāsaṃ jñānasyeti prakaraṇāt | arthakriyāsamartho'rthaḥ | svalakṣaṇaṃ caivamātmakamityabhiprāyeṇa ya evārthaḥ sa evetyāha | astu tādṛśaḥ paramārthasan | sa tu na tasya viṣayo'nyasyāpi vā viṣayo bhaviṣyati | tathā ca vivakṣitārthāsiddhirityāha sa ceti | co'vadhāraṇe pratyakṣasyetyataḥ paro draṣṭavyaḥ | tadeveti pratyakṣaviṣayatvena sthitaṃ vastveva na tbanumānaviṣayo'pīti | anena kasmātpunaḥ pratyakṣaviṣaya eva svalakṣaṇamityetatpraśnaviṣarjanasyopasaṃhāraḥ kṛto veditavyaḥ ||

[76.3]

idānīṃ svalakṣaṇasyaiva paramārthasattvamasahamāna āha — kasmāditi | ayamasyāśayaḥ— sa eva khalu paramārthasannartho ya evārthatvenādhyavasīyate | anumānaviṣayo'pi ca vahnistathā'dhyavasīyata iti so'pi kasmānna paramārthasanniti |

[76.4]

atra — arthetyādi yaduttaraṃ tad arthyata ityādinā vyācaṣṭe | castulyabalatvaṃ samuccinoti | heyaḥ kathamarthyata ityāha — heya iti | hiryasmāt | yadi hātumarthyamāno'rtho na tarhyupādeyo'rtha ityāha — upādeya iti | co heyāpekṣayopādeyasyārthyamānatvaṃ samuccinoti | arthasya prayojanasya dāhādeḥ | evaṃ ca vyācakṣaṇaḥ sādhyo dāhādireva mukhyavṛttyopādeyā heyo vā | tamevopādātuṃ hātuṃ vā tatsādhanasyopādānaṃ hānaṃ vā'nyathā na śakyata iti tatsādhanabhūto vahnyādirupādeyādirupapadyata iti darśayati | tasyāmityādi tasmādityantaṃ subodham | paramārthasatastattve pratipādye kimati vastunastādrūpyamācāryeṇa darśitamityāśaṅkāmapākurvannāha — vastuśabda iti | tadayamartha ityādirna vikalpaviṣaya ityanto granthastūktārthopasaṃhāraḥ | sa ca sujñānaḥ ||

{nb.1.15_nb.1.16}

[77.1]

iha prastutasvalakṣaṇāpekṣamanyatvamācāryasyābhipretam | svalakṣaṇaśabdasya cānyaśabdayogātpañcamyā bhavitavyamityabhipretya etasmādityāha | anyatvamabhivyanakti — svalakṣaṇaṃ yo na bhavatīti | śaśaviṣāṇādivyavacchedārthamāha — jñānaviṣaya iti | pramāṇaviṣayacintāyāḥ prastutatvād vijñānaviṣaya iti labdham | asiddhamasya tato'nyatvam, asyāpi svalakṣaṇakāryakāritvādityāha — vikalpetyādi | hiryasmādarthe |

[77.2]

pratibhāsābhedakatvaṃ tasya kuto'vasīyate sarvadā tasya sannihitarūpatvādasannihitarūpatvādeva vetyāha — tathā hīti | āropyamāṇastathā pratīyamānaḥ | āropāt tathotpādalakṣaṇādadhyavasāyād asti vahnirūpeṇa | āstāmāropāt tathābhūtastathāpi tasya sannidhānāsannidhāne kuta ityāha — āropāditi | co vyaktametadityasyārthe | dvitīyaścakāro dūrasthatvāpekṣayā nikaṭasthatvasyaikaviṣayatvaṃ samuccinoti |

[77.3]

tasyetyādyucyata ityantaṃ spaṣṭārtham |

{nb.1.16_nb.1.17}

[78.1]

sāmānyaśabdena lakṣaṇaśabdasya vigrahama ha — sāmānyeneti | sāmānyena, na viśerṣeṇa santānāntarasādhāraṇaṃ svarūpam | sādhanaṃ kṛteti samāsaḥ | tasya padasyārthaṃ spaṣṭayati— sādhāraṇamiti |

[78.2]

vikalpaviṣayasyāpyasādhāraṇatvādasiddhaṃ vyaktyantarasādhāraṇatvamityāha — samāropyamāṇamiti | hiryasmāt | samāropyamāṇaṃ vikalpena tathā pratīyamānam | sakalaścāsau tārṇapārṇādibhedabhinno vahniśceti tathā | tatsādhāraṇaṃ tathāvidhaliṅgabalenānagnivyāvṛttavastumātrapratibhāsanāditi bhāvaḥ |

[78.3]

nanu ca tathāvidhaṃ sāmānyaṃ vikalpagocaro'vastu | tadviṣayatve'numānasya kathaṃ bāhye pravarttakatvaṃ tatprāpakatvañca, yataḥ prāmāṇyamasya syāditi ced | ucyate | vikalpāḥ khalvete'nādyavidyāvaśātsvapratibhāsamanagnivyāvṛttamavasyanto bāhyo'pyanagnivyāvṛtta iti tadadhyavasānameva bāhyo vahniradhyavasita iti manyante | anagnivyāvṛttatayā bāhyasadṛśavahnyadhyavasāya eva bāhyavahnyadhyavasāyaḥ | tayorvivekāpratipatteḥ | ata eva te vikalpā dṛśyavikalpyāvarthāvekīkṛtya bāhye lokaṃ pravarttayanti | dṛśyavikalpyaikīkaraṇamapi teṣāṃ tathā pravṛttihetutayotpattereva draṣṭavyam | bāhyasambaddhasambaddhatvāccānumānavikalpaḥ saṃvādakaḥ, adhyavaseyāpekṣayā ca pramāṇam | tadāha nyāyavādī — "bhrāntirapi sambandhataḥ pramā" iti | eṣa cārthaḥ svapratibhāse'narthe'rthādhyavasāyena pravṛtterityatrāpyapekṣaṇīyaḥ | samāsatastu tatrāsmābhiḥ kiñcidavādīti | yata evaṃ tattasmādityupasaṃhāraḥ | taditi tadāropyamāṇam ||

[78.4]

taccetyādinā so'numānetyasyāvatāraṃ darśayati | co'vadhāraṇe | grāhyaṃ rūpaṃ svabhāvo'syeti vigrahaḥ | evaṃ vyācakṣāṇo viṣayaśabdena grāhyo viṣayo'bhipreto'tra pramāṇavyāpāraviṣayo'dhyavaseyaḥ svalakṣaṇasyaiva tadadhyavaseyatvena tathā vyavasthāpanāditi darśayati | tasya tu tatra svarūpeṇāpratibhāsanādagrāhyatvam | prakāśamānaṃ ca rūpamāśritya grāhyatvamucyata ityuktaprāyam |

[78.5]

anumānasyāpi grāhyaviṣayadarśane'yamabhiprāyo yadīdamanumānamanarthamanagnivyāvṛttimātraṃ sāmānyarūpaṃ gṛhaṇāti, tatra tatsāmānyarūpaṃ kiñcidavabhāseta, tadā tatsvalakṣaṇatvenāvasyatsvalakṣaṇaṃ pravṛttiviṣayīkuryāt | tathā kurvacca vastuviṣayaṃ prāmāṇyamaśnuvīta nānyatheti | sa iti puṃlliṅganirdeśasamarthanārthamāha — sarveti | ivārthe vati | tadvalliṅgasya parigraha iti ṣaṣṭhyantena vigrahaḥ | atrāpi sāmānyalakṣaṇamevānumānasya viṣaya ityavadhāraṇīyaṃ na tvanumānasyaiveti pratyakṣapṛṣṭhabhāvino'pi vikalpaviśeṣasya tatviṣayatvādanyathā liṅganiścayāyogāditi |

{nb.1.17_nb.1.18}

[79.1]

samprati pratyakṣasya viṣayavipratipattinirākaraṇe prakṛte kimaprakṛtamanumānasya viṣayavipratipattinirākaraṇamācaritamityāśaṅkāmapākarttuṃ sāmānyetyādinopakramate | etaccokta ityetadantaṃ sujñānam ||

[79.2]

viṣayetyādi phalamityedantaṃ subodham | phalapradarśane cāyaṃ vārttikakārasyāśayaḥ— pramākaraṇaṃ khalu loke pramāṇamucyate | tataḥ karaṇasādhyā phalarūpā pramitiravaśyadarśayitavyeti ||

[79.3]

nanu yasmin viṣaye kriyāsādhanaṃ vyāpriyate...kathamiti | kimanyatpramāṇamiti punarihopekṣitamanena | arthetyādi prativacanaṃ vyācaṣṭe arthasyeti | etacca tasmādityantaṃ sugamam |

[79.4]

nanu saṃvādakaṃ jñānaṃ pramāṇam | saṃvādaśca tadutpattimātrāt | tat kimarthe pratītistatphalaṃ mṛgyata ityāśaṅkyāha — etaduktaṃ bhavatīti |

{nb.1.19_nb.1.20}

[80.1]

atha prāpakatvaṃ prāpaṇaśaktiyogāt | sā ca śaktistata utpattereva | tathā ca kathaṃ pūrvapakṣātikrama ityāha — prāpaṇaśaktiśceti | co yasmāt | na kevalādekākino'rthapradarśanavinākṛtāt | vivakṣitena vinā bhavatīti vinābhāvī grahāditvāṇṇiniḥ, vyabhicārītyarthaḥ | arthena vinā bhāvīti "tṛtīyā" iti yogavibhāgātsamāsaḥ | tasya bhāvastasmāt | kathaṃ punarna kevalādityāha — bījāditi | yata evaṃ tasmāt | yadyapi santāna eva prāpyo na ca tasmāttasyotpattistathāpi viṣaye'syaikatvamadhyavasāya prāpyādarthāduttpattāvapītyuktam | prāpakasya jñānasyāvaśyakarttavyaḥ pratītikriyārūpaḥ | prāpito bhavatīti pūrvavad yogyatayocyate | bhavatu tasya karttavyamanyat, tathāpi na tatphalamityāha — sa eveti | ca sphuṭametadityasminnarthe |

[80.2]

bhavatu avaśyakarttavyaḥ prāpakavyāpāraḥ | sa punarajñānātmako bhaviṣyati | tathā ca kathaṃ pratītiḥ phalamityāha uktamiti | co yasmādarthe | purastātpūrvasmin | kenoktametaditi cet pravarttakatvamapi pravṛttiviṣayopadarśakatvamevetyādinā | āstāmarthapratītiravaśyakarttavyā pramāṇasya tathāpi kathaṃ tadeva pratyakṣajñānaṃ phalaṃ tasyātadrūpatvādityāśaṅkya yadarthapratītirūpatvaṃ pratijñātaṃ tadupapādayannāha — tadeveti | co yasmādarthe |

[80.3]

nanvarthapradarśanaṃ karttavyatayā pradarśitam | tat kathamarthapratītyāmekaṃ tat pradarśyata ityāha— arthapradarśanarūpamiti | anayorarthābheda ityabhiprāyaḥ | yata evamato'smāttadeva pratyakṣaṃ jñānameva nārthāntaramityarthāt | pramāṇādanyajjñānameva phalaṃ yadi syāt, kiṃsyāt ? yena yatnena garīyasā pramāṇādabhedo'sya sādhyata iti cet | ucyate | "dhīpramāṇatā, pravṛttestatpradhānatvāt"ityatrājñānātmanastāvatprāmāṇyamapahastitam | jñānātmanaśca pramāṇasya bhinne'pi pramitirūpe phale'vaśyamarthaparicchedātmatā'bhyupetavyā | anyathā jñānatvameva tasya na syāt | pramājanakatvena ca jñānatve cakṣurāderapi jñānatvaṃ syāt | bodharūpatvaṃ cāsvasaṃvedanatayā na niyāmakam | svasaṃvedanarūpatve vā grāhyākārasaṃvedanamevārthavedanamiti kathaṃ bhinnaṃ phalam ? pratikarmavyavasthā'nupapatteśca na nirākāratvaṃ vijñānasyābhyupeyam | jñānamevārthasya prakāśa iti ca sarvatantrasiddho'yamarthaḥ | tato na jñānasyādhigamarūpatāyāṃ vipratipattavyaṃ kenacit | satyāṃ ca tadātmatāyāṃ tadeva phalaṃ yujyate, tāvataiva pramāṇavyāpāraparisamāpteḥ |

[80.4]

api ca yadi jñānasya svayamartharūpaparicchedarūpatvenārthaparicchedakatvaṃ na syāt, kintu bhinnaparicchittijanakatvena; tadā'rthasya paricchitteraparokṣataiva vyavasthāpayituṃ na śakyeta | tathāhi tadādyaṃ jñānamarthaṃ paricchinattyarthamaparokṣayatīti ko'rtho'rthaviṣayāṃ paricchittiṃ janayatīti | sā'pi yadyarthamaparokṣayati tadā'parāṃ pratītiṃ janayatīti syāt | evamuttaratrāpyevameveti paricchittīnāmānantyam, na tvarthasyāparokṣatetyāyātamāndhyamaśeṣasya jagataḥ |

[80.5]

atha tāsāmekā svayamarthaparicchedarūpā arthāparokṣatārūpopeyate; tadā na bhinnaparicchittijanakatvaṃ paricchedakatvam | kintarhi ? svayamarthaparicchedātmatvamiti ādyasyāpi tathātvamanivāritam | tathā ca kathaṃ pramāṇād vyatiriktaṃ phalamiti ? |

[80.6]

iha na kriyaiva karaṇaṃ loke tayorbhedenāvasthiteḥ | yā ceyaṃ jñānalakṣaṇā kriyā sā cetphalaṃ

[81.1]

kimanyatpramāṇaṃ bhaviṣyati ityāgūrya pūrvapakṣavādī yadītyādyāha | yadīti sambhāvayati | tarhiśabdo'kṣamāyām | tadeva pratyakṣaṃ jñānamevameveti na kṣamyata etadityarthaḥ | pramāṇasya phalaṃ sādhyam | tarhi tasmin kāle kimpramāṇamiti yojyam |

[81.2]

atrārthasārūpyamityuttaraṃ vyācaṣṭe — artheneti | arthena viṣayeṇa | viṣayasārūpyaṃ ca jñānasya pratyakṣākhyasya viṣayasamānākāratayotpādaḥ | ihetyādinā sārūpyamevopapādayati | etacca nīlasadṛśamityantaṃ subodham | kevalamevaṃ vadato'yamāśayaḥ — anekaprāgbhāvenodayamānamapi vijñānamarthasyaivākāraṃ bibharti, nānyasyetyanubhavasiddhamaparyanuyojyam, sadṛśatvaniścayasya tādrūpyeṇa satatamudayāt | yadi hi tadanyākāro viṣayaḥ syāt tadā taditarasyākāradhāri vijñānaṃ kadācijjanayet | yathā śuktiḥ kathañcidrajatākārajñānaprabandhodaye'pi taddeśopasṛṣṭasya svākārānukāri jñānaṃ janayati | na cābhrāntasya nīlajñānasya kadācidapyanyākāratvamasti | tasmādartho'pyevamākāra iti niścīyate | bāhyārthe'rthasārūpyāvagame gatiriyameveti |

[81.3]

nanu cānyatra viṣayābhāsaḥ pramāṇamuktastathāviṣayākāraḥ, iha tvarthasārūpyam | tatkathaṃ na vyāghāta ityāśaṅkyāha — tacceti | co yasmādavadhāraṇe vā | ityapyanenāpi śabdena | arthasārūpyameva tena tena śabdenābhihitam | tato na vyāghāta ityabhiprāyaḥ ||

[81.4]

kiṃ tarhi pramāṇamiti pṛcchatā yaccetasi nihitamāsīt tadidānīṃ nanu cetyādinā kaṇṭhoktaṃ karoti | etacca pramāṇamityetadantaṃ subodham |

{nb.1.21_nb.2.1}

[82.1]

etasmin pūrvapakṣe tadvaśādityādyuttaramācāryīyaṃ vivṛṇoti taditi | tacchabdārthaṃ vaśaśabdārthaṃ ca sphuṭayati sārūpyeti | arthasyeti nīlapītādyātmanā viśiṣṭasyeti draṣṭavyam | yataḥ pramitiriyaṃ viśiṣṭenaiva karmaṇā'vacchinnā pratīyate | amumevārtham — arthasyetyādinā spaṣṭayati | siddhiśabdasyārthamabhivyanakti pratītamiti | pratītaṃ tannīlasyedaṃ jñānaṃ na pītasyetyādyākāreṇa niścitaṃ bhavatītyarthaḥ | uktamarthaṃ nīletyādinopasaṃharati | hiravadhāraṇe | yata evaṃ tattasmāt nīlasya pratītirnīlasyaivedaṃ jñānamityavasīyate |

[82.2]

nanu janakebhya eveyaṃ jñānasya vyavasthā bhaviṣyati | te hi jñānaṃ janayituṃ śaktāḥ kimaṅga niścāyayituṃ na śaknuyuḥ ? ataśca na sārūpyādhīno'yaṃ pratītiniyama ityāśaṅkyāha— yebhya iti | hiryasmāt | evaṃ bruvato'yaṃ bhāvaḥ — nendriyālokau niyāmakau | tayoḥ sarvajñānasādhāraṇatvāt | arthagato'pi viśeṣo na niyāmakaḥ | jñānādeva hi sa pratyetavyaḥ | tadaviśeṣe sa kathaṃ viśeṣavyavasthāyā aṅgaṃ bhavediti | nīlasārūpye'pi yadyayaṃ nyāyastadā kathaṃ tasyāpi niyāmakatvamityāha — nīleti | turindriyādibhyo janakebhyaḥ sārūpyaṃ bhedavad darśayati | nīlasadṛśamanubhūyamānaṃ saṃvedanaṃ jñānaṃ nīlasya nīlasyaiveti vyavasthāpyate |

[82.3]

ayamatra prakaraṇārthaḥ — yadi jñānamarthasarūpaṃ na syāt kintu nirākāraṃ bodhaikarūpaṃ tadā'nubhavaikarūpatayā tadaviśiṣṭaṃ, sarvatra paricchedyatayā karmasthānaprāpte nīlapītādāviti nīlasyaivedaṃ saṃvedanam, idaṃ pītasyaivetyanubhavasiddhaḥ pratikarmavibhāgo hīyeta | arthagataścākāro jñānādhīnapratipattitayā jñānasya viśiṣṭarūpatāsandehena sandigdhaḥ | na ca tenaiva sandigdharūpeṇa tadeva sandigdhaṃ rūpaṃ niścetuṃ śakyam | jñānagataśca viśeṣo'rthakṛtaḥ sārūpyādanyo nopapadyate | sannapi na tāvadidaṃtayā'sau nirdeṣṭuṃ śakyaḥ | na cānirūpitena tadātmakaḥ karmaniyamaniścayaḥ | yadrūpaśca yaśca karmaniyamaniścayo jñānasya tasminnanirūpite kīdṛśī tadrūpatāvyavasthā ? yathā nīlādiranirūpite kṣaṇikatve tadrūpo na nirūpyata iti | tasmād yata iyamadhigatiravyavadhānāt tattvaṃ pratilabhate tadevānyenāvyavadhīyamānavyāpāraṃ svabhedena bhedakaṃ pramākaraṇaṃ pramāṇam | na punaranenaiva vyavadhīyamānavyāpāramiti | taccedṛśaṃ sārūpyameveti | eṣa ca vādo'smābhirvistareṇa viśeṣākhyāne'bhihita iti tato'pyapekṣitavya iti |

[83.1]

nanu caivamapyekasyaiva jñānasya sādhyatvaṃ sādhanatvañca kathamupapadyate ? nahi paraśureva cchidā bhavati | tataḥ pramāṇaphalayorabhedo nābhyupaitavya ityāśaṅkyāha — na cetyādi | co yasmādarthe | atreti pramāṇaphalacintāyāṃ virodho'nupapattiḥ syāt | yadyevaṃ na bhavati kathaṃ nāmetyāha — api tu kintu | vyavasthāpyaṃ viśeṣarūpeṇa niyāmyam | vyavasthāpyate viśiṣṭenātmanā niyamyate'neneti vyavasthānimittam vyavasthāpanamabhipretam | vyavasthāpanabhāvenetyayaṃ pāṭho vakṣyamāṇavirodhī | yadā tu vyavasthāpakabhāveneti pāṭho dṛśyate tadā karaṇe karttṛbhāvavivakṣayā tathā draṣṭavyam | sādhvasiścchinattīti yathā | tayorvyavasthāpyavyavasthāpanayorbhāvastathājñānābhidhānanimittaṃ rūpaṃ tena | itthaṃbhūtalakṣaṇā ceyaṃ tṛtīyā | yata evaṃ tatastasmādekasya vastunaḥ pratyakṣalakṣaṇasya jñānasya vastunaḥ kiñcidrūpaṃ vyāvṛttiparikalpitaṃ kṛtakatvādivat | tatreyaṃ brāhyārthe pramāṇādivyavasthā | grāhyākāro'rthasārūpyākhya ātmanaḥ saṃvidamarthasaṃvidamādarśayannarthe pramāṇam | ata eva bāhyo'rthaḥ prameyaḥ | vastutaḥ svavidapīyamarthasambandhinī vyavasīyamānā'rthasaṃvittiḥ phalamiti |

[83.2]

nanu kimatra vyavasthāpananimittam, kiñca vyavasthāpyaṃ yenaitat syādityāha — vyavasthāpaneti | vyavasthāpanaṃ vyavasthākāraṇam | vyavasthāyāṃ prayojakavyāpāra iti yāvat | tasya heturnimittam | hiryasmāt | tasya pratyakṣajñānasya | kintarhi vyavasthāpyamiti ? co vyavasthāpanahetorvyavasthāpyaṃ bhinatti | nīlasyedaṃ nānyasyetyanenākāreṇa yannīlasaṃvedanaṃ tadrūpam |

[83.3]

etadasahamāno vyavasthāpyetyādyāha | na kevalamekasya janyajanakabhāvo'nupapanna ityapinā darśayati | ucyata ityādinā pariharati | yato yasmānnīlasadṛśamanubhūyeti vāstavaṃ rūpamanūditam | na tu nīlasadṛśamanubhavāmīti niścayo'sti | api tu nīlamevānubhavāmīti nīlasya grāhakamavasthāpyate |

[84.1]

nanu na tāvatā jñānamātmanaivātmānaṃ tathāvyavasthāpayati, aniścayātmakatvāt | na ca niścayo'pyātmānaṃ tathā'vasthāpayituṃ paryavāpnoti, svātmanyavikalpakatvāt | tatkena tathā vyavasthāpyata ityāha — niścayapratyayeneti | niścayātmakajñānenottarakālabhāvinā | tenāpyanurūpeṇeti draṣṭavyam | tasmātsārūpyamanubhūtaṃ svasaṃvedanena pratītaṃ vyavasthāpanaheturnīlasyedaṃ saṃvedanam, na pītasyeti niyamakaraṇasya heturnimittam | idaṃ ca vyavasthāpanaheturhi sārūpyaṃ tasya jñānasyetyasya samarthanam | yadi jñānasya tasya sārūpyamevaṃ vyavasthāpanahetustarhi kiṃ kīdṛśaṃ ca sad vyavasthāpyamityāha — niścayeti | co'vadhāraṇe | tadityasmātparo draṣṭavyaḥ | yasyaiva nīlajñānasya sārūpyaṃ tathoktaṃ tadeva jñānaṃ vyavasthāpyaṃ nīlasyaivetyākāreṇa niyāmyamityarthaḥ |

[84.2]

kīdṛśaṃ sattathā vyavasthāpyamityāha — nīleti | pītādisaṃvedanavyāvṛttyā nīlasyedaṃ saṃvedanaṃ jñānamityavasthāpyamānaṃ niścīyamānam | kenāvasthāpyamānamityākāṅkṣāyāṃ niścayapratyayeneti yojanīyam | nanu kiṃ jñānāt sārūpyaṃ vyatiricyate yena sārūpyaṃ tathoktam, jñānaṃ tvevamucyata ityāśaṅkyopasaṃhāravyājenāha — tasmāditi | yasmāt sārūpyādanyavyavasthāpanaheturna ghaṭate, sārūpyaṃ ca jñānādanyaṃ nopapadyate tasmātkāraṇāt | ayaṃ ca — tata ekasya vastunaḥ kiñcidrūpamityāderupapattyā prasādhitasyopasaṃhāraḥ |

[84.3]

ayaṃ prakaraṇārthaḥ | ekasyaiva jñānasya vyāvṛttikṛtaṃ bhedamāśrityāha vyavasthāpyavyasthāpanabhāvaḥ | vāstavaṃ cābhedamupādāya pramāṇaphalayorabheda ucyate | na ca kācitkṣatiriti |

[84.4]

samprati niścayapratyayeneti bruvatā yādṛśo niścayo vivakṣitastaṃ vyavasthāpaka ityādinopasaṃhāravyājena spaṣṭayati | vyavasthāpayatīti vyavasthāpakaḥ | sa ca tadbalotpanno'pyanurūpo draṣṭavyaḥ | ananurūpavikalpena vyavasthāpitayorapi vyasvathāpyavyavasthāpanayoranupapatteḥ | yathā marīcīrdṛṣṭvā tadbalotpannena vikalpenāvasthāpyamānayorjalasārūpyajñānayorna tathābhāvaḥ | yenābhiprāyeṇa niścayapratyayasya vyavasthāpakatvamuktaṃ tamabhivyanakti — na tviti | turniścayātpratyakṣaṃ bhedavad darśayati | avasthāpanā'śaktau hetumāha — nirvikalpakatvāditi |

[85.1]

nanu paramārthato yadi tajjñānaṃ nīlameva rūpatayā sarūpaṃ tadā tathāniścayo bhavatu vā mā vā | svayamevāvikalpakatve'pi tena rūpeṇa sadvyavahāragocaro bhaviṣyatītyāśaṅkyāha— niścayapratyayenetyādi | niścayapratyayenānurūpeṇa | ananurūpeṇākṣaṇikavikalpenāvasthāpitasyāpi kṣaṇikabodhasya sadvyavahārasya yogyatvāt | tenāvyavasthāpitamasatkalpamasattulyam svaviṣaye vyavahārayitumaśaktatvāt | gacchattṛṇajñānādivat |

[85.2]

tasmādityādinā'mumarthamupasaṃharati | yasmānniścayena tathā'vyavasthāpitamasatā sadṛśaṃ bhavati tasmāt | nīlabodhātmanā nīlasyāyaṃ bodha ityākāreṇa sad bhavati sadvyavahārayogyaṃ bhavati | yasmātsvasāmarthyotpannenānurūpeṇa niścayapratyayena vyavasthāpitaṃ tathā bhavati nānyathā tasmātkāraṇādadhyavasāyamanurūpaṃ niścayaṃ kurvat | evakāreṇā'karaṇāvasthāyāḥ pramāṇavyavahāraṃ nirasyati | amumevārthaṃ vyatirekamukhena draḍhayannāha — akṛte tviti | tuḥ karaṇāvasthāṃ bhedavatīmāha |

[85.3]

bhavatu tathā'vyavasthāpitaṃ kimata ityāha — tathā ceti | tasmiṃśca tenātmanā'vyavasthāpanaprakāre sati | tadaniṣpattāvapi kiṃ na pramāṇamityāha — ata iti | ato'dhigatikriyāyāḥ phalabhūtāyā aniṣpatteḥ | sādhakatamatvābhāva iti vākyabhedaḥ | tasmātsādhakatamatvābhāvāt | arthādhigamalakṣaṇapramāṇasiddhau hi sādhakatamaṃ pramāṇamucyate | sā cenna niṣpannā tarhi kimapekṣya sādhakatamatvamātmasātkuryāt, yena tajjñānaṃ prāmāṇyamaśnuvīteti samudāyārthaḥ |

[85.4]

nanu avasāyābhāve tāvadiyaṃ gatistadbhāve'pi yadyeṣaiva gatistadā na pratyakṣaṃ nāma pramāṇamityāśaṅkyānvayamukhenedānīmāha — janiteneti | turajananāvasthāyā jananāvasthāṃ bhedavatīṃ darśayati | tena tathāvyavasthāpyamāne vyavasthāpakatve ca nimittamāha — sārūpyavaśāditi | siddhaṃ pratītaṃ bhavati |

[85.5]

yadi pratyakṣaṃ kevalamasahāyaṃ pravarttayitumanīśānaṃ niyamena niścayamapekṣate tarhi tatsahitameva pramāṇaṃ prasajyetetyabhiprāyavān prāha — yadyevamiti | evamanantaroktaṃ yadyabhyupagamyate tadaivaṃ syāt | cediti parābhyupagamaṃ darśayati | neti pratiṣedhati | evaṃ satyetanna bhavati | hetumāha— yasmāditi | dṛśyatvena darśanaviśiṣṭatvena | prakārāntaraṃ nirasyati neti | utprekṣitatvaṃ sākṣātkaraṇābhimānaśūnyajñātṛtvam |

[86.1]

nanu vikalpavyāpāro darśanam | tataḥ svavyāpāraviśiṣṭārthādhyavasāne tasya kā kṣatirityāśaṅkyāha — darśanañceti | co yasmādarthe | yadyevaṃ kastarhi vikalpavyāpāra ityāha— utprekṣaṇamiti |

[86.2]

etadeva tathāhītyādinā'vasyantītyanenatyantena granthena samarthayati |

[86.3]

bhavatvevaṃ tathāpi kathaṃ pratyakṣasya kevalasya prāmāṇyaṃ na tu vikalpasyāpītyāśaṅkyopasaṃhārāpadeśenāha — tasmāditi | etacca subodham |

[86.4]

evamabhidhāne cāyamasyāśayo boddhavyaḥ | syātkhalu vikalpasyāpi prāmāṇyaṃ yadyasau svavyāpārayukta eva pratyakṣasya sāhāyyaṃ bhajate | na cāyaṃ tathā vyāpriyate | svīkṛtapratyakṣavyāpārasyaiva pravṛttidarśanāt | sa ca darśanalakṣaṇo vyāpāraḥ pratyakṣeṇaiva sampādita iti kathamayamapi piṣṭapeṣaṇakārī prāmāṇyaṃ pratilabheta |

[86.5]

atha pratyakṣaṃ tāvatsvaprāmāṇyavyavahārāya tamapekṣate | tataḥ so'pi pramāṇameveti matistarhi pitā pitṛvyavahārāyāvaśyaṃ putramapekṣata iti putro'pi pitā prasajyata iti kṛtamatārkikavacanavicāraṇayeti sarvamavadātam ||

<paṇḍitadurvekaviracitadharmottaranibandhasya dharmottarapradīpasaṃjñitasya prathamaḥ paricchedaḥ>

[87.1]

pratyakṣānumānabhedena dvaidhaṃ pramāṇamuddiṣṭam | tatra vyākhyātaṃ pratyakṣam | yathoddeśamadhunā'numānaṃ vyākhyātumavasaraprāptamityabhisandhāyāha — evamiti | evamanantaroktena caturvidhavipratipattinirākaraṇaprakāreṇa | prakāre dhāpratyayo'yamiti darśayannāha — dviprakāramiti |

[87.2]

nanu cānumānasya lakṣaṇaṃ vaktukāmenāsya lakṣaṇameva vaktavyam | tatkimidamaprastutābhidhānamāsthīyata iti pūrvapakṣam — athetyādinotthāpayati | athaśabdo'tra praśne | akasmāditi nipāto nirnimittavacanaḥ | ucyata ityādinā pariharati | tayorjñānābhidhānātmanoḥ | ekamiti sādhāraṇam | yathā caturṇāmapi pratyakṣāṇāṃ jñānarūpatvādekaṃ kalpanāpoḍhatvādisādhāraṇaṃ lakṣaṇaṃ sambhavati, tathā yadi syāt pratyakṣavallakṣaṇameva prathamamuktaṃ syāditi bhāvaḥ | pratiniyataṃ prātisvikam | prakārasya bhedo nānātvam |

[87.3]

nanu prativyaktiniyataṃ lakṣaṇaṃ vyaktiviśeṣopadarśanaṃ vinā na śakyate darśayitumiti vyaktibheda eva kathayitavyaḥ | tatkiṃ prakārabhedaḥ kathyata ityāha — prakāreti | hiryasmāt | yadi tasmin darśite'pi pratiniyatalakṣaṇākhyānaṃ na śakyaṃ tarhi kiṃ tena kathitenetyāha — vyaktīti | co yasmādarthe | pratiśabdo'tra niyatārthavṛttiḥ, tena prati viśiṣṭā vyaktistatra niyatamiti, saptamī iti yogavibhāgātsamāsaḥ | yadvā niyataṃ viśiṣṭaṃ lakṣaṇaṃ na śakyaṃ vaktum | kva ca niyatamityāśaṅkyoktaṃ — prativyaktīti | vyaktau vyaktāvityavyayībhāvaḥ | yasmādanyathā pratiniyatalakṣaṇākhyānasyāśakyatvaṃ tatastasmāt | lakṣaṇanirdeśāṅgameveti lakṣaṇanirdeśanimittameva |

{nb.2.1_nb.2.2}

[88.1]

etena yaccodyate "lakṣaṇamātre kathite viśiṣṭalakṣaṇamanumānamekamanekaṃ vā'stu | kiṃ tasya prakārabhedakathanena" iti tatparihṛtam | yadi hi sādhāraṇaṃ lakṣaṇamabhipretyedamucyate tadā tannāstīti kiṃ kathyeta | atha viśiṣṭaṃ lakṣaṇaṃ tadapi vyaktibhedakathanamantareṇa vaktuṃ yadi śakyeta kiṃ na kathyeta | kevalamidameva nāstīti | ata evādāveva tadabhidhānaṃ nyāyyam, na tu paścāditi darśayitumāha — aśakyatām iti | tadantareṇa lakṣaṇanirdeśasyāśakyatāṃ jñātvā | co'vadhāraṇe | prāglakṣaṇakathanātpūrvam |

[88.2]

syādetat — svārthānumānamevaṃlakṣaṇaṃ parārthānumānamevaṃlakṣaṇamiti kiṃ viśiṣṭaṃ lakṣaṇaṃ na śakyate vaktum ? evamapi kimanumānadvaitaṃ nāveditaṃ bhavati yena sasaṃkhyeyā saṃkhyā — anumānaṃ dvidhā svārthaṃ parārthaṃ cetyucyata iti ? satyametat | kevalaṃ niyamārthametad vibhāgavacanamiti brūmaḥ | anumānaṃ dvidhā — dvidhaivaivamātmakamiti kathaṃ nāma pratīyeteti | itaratheha tāvadetāvadeva vyutpādyatayā prastutam, anyatra punaranyadapyanumānaṃ vyutpādyamastītyāśaṅkā nāhatya nirākṛtā syāditi ||

[88.3]

pūrvavaccheṣavadādirūpeṇa anyathā'pi dvaividhyasambhavāt saṃśayānaḥ pṛcchati — kiṃ punariti | kimiti sāmānyāt pṛcchati | punariti viśeṣataḥ |

[88.4]

svārthaśabdasya vigrahaṃ darśayati — svasmāyiti | arthaśabdena nityasamāsādasya padavigrahamāha | idamityanumānan | svārthamiti samastapadanirdeśa eṣaḥ | asya cātmapratipattiḥ prayojanamityarthaḥ | amumevāryaṃ sphuṭayannāha — yeneti | yenānumānena karaṇabhūtenānumātā svayaṃ pratipadyate parokṣamarthamiti śeṣaḥ, prakaraṇalabhyaṃ vā | tatsvārthajñānamātmapratipattiprayojanamiti yāvat |

[88.5]

ayamāśayaḥ — trirūpaliṅgasya jñānaṃ yasya santāna utpadyate tattadarthameva | tenā'nyasyāpratipatteḥ | tataḥ svārthamucyate | na tu kiñcijjñānaṃ kvacitpuṃsi niyatamasti | yadapekṣayā svārthamucyeta | yena svayaṃ pratipadyata iti bruvataścāyamabhiprāyaḥ | yadyapi pratipattiranumānajñānātmikā tathāpyekasyāpi vyavasthāpyavyavasthāpanabhāvena kriyākaraṇabhedo darśita iti sārūpyabhāgaḥ karaṇamanumānam, adhigamarūpā phalāvasthā pratipattiriti |

{nb.2.2_nb.2.3}

[89.1]

parārthamityasya vigrahamāha — parasmāyiti | pūrvavadasya padavigrahaḥ | parārthamiti samastaṃ padamuktam | asya ca parapratipattiḥ prayojanamityarthaḥ | amumarthaṃ yenetyādinā spaṣṭayati | yena vākyena karaṇena paraṃ prati vācyaṃ pratipādayati parokṣamarthaṃ bodhayati tat trirūpaliṅgākhyānaṃ vākyaṃ parārthamanumānam |

[89.2]

atrāpyayamasyābhiprāyaḥ — yadyapi abhidhānarūpamapyanumānaṃ na niyataṃ puṃsi tathā'pi tatparārthameva | tathāhi yad yaduddiśya pravarttate tat tadarthamucyate | paramuddiśya pravarttate ca śabdo nātmānam | ato nānavasthitapārārthyaḥ śabdaḥ | prayoktṛsaṃmīhāviṣayasyārthasya para eva prayojako yasmāditi | parokṣārthapratipattiphalatvena pāramparyeṇāviśiṣṭaviṣayatve'pi svārthādasya pṛthagvacanam, sākṣādanayorvyāpārabhedāditi ca draṣṭavyam |

[89.3]

nanu ca parārthānumānotpādakavākyavadasti kiñcid vākyaṃ yatparapratyakṣopayogi | yathā "eṣa kalabho dhāvati" iti vākyam | ataḥ parārthānumānavatparārthaṃ pratyakṣaṃ kiṃ na vyutpādyata iti ? atrocyate — parokṣārthapratipatteryā sāmagrī — liṅgasya pakṣadharmatā sādhyavyāptiśca — tadākhyānād vākyamupacārataḥ parārthānumānamucyate | na tu tatra kathañcidaṅgabhāvamātreṇa, svāsthyāderapi tathā prasaṅgāt | idaṃ punaḥ "ayaṃ kalabhaḥ" ityādivākyaṃ na pratyakṣotpatteryā sāmagrīndriyālokādi tadabhidhānāttannimittaṃ bhavattathā vyapadeśamaśnute yena vyutpādyatāmapyaśnuvīta | kiṃ tarhi ? kasyacid didṛkṣāmātrajananena | yathā kathañcitparapratyakṣotpattāvaṅgabhāvamātreṇa tādrūpye netrotsave vastuni sannihite'pi kathañcitparāṅmukhasya pareṇa yadabhimukhīkaraṇaṃ śirasastadapi vacanātmakaṃ parārthapratyakṣaṃ vyutpādayiturvyutpādyamāpadyeta | etacca kaḥ svasthātmā manasi niveśayet | kiñca bhavatu tathāvidhaṃ vacanaṃ parārthaṃ pratyakṣam | kiṃ naśchinnam ? tasyāpi vyutpādanārhasyāvyutpādanātpramāda eva mahatī kṣatiriti cet | na tathārūpasya vyutpādanam, avipratipatteḥ | vipratipattinirākaraṇena hi svarūpapratipādanaṃ vyutpādanam | na tu kecit tathāvidhe vacane parārthapratyakṣopayogini vipratipadyante | yena tadapi vyutpādyeta | parārthānumāne... ... ... vastu pratipadyamānā api taddharmavyāptivyatirekābhyāṃ nigadanto dṛṣṭāḥ, avinābhāvāvacanāt, upanayasādhyatadāvṛttivacanānāñca prayogāditi tad vyutpādyate | yadi tu tatrāpi na vipratipadyeran pare tadā tadapi naiva vyutpāditaṃ syād, ityalamativistareṇa ||

[89.4]

iha yathaiva svayaṃ pratipannaḥ parokṣārthastathaiva parasmai pratipādyata iti svārthānumānapūrvakatvātparārthānumānasya prathamaṃ svārthānumānamuktam | yathoddeśameva ca lakṣaṇaṃ praṇeyamiti svārthānumāna syaivaṃ lakṣaṇaṃ tatretyādinā''dita upadiṣṭamācāryeṇa tad vyācaṣṭe tatreti | svārthaparārthānumānasamudāyāt svārthānumānaṃ svārthatvajñātyā nirdhāryate | tasmāttrirūpālliṅgād yajjātamiti vyācakṣāṇo mūle trirūpālliṅgāditi yā pañcamī sā gamyamānajanikriyāpekṣayā "janikarttuḥ prakṛtiḥ" ityanena labdhāpādānasaṃjñakādapādāna eveti darśayati | hetudvāreṇa janakamukhena | trirūpālliṅgāditi cācakṣāṇenācāryeṇaikadvipadavyudāsena ṣaṭpakṣīṃ pratikṣipya saptamapakṣaparigraheṇa liṅgasya lakṣaṇamabhipretaṃ prakāśitamiti | yathā caitat tathā bhaṭṭārcaṭanibandhanamarcaṭālokasaṃjñitaṃ vidhāsyanto vistareṇa spaṣṭayiṣyāmaḥ |

{nb.2.3_nb.2.4}

[90.1]

anumeyagrahaṇasya vyāvarttyaṃ darśayati — trirūpācceti | co yasmādarthe | itirhetau | trirūpaliṅgālambanamiti dhūmaṃ dṛṣṭvā sarvatrāyaṃ vahnināntarīyaka iti jñānaṃ vācyam | taddhi paramparayā trirūpālliṅgājjātamiti | itinā viśeṣaṇasya svarūpamuktam | viśeṣitameva jñānam | kimpunarviśiṣyata ityāha — etacceti | co yasmāt | viṣayadvāreṇāvasīyamānaviṣayadvāreṇa viśeṣaṇaṃ vyavacchedakam |

[90.2]

avayavārthaṃ vyākhyāya samudāyārthaṃ trirūpetyādinā vyācaṣṭe | anumeyo dharmadharmisamudāyaḥ ālambyata ityālambanaṃ yasyeti vigrahaḥ | itirvākyārthaparisamāptau evamarthaḥ sannāpareṇa sambaddhyate — evamuktena prakāreṇa lakṣaṇavipratipattiṃ nirākṛtyeti ||

[90.3]

nanu ca pramāṇasya phalamiti yadyācāryasya vivakṣitaṃ dharmottareṇa caivaṃ vyākhyāyate tadā pramāṇabhāgavyavasthāyāṃ kimuktamācāryeṇa, dharmottareṇāpi"nīlasārūpyaṃ vyavasthāpanahetuḥ pramāṇam" ityupariṣṭāt kimiti darśayiṣyate iti cet | naiṣa doṣaḥ | nahi pramāṇasyetyādinā maulasya pramāṇaśabdasya phalaśabdena vigraho darśitaḥ | kintvarthapradarśanaṃ kṛtam | etaccopalakṣaṇaṃ tena phalasya sādhanaṃ ca yattasyāpi yā vyavasthā sā'pi gṛhyate | mūle tu dvandvasamāsa evābhipreto vārttikakārasya | pūrvanipātavidheścānityatvāt na phalaśabdasya pūrvanipātaḥ | ata eva viniścayaḥ — "na pramāṇaphalayorviṣayabhedaḥ" iti | ...lakṣaṇagocaraphalaviṣaya iti | nīlasārūpyam aspaṣṭanīlasārūpyam, anumānasyāparokṣīkaraṇābhāvāt, vijātīyamātravyāvṛttasyānumānena pratīteḥ | nīlapratītirūpaṃ nīlavikalpanarūpaṃ siddhyati niścīyate ||

{nb.2.4_nb.2.5}

[91.1]

nanu saṅkhyālakṣaṇaphalavipratipattaya evānumānasya nirākṛtā, na tu viṣayavipratipattirityāha — evamiti | evamanantaroktena prakāreṇa ihānumānaparicchede nirākṛtā iti śeṣaḥ, vakṣyamāṇaṃ vā nirākṛteti padaṃ vacanavipariṇāmena sambandhanīyam |

[91.2]

traiprūyamityādigranthasya yata utthānam, tat lakṣaṇetyādinā darśayati | prasaṅgena prastāvena yāni trīṇi rūpāṇi tānyeva tathetyāvedayati | tadidaṃ trairūpyamiti prakṛtatvāt śeṣo'dhyāhāraḥ | abādhitaviṣayatvādyanekarūpasambhave pṛcchati kiṃ punariti | kimiti sāmānyataḥ pṛcchati | punariti viśeṣataḥ | kasmāt punastadapekṣaṇīyamityāha — yata iti | parokṣo yo'rthastasya yajjñānaṃ tasya | bījaṃ vaidharmyadṛṣṭāntaḥ | kasmānna tathetyāha — adṛṣṭāditi | apratipatteḥ parokṣārthasyeti prakaraṇāt | yadyajñātaṃ liṅgaṃ na parokṣajñānanimittaṃ tarhi pakṣadharmatayā jñātamevāstu parokṣaprakāśanaṃ tat kimanvayavyatirekaniścayena tasya ? ityāśaṅkyāha — nāpīti | liṅgamiti sambadhyate | pradīpo'pi dṛṣṭādaniścitādapi | na kevalamadṛṣṭādityapiśabdaḥ | yata evaṃ tasmād hetoḥ | antaraṃ vyavadhānam, na tathā nāntaram | "na bhrāḍ"ityādisūtre neti yogavibhāgānnalopābhāvaḥ | nāntare bhava iti gahāditvāccha | tataḥ svārthikaḥ kan | parokṣasya vahnyādernāntarīyako'vinābhāvī tasya bhāvastattā tayā niścayanam — sarvatrāyametadavinābhāvīti vikalpanam | liṅgasya gamakasya vyāpṛtaṃ rūpaṃ vyāpāraḥ | tathāniścayārūḍhasyaiva rūpasya liṅgatvāt | evakāreṇa vyavacchinnamevānyasya tad vyāpārarūpatvaṃ spaṣṭārthaṃ nāpara ityanenānūditam | yatpunaratrāpyayametannāntarīyaka iti jñānaṃ tadanumānajñānamiti jñeyam | pūrvakaṃ tu liṅgajñānamiti | ataḥ sattvenāniścitālliṅgādaniścitasambandhāccāpratipatteḥ kāraṇādanvayādiniścayo'vaśyakarttavyaḥ | tathāpi kathaṃ karttavya ityāśaṅkya vyatirekamukheṇoktameva hetumanvayamukhenāpi darśayannāha — liṅgeti | liṅgavyāpārasya parokṣapratipādane gamakavyāpārasyātmā sa eva tatheti svārthikaḥ kan karttavyaḥ | tasya bhāvastasmāditi hetupadaṃ kṛtvā'yamupasaṃhāraḥ | sarveṣvanumeyasattvādiṣu rūpeṣu lakṣaṇeṣu |

{nb.2.5_nb.2.6}

[92.1]

sampratyekaikasya rūpasya yad vyāvarttya tatkrameṇa darśayitumāha — tatreti | ādigrahaṇād vyadhikaraṇāsiddhaviśeṣaṇāsiddhaviśeṣyāsiddhānāṃ saṅgrahaḥ | amīṣāmapi svarūpāsiddha evāntarbhāvāt | yathā tu prabhedo yathā vāntarbhāvastathopariṣṭād vakṣyāmaḥ | kecideva tintiḍikāprabhṛtayaḥ |

[92.2]

athāpi syāt svāpavat dhūmo'pyayamekadeśāsiddha eva | tathāhi parvatādiriha pakṣastatra ca kvacideva deśe siddho na sarvatra | na ca parvatādireko'vayavyabhyupagataḥ | athaivaṃvidho'pi pakṣavyāpaka ucyate tarhi svāpena kimaparāddhaṃ yenāsāvevaiko na yukta iti |

[93.1]

atra kecidevaṃ pratividadhati | jijñāsitadharmaviśeṣavattvena hi rūpeṇa dharmī pakṣa ucyate | yaścāsau parvatādistatra na vahnirjijñāsitaḥ | kintarhi ? yatra tatroddeśe | tatraikadeśasthadhūmadarśane'pyekadeśavahnirjijñāsito jñāyata iti kiṃ sarvaparvatavyāpinā dhūmena kāryam ? yadi punaḥ sarvatraiva vahnimattvaṃ jijñāsitaṃ syāt, syādevāyaṃ pakṣaikadeśāsiddhaḥ | na caitadevam | tataḥ kathamasya tathātvam ? atra punaḥ sarveṣāmeva tarūṇāṃ caitanyaṃ jijñāsitamiti sakalapādapavyāpinaiva svāpena prayojanam | yathā vedasya sarvasyaiva pauruṣeyatve sādhye sakalāmnāyavyāpakenaiva vākyatvena prayojanam | na cāyaṃ sarvān vyāpnoti | tataḥ pakṣaikadeśāsiddha ucyate |

[93.2]

eke tu — lokādhyavasāyasiddhaṃ mahīdharāderekatvamavalambyāyaṃ vyavahāraḥ, na ca sarveṣāṃ tarūṇāṃ tathaikatvaṃ loko'dhyavasyati, yena svāpasyāpi tathā siddhirbhavati, tataḥ kimavadyaṃ nāmeti pratipannāḥ |

[93.3]

athābhidhīyate — yadi kaścittintiḍikāprabhṛtīneva pādapān pakṣayitvā svāpaṃ hetūkaroti, tadā'yaṃ na pakṣaikadeśāsiddha iti kiṃ na sādhayeccaitanyamiti |

[93.4]

asadetat — vikalpānupapatteḥ | yadi sarvajanaprasiddha indriyavyāpāravirodhyavasthāviśeṣaḥ svāpo nidrāparanāmā heturabhipretastadā'yaṃ teṣvapi taruṣvasiddha iti kathaṃ caitanyamanumāpayet ?

[93.5]

atha yena kenacidupādhinā svāpaśabdamātravācyo'rtho hetuḥ; tathāvidhasya svāpasya caitanyena vyāptyasiddheḥ sandigdhavipakṣavyāvṛttikatayā'naikāntikaḥ |

[93.6]

"ṣaṣṭhyatasarthapratyeyana"ityanena paścācchabdayoge sattvavacanātṣaṣṭhī | asādhāraṇaḥ sapakṣāsapakṣasādhāraṇo yo na bhavati | pakṣasyaiva yo dharma iti yāvat | nirasto hetutvena pratikṣiptaḥ | pūrvāvadhāraṇe tu nāyaṃ nirākṛtaḥ syāditi darśayati yadīti | hiryasmāt | ayamasyāśayaḥ — yadyanumeya eva sattvaṃ yasyeti lakṣaṇaṃ syāttadā sapakṣa eva sattvamiti vacanamatiricyamānaṃ lakṣaṇāntaraṃ bhaviṣyati | vyāghāta eva vā bhaviṣyatīti | niścitagrahaṇasyehāpekṣitasya vyavacchedyaṃ darśayati — niściteti | sandigdhaścāsāvasya hetutvena viśeṣaṇatvena cāsiddho'niścitaśceti vigrahaḥ | sandigdhaviśeṣaṇāsiddhaḥ, sandigdhaviśeṣyāsiddhaśca sandigdhāsiddha evāntarbhavatīti, so'pyanenaiva nirastaḥ | yathā'nayorbhedo yathā cāntarbhāvastathāparastātpradarśayiṣyāmaḥ | ihāśritatvādārthena nyāyena hetusattvasya viśeṣaṇarūpatvād anena sahoditaevakāro dharmāyogasya vyavacchedako draṣṭavyaḥ |

[94.1]

sādhāraṇaścāsau sapakṣāsapakṣavṛttitvādanaikāntikaścaikasminnante sādhye viparyaye vā'vyavasthitaśceti tathā nirasta iti varttate | sapakṣāvyāpinī sakalasapakṣāvarttinī sattā yasyeti vigrahaḥ | prayatnānantarīyakatvamapyanityatvasiddhau samartho heturiti darśayituṃ sakalasapakṣāvyāpi prayatnānantarīyakatvamudāhṛtamiti draṣṭavyam | vastutastu sarva eva kāryaheturdhūmādiḥ sapakṣaikadeśavṛttirboddhavyaḥ | itirevamarthe | evaṃ sati prayatnānantarīyakatvamupalakṣaṇatvādasya dhūmādikamapi na hetuḥ syāt | sandigdho'nvayo yasya sa tathā | ihāśrayatvādārthena nyāyena sapakṣalakṣaṇasya dharmiṇo viśeṣyatvādanena sahodito nipātaḥ pakṣe vṛkṣe vṛttau labdhāyāṃ samuccīyamānāvadhāraṇatvādasapakṣalakṣaṇadharmyantarayogasya vyavacchedako draṣṭavyaḥ |

[94.2]

tṛtīyaṃ rūpaṃ vyākhyātumāha — asapakṣa iti | vakṣyamāṇaṃ lakṣaṇamasyeti vigrahaḥ | kathamasya nirāsa ityāha — viruddho hīti | hiryasmāt | sādhāraṇasya sapakṣāsapakṣasādhāraṇasya | kasmin sādhye kintadīdṛśamityāha — prayatneti | prayatnaḥ puruṣavyāpāraḥ | niyamenā vadhāraṇena evakāraṇeti yāvat | asapakṣa eveti kiṃ nāvadhāryata ityāha — asattveti | hiryasmāt | bhavatvevaṃ kā kṣatirityāha tathā ceti | prayatnānantarīyakagrahaṇaṃ pūrvavadupalakṣaṇam | niścitagrahaṇasya vyāvṛttyarthamāha — niściteti | vipakṣād vyāvṛttirvipakṣavyāvṛttiḥ | sandigdhā vipakṣavyāvṛttiryasya sa tathā |

[95.1]

nanu na sandigdhavipakṣavyāvṛttikatvaṃ nāgāyaṃ hetudoṣaḥ | tatkathaṃ nirasyate ? tathāhi— ya eva vipakṣe vīkṣito hetuḥ sa eva prameyatvādivadabhimataṃ na sādhayet | yaḥ punarmahatā'pi prayatnena mṛgyamāṇo'sapakṣe nopalakṣitaḥ sa kathamaṅga sādhyaṃ na sādhayediti ? tadetadavadyam | yato yo'pi vipakṣe vīkṣito hetuḥ so'pi iṣṭo duṣṭaḥ | kathaṃ ? sādhyaṃ vinā'pyupalabdheriti cet | nanu yadi nāmāsau sādhyamantareṇānyatra dṛṣṭastathāpi vivādādhyāsite dharmiṇi sādhyaṃ kiṃ na sādhayati ? nahi ayamatrāpi sādhyaṃ vinaiva varttata iti prasādhakaṃ pramāṇamasti | na caikatra yena vinā yo dṛṣṭaḥ sarvatrāsau tena vinaiva varttate iti siddham | anyathā'pi bahulaṃ darśanāt | atha sādhyamantareṇa yo vṛttaḥ sādhye satyevāsau varttata iti niyamābhāvād vivādādhyāsite sandehaheturna samyag heturbhavitumarhati | hanta tarhi vipakṣe vīkṣaṇaṃ tasya sādhyadharmiṇi sādhyavinākṛtāṃ vṛttiṃ sambhāvayad hetumaniścayahetūkarotīti āyātam | sati caivaṃ sādhyaviparyaye hetusattāvādhakapramāṇādarśanamapi — yadyayaṃ ca dharmo bhaviṣyati, na ca tataḥ sādhyamityevaṃvidhāṃ vṛttimasya— sambhāvayati tadā kimayaṃ niścayaheturbhavitumarhati ? tato vipakṣe darśanaṃ vā tathā śaṅkābījamastu viparyaye vā bādhakapramāṇādarśanaṃ veti ko viśeṣaḥ ? tathā cāha vārttikakāraḥ — "na tu sapakṣavipakṣayoḥ sattvamasattvaṃ vā niścayāpekṣam | niścaye'pi sandehamukhenaiva doṣāt | so'niścaye'pi tulya iti tathāvidhodbhāvanamapyatra dūṣaṇameva | tathā vipakṣapracārāśaṅkāvyavacchedena labhyaṃ gamakatvaṃ kathamātmasātkuryād" iti |

[95.2]

nanu cetyādinā lakṣaṇe codyamāśaṅkate | vipakṣe'sattvameveti gamyata iti bruvato'yaṃ bhāvaḥ | pakṣe vṛttau labdhāyāṃ sapakṣa eva sattvaṃ niścitamiti khalu samuccīyamānāvadhāraṇo'yaṃ nirṇayaḥ | ayaṃ cāsapakṣe'sattve'niścite sandigdhe vā na ghaṭata iti avaśyamasapakṣe'sattvameva niścitamākṣipatīti | evamupalakṣaṇatvādasyāsapakṣe cāsattvameva niścitamityanena sapakṣe vṛttimātraṃ labdhameva | tenaiva ca prayojanamiti kiṃ sapakṣa eva sattvamityaneneti draṣṭavyam |

[96.1]

ucyata iti parihāraḥ | sādhyenānvīyamānatvaṃ satyeva sādhye bhavitṛtvaṃ sādhanasya svagato dharmo'nvayaḥ | sādhyābhāve vyatiricyamānatvam abhavitṛtvaṃ hetoḥ svagato dharmo vyatirekaḥ | sa cāsaśca prayujyamānaḥ śabdena pratipādyamāno niyamavānavyabhicāravān prayoktavyo'nyathā parokṣapratītyaṅgaṃ noktaṃ syāt | kathaṃ ca tathā prayukto bhavati ? yadā'nvayavākye sādhye niyataṃ sādhanaṃ vyatirekavākye ca sādhanābhāve niyataḥ sādhyābhāvaḥ | sādhanānuvādapūrvasādhyavidhānena sādhyābhāvānuvādapūrvasādhanābhāvavidhānena vīpsāpadayuktena sarvaśabdasaṃhitena evakāropetena | anyathā na pratipādyate |

[96.2]

aniyamenāpi prayoge yadyanvayavyatirekayostādṛśoḥ pratītirasti tadā kiṃ niyamavatprayogeṇetyāha — aniyate hīti | hiryasmādaniyate vivakṣitaniyamākhyāpake | āstāṃ tāvadekasya prayoge dvayorapyayamarthaḥ syādityapiśabdaḥ | itirarthasyākāraṃ darśayati | astvayamarthaḥ | kā kṣatirityāha — tathā ceti | kākatālīyanyāyena cāśyāmeṣu nikaṭavarttiṣu atatputreṣu etad draṣṭavyam | anyathā hyaniyato'pi vyatireko'tra nokta iti vacanāvakāśaḥ syāt | yata evaṃ tasmād yena niyamavatprayogeṇa pratibandhaḥ pratibaddhatvamāyattatvam | kasyetyākāṅkṣāyāmāha— sādhanasyeti | kutretyapekṣāyāmāha — sādhya iti |

[96.3]

yadyevamekasminneva sādhanavākye niyamavānevānvayo vyatirekaśca prayujyatāmityāha — niyamavatośceti | co vaktavyāntarasamuccaye | ayamāśayaḥ — anvayavākyenāpi tathāprayuktena sāmarthyād vyatirekasya, vyatirekavākyenāpi sāmarthyādanvayasya prakāśanāt kiṃ pratītapratyāyakena dvitīyavākyena kāryamiti ? yata evamitistasmād | dvitīya itiḥ śikṣaṇasya svarūpaṃ darśayati | śikṣaṇamajñamuddiśyajñāpanam | tadarthaṃ tannimittam | anena prayogasamāsa eva darśito na rūpasamāsa iti darśitam | prayogadarśanābhyāsātkaścitprayogabhaṅgyaiva svayamapi parokṣamarthaṃ pratipadyata iti svārthe'pyanumāne nirṇītamidaṃ lakṣaṇakathanaprasaṅgena | tato na doṣa iti draṣṭavyam | etaccopariṣṭānnivedayiṣyate ||

{nb.2.6_nb.2.7}

[97.1]

nanu yadi dharmadharmisamudāyo mukhyo'numeyo'tra gṛhyate tadā na kasyacitsādhanasya taddharmatvaṃ grahītuṃ śakyeta | grahaṇe vā vyaktameva vaiyarthyamityabhiprāyavān pṛcchati — tatra ka iti teṣu madhye |

[97.2]

atretyasya tātparyārthamatretyādinā nirūpayati | dharmidharmayoścānumeyatvam | tasmiṃstasmin kāle'numeyaikadeśatvādupacārato draṣṭavyam | taduktam —

[97.3]

atha yadi saha pakṣeṇa varttate iti sapakṣo'bhipretastadā'rthāsaṅgatiḥ | athāpi samānaḥ pakṣeṇeti mataṃ tadā pakṣasamāna iti prāpnotītyabhipretya pṛcchati ka iti | samāno'rtha iti siddhāntī | samānaśabdasyārthamāha — samānaḥ sadṛśo'rtha iti | arthaśabdo'tra pratīyamānārtho'rthyate gamyata iti kṛtvā | na tvartho'rthakriyāsamartho vācyaḥ | kramākramāyogenākṣaṇikasya sāmarthyābhāve sādhye'mbarāravindāderapi sapakṣatveneṣṭatvāt |

[97.4]

nanu samānaścāsau pakṣaśceti kiṃ nābhipretam ? tatra pakṣa evāsau dṛṣṭāntadharmī kathaṃ yena samānaśabdena viśiṣyata ityāha — pakṣa iti | kathamanyārthena tena śabdena sa tathocyatāmityāha — upacārāditi | kvacitsapakṣa ukta iti pāṭhaḥ | tatra so'rthaḥ pakṣa uktaḥ iti yojyam | upacāre ca sādhyadharmayogo nimittam | sa upacārād yaḥ pakṣa uktaḥ viśiśeṣyate vyavacchedyate tadasamānāt | yadi samānaśabdo viśeṣaṇamasya tarhi saśabdaśrutiḥ kathamityāha — samānasyeti | samānasya samānaśabdasya sthāne saśabdādeśaśca "samānasya" iti yoga vebhāgāt | samānaḥ pakṣo yasya sa tatheti bahuvrīhiḥ kimiti dharmottareṇa nāśrito yenaivamātmā prayāsita iti cet | satyam | kevalaṃ viniścayānurodhādeva mācaritam | viniścaye hi navapakṣadharmapravedananirdeśaprakaraṇe "sādhyadharmasāmānyena samānaḥ pakṣaḥ sapakṣastadabhāvo'sapakṣaḥ" ityuktam | ato vārttikakārasyaiva dṛṣṭāntadharmī pakṣo'bhipreta upacārādityatrāpyevamayaṃ vyācaṣṭa ityadoṣaḥ |

{nb.2.7_nb.2.8}

[98.1]

yena sāmānyena pakṣeṇa samānaḥ sapakṣa ityāheti yojyam | sādhyaśabdenopacārād vahnyādikamabhipretam | sādhyatve hetumāha — asiddhatvāt tatrāniścitatvāt |

[98.2]

nanu sādhyadharmaścāsau sāmānyaṃ ceti karmadhārayagarbhaḥ karmadhāraya ihābhipretaḥ, viśeṣaśca sādhyata iti kathaṃ sāmānyaśabdena sādhyadharmaśabdasya samāsa ityāśaṅkyāha — na cetyādi | co yasmādarthe avadhāraṇe vā | sāmānyamatadrūpavyāvṛttavastumātram | tathāvidhenaiva hetoḥ vyāpyatvādityabhiprāyaḥ | yata evamato'smāddhetoriha sapakṣalakṣaṇakāle | sāmānyasya sādhyatāmuktvā sādhyadharmaśabdena saha sāmānyaśabdasya vigrahaṃ darśayati — sādhyeti | sādhyadharmyermetyādinopasaṃharati | samāna evetyavadhāraṇīyam na tu sāmānyenaiveti, anyenāpi vastutvādinā sādṛśyāt dṛṣṭāntadharmiṇaḥ sapakṣatvābhāvaprasaṅgāditi |

[98.3]

yadi sapakṣādanyo'sapakṣo'nyadharmayogāccānyastadā sapakṣa evānyadharmayogādanya iti tatrāsapakṣe varttamāno hetuḥ sarva evānaikāntikatvādahetuḥ prasajyeta | atha viruddhe naño vidhānāt sapakṣaviruddho'sapakṣaḥ sahānavasthānalakṣaṇena virodhena viruddhastadā'gnilakṣaṇo heturauṣṇyaṃ na gamayet | athābhāve nañiṣyate, tadā'bhāve kasyacitsattvāsambhavāt sādhāraṇānaikāntiko na kaścitsyāditi manasi niveśya pṛcchati — ko'sapakṣa iti | anīdṛśāśayasyājñasyaiva vā praśnaḥ |

[98.4]

na sapakṣa ityādyuttaram | sapakṣo yo na bhavatīti sādhyadharmavān yo na bhavatītyarthaḥ | evañcācakṣāṇaḥ prasajyapratiṣedhavṛttiṃ nañaṃ darśayati | yadyevam, samāsaḥ kathamiti cet | gamakatvādasūryyampaśyānītyādivat | apunarjñeyāni sāmāni, alavaṇabhojī, asūryyampaśyāni mukhāni "suḍanapuṃsakasya" iti | prayogasaṃkhyāniyamastu bhāṣyakārīyo yathā'nupapannastathā cācāryeṇaiva viniścaye"duḥkhaṃ batāyaṃ tapasvī" ityādyupahāsapūrvakaṃ — "yathā niketena pratipatteḥ" ityādinā pratipādita iti nehocyate |

{nb.2.8_nb.2.9}

[99.1]

evaṃ satyanyaviruddhayorasapakṣatvaṃ na syādityasapakṣaśabdena tadabhāvatadanyatadviruddhanāṃ trayāṇāmapi saṅgrahaṃ darśayituṃ kaścetyādinā praśnapūrvamupakramate | cakāraḥ punaḥśabdasyārthe |

[99.2]

anya iti vivakṣitadharmānādhāraḥ, anyaviṣaye'pi nañi vibhāgena niyogavṛtteḥ | na hi sa eva brāhmaṇastajjātiyogād, abrāhmaṇaśca dharmāntarasamāveśālloke pratīyata iti | viruddha iti sahasthitilakṣaṇenā'nyonyātmaparihārasthitilakṣaṇena ca virodhena viruddhaḥ | co'nyāpekṣayā viruddhamasapakṣatvena samuccinoti | tasya cābhāvastuccharūpaḥ prasajyātmā vyavaharttavyaikasvabhāvaḥ |

[99.3]

ayamatra prakaraṇārthaḥ — sapakṣābhāvo'sapakṣaḥ | sādhyadharmavān yo na bhavatītyarthaḥ | sādhyadharmābhāvārthatvādasapakṣaśabdasya | na caivaṃ niṣedhamātramasapakṣaḥ | kintarhi ? sarvaḥ pratiyogī niṣedhaḥ paryudastaśca, atattvalakṣaṇatvādasapakṣasya | tad vivakṣite pratiyogini tulyam, vyatirekagateḥ sarvatra tulyatvāt, sākṣādarthāpattyā veti | caḥ pūrvāpekṣaḥ samuccaye | anyaviruddhayorapi vastusatoḥ kalpitayoścāsapakṣatvāt | tatra varttamānasya sādhāraṇānaikāntikatvānna tadabhāvadoṣaḥ, anyaviruddhayośca svarūpakathanena tadasapakṣatvapakṣokto doṣo nirasta iti sarvamavadātam |

[99.4]

nanu ca sapakṣo yo na bhavatīti vacanena yasya sapakṣābhāvasvabhāvatvaṃ tasyaivāsapakṣatvaṃ pratipādyate | na cānyaviruddhayostadabhāvasvabhāvatā sambhavinī, vidhirūpatvāt | tatkathaṃ tayostathātvamityāśaṅkyāha — sapakṣāditi | anyatvaṃ tato bhidyamānatvaṃ pṛthaktvamiti yāvat | tena ca viruddhatvaṃ tāvanna śakyaṃ jñātum, yāvatsapakṣābhāvasvabhāvo na vijñāto bhavati | so'nyo viruddhaścetyarthāt |

[99.5]

ayamāśayaḥ — yadi tasyānyatvābhimatasya yato'nyatvaṃ vyavaharttavyaṃ tadrūpatā cettasyāsiddhā sandigdhā vā bhavet tadā'nyatvameva na syāt, tadātmavat, dhūmasyeva vā bāṣpādibhāvena sandihyamānasya na bāṣpāderanyatvaniścayaḥ | yena ca viruddhaṃ yat tadrūpaṃ cet siddhaṃ sandigdhaṃ vā tādrūpyeṇa, tadā tena saha tasyāvasthitiḥ, tadātmaparihāreṇa vā'vasthānaṃ katham, kathaṃ ca niścīyeta tadātmavat pūrvoktadhūmavat ?

[99.6]

yata evaṃ tasmāt | tayoḥ sādhyadharmavattvābhāvādityarthaḥ | yata evaṃ tato hetoḥ sākṣādavyavadhānena | anena yadyeka evāsapakṣo vaktavyaḥ tadā tadabhāva eveti sūcitam | turabhāvā danyaviruddhayorvaidharmyamāha | yato'nyo viruddhaścoktayā nītyā sapakṣābhāvarūpau tatastasmāt | āstāmekasya dvayorvā trayāṇāmapītyapiśabdaḥ |

{nb.2.9_nb.2.10}

[100.1]

trairūpyeṇa trirūpeṇetyarthaḥ | trīṇi rūpāṇi lakṣaṇāni yeṣāmiti vigrahaḥ | trīṇyeva trisaṃkhyānyeva | trirūpāṇītyanenābādhitaviṣayatvādirūpāntarayogena caturlakṣaṇatvaṃ ṣaḍlakṣaṇatvaṃ vā parābhimataṃ hetoḥ pratiṣedhati, trīṇyevetyanena saṃyogyādibhedena bhūyiṣṭhasaṃkhyatvam |

[100.2]

pṛṣṭa iti pāṭhe tvācārya iti śeṣaḥ | yat trairūpyaṃ pṛṣṭo yad vā yattrairūpyaṃ pṛṣṭaṃ tattrairūpyamuktamuktena granthena | athavā yad yasmāttrairūpyaṃ pṛṣṭa ācāryaḥ, pṛṣṭaṃ vā tat tasmāt trairūpyamuktamiti | castrairūpyeṇa samaṃ trirūpāṇāmuktakarmatāṃ samuccinoti |

[100.3]

nanu na tāvatparasyaitad dvitayapraśnavākyaṃ śrutam | tatkathaṃ parasya dvedhā praśnaḥ saṃkīrttyata iti cet | ucyate | trirūpālliṅgāditi śrutavatā pūrvapakṣavādinā'vaśyaṃ kiṃ tat trairūpyaṃ kiyacca trirūpaṃ liṅgamityākāṅkṣitavyam, tena pṛṣṭamityucyate | etadeva kathamavasīyata iti cet | trairūpyaṃ liṅgasyaivamātmakamityabhidhānādācāryasya pūrvapakṣavādina evaṃrūpa praśno'vasīyate | trirūpāṇi ca trīṇyevetyabhidhānācca saṃkhyāpraśnaḥ | tataḥ sādhūktaṃ trairūpyamādāvityādi | liṅgaprakārā liṅgasvarūpāṇi ||

[100.4]

saṃyogyādibhedena tritvāsambhavāt pṛcchati — kānīti | sāmānyaviśeṣākārābhyāṃ praśnaḥ | kāryaṃ ca vidheyasyeti prakṛtam | kevalaṃ vidheyasyeti pūrvaṃ sāmarthyādanarthāntarasya vidheyasya, adhunā tvarthāntarasya vidheyasyetyavaseyam | vidheyasyārthāntarasya kāryaṃ trirūpamiti yojanīyam | cakārau pūrvāpekṣayā samuccayārthau ||

{nb.2.11_nb.2.12}

[101.1]

na ghaṭa iti ghaṭābhāvavyavahārayogyateti draṣṭavyam | ghaṭābhāvasya pratyakṣasiddhatvāt | etacca parastādabhidhāsyate | tayā lakṣyata iti bruvatā lakṣyate'neneti lakṣaṇamiti vyaktīkṛtas | tadityupalabdhilakṣaṇam | kathaṃ tatprānta ityāha — janakatvena | kiṃ tenaikena sā janyate yenaivamucyata ityāha — sāmagryantarbhāvāditi |

[101.2]

samudāyārthaṃ sphuṭayati | dṛśyo darśanayogyaḥ | itirevamarthe | evamabhidheyo yasyopalabdhilakṣaṇaprāptaśabdasya |

[101.3]

yadyavidyamānaḥ samāropād dṛśya ucyate tadā bhinnendriyagrāhyamapi tatrānekamasti | tasyāpi tarhi tathātvamāyātamityāśaṅkyāha — yaścaivamiti | co'vadhāraṇe | sa tādṛśo dṛśyatayā samāropyo na sarva ityarthāt | kaścaivaṃ sambhāvya iti pṛcchati | punaḥśabdārthaścakāraḥ |

[101.4]

yasyeti siddhāntī | yasyeti pratiṣedhyasya | svamātmānamālambata ityālambanaṃ | yasya darśanasya | tasya kāraṇāni | taccennāsti kathaṃ taddarśanakāraṇasāmagryāvagatirityāśayaḥ pṛcchati kadeti | ca pūrvavat | ekasmin jñāne saṃsargaḥ pratibhāsaḥ sa yasyāsti | tacca tad vastvantaraṃ ceti tathā tasyopalambho yadetyuktam |

{nb.2.12_nb.2.13}

[102.1]

tatra yadi nirākāraṃ vijñānamiti sthitistadaikaśabdo dvayādisaṃkhyānirāsārthaḥ | yadā tu sākāramiti sthitistadā pakṣadvayam — ekameva vā'nekākāramaśakyavivecanaṃ citraṃ jñānam, prativastvanekameva vā tattadākārānukāri | pūrvasmin pakṣe pūrvavadekaśabdaḥ | śeṣapakṣe tvekacakṣurāyatanaprabhavatvādekarūpālambanatvāccaikaśabdo gauṇaḥ |

[102.2]

nanu yadi tat pratiṣidhyamānamanena bhūtalādinā sahaikasmin jñāne pratibhāseta tadapekṣamidamekajñānasaṃsargi kathyeta | yāvatedameva nāstītyāśaṅkya tathātvameva tayorekendriyetyādinā darśayati | locanādīnāṃ praṇidhānaṃ svajñānopajanane yogyībhavanaṃ tatrābhimukhamanuguṇam | anyonyāpekṣamiti ghaṭādyapekṣaṃ bhūtalādi, tadapekṣaṃ ca ghaṭādītyarthaḥ |

[102.3]

yadi nāma dvayaṃ tatrāvasthitaṃ tathāpyekameva tatrāvabhāsiṣyata ityāha — tayoriti | hiryasmāt | upapattimāha — yogyatāyā iti | yata eva tayorghaṭādibhūtalādyorekajñānasaṃsargaḥ sambhavī tasmāt | ekasmin bhūtalādike dṛśyamāne satītarad ghaṭādikaṃ paripūrṇadarśanasāmagrīkaṃ jñātavyam | tathāsadavidyamānamapi samāropād dṛśyamucyata iti darśayati |

[102.4]

bhaveditinā sambhāvanāyā ākāraḥ kathitaḥ | tasyaiva sambhāvanārhasyānupalambhastadviviktānyopalambharūpaḥ | yasmāttasyaikajñānasaṃsargiṇo bhūtalāderdarśanāt tadanupalambho niścīyate tasmāt |

[102.5]

nanu bhūtalādijñānaniścaya eva tadanupalambhaniścayahetutvādanupalambho'stu bhūtalādikaṃ tu kathamityāha — yāvaditi | hiryasmāt | anena jñānaviśiṣṭaṃ bhūtalādi, bhūtalādyavacchinnañca jñānaṃ dṛśyasyānupalambhamupalambhābhāvaṃ vyavaharttavyaikasvabhāvaṃ niścāyayatīti darśitam | vastviti bhūtalādi | jñānamiti tadgrāhi | castulyopāyatvaṃ samuccinoti |

[103.1]

yadyekasmin jñāne yayoḥ saṃsargo'sti tayorekataropalambhastaditarānupalambhaniścayahetutvād anupalambhastasmācca tasyābhāvavyahārastadā nīlajñānānubhave pītajñānābhāvavyavahāro na syāt tayorekajñānasaṃsargābhāvāt | na hi bhavanmate jñānaṃ jñānāntareṇa vedyate, svasaṃvedanatvābhāvaprasaṅgāditi cet | satyametat | kevalamekajñānasaṃsargiśabdenānyonyāvyabhicaritopalambhatvamiha vivakṣitam | tacca jñāne'pyasti | yadi hi tajjñānaṃ vidyamānaṃ syāt tadā nīlajñānavatsaṃviditameva bhavet | na ca saṃvedyate | tasmānnāstīti vyavahriyata iti kimavadyam |

[103.2]

syādetat | kiṃ punarjñātṛjñeyadharmopalabdhivyudāsena paryudāsavṛttinā nañā jñātṛjñeyadharmalakṣaṇā dvividha palabdhiḥ pratipādyate ? na tūpalambhābhāvamātraṃ prasajyapratiṣedhāśrayeṇocyate yatheśvaraseno manyata ityāśaṅkyāha — darśanatyādi | darśanamupalabdhistasya nivṛttirabhāvastuccharūpaḥ saiva tanmātraṃ vastvantarasaṃsargavirahaḥ | tuḥ pūrvasmādanupalambhād vaidharmyamasya dyotayati | svayamaniścitatvāditi bruvatā'nupalambhāt tatpratipattāvanavasthādoṣaprasaṅgena tasya sādhakābhāvaḥ sūcitaḥ | aniścitatvādevāgamakaḥ | evañca vyācakṣāṇena idaṃ sūcitam — tathāvidhānupalabdhiḥ pramāṇanivṛttāvapyarthābhāvābhāvādabhāvavyavahāre sādhye'naikāntikīti | vacanasāmarthyādityupalabdhilakṣaṇaprāptasyetivacanasāmarthyāt, anyathaitadatiricyeteti bhāvaḥ ||

[103.3]

nanūpalabdhilakṣaṇaprāptaḥ sa ucyate yasyopalabdhilakṣaṇaprāptirasti | yathā yasyāptiryathārthadarśanādirūpā'sti sa āpta ityucyate | sā copalabdhilakṣaṇaprāptiryadyātmamanaḥsannikarṣaḥ, indriyamana saṃyogaḥ, indriyārthasannikarṣaḥ, viṣayaprakāśasaṃyogaḥ, anekadravyavattvam, rūpaṃ codbhūtaṃ samākhyātaṃ tadā tvanmate'mīṣāmabhāvādupalabdhilakṣaṇaprāptirasambhavinīti manyamānaḥ pṛcchati kā punariti | sāmānyaviśeṣākārābhyāmayaṃ praśnaḥ | ācāryasyāpi nāmūnyupalabdhilakṣaṇaprāptiśabdena vivakṣitāni |

[103.4]

kiṃ tarhīyamityabhiprāyeṇa yadupalabdhilakṣaṇetyādiprativacanaṃ tadupalabdhītyādinā vyākhyātumupakramate | vyākhyeyamevopalabdhilakṣaṇaprāptiśabdasamānārthenopalabdhilakṣaṇaprāptatvaśabdenānuvadati | ayaṃ cāsyāśayaḥ — yasyopalabdhilakṣaṇaprāptistasyāvaśyamupalabdhilakṣaṇaprāptatvamastīti | ata evopalabdhilakṣaṇaprāptirupalabdhilakṣaṇaprāptatvamityuktam | kasyetyākāṅkṣāyāmāha— ghaṭasyeti |

[103.5]

nanu sākalyaṃ nāmānekadharmaḥ | na ca jñānasya hetavo bahavaḥ | kiñca yadi pratiṣedhyo'pi jñānasya hetuḥ syāttadā tasmātpratyayādanye pratyayāḥ pratyayāntarāṇyucyanta ityāśaṅkyāha — jñānasyeti | na kevalaṃ pratyayāntarasākalyamupalabdhilakṣaṇaprāptiḥ kintvanyadapītyāha — svabhāveti | castulyabalatvaṃ samuccinoti | tadanyasmāt piśācāderviśiṣyate | jñānajananayogyatayā viśeṣaṇatve'pyasya rājadantādipāṭhād viśeṣaśabdasya pūrvanipātābhāvaḥ | karmasādhanasyaiva viśeṣaśabdasyārthamāha — viśiṣṭa iti |

{nb.2.13_nb.2.14}

[104.1]

dvayametanmilitamevopalabdhilakṣaṇaprāptiśabdavācyamupasaṃhāravyājena tadityādinā darśayati | yataḥ pratyayāntarasākalyaṃ svabhāvaviśeṣaścopalabdhilakṣaṇaprāptirvivakṣitā tattasmādupalabdhilakṣaṇaprāptiśabdavācyamupalabdhilakṣaṇaprāptatvaṃ ghaṭādeḥ pratiṣedhyasya ||

[104.2]

atha kiṃ sthavīyān svabhāvaḥ svabhāvaviśeṣa utasvitpararūpāmiśrasvalakṣaṇātmaka ityabhipretya pṛcchati kīdṛśa iti | satsvityādyuttaramupalambhasyetyādinā vyācaṣṭe |

[104.3]

nanu kimasya sambhavo'sti yaduta pratyayāntarasākalye satyapi svabhāvaḥ pratyakṣa eva bhavatīti | tathā hi satyapi ghaṭasya tādṛśe svabhāve vidūravarttinaḥ puruṣasya locanādipraṇidhāne'pi nāsau pratyakṣo bhavatītyāśaṅkyāha — tadayamiti | yasmād dvayametadupalabdhilakṣaṇaprāptimavocadācāryastattasmādatra prastāve'yamartho vācyo'bhimataḥ |

[104.4]

ko'sāvityāha — eketi | ekaścāsau vivakṣitaḥ pratipattā ceti tathā tadapekṣamidaṃ pratyakṣalakṣaṇam | yaḥ svabhāvaḥ satsvanyeṣūpalambhapratyayāntareṣu san pratyakṣa eva bhavatītyevaṃ rūpaḥ | ekaśca pratipattā sa eva vācyo yo'vyavadhānādideśo draṣṭuṃ pravṛttaśca | tathāvidhe ca draṣṭari tathāvidho'vaśyaṃ pratyakṣa eva bhavatīti |

[104.5]

tathāpi kathaṃ pūrvapakṣātikrama ityāha — tathā ceti tasmiśca prakāre sati | dṛśyamāna iti hetubhāvena viśeṣaṇam | ubhayavān svabhāvaviśeṣavān pratyayāntarasākalyavāṃśca | yadya dṛśyamānā api svabhāvaviśeṣavantastadā kiṃ svabhāvaviśeṣagrahaṇenetyāha — adṛśyamānā iti | turdṛśyamānebhyo'dṛśyamānān bhinatti | deśādiviprakṛṣṭatvamadṛśyamānatve nibandhanam, hetubhāvena viśeṣaṇāt | te pratyayāntarasākalyavantaḥ | tuḥ svabhāvaviśeṣavirahātpratyayāntarasākalyavattvena tān viśinaṣṭi | draṣṭuṃ pravṛttasyetyasyānuvṛttāvidaṃ draṣṭavyam |

{nb.2.14_nb.2.15}

[105.1]

ayamatra prakaraṇārthaḥ — ekapratipattrapekṣayā yastathāvidhaḥ svabhāvaḥ so'pi yadyupalabdhilakṣaṇaprāptilakṣaṇatvena nopādīyate, tadā teṣāmapi deśādiviprakarṣiṇāṃ pratyayāntarasākalyamupalabdhilakṣaṇaprāptirastītyupalabdhilakṣaṇaprāptānāmanupalambhādabhāvavyavahāraḥ pravarttanīyaḥ syāt | na caitad yujyate | tasmād viśiṣṭapratipattrapekṣamidaṃ svabhāvaviśeṣasya lakṣaṇamityupalabdhilakṣaṇaprāptilakṣaṇaṃ sūktamiti |

[105.2]

pratyayāntarasākalyavattvameva teṣāṃ sādhayannāha — yairiti | hiryasmādarthe | etadeva kutaḥ siddhyatītyāha — ata iti || ata ityayaṃ nipāto vakṣyamāṇahetvarthaḥ | co vaktavyametadityasminnarthe | sannihitāste pratyayā yad yasmād draṣṭuṃ pravṛttastad viviktaṃ draṣṭuṃ pravṛtto yata ityarthaḥ | yad vā tadeva nirīkṣituṃ pravṛtto yata iti | tadā tuprekṣāpūrvakārīti draṣṭavyam | darśanapravṛttapuruṣāpekṣayā tāvadarthasyaivaṃprakāravattvam, draṣṭumapravṛttasya tu sa kīdṛśa ityāha— draṣṭumapravṛttasyeti | tunā draṣṭuṃ pravṛttādapravṛttasya bhedamāha | yāvatyeva deśe sati tasmin pratyayāntare dṛśyante'rthāḥ sa eva yogyo deśaḥ, tatrasthāḥ |

[105.3]

tasmād dṛśyādanye ye cakṣurādayo hetavastāni pratyayāntarāṇi | teṣāṃ vaikalyamabhāvastadvantaḥ, hetubhāvena viśeṣaṇād | ata eva draṣṭuṃ te na śakyāḥ | svabhāvaviśeṣastu teṣāmastīti darśayannāha — svabhāveti | tunā pratyayāntaravaikalyavattvātsvabhāvaviśeṣayuktatvenatān viśinaṣṭi | tathāvidhapuruṣāpekṣayā deśakālaviprakṛṣṭānāṃ tu kā vārttetyāha — dūreti | dūrau deśakālau yeṣāṃ te tathoktāḥ | ye hi deśena viprakṛṣṭāste dūradeśāḥ, ye ca kālena te dūrakālā bhavantīti bhāvaḥ | | tuḥ pūrvebhya imān bhinatti | atrāpi draṣṭumapravṛttasyetyanuvarttate | tadevamityādinoktamevopasaṃharati |

[105.4]

athavā ekapratipattrapekṣamidamityanyathā vyākhyāyate — ihopalabdhilakṣaṇaprāptasyetyanena deśakālasvabhāvaviprakṛṣṭatayā'nupalabdhilakṣaṇaprāptāḥ kila vyāvarttayitavyāḥ | na ca te'pyanupalabdhilakṣaṇaprāptāḥ śakyā vaktuṃ yato vyavacchidyeran, tathāpi piśāco'pi sajātīyairupalabhyate | evaṃ deśaviprakṛṣṭo'pi taddeśīyaiḥ | tathā kālaviprakṛṣṭo'pi tatkālikairiti vyāvarttyābhāvādupa labdhilakṣaṇaprāptasyeti viśeṣaṇamanarthakamityāśaṅkyāha — tadayamatrārtha iti | tadā tu pratyakṣaśabdenopalabdhilakṣaṇaprāptatvaṃ vācyam, tasya lakṣaṇamidaṃ pūrvovatamiti yojyam | ekapratipattrapekṣamidaṃ pratyakṣalakṣaṇamupalabdhilakṣaṇamityarthaḥ |

[106.1]

tathāpi kathaṃ codyātikrama ityāha — tathā ceti | śeṣaṃ pūrvameva kṛtavyākhyānam ||

[106.2]

samprati svabhāvahetuṃ vivaritumanupalabdhimityādinopakramate | sāmānyavṛttirapyayaṃ svabhāvaśabdaḥ sādhyadharmasya śrutatvāttasyaiva svabhāve varttate ityabhiprāyeṇa sādhyasya svabhāva ityabhyavādīt | hetoḥ svarūpasya cintanātsvaśabdena tasyaivātmā vivakṣitaḥ | etadeva yo hetorityādinā sphuṭayati | tasmin sādhye yo heturgamakaḥ ||

{nb.2.16_nb.2.17}

[107.1]

udāharaṇamasyārthasyeti prakaraṇāt | udāhriyate pradarśyate svabhāvaheturanenetyudāharaṇaṃ svabhāvahetupratipādakaṃ vākyam | idaṃ ca svabhāvahetorarthakathanaṃ na tu tatprayogopadarśanam | prayogastu — yaḥ śiṃśapātvavyavahārayogyaḥ, sa vṛkṣatvavyavahārayogyaḥ | yathā pravarttitavṛkṣatvavyavahārā pūrvādhigatā śiṃśapā | śiṃśapāvyavahārayogyaścāyamiti |

[107.2]

nanu ca yaḥ śiṃśapāṃ paśyati sa vṛkṣaṃ jānātyeva | tatkathamatra sādhyasādhanabhāva ityāha— tadayamiti | yasmāt śiṃśapā sādhanatvenopanyastā, vṛkṣaḥ sādhyatvena | na caitad yathāśruti saṅgacchate tat tasmāt, vṛkṣo'yaṃ — vṛkṣavyavahārayogyo'yaṃ śiṃśapātvāt śiṃśapāvyavahārayogyatvādityayamartho vācyaḥ — vṛkṣo'yaṃ śiṃśapātvādityasya vākyasyeti prakaraṇāt | itirvākyārthaṃsyaiva svarūpaṃ darśayati |

[107.3]

nanu yo viditavṛkṣavyavahāraḥ sa svayaṃ pratyakṣeṇaiva taṃ vyavahāraṃ pravarttayiṣyati tatkathamasyānumānasyāvatāra ityāha — tatreti vākyopakṣepe | nimittamityantaṃ subodham |

[107.4]

anena ca prabandhena mūḍhaṃ pratyetad vyavahārasādhanamanumānamiti darśitam | kevalamidamatra nirūpaṇīyam | yadā ca vṛkṣatvavyahāravyutpattiṃ kāryamāṇa evāropitoccatvādinimittaḥ, tadā kena dṛṣṭāntena bodhayitavyaḥ ? ādita eva tena śākhādimattvamātraṃ nimittaṃ na gṛhītamiti | satyametat | kevalaṃ bodhe yatnaḥ karaṇīyaḥ | tadāsau jāḍyāduccatvamapi nimittamavasyatītīdametasmin mūḍhe pratipattari yojanīyam | yaḥ prathamaṃ tāvat śiṃśapāgataṃ śākhādimattvamātrameva nimittamavasāya vṛkṣavyavahāraṃ prāvarttayat paścājjāḍyavaśāttanmātraṃ nimittaṃ vismṛtyānyadeva vṛkṣavyavahārakāle uccatvamapi nimittamāsīditi vyāmuhya tadoccatvamapi vṛkṣavyavahāranimittamavakalpayatīti | sa caivaṃbhūto jaḍaḥ śiṃśapāvyavahārayogyatvena hetunā prathamaṃ pravarttitatanmātranimittavṛkṣavyavahārayā tadānīṃ tathāsmāritayā śiṃśapayā dṛṣṭāntena vṛkṣavyavahārayogyatāṃ bodhayituṃ śakyata eva | yaḥ punarādita evāropitoccatvādinimittastaṃ prati hetūpanyāsa eva na yujyate | kintarhi ? vṛkṣavyavahārasamayamevāsau grāhayitavya iti sarvamavadātam ||

{nb.2.17_nb.2.18}

[108.1]

idānīṃ kāryahetuṃ vivarītumāha — kāryamiti | hetoḥ prakṛtatvātkāryamiti kāryahetumityavaseyaṃ sukhapratipattyartham |

[108.2]

sādhyādisvarūpamāha vahniriti | etadapi hetorarthakathanam | na tu prayogapradarśanam | vyāpterdarśayitavyāyā apradarśanāt | anirdeśyāyāśca pratijñāyā nirdeśāt | vyāptivedinyapi puṃsi heturanuvādyenaiva rūpeṇa nirdiśyamāna prathamānta eva nirdeśyaḥ — atra dhūma iti | na tu dhūmāditi | na ca tathāvidhaṃ pratyapi pratijñā prayojyā anyathā ka enāmasādhanāṅgaṃ brūyāt | sādhanāṅgatve ca śatamukhī bādhā vādanyāyasyāpadyeta |

[108.3]

īdṛśastu prayogaḥ karaṇīyaḥ — yatra dhūmastatra sarvatra vahniryathā mahānase, dhūmaścātreti | svabhāvānupalabdhyoriva kāryahetorapi kasmāllakṣaṇamācāryeṇa na praṇītamityāśaṅkāmapākurvannāha— kāryeti | loke vyavaharttari jane | pratītaḥ prasiddhaḥ | itirhetau | noktamācāryeṇeti śeṣaḥ |

[108.4]

ayamabhiprāyaḥ — anupalabdhau khalu bahavo vipratipannāḥ | upalabdhyabhāvamātramanupalabdhimīśvaraseno manyate | kumārilastu vastvantarasyaikajñānasaṃsargitāmanapekṣyaivānyamātrasya jñānamanupalabdhimabhāvapramāṇatayā varṇayati | tathā, vivakṣitajñānānādhāratālakṣaṇamātmano'pariṇāmaṃ svāpādisādhāraṇamapi tathātvena varṇayati | yadāha — "sātmano'pariṇāmo vā vijñānaṃ vā'nyavastuni" iti |

[108.5]

tathā svabhāve'pi hetau bahavo vipratipedire | kecidarthāntarāpekṣiṇyapi dharme svabhāvaṃ hetumadhyavasitāḥ | kecittu vastuno dharmaviśeṣamāśritaṃ svabhāvamiti |

[108.6]

tadvipratipattinirākaraṇārthaṃ tayorlakṣaṇamākhyātam | atra tu kāryatvarūpe na kecid vipratipadyanta iti nāsya lakṣaṇamuktamiti | kāryakāraṇabhāvena gamyagamakabhāve sarvathā gamyagamakabhāvaprasaṅga ityādikāyāṃ vipratipattāvapi na kāryasya lakṣaṇe vipratipatti | kintarhi ? tasya gamakatve | sā cānyatra nirākṛtā'trāpi prājñaiḥ svayamabhyūhyā prājñajanādhikāreṇāsya prārambhāditi ||

[108.7]

samprati trirūpāṇi ca trīṇyevetyasahamānaḥ prāha — nanviti | nanu praśnaḥ | athaśabdo yadiśabdasyārthe | prakārasya svarūpasya bhedād viśeṣāt bhedo nānātvam | evamabhyupagame sati | ekasyetyabhinnasya | abhinnatvañcāsvabhāvahetutvavyāvṛtteḥ sarvatra bhāvāt |

{nb.2.18_nb.2.19}

[109.1]

anantaprakāratvāditi bruvato'yaṃ bhāvaḥ — saviśeṣaṇanirviśeṣaṇavyatiriktāvyatiriktaviśeṣaṇatvādibhedenānantasvabhāvatvāditi | gamakāviti vivṛṇvan sādhayata iti sādhanāviti karttari lyuṭaṃ darśayati | atra ca vastunaḥ sādhanāvevetyavadhāraṇīyaṃ na tu vastuna eveti | itaravyavacchedasyāpi tābhyāṃ sādhanāt | pratipattradhyavasāyānurodhāttu vidhisādhanatvamanayorucyate | pratiṣedhasya heturevetyavadhāraṇīyam, na tvayameveti, pūrvābhyāmapi sāmarthyātpratiṣedhasya sādhanāt |

[109.2]

nanu na dṛśyānupalambhenābhāvaḥ sādhyate, tasya pratyakṣasiddhatvāt | kintu vyavahāraḥ | tatkathaṃ pratiṣedho'nupalambhasādhyaḥ ? athābhāvavyavahāraḥ pratiṣedha ucyate | tarhi vyāpakānupalambhādinā vyāpyādyabhāve sādhye kenābhāvaḥ sādhitaḥ ? tataḥ kimatra pratiṣedhaśabdena pratipattavyamityāśaṅkyāha — pratiṣedha iti | itiḥ pratiṣedhaśabdaṃ pratyavamṛśati |

[109.3]

tena pratiṣedha ityanena śabdenābhāvo'bhāvavyavahāraścokto draṣṭavya ityarthaḥ | ekasya pratiṣedhena iti mukhyayā vṛttyā saṅgraho'nyasya pratiṣedhāśrayatayā gauṇyā vṛttyeti bhāvaḥ | nāstīti jñānaṃ nāstītyabhidhānaṃ niḥśaṅkā'tra gamanāgamanalakṣaṇā pravṛttirvyavahāraḥ | sa ca haṭhātpravarttayituṃ na śakyata iti tadyogyataiva sādhyeti draṣṭavyam | evaṃ tu svabhāvahetāvantarbhāve'pyanupalambhasya tataḥ pṛthakkaraṇaṃ pratipattradhyavasāyavaśādityavaseyam |

[109.4]

nanu vidhipratiṣedhasādhanatve'pyamīṣāṃ trirūpatvamaviśiṣṭam | tattvādeva cābhedaścoditaḥ | tatkathamidamuttaraṃ pūrvapakṣamativarttatāmityāśaṅkyāha — tadayamiti | yasmādidamuttarīkṛtamācāryeṇa yathāśruti ca pūrvapakṣaṃ nātikrāmati tattasmādayamartho vākyasyāyaṃ tātparyārtha ityarthaḥ | etamevārthaṃ heturityādinā na tu svata evetyantena granthena pratipādayati ||

[109.5]

atha kathamanyo'rtho'nyamarthaṃ na vyabhicarati yenaite trayo hetavaḥ ? yathā cāmīṣāṃ svasādhyasādhanād gamakatvaṃ tathā'nyeṣāmapyakāryasvabhāvānupalambhātmanāṃ kiṃ na bhavatīti manvānaḥ praśnenopakramate — kasmāditi | kasmāditi sāmānyato hetuṃ pṛcchati punariti viśeṣataḥ | trayāṇāmanupalabdhyādīnām | caḥ pūrvanimittāpekṣayā nimittāntarasamuccayārthaḥ | anyeṣāmanīdṛśātmanāṃ saṃyogyādīnām |

{nb.2.19_nb.2.20}

[110.1]

svabhāvena svarūpeṇa | "sādhanaṃ kṛtā"iti pāṇinīyabhāṣyakārasyedaṃ sūtram | tena "karttṛkaraṇe kṛtā bahulam" iti sūtramapanīya galecopaka ityādisiddhyartha "sādhanaṃ kṛtā" iti sūtraṃ kṛtam | "vārttikasūtri"kāṇāṃ tu "tṛtīyā" iti yogavibhāgātsamāso'vaseyaḥ | anena ca tṛtīyāsamāsenaiva kāryasvabhāvayoḥ saṃgrahādāvṛttyā ṣaṣṭhīsaptamīsamāsābhyāṃ kāryasvabhāvayoḥ saṃgraha iti yatpūrvairvyākhyātaṃ tadapavyākhyānamiti khyāpitam |

[110.2]

samastasya padasyārthamāha — svabhāveti | anena pratibandhaśabdena pratibaddhatvamāyattatvamucyata iti darśayati | asyaivārthaṃ spaṣṭayati | pratibaddheti | yaḥ svarūpeṇa kvacidāyattastasya svabhāvastatra pratibaddha āyatta ityarthābhedena pratibaddhasvabhāvatvamityartha iti spaṣṭīkṛtam |

[110.3]

nanu pūrveṣāmabhimatasamāsavyudāsena tṛtīyāsamāsaṃ darśayatā kiṃsvidati yo labdhaḥ ? kevalamāhopuruṣikā prakāśitetyāśaṅkya pūrvaṃ buddhisthameva sphuṭayitumāha — kāraṇa iti | kasyāsau

{nb.2.20_nb.2.21}

[111.1]

pratibandha itya kāṅkṣāyāmāha — kāryasvabhāvayostayoreva prakṛtatvāt | aviśiṣṭaḥ sādhāraṇaḥ | dvayorapi kāryasvabhāvayoratiśaye saṅgrahaḥ svīkāraḥ | ayamevātiśaya iti bhāvaḥ | sādhanalakṣaṇo'rthaḥ sādhyalakṣaṇamarthaṃ gamayet bodhayituṃ śavanoti | yata evaṃ tasmād anyeṣāṃ tadvyatiriktānām | teṣāṃ svabhāvapratibandhābhāvāt | tadabhāvaśca teṣāṃ tādātmyatadutpattyabhāvāt | tadanyasya ca sambandhasyābhāvāt | tādātmyatadutpattibhāve ca kāryasvabhāvayorevāntarbhāva iti bhāvaḥ ||

[111.2]

tadityādinā samāsaṃ pradarśya tadapratibaddhasyeti yojayatā dharmottareṇa mūle tadapratibaddhasyeti pāṭho darśitaḥ | dṛśyate ca bahuśastadapratibaddhasvabhāvasyeti pāṭhaḥ | tatrāpi pāṭhe tadapratibaddhaḥ sādhyāpratibaddhaḥ svabhāvaḥ svarūpaṃ yasya liṅgasyeti vigrahaḥ kāryaḥ | pratibandhaḥ pratibaddhatvamāyattatvaṃ yatsādhanasya, tasya viṣayo'vyabhicārastena vinā'bhavitṛtvam | tasya niyamo'vaśyantā |

[111.3]

nanu tadapratibaddhatve'pi adyatana ādityodayo'stamayamapratibandhaviṣayaṃ na vyabhicaratītyāśaṅkyāha — tadayamartha iti | yata evamuktam tattasmādayaṃ tātparyārthaḥ | ādityodayo'pi hi bhaviṣyati | na ca tadaharastamayaḥ, maharṣiṇā'nyena vā mahardhinā kenacittasyāstamayavibandhasambhavāt | tasmādādityasya tasmādastamayayoḥyataiva sādhyā — ayamādityodayo'stamayayogya udayatvāt | śvastanodayavaditi | sati caivaṃ svabhāvahetutvamasyāyātamiti bhāvaḥ |

[111.4]

nanu cāvyabhicāramātreṇa prayojanam, tatkiṃ niyamenetyāha — avyabhicāreti | co'vadhāraṇe hetau vā | etadeva kuta ityāha — na hīti | hiryasmāt | pradīpo vaidharmyadṛṣṭāntaḥ | api tu kintvavyabhicāritvena sādhyasya prakṛtatvāt sādhyāvinābhāvitvena niścitam | niyamābhāve ca kuto'vyabhicāraniścaya ityasya tātparyārthaḥ | niścīyatāṃ tadavyabhicāro'nyeṣāmapi, pratibandhastu kasmānmṛgyata ityāha — tata iti | yato'vaśyamavyabhicāro niścetavyastatastasmāt | anyathā'vyabhicāra eva na śakyate niścetumityarthādanena darśitam | etāvatā'pi kathaṃ gamakatvamityāha — tata iti | tato niścitādavyabhicārālliṅgasya gamakatve middhe sādhyasyāpi gamyatvaṃ siddhyatīti dvayorupayāsaḥ | uktamarthamupasaṃharannāha — tasmāditi | artho liṅgalakṣaṇaḥ, arthaṃ liṅgilakṣaṇam ||

[111.5]

tattasmādihānumānānumeyacintāyāṃ svabhāvapratibandhacintāyāṃ vā |

{nb.2.21_nb.2.22}

[112.1]

nanu bhinnayorgamyagamakabhāve liṅgaṃ tadutpattyā parāyattatvātpratibaddham | sādhyastvaparāyattatvātpratibandhaviṣayaḥ | tadāśrayaśca sādhyasādhanabhāvaniyamaḥ syāt | svabhāvayostu tadbhāve hetostādātmyapratibaddhatvam | tādātmyaṃ cobhayoraviśiṣṭam | tataḥ prativaddhatvaṃ pratibandhaviṣayatvaṃ vā dvayoraviśiṣṭamāyāti | tadāśrayaśca niyataḥ sādhyasādhanabhāvaḥ prasakta ityāha— tatrāyamartha iti | na kevalamarthāntaratva ityapiśabdaḥ | yatpratibaddhamiti yatsādhyapratibaddhatayā tadāyattatayā niścitamiti draṣṭavyam | pratibandhaviṣayo'pi tattvena niścito draṣṭavyaḥ |

[112.2]

nanu tādātmyāviśeṣādekastatra pratibandhaviṣayatayā na tu pratibaddhatayetyayameva vibhāgaḥ kuta ityāha — yasyeti | yadvā tādātmyānubhāvini dvaye kintatra pratibaddhaṃ yad gamakaṃ kiñca pratibandhaviṣayo yad gamyamityajānantaṃ pratyāha — yasyeti | co hetau dvitīyapakṣe'vadhāraṇe | yasya dharmasya vyāvṛttikalpitasya yo niyataḥ pratiniyataḥ sa eva svabhāvo na tadanyo'pi | sa iti yasyeti ṣaṣṭhyantenoktaḥ parāmṛṣṭaḥ | taditi ya iti prathamāntenoktaḥ pratyavamṛṣṭastasmin pratibaddha iti vigrahaḥ | niścīyata iti śeṣaḥ | prakaraṇalabhyaṃ vā | kaḥ punarīdṛśa ityāha — yatheti | prayatnaḥ puruṣavyāpārastasyānantaramavyavadhānam | tatra bhava iti digāditvād yat | tataḥ svārthe kan | tasya bhāvastattvam | tadākhyā nāma yasya sa tathā | prayatnānantaryakatvasya hyanityatvameva svabhāvo na tu nityatvamapi | tato'nityatve pratibaddhaṃ niścīyate |

[112.3]

īdṛśasya tāvadiyaṃ gatiranyasya tu kā vārttetyāha — yasyeti | dharmasyetyanuvṛtteryasyeti dharmasya | turviśiṣṭaṃ dharmaṃ darśayati | sa ca so'pi prayatnānantaryākhyo'nyaścāsaścāprayatnānantarīyako vanakusumādirapi | sa pratibandhasya sādhanagatapratibaddhatvasya viṣayo gocaraḥ | etadeva vyatirekamukheṇa draḍhayati — na tviti | punararthe tuśabdaḥ | ko'sāvīdṛśa ityāha — yatheti | anityatvākhyaḥ prayatnānantaryatvākhyena pratibaddha iti yojyam | evañcārthātpratibandhaviṣaye cetyavatiṣṭhate | etaccānityatvasya tadasatsvabhāvatvenāniyatasvabhātvamanityatvasāmānyābhiprāyeṇoktam | anyathā ghaṭādigatānityatvasya prayatnānantarīyakatvamantareṇa kuto'vasthānam | yenānyasvabhāvatayā'syāniyatatvaṃ syāditi |

[113.1]

syādetattādātmyaṃ tāvattayorasti | tatkiṃ pratibaddhatvapratibandhaviṣayatvaniścayena gamyagamakatvavyavasthānibandhanīkṛtenetyāha — niścayeti | hīti yasmāt | tadapekṣāyāmapi kimiti prayatnānantarīyakatvameva gamakamityāha — prayatneti | co yasmādarthe | yatastatsvabhāvaṃ niścitam ato'smāttadevānityatve pratibaddhamucyata iti śeṣaḥ | yatastādātmyāviśeṣe'pi yatpratibaddhatayā niścitaṃ tadeva gamakamitarad gamyaṃ tasmānniyataḥ pratiniyataḥ prayatnāntarīyakameva gamakam, anityatva ca gamyamevetyevaṃrūpo viṣayo yasya gamyagamakabhāvasya sa tathā | etadeva vyatirekamukheṇa draḍhayati nānyatheti ||

[113.2]

nanu ca ya ekasyānyatra pratibandhastadāyattatvaṃ sa tāvannāhetukaḥ | kaścāsau heturityabhipretya praśnayati — kasmāditi | nimittapraśnaścaiṣaḥ | tādātmyāditi maulamuttara vyākhyātumāha — yata iti | tatra sādhye svabhāvena pratibandhaḥ pratibaddhatvaṃ liṅgasyeti śeṣaḥ |

[113.3]

pratijñā sādhyanirdeśaḥ | tasyā artho dharmadharmisamudāyaḥ | atra ca sādhyasādhanayoraikātmyasya prastutatvātsādhyalakṣaṇasya pratijñārthasya hetutvamāsaktam | tataśca sādhyadharmavatsādhanadharmasyāpyasiddhiḥ | siddhau vā hetuvaiyarthyamiti bhāvaḥ | yadi paramārthato'bhedaḥ, kathaṃ tarhi bhedanibandhano gamyagamakabhāva ityāha — vikalpeti | tuḥ pāramārthikādabhedād vaidharmyamāha | ko'sau vikalpaviṣayaḥ ? yadi bāhyastadā tadavastho doṣa ityāha — yaditi | tamapekṣata iti tadapekṣaḥ | idaṃ sādhanamidaṃ sādhyamiti sādhyasādhanarūpo bhedo nānātvamityarthaḥ | yadi nāma kalpanānirmito bhedastathāpi kathaṃ gamyagamakabhāva ityāha — niścayeti | hiryasmāt | niścayāpekṣa iti niścayaviṣayīkṛtarūpāpekṣa ityarthaḥ | yata evaṃ tatastasmāttayoḥ sādhyasādhanayorbhedo nānātvaṃ yuktyā saṅgato yuktaḥ | vastuno'kṛtrimād rūpādāgato vāstavaḥ |

{nb.2.22_nb.2.23}

[114.1]

syānmatam — bhedena kalpitayorna tādātmyaṃ gamyagamakabhāvanibandhanamasti | vāstavena ca rūpeṇaikatvānna gamyagamakabhāva iti kathaṃ svabhāvahetorgamakatvam ? nāhetutvam | yaddarśanadvārāyātāvetau dharmau tathāpratīyamānau tat tāvatparamārthatastadātmakamityekasya dharmāntarāvyabhicāraḥ | vāstavaṃ tādātmyagataṃ ca yasya gamakatvaṃ sa svabhāvaheturucyata iti ko virodhaḥ ?

[114.2]

ayaṃ prakaraṇārthaḥ — na niścayasthe samāropite rūpe samāropitatvenādhyavasīyamāne gamyagamake kintu svalakṣaṇatvenādhyavasīyamāne | tatra tādātmyamasti | etaduktaṃ bhavati — āropyamāṇaṃ rūpamāropitabhedam | āropitasadṛśaṃ ca svalakṣaṇam | tenāropitena rūpeṇānugamyamānaṃ bhinnamaghyavasīyate | tadavadhyavasitabhedanibandhano gamyagamakabhāvastasya svataśca tādātmyamiti |

[114.3]

dvitīyaṃ pratibandhakāraṇaṃ vyākhyātumāha — na kevalāditi | caḥ sādhāraṇaṃ nimittaṃ samuccinoti ||

[114.4]

nanu ca samavāyādito'pi nimittātpratibandho nāsambhavī | tatkathaṃ tādātmyāttadutpattereva ca sa ucyate ityabhiprāyavān pṛcchati — kasmāditi | anyanimittasyānabhidhānānnimittadvayādityāha |

[114.5]

atatsvabhāvasyetyādi bruvataścācāryasyāyamāśayaḥ — bhavedevānyataḥ sambandhātpratibandho yadi samavāyādiranyaḥ sambandhaḥ pramāṇabādhito na bhavet | na cāsau na bādhyate | tatkuto'sāvasannasya nimittaṃ bhavediti |

{nb.2.23_nb.2.24}

[115.1]

samudāyārthaṃ vyācaṣṭe — yo yatsvabhāva iti | apratibaddhasvabhāvatvāditi mūlasya bhāvapratyayaṃ tyaktvā vigrahamāha — apratibaddha iti | tasya bhāvastattvam | tasmāditi tu yojyam | amumevārthaṃ yadītyādinā sphuṭayati | kasmātpunaranyato nimittānna bhavatītyāha — pratibaddheti | hiryasmāt | pratibaddhasvabhāvatvamevānyasyānyatra bhaviṣyatītyāha — na ceti | co'vadhāraṇe hetau vā | anyasya sambandhasyābhāvāttādātmyatadutpattyabhāve ceti prakaraṇalabhyaṃ kṛtvā na cānyaḥ kaścidāyattasvabhāva ityuktam |

[115.2]

nanu cāsatyapi tādātmye tadutpattau cānyatrāsvabhāve'nutpādake cānyatpratibaddhaṃ yathā— ātapo vṛkṣacchāyāyām | tulāyā arvāgbhāganamanāvanamane parabhāgonnamanāvanamanayoḥ | arvāgbhāgaḥ parabhāge | raso rūpe | pāṇiḥ pādayoḥ | apatajjalamādhāre | balākā salile | nadīpūra uparivṛttāyāṃ vṛṣṭau | candrodayaḥ samudravṛddhau kumudavikāse ca | kṛttikodayo rohiṇyudaye | pipilikotsaraṇaṃ matsyavikāraśca vṛṣṭau | śaradi jalaprasādo'gastyodaye | viśiṣṭo meghodayo varṣakarmaṇi | adyādityodayo'stamaye śvastanodaye ca | kuṣmāṇḍaguḍako'ntaḥsthitabīje | parivrājako daṇḍe | santrasto nakulaḥ sarpe | kiyad vā śakyate nidarśayitum ? etāvattūcyate— yad yenāvinābhūtaṃ dṛśyate tattatra pratibaddham | tasya ca liṅgam | ata eva trīṇyeva liṅgānīti saṃkhyāniyamo'pyayuktaḥ | kevalaṃ liṅgasya rūpāṇyeva vaktavyāni | yaddarśanāt hetutvamavasīyata iti |

[115.3]

naiṣa doṣaḥ | amīṣāṃ madhye yeṣāṃ pratibandho'sti teṣāṃ tādātmyatadutpattyoranyatarasambhavād, yeṣu ca tadabhāvasteṣāmapratibandhādagamakatvāt | tathāhi vṛkṣasya chāyāyāmekasāmagryadhīnatayaiva pratibandhaḥ | tatastatpratipattiḥ kāryaliṅgajaiva | chāyā hi pratibhāsamānarūpasaṃsthānavatī śaityādyarthakriyākāriṇī vastveva, na tvevālokābhāvaḥ | sā ca pūrvasmādālokopādānāt pūrvavṛkṣakṣaṇād vṛkṣakṣaṇena sārdhamutpadyate | tathā'rvāgbhāganamanāvanamane api tulāyāḥ parabhāgonnamanāvanamanābhyāmeva samaṃ puruṣaprayatnādeva tathāvidhāttadupādānasahakāriṇa utpadyete | tathā'rvāgbhāgaparabhāgayorasarūpayorapyekasāmagryadhīnataiva | pāṇistvapratibaddha eva, vyaṅgasyāpi sambhavāt | avyabhicāre caikasaṃsargādhīnataiva nibandhanam | tādṛśaṃ ca jalamādhārasya kāryameva, tādṛśī ca balākā salilasya | nadīpūro'pi tathāvidha uparivṛṣṭeḥ | dṛśyādṛśyasamudāyaśca yathāyogaṃ sarvatra dharmī karttavyaḥ | nadīpūre cānyo'pi prakāro vaktuṃ śakyaḥ | nadī dharmiṇī | uparivṛṣṭimaddeśasabandhitvamasyāḥ sādhyam | tathāvidhapūratvamātraṃ hetuḥ | evaṃ candrodayasamudravṛddhikumudavikāsānāmapyekasāmagryadhīnataiva | ekasmādeva mahābhūtaviśeṣāt kālavyavahāraviṣayādetadutpādāpekṣiṇasteṣāmutpādāt | tathā ya eva kṛttikodayaheturmahābhūtaviśeṣaḥ kālasaṃjñitaḥ sa eva katipayakālavyavadhānena rohiṇyudayaheturiti taddarśanād hetostajjananayogyatādharmo'numīyate eva | tathā pipīlikotsaraṇasya matsyavikārasya ca yo hetuḥ sa eva katipayakālavyavadhānena varṣakaraṇayogyastataḥ pūrvavad hetudharmānumānam, rūparasayorivaikasāmagryadhīnatayaiva vā tatsamakālikavarṣaṇānumānam | tadā tvaśravaṇīyabahiḥsthitaśabdagarbhagṛhādivyavasthito'numātā pratyetavyaḥ | tathā śaradādijalaprasādo'gastyodayasya kāryameva | atha jalaprasādaṃ dṛṣṭvodeṣyatītyanumīyate, tadā tasmādeva mahābhūtātkālasaṃjñitājjalaprasādaḥ | sa ca katipayakālavyavadhānena tadudayanimittamiti pūrvavad hetudharmānumānam | meghasyāpi tathāvidhasyātyantāyogyatāvyāvṛttyā vṛṣṭikaraṇayogyatā'numeyā | na tu bhāvivarṣaṃ vyabhicārasambhavāt | sā ca svabhāvabhūtaivānumīyata iti tādātmyameva nibandhanam | ādityodayasya tu prabhāvātiśayavatā yogyādinā vibandhasambhavāt nāstyevāvinābhāvaḥ | anyathādya gardabhadarśanasyāpyastamayaśvastanodayayostathātvaṃ syāt | evaṃ tu yuktam — ayamudetā astamayaśvastanodayayogya iti | tathā codayatathāvidhayogyatayostādātmyameva nibandhanam | kuṣmāṇḍasyāpi bījenaikasāmagryadhīnataiva | parivrājakanakulau daṇḍasarpayorapratibaddhāveva | anyathāpi sambhavāt | kiyad vā śakyate pariharttum ? etāvaducyate — asati tādātmye tadutpattau vā kasyacitkvacitpratibandhe tādrūpyeṇa ca gamakatve sarvaṃ sarvatra pratibaddhaṃ tadgamakaṃ prasajyeteti ||

[116.1]

kāryasvabhāvayoreva tu gamakatvaṃ kathamiti bruvataḥ pūrvapakṣavādino'yamāśayaḥ — tādātmyatadupattī evānyasya bhaviṣyataḥ, tataśca gamakatvamiti | kāryasvabhāvayoriti dvayoruccāraṇe cāyaṃ tasya bhāvaḥ — bhavadbhirevānupalambho'nayorantarbhāvita iti ||

[116.2]

... ... ...nupalabdhirityukte kutosya pūrvapakṣasyotthānam ? satyametat, kevalaṃ tadevā... ... ...mityasyā apyanupalabdheḥ pratiṣedhasambhavādityabhiprāyeṇa pūrvapakṣapravṛtteradoṣa eṣaḥ | pratiṣedhaśabdena vyavahāro'bhipreta iti pratiṣedhavyavahāra iti vivṛtam | mūle tvapiśabdaḥ sādhyāntarasamuccaye | kā'sau yathoktetyāha — yeti |

{nb.2.26_nb.2.27}

[117.1]

mūlasāmarthyasthitamabhivyanavita — tasmādanyato'dṛśyānupalabdhernovatā pratiṣedhasiddhiriti prakṛtena sambandhaḥ ||

[117.2]

yadyadṛśyānupalabdherna bhavati tadā'nupalabdhitvāviśeṣe vivakṣitāyā api mā bhūdityabhipretyāha — tatastāvaditi | tasmādasambhavāt kāraṇātata iti tata eva dṛśyānupalabdheriti vivakṣitamitarathā'nyasyā api pratiṣedhasiddhikathanaprasaṅgāt ||

[117.3]

nanu tato'pyastyanyato'pi | kathaṃ punastata eveti niyamo labhyate ityabhiprāyavānāha— atheti | athaśabdaḥ praśne | anyathā cetyuttaraṃ vyācakṣāṇa ihaivacchedaṃ darśayati caśabdañca yasmādarthe | dṛśyānupalabdheruktātprakārādadṛśyānupalabdheranyaprakāratvamanyathātvaṃ vivakṣitamācārya syeti darśayannāha — satīti | etasmātsati vastuni tatsambhavāt | mūle tvanyathā cānupalabdhilakṣaṇaprāpteṣvityekavākyatayaivārthaḥ saṅgacchate | nā yaśabdārthavyākhyā, nāpyuttarapadavyākhyāne pūrvapakṣavacanaprayāsaḥ kaścit | tathā tu na prakrāntaṃ dharmottareṇeti kimatra kurmaḥ ? kuta etaditi sāmānyenoktvā viśeṣaniṣṭhaṃ karoti satyapīti | etacca vigraha ityantaṃ sugamam | teṣvanupalabdhilakṣaṇaprāpteṣvabhāvaniścayābhāvāt | satyapi vastuni tasyā anupalabdherbhāva iṣṭaḥ | anenaitadāha — nāsmākamatra pramāṇamasti yatsatyeva vastuni sā bhavatīti | kintu tasyāṃ satyāmapi yasmātpratyayo dolāyate tasmādevamucyata iti |

{nb.2.27_nb.2.28}

[118.1]

samprati niścayābhāvasyāvadhiṃ paryeṣamāṇa āha — kasmātsakāśāditi | parapratyakṣanivṛtteraśakyaniścayatve tannivṛttyarthamātmapratyakṣagrahaṇam | nanu yadyayamapādānapraśno na tu hetupraśnastadā kathamidamāha — tasya nivṛtteḥ kāraṇānniścayābhāva iti cet | na | anyārthatvāt kāraṇaśabdasya | niścayābhāvasya śābdena nyāyena jāyamānasyaiṣā prakṛtiḥ kāraṇam | "janikarttuḥ prakṛtiḥ"ityanena labdhāpādānasaṃjñakādasmādityarthasya vivakṣitatvāt | anyathā tvasamañjasaṃ syāt | yasmādityādinovatamarthamupasaṃharati | etacca pratiṣedhasiddhirityetadantaṃ sugamam ||

[118.2]

sampratyanupalabdheranumānajñānahetutvāt prāmāṇyaṃ svabhāvaviśeṣo vyāpāraścokto'pi kālapuruṣaviśeṣaparigraheṇa vaktum — athetyādinā praśnapūrvamupakramate | athaśabda ārambhe pūrvavat |

{nb.2.28_nb.2.29}

[119.1]

pratyakṣaparicchedyatvāt pratyakṣo ghaṭādiḥ | nivṛttiśabdenācāryasyānupalabdhirvivakṣiteti darśayati tasya nivṛttiranupalabdhiriti | anupalabdhiśabdenāpi vivakṣitakarttṛkarmadharmopalabdhiparyudāsenānyadekajñānasaṃsargi vastu tajjñānaṃ ca vivakṣitam | etadeva spaṣṭayati tadabhāvasvabhāveti yāvaditi | tasya pratiṣedhyasya ghaṭāderabhāvo viśiṣṭo bhāvastatsvabhāvā | tadabhāvasvabhāvaśabdena yāvānartha ukta tadanupalabdhiśabdenāpīti iti yāvadityasyārthaḥ | yato'nyopalabdhireva tadanupalabdhiḥ | saiva ca tadabhāvo nānyo'ta evāsmādeva kāraṇādabhāvo ghaṭāderna sādhyaḥ | kuto na sādhya ityāha — svabhāvānupalabdherliṅgāt | kuto na sādhya ityāha— siddhatvāt niścitatvāt ghaṭābhāvasyeti prakaraṇāt |

[119.2]

evaṃ manyate — tadekajñānasaṃsargi vastu tajjñānaṃ ca ghaṭādyanupalabdhistadabhāvaśca | taccendriyajena pratyakṣeṇa svasaṃvedanena ca siddhamiti na liṅgādabhāvaḥ sādhyata iti | nanvavidyamāno ghaṭādiḥ kathaṃ pratyakṣaḥ ? atha pratyakṣaḥ, kathaṃ tadanupalabdhirucyata ityāha — avidyamāno'pi ceti | na kevalaṃ vidyamānaḥ pratyakṣa ucyate ityapiśabdaḥ | samagrā samastā sāmagrīkāraṇakalāpo yasyeti vigrahaḥ | "śeṣādvibhāṣā" iti kap | "na kapi" iti hrasvatvapratiṣedhaḥ | jñāyamāno niścīyamāno ghaṭādirekajñānasaṃsargiṇi pra...tadupalabdherevetyavadhāraṇīyam | pratyakṣanivṛttirghaṭādyanupalabdhiḥ | kasmāttu dvayaṃ tathocyata ityāha — tato hīti | hīti yasmāt | yasmādamū eva dṛśyaghaṭādituccharūpanivṛttyavaseyahetū tasmāt kāraṇāt | artha ekajñānasaṃsargivastvantaram, jñānaṃ ca tasyaiva | etadeva vyatirekamukheṇa draḍhayati — na tviti | nivṛttimātramupalabdhyabhāvamātram | tasya tathātve ko doṣa ityāha — nivṛttimātrāditi | dṛśyanivṛttyaniścayād dṛśyābhāvāniścayāt | iha nivṛttimātrasya prasajyapratiṣedhātmano niścetumaśakyatvānna hetutvaṃ yujyata iti dharmottarasyāśayo nivṛttimātrād dṛśyanivṛttyaniścayāditi bruvataḥ | pūrvapakṣavādinā tvevaṃ jñātam — nivṛttimātrānnirviśeṣaṇādayamevaṃ pratiṣedhati | tadahaṃ saviśeṣaṇaṃ nivṛttimātrameva darśayāmīti pramodamāna āha — nanu ceti | dṛśyanivṛttirdṛśyābhāvaḥ | dṛśyānupalambhādityatrānupalambhaśabdenopalambhābhāvamātraṃ vivakṣitamitarathā pūrvapakṣavādinaḥ prakṛtaṃ hīyeta | anena saviśeṣaṇamevopalambhābhāvamātraṃ prasajyaprati ṣedharūpaṃ liṅgamastu, na tu nañaḥ paryudāsavṛttyā tadekajñānasaṃsargi vastu, tajjñānaṃ ceti pūrvapakṣavādī darśayati | satyamityādinā pratividhatte | kintvekajñānasaṃsargiṇi bhūtalādau dṛśyamāne sati dṛśyaḥ sambhāvita āropitaḥ sa pratiṣedhya iti prakaraṇāt | tato dṛśyatvasamāropāt dṛśyānupalabdhirdṛśyajñānābhāvastuccharūpo vyavaharttavyamātraṃ niścitā bhavati | niścīyatāmupalabdhyabhāvo jñeyābhāvastāvanna niścita iti tanniścayārthaṃ nivṛttimātraṃ vyāpariṣyata ityāha — dṛśyeti | dṛśyajñānābhāvaniścayasāmarthyādanyathā'nupapatteḥ | co hetau | dṛśyasya jñeyasyābhāvo vyavaharttavyaikarūpaḥ | sāmarthyameva yadītyādinā darśayati | hiryasmādarthe | dṛśyānupalambha iti dṛśyopalambhāva ityarthaḥ | ato'smād dṛśyānupalambhaniścayāt | dṛśyasya jñeyasyābhāva uktātsāmarthyādavasitaḥ | dṛśyopalambhābhāvaniścayastvekajñānasaṃsargivastvantaropalagbheneti draṣṭavyam |

[120.1]

nanu yadi jñeyābhāvo'pyavasitastarhi kathaṃ liṅgena sādhyata ityāha — na vyavahṛta iti | adṛṣṭānāmapi sattvaśaṅkayā na pratyakṣaṃ vyavahārayituṃ śaknotīti bhāvaḥ | kena tarhi vyavahriyata ityāha — dṛśyānupalambhena liṅgabhūtena |

[120.2]

...'bhāvavyavahāra eva ... ... ...jñānaṃ ceti | cakārastulyakakṣatāṃ darśayati | dvayośca nivṛttiniścayahetutvam; jñānamantareṇa — "yasmādayaṃ kevalaḥ pradeśastasmāt ghaṭādirnāsti"ityadhyavasātumaśakyatvāt; tathā viṣayamantareṇa — "yasmātkevalapradeśāparokṣīkaraṇaṃ tasmāt tajjñānaṃ nāsti" iti niścetumaśakyatvāditi draṣṭavyam | pratyakṣasya ghaṭādenivṛttiniścayahetutvātpratyakṣanivṛttiaspaṣṭam — saṃ0ruktaṃ draṣṭavyam |

[120.3]

nanu ca pratiṣedhyasya ghaṭāderasato'pi tathā'stu pratyakṣatvam | yatpunastatra nāsīdeva tasya kathamatītatvam; yacca tatra nāstyeva tasya kathaṃ varttamānatvam, kathaṃ ca tatrānupalabdhervyāpāra ityāśaṅkāmapākurvannāha — yatheti | yena prakāreṇa ghaṭo yadi bhaved dṛśya eva bhavedityevaṃ rūpeṇa | co hetau | tasminnekajñānasaṃsargiṇyatīte'mūḍhasmṛtisaṃskāre | co vaktavyāntarasamuccaye | varttamāne ca | samuccaye cakāraḥ | tathā tena prakāreṇa — yadi tatra pūrvaṃ ghaṭaḥ sthito yadi syāt, upalabdhaḥ syāt, na copalabhyate — ityevamātmanā ghaṭasyāropāt pratyakṣasya tadānīmasatastadrūpamatītatvaṃ varttamānatvañcāropitamāropasiddham itirevaṃ draṣṭavyākāraṃ darśayati | draṣṭavyaṃ jñātavyamiti yojanīyamidam |

[121.1]

nanu dṛśyānupalabdhiḥ kasmin kāle pramāṇaṃ kiṃsvabhāvā kiṃvyāpārā ceti tritayaṃ pṛṣṭa ācāryastatrānena kimākhyātamācāryeṇetyāśaṅkāmapākurvannāha — aneneti | anena pratipattṛpratyakṣasya nivṛttiriti vacanena | co'vadhāraṇe | svabhāvetyasyānantaraṃ draṣṭavyaḥ | pratyakṣasya ghaṭasya | prasajyapratiṣedhalakṣaṇanivṛttiniścayahetutvātpratyakṣaghaṭanivṛttiḥ pratyakṣaghaṭānupalabdhiḥ | nañaḥ paryudāsavṛttyā | tadekajñānasaṃsargi vastu tajjñānaṃ ca dvayaṃ svabhāvo rūpaṃ yasyā dṛśyānupalabdheḥ sā tathovatā vyākhyāteti śeṣaḥ |

[121.2]

nanu dṛśyānupalabdhirūpaṃ liṅgamastu paryudāsarūpam, sādhyastu prasajyapratiṣedharūpaḥ kiṃ na bhavatītyāha — seti | co yasmāt | sā tathāvidhā'nupalabdhi... ... ...uktamācāryeṇa sā'bhāvavyavahārapravarttanītyanena śabdeneti bhāvaḥ | dharmottareṇa cāta eva abhāvo na sādhya ityanena |

[121.3]

ghaṭaviviktapradeśadarśanenāhita āropitaḥ saṃskāro viśiṣṭaśaktiyuktavijñānātmikā vāsanā, na tu parābhimato bhāvanākhyaḥ | anurūpasmaraṇaṃ janayitumanīśāno mūḍha iti vyapadiśyate | dṛśyaghaṭānupalambhe dṛśyasya ghaṭasyopalabdhyabhāve tuccharūpe | ata eva ca dṛśye ghaṭe | amūḍhasmṛtisaṃskāragrahaṇaṃ kasmānna varttamānaviśeṣaṇamityāha — varttamāne tviti | turatītādvarttamānasya vaidharmyamāha | ato mohābhāvānna ghaṭābhāve vyavaharttavyaikarūpe | nāpi ghaṭānupalambhe ghaṭopalabdhyabhāve tuccharūpe | pratyakṣavadāropād varttamānasyārthasya ghaṭādeḥ | ata eva varttamānagrahaṇasya nirviśeṣaṇatvādeva |

[122.1]

nanu yathā vikalpena viṣayīkriyamāṇo'tīto'nupalambhaḥ pramāṇamucyate tathā vikalpasyāvyāhataprasaratvādanāgato'pyanupalambho vikalpyamānaḥ kiṃ na tathāpramāṇamityāha — tadayamiti | yasmātkevalapradeśadarśanāhitaḥ saṃskāro'tīte ghaṭādāvamūḍho gṛhyate, varttamāne tu tasmin smṛtisaṃskāre moho na sambhavatyeva tattasmādayaṃ tātparyārthaḥ | anupalambhaniścayahetutvādanupalambhaḥ kevalapradeśādiḥ sphuṭo yathā'sau kevalo'nubhūtastathā smṛtvā viṣayīkriyamāṇaḥ pramāṇam | varttamānaśca tādṛganupalambhaḥ sphuṭo'bhrāntena jñānena gṛhyamāṇa iti draṣṭavyam | yata īdṛśo'nupalambhaḥ pramāṇaṃ tatastasmāt | kuto na śakyate jñātumityāha — anāgatāyā iti | tathātvena niścito hi heturgamako'nyathā sandigdhāsiddhatā hetudoṣaḥ syādityabhiprāyaḥ | pratyakṣanivṛttiśabdena tāvad dṛśyānupalabdheḥ svabhāvo darśito'mūḍhetyādinā tu kiṃ darśitamityāha — kāleti | itirevamarthe tenaivaṃ kālaviśeṣo'nupalabdhervyākhyāta iti | kālaviśeṣo'tīto varttamānaśca vyākhyātaḥ kathito'neneti śeṣaḥ | etaccātīte varttamāne ca kāle'nupalabdheḥ prāmāṇyākhyānamasyopalakṣaṇaṃ draṣṭavyam, kāryasvabhāvahetvorapi tayoḥ kālayoḥ prāmāṇyāt | tathā hyāsīdatra vahnirdhūmasyopalabdhatvāt | asti vahniriha dhūmasyopalabhyamānatvāt | tathā'sīdiha pādapaḥ śiṃśapāyā upalabdhatvāt | astīha vṛkṣaḥ śiṃśapāyā upalabhyamānatvād ityapi bhavatyeva |

[122.2]

nanu dṛśyānupalambhe bhavatu jñānābhidhānalakṣaṇo vyavahāraḥ | kāyikastu kathamityāha — ghaṭeti | hiryasmāt | pravarttata iti yogyatayocyate | pravṛttiyogyastāvad bhavatīti | ata eva cābhāvayogyatā sādhyocyate |

[122.3]

tadetasyeti lokoktireṣā | taccaitacceti vigrahaḥ kāryaḥ | yadvā yato'bhāvaniścayo'nupalabdhinimittakastattasmāt | apiratiśaye | āstāmekasya dvayorvā pravarttanī, trividhasya yāvatpravarttanītyarthaḥ | pravartanītyasya dvayametad vivaraṇaṃ spaṣṭārthaṃ sādhanī pravarttiketi pravarttayatīti pravarttanīti yogyatayoktam | sābhāvatritayamabhāvavyavahāraṃ pravarttayituṃ yogyā tāvanmātranimittakatvāttasya | satyarthitve puruṣastān vyavahārānācaratu mā vā | ata evābhāvavyavahārayogyatā pradeśādeḥ sādhyate dṛśyānupalambheneti paramārthaḥ |

[123.1]

nanu yadi nāstītyevamākāraṃ jñānamanupalabdherliṅgād bhavati, kathaṃ tarhi pratyakṣāvasito'bhāva ukta ityāha — yadyapi ceti nipātasamudāyo yadyapiśabdavad viśeṣābhidhānanimittābhyupagame varttate | abhāvaniścayaśabdasāmānādhikaraṇyādayameveti nirdeśaḥ | caśabdo vaktavyametadityasyārthe'tra varttate | abhāvaniścayasya tadā sthairyalābhādanupalambhādevetyuktaṃ draṣṭavyam | tathāpīti laukikoktiriyaṃ nigadābhidhānārambhe | tasmācchabdena yasmācchabda ākṣiptaḥ | tenāyamarthaḥ | yasmātkevalapradeśagrahaṇalakṣaṇavyāpārānusārī ghaṭo nāstītyabhāvaniścayaḥ tasmātpratyakṣakṛta ucyata iti śeṣaḥ | kasya vyāpārānusārītyākāṅkṣāyāmuktam — pratyakṣasya pramāṇaviśeṣasyeti |

[123.2]

atha syād — yadyayaṃ pratyakṣakṛtastadā pratyakṣapravarttito'pi | tatkiṃ dṛśyānupalambhena kriyata ityāśaṅkyāha — kiñceti vaktavyāntarasamuccaye | tadviviktapradeśādigrāhiṇā pratyakṣeṇaivābhāvo niṣedhyābhāvaḥ prasajyapratiṣedhātmā niścitaḥ | kathaṃ ? dṛśyasyānupalambha upalambhābhāvastuccharūpastanniścayakaraṇasāmarthyādanyathā'nupapatteḥ | pūrvoktayā nītyā yuktyā yadi hi dṛśyastatra bhavet, dṛśyānupalambho na bhavedityevamātmikayā | yadi pratyakṣamitthaṃ pratiṣedhyābhāvaṃ niścāyayati, vyavahārayitumapi śaknotyevetyāha — kevalaṃ kintu na śaknoti vyavaharttumityantarbhūtaṇijarthatvānnirdeśasya vyavahārayitumityarthaḥ | kuto na śaknotītyāha — sattvaśaṅkayeti pratiṣedhyasattvasya svarūpasya sattvaśaṅkayā sandehena hetunā |

[123.3]

nanvadarśane'pi kathaṃ sandeha ityāha — adṛṣṭeti | tena pratyakṣeṇādṛṣṭānāmapi piśācādīnāṃ satvasya sadbhāvasya sambhavāt sambhāvyamānatvāt nityaṃ śaṅkyamānānupalambhavyabhicāro hyabhāva iti bhāvaḥ | ataḥ pratyakṣasya tatrāśaktatvāt sā'pi kathaṃ vyavahārayatītyāha— dṛśya iti | ato'smātkāraṇātkṛtaṃ pratyakṣeṇeti prakaraṇāt | etadeva vyatirekamukheṇa draḍayati — na tviti | yasmāt pratyakṣavyāpārānusāryabhāvaniścaya itistasmāt | abhāva niścayo'nupalambhāt pravṛtto'pi dṛḍhībhūto'pi pratyakṣeṇa kevalapradeśādivedinā sāmarthyāt kṛta utpādito'nupalambhena dṛśyānupalambhena pravarttitaḥ sādhita ukta ācāryeṇābhāvavyavahārapravarttanītyanena śabdeneti buddhistham | itītyādinopasaṃhāraḥ | itirevamuktena krameṇānupalabdhirdṛśyānupalabdhistasyā eva prakṛtatvāt |

{nb.2.29_nb.2.30}

[124.1]

kasmādityādi varttamānāyā ityantaṃ sugamam |

[124.2]

anāgatāyā apyanupalabdherabhāvaniścayaḥ kasmānna bhavatītyāha — anāgateti | hiryasmādarthe | tasyā iti pañcamyantamidam | ayameva ca sāmarthyāvasito maulortho'nāgatā hi ityādinā dharmottareṇaaspaṣṭam — saṃ0...kāṅkṣopaśamārthaṃ purastāduktaḥ |

[124.3]

syādetat — pratiṣedhasiddhirityādinā niścayābhāvādityantena granthenāsyārthasya gatatvāttasyā evābhāvaniścayādityayamācāryīyo granthaḥ punarukta iti | na punaruktaḥ | yato yathā'tīte'pi kāle ghaṭādestatkālavarttidṛśyānupalabdheratītāyāḥ smṛtyārūḍhāyā abhāvaniścayastavā'nāgate'pi kāle ghaṭāderabhāvaniścayaḥ kiṃ na bhavatīti kenāpākṛtaṃ yenāyaṃ punaruktaḥ syāditi ||

[124.4]

samprati anupalabdheḥprakārasya svarūpasya bhedaṃ nānātvaṃ...prakārabheda... draṣṭavyam | co vaktavyāntarasamuccaye | seti mūlānuvādaḥ | eṣeti tasya vyākhyānam | ekādaśagrahaṇaṃ cācāryasyopalakṣaṇārthaṃ yathā pramāṇavārttike...grahaṇaṃ...ṣoḍaśaprakāreti tu draṣṭavyam | etacca kāraṇaviruddhakāryopalabdhivyākhyānānantaraṃ darśayiṣyāmaḥ | vivakṣitānyopalambhaikarūpatvād dṛśyānupalabdheḥ, kathamayaṃ bheda upapadyetetyabhipretya pṛcchati kuta iti | prayogabhedādityācāryīyamuttaramanūdya prayogaśabdaṃ vyācaṣṭe prayoga iti | prayuktyarthamāha — śabdeti | śabdaśabdena prakaraṇād vācakaḥ śabdo gṛhyate | abhidhā arthaprakāśanam | tatra vyāpāro vyāpṛtiḥ pravṛttiḥ, yadvā'bhidhā arthaprakāśanaṃ tallakṣaṇo vyāpārastasya prayogasya bhedād bhidyamānatvāditi tu subodhatvāt dharmottareṇa na vyākhyātam |

{nb.2.31_nb.2.32}

[125.1]

nanu śabdasyaivānupalambhavācakasyānupalambha eva vācyastatkathaṃ prayogabhedo yenānupalambhasya prakārabheda ucyata ityāha — śabdo hīti | hiryasmāt | sākṣādavyavadhānena | kvacid viruddhopalambhādau pratiṣedhyācchītasparśāderarthāntaramagnyādyabhidhatte | kvacid vyāpakānupalabdhyādau vivakṣitāt śiṃśapādipratiṣedhātpratiṣedhāntaraṃ vṛkṣādipratiṣedhamabhidhatte | yadyarthāntaravidhirarthāntarapratiṣedhaśca kriyate tarhi... ... ...dyata ityāha — sarvatreti | turviśeṣārthaḥ | aśabdopāttā svavācakapadānupāttā | yathā cāśabdopāttā'pi sā pratīyate tathā purastādabhidhāsyate | apiravadhāraṇe atiśaye vā | itistasmādarthe evamarthe... ... ...ata evārthīṃ gatimāśrityoktaṃ na tu śābdīmiti draṣṭavyam ||

[125.2]

anupalambhasya prakṛtatvāt prakārabhedān — iti mantavyam | tasyānupalabdhiḥ pūrvoktayā nītyā tadviviktaḥ pradeśastajjñānaṃ cāvaseyam | evaṃ kāryānupalabdhyādiṣu dvirūpaivā'nupalabdhi...ti nidarśanena |

[125.3]

nanu kīdṛśyupalabdhilakṣaṇaprāptiḥ ? kathañcāvidyamāna... ... ...ayañceti | pūrvasminnanupalabdhilakṣaṇākhyāna iva | coyasmādarthe, avadhāraṇārthe vā pūrvavadityasyānantaraṃ draṣṭavyaḥ | etacca svabhāvānupalambhasyārthakathanaṃ kṛtamācāryeṇa na prayogo darśitaḥ, asādhanāṅgasya pratijñāyā upādānāt sādhanāṅgasya ca vyāpterapradarśanāt hetoścānuvādyarūpasya prathamāntasyānirdeśāt | evamitarāsu sarvāsvevānupalabdhiṣu boddhavyam |

[125.4]

prayogaḥ punarīdṛśaḥ — yad yatropalabdhilakṣaṇaprāptaṃ sannopalabhyate tatsarvaṃ tatrāsadvyavahārayogyam — yathā — turaṅgamottamāṅge śṛṅgam | nopalabhyate cātropalabdhilakṣaṇaprāpto dhūma iti | anena sāmānyādinirākaraṇe dṛśyānupalambhaḥ prayoktavya iti darśitamācāryeṇa tulyanyāyatvāditya vaseyam |

{nb.2.32_nb.2.33}

[126.1]

iha — anupalambhaḥ kevalapradeśādiḥ, abhāvavyavahārayogyatā ca sādhyā, dṛśyānupalambhasya tādātmyalakṣaṇa eva pratibandho gamyagamakabhāvanibandhanam — iti keṣāñcinmatam | kecittu— anupalambhā'bhāvavyavahārayogyatayorgamyagamakabhāve viparyayatādātmyalakṣaṇaḥ pratibandho nimittamiti pratipedire | ata evānupalambhaḥ kāryasvabhāvābhyāṃ bhedena nirdiṣṭaḥ, svasādhye pratibandhānapekṣaṇād, itarayośca tadvaiparītyāditi ca | evaṃ caitat samādadhatīti | tathā hi — upalabdhyavyabhicārāt tādṛśī anupalabdhereva sattā | tata upalabdhilakṣaṇaprāptasattve tadupalambhayostādātmyādevānupalambhāsadvyavahārayorgamyagamakabhāvaḥ | yadi tu tadviviktapradeśādyupalambharūpasyānupalambhasya tadasadvyavahārayogtāyāśca yattādātmyaṃ tannimittamucyeta, tadā tasya bhūtalāderanupalabdhilakṣaṇaprāptā'sadvyavahārayogyatā'pyātmabhūtaiveti piśācādyabhāvavyavahāramapyanupalambhaḥ sādhayet tatpratibandhāditi ||

[126.2]

nanu kāryābhāvāt kāraṇābhāvaḥ sādhyatām | kimapratibaddhasāmarthyasyeti sādhyadharmaviśeṣaṇenetyāha — kāraṇānīti | co yasmād | itistasmāt | sādhyaḥ sādhayituṃ yujyata ityarthaḥ | etadeva vyatirekamukheṇa draḍhayati na tviti | turvaidharmyārtha evakārārtho vā | nānyeṣāṃ kāraṇakāraṇatayopacaritakurvadrūpāṇām |

[126.3]

atha paripūrṇayā api sāmagryā vidhārakasambhavāt pratibandhaḥ sambhāvyate | tadasambhavīdaṃ viśeṣaṇamityāha — apratibaddheti caśabdastuśabdasyārthe hetau vā | kuta etadityāha— anyeṣāmiti | antyakṣaṇaprāptāni ca kāraṇāni yoginā'pi pratibandhumaśakyāni, itarathā tādrūpyameva hīyeta | atastathāvidhāni kāraṇāni kāryāvyabhicārīṇi kāryeṇa vyāpyante | tataḥ kāryaṃ nivartamānaṃ kāraṇāni tādṛśāni nivarttayatīti draṣṭavyam |

[127.1]

iha yadyapyanenāntyakṣaṇenedaṃ kāryaṃ kṛtamiti nāvagataṃ tathāpi vastunaḥ kācidavasthā kāryaṃ kurvatī pratītaiva yadanantaraṃ kāryamupalabdham | saiva cāvasthā'trāpi niṣidhyate | ata evāyaṃ kṣaṇikākṣaṇikasādhāraṇāvasthātiśayaniṣedhaḥ |

[127.2]

nanu kāryasya tāvad dṛśyasyātrānupalambho heturupādātavyaḥ | tatkimasya sambhavo'sti yatkāryameva dṛśyaṃ na tu kāraṇaṃ yena kāryānupalabdhiḥ prayujyata ityāśaṅkya viṣayamasyā darśayitumāha — kāryeti |

[127.3]

ko'sāvevaṃvidho viṣaya ityāha — tatreti vākyopakṣepe |

[127.4]

yadi punargṛhāṅgaṇaṃ paśyet dṛśyānupalabdhireva prayuktā syādityabhiprātheṇāha — gṛhāṅgaṇamapaśyannapīti | apiravadhāraṇe | aṅgaṇabhitteḥ paryantamavasānaṃ | bhittiparyantena samaṃ tulyam |

[127.5]

sautrāntikānāmālokatamaḥ svabhāva evāka śa iti | tanmatyā ālokasaṃjñākamityuktam |

[127.6]

atrākāśe kiṃ pratyetavyamityāha — yaddeśeti | yadā yaddeśe ceti pāṭhastadā yo deśo'syeti vigrahaḥ | yadā tu yaddeśastheneti tadā yaścāsau deśaśca tatra tiṣṭhatīti taddeśastha iti | sa deśo'syeti vigrahaḥ |

[127.7]

etāvatā'pi na jñāyate kastena pratipattrā dharmī kṛta ityāha — tadgṛheti | sa cāsau gṛhāṅgaṇadeśaśceti samāsaḥ | aṅgaṇasya prakṛtatvād bhittiḥ tasyaiva, tayā parikṣiptaṃ paricchinnaṃ dharmiṇaṃ karotīti sambandhaḥ | kimetāvadevetyāha bhittīti | bhittiraṅgaṇasyaiva | bhitteśca prānto vācyastasyāḥ paryanto'vasānaṃ niṣṭhā tena parikṣiptaṃ paricchinnaṃ tena | castulyabalatvasamuccayārthaḥ |

[127.8]

tasmādityādinopasaṃhāravyājena lokādhyavasāyasiddhaṃ dharmiṇaṃ darśayati | dṛśyādṛśyasamudāyo lokenaikatvenākalitaḥ | tāvān deśo dṛśyamānaḥ kimātmakaḥ ? deśāvayavo bhāgo yasya sa tathā | kathamevaṃvidho dharmītyāha — vahanyabhāveti | vahniriti viśiṣṭo dhūmajanane'vyavadheyaśaktiḥ | tasyāpyupalakṣaṇatvādanyasya dhūmajanane'pratibaddhasyābhāvapratītirgrahītavyā |

[128.1]

ayamarthaḥ — lokastāvattathāvidhadeśe dhūmamanupalabhamānastāvati deśe tathābhūtavahnyabhāvaṃ pratyeti | na caitadevaṃvidhaṃ dharmiṇamantareṇa ghaṭata iti sāmarthyamanyathā'nupapattistasmād āyāta upasthitaḥ | ata evācāryeṇāpi "iṣṭaṃ viruddhakārye'pi deśakālādyapekṣaṇam |" iti bruvataivaṃ dharmīṣṭa eveti bhāvaḥ |

[128.2]

nanvapratyakṣasyāpi dharmitve kathamihetīdamo hapratyayāntasya nirdeśa ityāśaṅkyāha— iheti | tuśabdo yasmādarthe | itirihaśabdasya nirdiṣṭasyākāraṃ pratyavamṛśati | pratyakṣavastupratipādako nirdeśastathoktaḥ |

[128.3]

nanu yadi dṛśyādṛśyasamudāyo dharmīṃ ghaṭate tadā kāryasvabhāvahetvorapi kimayaṃ na sambhavatītyāha — na kevalamiti | ihaiva kāryānupalambha eva | api tu kintvanyatrāpi kāryaviśeṣe svabhāvaviśeṣe ca tatra tatra kāryahetordhūmavākyādagnipauruṣeyatvādisiddhau tathāvidho dharmī suvyakta iti na tatra darśitastulyanyāyatayā vā draṣṭavyaḥ |

[128.4]

kathaṃ hetāvapyevaṃvidhasya dharmiṇaḥ sambhava itthāha — śabdasyeti | kaścideva śrūyamāṇaḥ pratyakṣo'nyastvaśrūyamāṇaḥ parokṣaḥ | anenāvaśyaṃ dṛśyādṛśyaśabdasamudāyo'tra dharmīti darśitam | dṛśyādṛśyātmanā ca śabdena dharmiṇā bhāvyamiti pratipādyajanasaṃśayāropābhyāmāyātam | nahi pratipādyaḥ śabdasyānityatve saṃśayāno viparyasyati, arthāt ghaṭaśabda eva, śrūyamāṇa eva ca sandegdhi, viparyasyati vā | kintvihaghaṭapaṭādiśabde śrūyamāṇe śrute śroṣyamāṇe ca | tatastadanurodhāt pratyakṣāpratyakṣaśabdasamudāyo'nityatve sādhye dharmīṃ prasahya patitaḥ | tadvadihāpi kāryānupalambhe |

[128.5]

amumeva nyāyamanyatrāpyatidiśannāha — yathā ceti | co'vadhāraṇe sādhyapratipattyadhikaraṇabhūta iti viśeṣaṇavyājena dharmiṇo lakṣaṇamuktam |

[128.6]

kāryānupalabdhiprayogastvevaṃ karttavyaḥ | yatra yasya kāryamupalabdhilakṣaṇaprāptaṃ nopalabhyate tattu tajjananāpratibaddhasāmarthyaṃ nāsti | yathā kvacid dṛśyamāne'ṅkure tathāvidhaṃ bījam | nopalabhyate cātropalabdhilakṣaṇaprāpto dhūma iti |

[128.7]

anena ca kāryānupalambhapradarśanena yajjalpitaṃ jalpamahodadhinā"niḥśabde deśe śabdamātrābhāve sādhye kastadekajñānasaṃsargivastvantaropalambho yena śabdābhāvavyavahāro bauddhānāṃ bhaved" iti tatpratyuktaṃ draṣṭavyam | tathāhi — nehāpratibaddhasāmarthyāni śrotrajñānakāraṇāni santi | śrotrajñānābhāvāditi kāryānupalabdhiḥ sphuṭaiva | śrotrajñānānupalambhaśca tadanyajñānopalambharūpaḥ saṃvidito'styeva | ekajñānasaṃsargitvaṃ cānyonyāvyabhicaritopalambhatvamityuktaṃ purastāt | prayogastvanantaravadvijñātavya iti ||

[129.1]

vyāpakānupalabdhiṃ vyākhyātumāha — pratiṣedhyasyeti | tādātmyāviśeṣe'pi yathā kaścideva dharmo vyāpya itaro vyāpakaśca tathā prāgeva dharmottareṇa nirṇītam | dharma iti ca dharmyapekṣayā vṛkṣatvādi | na śiṃśapeti na śiṃśapātvamityarthaḥ | vṛkṣasyeti ca dharmiṇā dharmasya vṛkṣatvasya nirdeśaḥ |

[129.2]

nanūpalabdhilakṣaṇaprāptasya tāvad vṛkṣatvasyānupalabdhiḥ prayoktavyā | tathā ca śiṃśapātvamapi dṛśyameva niṣedhyamiti dṛśyānupalabdhireva prayogārhetyāha — iyamapīti | na kevalaṃ pūrvikā viśiṣṭe viṣaye kintviyamapītyapiśabdaḥ | śiṃśapātvasyādṛśyasyeti — yadi syād dṛśyameva syāditi sambhāvanāmativṛttasyetyarthaḥ | evamuttaratrāpyadṛśyatvamīdṛśameva draṣṭavyam | tasyābhāve sādhya ityadhyāhāraḥ |

{nb.2.34_nb.2.35}

[130.1]

ko'sāvevaṃvidho viṣaya ityāha — tatreti vākyopanyāse | upaśliṣṭau pratyāsannau samunnatāvuccau | tarūṇāṃ gahanaṃ gahvaraṃ tenopeto yuktaḥ | dvitīya ekayā śilayā ghaṭito nirmita ekaśilārūpastūpa iti yāvat | tattvenaiva ca nirvṛkṣakakṣakaḥ | kakṣastṛṇam | nirgatau vṛkṣakakṣau yata iti vigrahaḥ | bhavatvevaṃ tathāpi kathamasyāḥ prayoga ityāha — draṣṭāpīti | apiravadhāraṇe— na vivecayatītyasyānantaraṃ draṣṭavyaḥ | tasya tādṛśasya draṣṭuḥ |

[130.2]

bhavatu draṣṭustāvad dūradeśasthāyitayā śiṃśapāyā avivekastathāpi yenaiva vṛkṣābhāvaṃ pratipadyate tenaiva śiṃśapā'bhāvamapi kiṃ na pratipadyata ityāha — sa hīti | hiryasmāt | kathaṃ dṛśyānupalambhādavasyatītyāha — dṛśyatvād vṛkṣatvasyeti prakaraṇāt | kutastarhi śiṃśapātvābhāvamavaitītyāha — śiṃśapeti | tuśabdo vaidharmye | itistasmādarthe | abhāvaśabdenābhāvo'bhāvavyavahāraścokto draṣṭavyaḥ | evamuttaratrāpi pratyeyam |

[130.3]

prayogaḥ punarīdṛśaḥ kāryaḥ — yatra yasya vyāpakaṃ nāsti na tat tatrāsti | yathā — asati prameyatve prāmāṇyam | nāsti ca vṛkṣatvaṃ śiṃśapātvasya vyāpakamiti | anena vyāpakānupalambhasya vyāpyābhāve gamakatvapratipādanena nityānāmarthakriyākāritvābhāvaḥ kramayaugapadyayovyapikayorabhāvādityādi darśitaṃ draṣṭavyam ||

[130.4]

pratiṣedhyetyādinā svabhāvaviruddhopalabdhiṃ vyācaṣṭe — mūle tūdāhriyata ityadhyāhāra iti darśayannāha — udāhriyata iti |

[130.5]

sukhapratipattyarthaṃ maula dharmyādipravibhāgaṃ darśayannāha — atreti |

[130.6]

eteneśvare'pyekopādānādivikalpe sampradānādivikalpābhāvo viruddhopalabdhiprasaṅgena darśitaḥ | vikalpasya vikalpāntareṇa sahāsthitilakṣaṇasya virodhasya svasantāne siddhatvāt | tataśca tasyānirūpyakarttṛtvamāyātam | anyathā yugapaddṛṣṭotpādānāmanutpattiḥ prasajyeta | anirūpyakarttṛtve cā''dhipatyamātreṇa karttṛtvaṃ syāt | tathā ca karmaṇā siddhasādhanatvamīśvarasādhanānāṃ kāryatvādīnāmityādi darśitam ||

[130.7]

viruddhakāryopalabdhiṃ vyācakṣāṇa āha — pratiṣedhyeneti | mūlagamikā vivakṣitābhāvapratipādaketi vivakṣitamiti darśayitumāha — gamiketi | pūrvavad dharmyādikathanam |

{nb.2.35_nb.2.36}

[131.1]

kasminniyaṃ prayoktavyetyāha — yatreti | dvayorviruddhaśītasparśayoḥ | apiravadhāraṇe | tuḥ pūrvasmād vaidharmye |

[131.2]

kaḥ punarīdṛśo viṣaya ityāha — tatreti |

[131.3]

nanu ca pradīpaśikhāprabhave dhūme'pi na śītasparśābhāvaḥ, tatkathamiyaṃ gamiketyāha— samasteti | apavarakagrahaṇaṃ śītasthānopalakṣaṇārtham | apavarakāt niryāntaṃ nirgacchantam | anyatra ca gamyamāno dhūmaḥ kathamanyatra śītābhāvaṃ sādhayatītyāha — iheti | iha viruddhakāryopalabdhau | dṛśyamānaścāsau dvāradeśaśca tena sahitaḥ |

[131.4]

upapattimāha — sādhyeti | sādhyasya śītasparśābhāvasya pratipattiravabodhastasya pratipatteranusaraṇaṃ nirūpaṇaṃ tasmāt | pūrvavaditi yathāpūrvaṃ kāryānupalambhe vahnyādyabhāvapratītisāmarthyāyātastādṛśo dharmī tadvat |

[131.5]

ayamasya bhāvaḥ — śītasparśābhāvapratītireveyaṃ vimṛśyamāṇā'vaśyamevaṃvidhadharmiṇamākarṣatīti |

[131.6]

prayogaḥ punarasyā evaṃ karttavyaḥ — yatra dhūmaviśeṣastatra śītasparśābhāvaḥ | yathā mahānasādau | tathāvidhaścātra dhūma iti | etaccātyantābhyāsājjhaṭiti dhūmadarśanācchītasparśābhāvapratītyudaye viruddhakāryopalambhajamekamanumānamācāryeṇoktamiti draṣṭavyam | anabhyāsadaśayā punarajñāte'numāne kāryaliṅgajaviruddhopalambhaje bhavataḥ | tathāhi — yatra dhūmastatra sarvatra vahniryathā'yaskārakuṭyām, dhūmaścātreti kāryaliṅgajamekamatra niyataprāgbhāvi, tadanu yatra vahnirna tatra śītasparśo yathā rasavatīpradeśe, vahniścātreti viruddhopalambhajaṃ dvitīyamiti ||

{nb.2.36_nb.2.37}

[132.1]

pratiṣedhyasyetyādinā viruddhavyāptopalabdhiṃ vyācaṣṭe | pūrvavatsādhyādipradarśanam |

[132.2]

kimuteti nipātasamudāyaḥ kimpunarityasyārthe varttate |

[132.3]

nanu kimajātasyāpi vastuno nāśamavaśyaṃ bhāvinaṃ kecidicchanti yenāpiśabdaḥ samuccaye vyākhyāyata iti ? naiṣa doṣaḥ | ajātasya tāvadaniṣṭatvādeva nāvaśyambhāvī vināśaḥ, jātasyāpi nāvaśyambhāvītītthaṃ mūle'piśabdaḥ | kevalaṃ kimutājātasyeti vyācakṣāṇena dharmottareṇāyamartho na vyaktīkṛtaḥ | tatrāpi kimpunarajātasya yasya vināśa eva neṣṭa ityabhiprāyeṇa yojanīyaḥ | yadvā prāgabhāvasyānāderajātasyāpi nāśamavaśyambhāvinaṃ kecidicchantīti tadapekṣayā apiśabdaḥ samuccaye | tanmudgarādyapekṣate vinaśvaro vinaṃṣṭumiti śeṣaḥ | tasya hetvantarasya |

[133.1]

prayogaḥ punarīdṛśaḥ karttavyaḥ — yadyadavasthāprāptau hetvantaramapekṣate na tadavaśyaṃ tadrūpaṃ bhavati | yathā vastraṃ raktarūpatāpattau rāgadravyasaṃyogāpekṣaṃ nāvaśyaṃ raktaṃ bhavati | apekṣate ca bhāvo vinaṃṣṭuṃ hetvantaramiti viruddhavyāptopalabdhiprasaṅga eṣaḥ | ata eva mūle'piśabdaḥ prasaṅgasādhanatvaprasaṅgārtho lakṣyate | svatantrasādhanaṃ tu viruddhavyāptopalambhākhyamevaṃ draṣṭavyam — yo viruddhadharmasaṃsargavānnāsāveko yathā dravakaṭhine | viruddhadharmasaṃsargavāṃśca sāmānyādiriti |

[133.2]

nanu ca ko'rthayorvirodhaḥ, kiñcāsya virodhasya sādhakaṃ pramāṇamityāśaṅkāmapākarttumāha — iheti | nityatvaśabdenāvaśyambhāvitvam, anityatvaśabdenā'navaśyabhbhāvitvamuktaṃ draṣṭavyam | anyathā kena nityo vināśo'bhyupeto yenāsyā'nityatā''pādyeta | yacca pūrvaṃ dhruvabhāvitvaśabdaṃ vivṛṇvatā'nena dhruvamavaśyaṃ bhavatīti vivṛtaṃ tacca vyāhanyeta |

[133.3]

samprati virodhamupapādayati — nityānityayoriti | co hetau |

[133.4]

idānīṃ parasparaparihārasthitalakṣaṇavirodhavyavasthāpakaṃ dṛśyānupalambhaṃ darśayitumāha— tathā ceti | kathaṃ dṛśyatayā'bhyupagatasya niṣedha ityāha — yata iti | evaṃ vakṣyamāṇena prakāreṇa | tamevāha — yadyayamiti | na ca naivaṃ nityarūpo'vaśyambhāvisvarūpo dṛśyate pratīyate | yadyapyevaṃ tathāpi dṛśyātmakābhyupagama ityāha — evamiti co yasmāt | evamanantaroktena krameṇa dṛśyamānasyādṛśyenāvastunā'nyonyaparihārasthitalakṣaṇavirodhavyavasthāyāṃ tāvadevaṃ dṛśyānupalambha upāyaḥ | vastunā'pyadṛśyena tathātvavyavasthāyāmayamevopāya iti darśayituṃ vastuno'pītyādinopakramate | na kevalaṃ kalpitasyāvastuna ityapiśabdaḥ | itirhetāvevamarthe vā | dṛśyasyeti vastvapekṣayā |

[134.1]

vāśabdārthaścakāra iti kecit |

[134.2]

anye tu "avastuno'dṛśyatvasya siddhatvāt kiṃ tadanuvādena kāryam ? tato dvayamapyetad vastvapekṣayā yojyam | vastuno dṛśyasya ghaṭādeḥ, adṛśyasya piśācādeḥ | anyathā piśācādivastunastathātvaṃ noktaṃ syāt | prakṛtaṃ ca tadeva" iti pratipannāḥ |

[134.3]

bhavatvevaṃ tataḥ kiṃ siddhamityāha — tathā ca satīti | tadvad ghaṭavat | anyatra anyasmin dṛśyamāne vastuni |

[134.4]

nanu bhavatu dṛśyānupalambhād dṛśyamāneṅgulyādau sarvasya sumervādestādātmyaniṣedhastathāpyuktāsvanupalabdhiṣu kutrāyamantarthavatītyāśaṅkāmapākarttumupasaṃhāravyājenātideśamapyāha — evamiti | evaṃjātīyakasyaivamprakāravataḥ | evamprakārasyetyukte vacanalabhyaṃ syāt | tatrāntarbhāvo darśita eveti bhāvaḥ |

[134.5]

atha yadi dṛśyānupalambhādanyatrānyasya dṛśyasyādṛsyaśya vā tādātmyaniṣedhaḥ kathaṃ viruddhavyāptopalabdheravatāra iti cet | na doṣaḥ | virodhapratipattikāle dṛśyānupalambhasya vyāpārāt | tadavagatavirodhena tu vyāptaṃ yatra dṛśyate viruddhavyāptopalambhādeva vivakṣitābhāvapratītiriti kimavadyam ||

[134.6]

pratiṣedhyasyetyādinā kāryaviruddhopalabdhiṃ vivṛṇoti | pūrvavad dharmyādipradarśanam | vahneriti śītanivarttanakṣamād viśiṣṭāditi draṣṭavyam | anyathā pradīpādyātmanaḥ śīta'nivarttakatvenānaikāntikatāpatteḥ |

{nb.2.37_nb.2.38}

[135.1]

kīdṛśi viṣaye'syāḥ prayoga ityāha — yatreti | na kevalaṃ pūrva ityapiśabdaḥ | abhāvo'bhāvavyavahāraścābhāvaśabdenoktaḥ |

[135.2]

syānmatam | kathaṃ punaḥ śītasparśaśītakāraṇe'dṛśye vahnistu dṛśyaḥ sambhavati yenāsyāḥ prayogo ghaṭata ityāha — yasminniti | uddeśe pradeśe pratipatturdūrasthatvāditi śītasparśaśītakāraṇayoradṛśyatve kāraṇam | bhāsvaravarṇatvāditi vahnerdṛśyatve nibandhanam | bhāsvaro bhāsanaśīlo varṇo yasya tadbhāvastasmāt | na kevalaṃ nikaṭa ityapiśabdaḥ | tatra tasmin deśe |

[135.3]

prayogaḥ punarevaṃ kāryaḥ — yatra viśiṣṭo vahnirna tatra śītopajananāpratibaddhaśaktīni śītakāraṇāni | yathā kvacidanubhūte pradeśe | tathābhūtaścātra vahniriti |

[135.4]

etaccābhyāsājjhaṭiti vahnidarśanena tathābhūtaśītakāraṇābhāvapratītijanmanyekaṃ kāryaviruddhopalambhajamanumānamuktamācāryeṇeti draṣṭavyam | anyathā tu viruddhopalambhakāryānupalambhaje dve ete anumāne | tathā hi yatra vahnirna tatra śītasparśa iti svabhāvaviruddhopalambhajamekamanumānam | yatra ca yatkāryaṃ nāsti, na tatra tatkāraṇaṃ tajjananāpratibaddhasāmarthyamastīti kāryānupalambhajaṃ dvitīyamiti ||

{nb.2.39_nb.2.40}

[136.1]

vyāpakaviruddhopalabdhiṃ vyākhyātumāha — pratiṣedhyetyādi | pūrvavad dharmyādipradarśanam | atrāpi viśiṣṭād vahneriti draṣṭavyam |

[136.2]

asyāpi prayogaviṣayamāha — yatreti | kathaṃ tayoradṛśyatvam, vahneśca dṛśyatvam, kathaṃ ca na śītasparśa eva tuṣārasparśa ityāśaṅkātritayamapākurvannāha — dūreti | co hetau niyame vā | tayorbhedamupapādayati tuṣāreti | śītamātramaśītavyāvṛttimātram | tataḥ śītamātrā'bhāvāt | śītaviśeṣaścāsau tuṣārasparśaśceti vigrahaḥ |

[136.3]

kathaṃ tadabhāvaniścaya ityāha — śītaviśeṣasyeti | eṣa ca vāstavo nivṛttikramaḥ parāmarśadaśāyāṃ darśito na tu tatprayogakālikaḥ | tathātve hi naikamanumānamidaṃ syāt | itītyādinopasaṃharati | itirevamarthe | tasmādarthe vā | etena yad yatra niyatasahopalambhaṃ tattato na bhidyate | yathaikasmāccandramaso dvitīyaścandramā | niyatasahopalambhastu nīlādirjñānenetyādi darśitaṃ draṣṭavyam ||

[136.4]

kāraṇānupalabdhiṃ vivariṣurāha — pratiṣedhyeti |

[136.5]

nanu dvayorapi tulyasvajñānajananayogyatārūpatvāt tulyadṛśyatvamiti kathamasyāḥ prayoga ityāśaṅkya viṣayamasyā darśayituṃ yatretyādinopakramate |

[136.6]

nanu manomodakopayogamātrametat na punarīdṛśo viṣayo'sti yatrāgnireva dṛśyo na dhūma iti kathaṃ pūrvoktātikrama ityāha — niṣkampeti | hrado jalādhāraviśeṣaḥ | nirgataḥ kampaścalanaṃ yasmātsa tathā sa cāsāvāyato mahāniti tathā | sa cāsau salilapūritaścetyevaṃ vigrahaḥ kāryaḥ | āyatagrahaṇena hradasya mahattvād bāṣpe bhūyastvamata eva dhūmasya tato bhedenānupalakṣaṇamiti darśayati |

[136.7]

punaḥ kiṃ viśiṣṭe ? hemante hemantasaṃjñake kāle | ucito'dhikṛtaścāsau bāṣpaśceti tathā tasyodgama ūrdhvaṃ gamanaṃ yasmin yasmād vā sa tathā | kālaviśeṣe'pyasyāḥ prayoga iti darśayati virale | sandhyākālocitaṃ tamaḥ sandhyātamaḥ tasmin virale mandapracāre | kutra ? hrade tathāvidhe ca tamasi sati | itistasmād | vahnerapi tatreyaṃ gatirbhaviṣyatītyāha— vahnistviti | tuḥ pūrvavat | ambhasa iti ṣaṣṭhī punaḥ "ṣaṣṭhyatasarthe"tyādinā upariśabdasyātasarthapratyayāntatvāt | tathāhi ūrdhvaṃrdhvaśabdād "uparyupariṣṭād" itiritpratyayo nipātitaḥ | tenaiva sūtreṇordhvaśabdasyopādeśo'pi |

[137.1]

plavamāno'vatiṣṭhamānaḥ | anekārthatvād dhātorgacchanniti vā | svarūpeṇa jvālārūpeṇādhārarūpeṇendhananiviṣṭena | itirhetau | tatra tasmin sthānaviśeṣe | asya kāraṇānupalambhasya |

[137.2]

tamisrāyāmeva tu rātrau nirādhārake pradeśe kāraṇānupalabdheḥ prayogaḥ sukaraḥ, tatra vahnerdṛśyatvād dhūmasya sato'pyadṛśyatvāt | anena punarevaṃvidhaṃ viṣayaṃ parityajyānyaṃ viṣayamupapādayatā kimityātmā''yāsita iti na pratīmaḥ |

[137.3]

evaṃ tu prayogaḥ kāryaḥ — yatra yasya kāraṇaṃ nāsti na tattatrāsti | yathā bījābhāve' ṅkuraḥ | nāsti cātra dhūmasya kāraṇaṃ vahniriti |

[137.4]

etena yatra yatra vijñānasya kāraṇaṃ vijñānaṃ nāsti na tatra vijñānamupapadyate | yathopalaśakale | nāsti ca prāgbhavīyaṃ vijñānaṃ kalalāvasthāyāmiti kāraṇānupalabdhiprasaṅgaḥ sūcitastulyanyāyārthaḥ ||

[137.5]

kāraṇaviruddhopalabdhiṃ vyākhyātumāha pratiṣedhyasyeti | pūrvavad dharmyādipradarśanam | udbhedaḥ pulaka ityarthaḥ | dantavīṇā'dharoparisthitadantapaṅktibhyāṃ satvaramabhihanyamānābhyāṃ... ... ... kaṭakaṭakaraṇam | ādiśabdena śarīrakampasya grahaṇam | sukhādityādigraheṇa harṣavīrarasayorgrahaṇam |

{nb.2.40_nb.2.41}

[138.1]

kiṃ śītanivarttanā'kṣamo'pyasti dahano yena tato viśiṣyata ityāha — kaściditi | sannihito dahanaviśeṣo yasyeti vigṛhṇan "sannihitaścāsau dahanaviśeṣaśceti" yadanyena vyākhya taṃ tadapahastayati | tadā hi vyadhikaraṇāsiddho hetuḥ syāditi |

[138.2]

kva punarasyāḥ prayoga ityāha — yatreti |

[138.3]

nanu śītasparśaromaharṣaviśeṣāṇāmadṛśyatve kathaṃ vahnerdṛśyatvamityāha — rūpeti | hiryasmāt | itirevamanantaroktena nyāyena | tatra viśeṣe'sya kāraṇaviruddhopalambhasya | eṣa tu prayogo'bhidhānīyaḥyatra yatkāraṇaviruddhamasti na tattatrāsti | yathā śleṣmaviruddhe pitte na ślaiṣmiko vyādhiḥ | asti ca romaharṣādikāraṇaviruddho vahniratreti |

[138.4]

etadapyatyantābhyāsājjhaṭiti sannihitadahanaviśeṣatvāvagamamātre romaharṣādiviśeṣābhāvapratītyudaye satyekamācāryeṇoktam | dharmottareṇāpi tathā vyākhyāyata iti draṣṭavyam | anyathā tu viruddhopalambhakāraṇānupalambhasambhave dve ime anumāne | tathā hi — yatra vahnirna tatra śītasparśa iti viruddhopalambhajamekamanumānam | yatra śītasparśābhāvo na tatra tatkāryaromaharṣādīti kāraṇānupalambhajaṃ dvitīyamiti ||

[138.5]

pratiṣedhyasyetyādinā kāraṇaviruddhakāryopalabdhiṃ vyācaṣṭe | pūrvavad dharmyādipradarśanam |

[138.6]

romaharṣādiviśeṣairyuktaścāsau puruṣaśceti karmadhārayaṃ kṛtvā sa vidyate yatra sa tadvāniti śāntabhadreṇa vyākhyātam | taccāvadyam | yataḥ "karmadhārayamattvarthīyād bahuvrīhireva lāghavena" iti vacanād romaharṣādiviśeṣayuktaḥ puruṣo yatretyevaṃ viśiṣṭe pradeśe'vagate kiṃ matvarthīyeneti manyamāno mahāvaiyākaraṇo'yaṃ dharmottaraḥ prāhaḥ — yogo yuktamiti bhāve niṣṭhā | yadyevaṃ kṛṣṇaḥ sarpo yasmin valmīke, lohitaḥ śāliryasmin grāme, gauraḥ kharo yasminnaraṇya iti bahuvrīhiṇā bhavitavyam | tataśca kṛṣṇamarpavān valmīko, lohitaśālimān grāmaḥ, gaurakharavadaraṇyamiti na syāt | sādhavaścāmī prayogāstatkathamanenaivaṃ vyākhyātamiti cet | naiṣa doṣaḥ | yasmāt "karmadhārayamatvarthīyād bahuvrīhirlāghavena" itīdaṃ vacanaṃ saṃjñāśabdaṃ varjayitvā veditavyam | saṃjñāśabdāścaite kṛṣṇasarpalohitaśāligaurakharaśabdā iti sādhūktaṃ yogo yuktamiti | romaharṣādiviśeṣayuktamiti romaharṣādiviśeṣayoga ityarthaḥ | tasya tadyuktasya tadyogasya sambandhī | sambandhītyanena sambandhaṣaṣṭhīyaṃ samasyata iti darśayati | yato'yaṃ romaharṣādiviśeṣayogaḥ svātmanā puruṣaṃ vyavacchinatti | tato vyavacchedakaḥ sanpuruṣaṃ svasambandhinamupapādayati |

{nb.2.41_nb.2.42}

[139.1]

kadā'yaṃ prayogo draṣṭavya ityāha — trayāṇāmiti vahniśītasparśaromaharṣādiviśeṣāṇām | apiravadhāraṇe | kasmādevamityāha — romaharṣādiviśeṣasyetyādi | hiśabdārthaścātrārthād draṣṭavyaḥ | yata evaṃ tasmāt | ayamityayamapīti draṣṭavyam |

[139.2]

kva punastrayāṇāmapratyakṣatvaṃ dhūmasya tu pratyakṣatvamityāha — tatreti vākyopakṣepe | vidyamānā apyapratyakṣā yadyabhaviṣyan, niyatamupālapsyanteti sambhāvanāmativṛttāḥ | dūrasthasyeti hetubhāvena viśeṣaṇam | tato'yamarthaḥ — dūrasthatvāt pratipattuste santo'pyapratyakṣā iti |

[139.3]

tatra sthāne | etat kāraṇaviruddhakāryarūpaṃ sādhanaṃ pramāṇamityanumānākhyapramāṇajanakavāt | adūrasthatve tu pratipattuḥ prākārādivyavahitoddeśe'yaṃ prayogo draṣṭavyaḥ | dhūmaśabdena viśiṣṭo dhūmo vivakṣita iti darśayati — dhūmastviti | tuśabdo viśeṣārthaḥ |

[139.4]

etadeva vyatirekamukheṇa draḍhayannāha — dhūmamātreṇeti | tuḥ pūrvasmād vaidharmyamāha | itirhetau | dvitīya itirevamarthaḥ |

[140.1]

prayogaḥ punarīdṛśo vācyaḥ — yatra yatkāraṇaviruddhakāryamasti tatra tannāsti | yathā ruditaviśeṣe sati na smitaviśeṣaḥ | romaharṣādiviśeṣayuktapuruṣavattvakāraṇaśītasparśaviruddhavahnikāryañcātra dhūma iti |

[140.2]

etadapyatyantābhyāsājjhaṭiti dhūmadarśanena romaharṣādiyuktapuruṣavattvābhāvapratītyudaye sati kāraṇavirudvakāryopalabdhijamekamanumānamuktamācāryeṇeti draṣṭavyam | anyathā kāryahetuviruddhopalambhakāraṇānupalambhasambhavāni trīṇyamūnyanumānāni | tathā hi — tadeyaṃ paripāṭiḥ — yatra dhūmastatrāgniriti kāryahetujamekamanumānam | yatra vahnirna tatra śītasparśa iti viruddhopalambhajaṃ dvitīyam | yatra śītasparśābhāvo na tatra tatkāryaromaharṣādiviśeṣayuktapuruṣabhāva iti kāraṇānupalambhajaṃ tṛtīyamiti |

[140.3]

ete ca prakārā anupalabdherupalakṣaṇaṃ veditavyāḥ | anyāsāmapi vidhānasambhavāt | tathāhi vyāpakaviruddhakāryopalabdhirapyasti — yathā ātra tuṣārasparśo dhūmāditi | kāryaviruddhakāryopalabdhirapyasti | yathā — nehāpratibaddhasāmarthyāni śītakāraṇāni santi dhūmāditi | vyāpakaviruddhavyāptopalabdhirapyasti — yathā nāyaṃ nityaḥ kadācitkāryakāritvāditi | pratiṣedhyasya nityatvasya vyāpakaṃ niratiśayatvam | tasya viruddhaṃ sātiśayatvam | tena vyāptaṃ kadācitkāryakāritvamiti | āsāñca yathāsvaṃ yathāyogaṃ prayogāḥ svayamūhyāḥ |

{nb.2.42_nb.2.43}

[141.1]

kecittu nehāpratibaddhasāmarthyāni vahnikāraṇāni santi, tuṣārasparśāditi kāryaviruddhavyāptopalabdhimicchanti | nātra dhūmastuṣārasparśāditi kāraṇaviruddhavyāptopalabdhimapīti ||

[141.2]

sā ca prayogabhedādekādaśa prakāreti yaduktaṃ tadasahamānaścodayati yadīti | atra dvau vastusādhanāvekaḥ pratiṣedhaheturityanenaikaḥ pratiṣedhaheturukta iti codayiturāśayaḥ | kāryetyādinā daśagrahaṇasya tātparyārthaṃ vyācaṣṭe | apiśabdaḥ śaṅkāyām | sarvagrahaṇasyāpi tātparyārthamāha— tatreti vākyopanyāse | apiḥ pūrvavat | udāhṛta evodāhṛtamātrāṇi teṣām | anena dravyakārtsnyavṛttaḥ sarvaśabdo gṛhīta iti darśitam |

[141.3]

tarhi sarvagrahaṇamevāstu kiṃ daśagrahaṇenetyāha — daśeti | prayuktodāharaṇakārtsnyaṃ gamyeteti loke "sarve padātayo'tra yoddhāraḥ" ityādau sarvaśabdasyopadarśitakārtsnyavṛttasya darśanāduktam | yadyevaṃ daśagrahaṇe'pyevaṃ kiṃ na syādityāha — daśagrahaṇāditi | turdaśagrahaṇarahitapakṣād vaidharmyamāha | atiricyamānamadhikībhavad gatārthaṃ saditi yāvat upadarśitatulyāvabodhāya sampadyate |

[141.4]

syādetat — ime sarve daśānupalabdhiprayogā ityetāvataiva kiyatāṃ grahaṇaprasaṅgo nirākṛta eveti kathaṃ kāryānupalabdhyādigrahaṇamācāryasya nātiricyate, kathaṃ ca dharmottarasyaiṣā tātparyārthavyākhyā — tatkiyatāmapi prasakta āhetyaparyālocitavyākhyānaṃ na bhavatīti cet | naiṣa doṣaḥ | tathāhi — prāktanaikādaśagrahaṇasyopalakṣaṇārthatvenānyeṣāmapi vyāpakaviruddhavyāptopalabdhyādiprayogāṇāmabhimatatvādādyān kāryā'nupalabdhyādiprayogānvihāya daśasaṃkhyāpūraṇaṃ kṛtaṃ bhavatyeveti tadāśaṅkānivṛttyarthaṃ kāryānupalabdhyādigrahaṇaṃ kṛtamācāryeṇa | dharmottareṇā'pi tathā vyākhyātamiti | na tarhi daśagrahaṇaṃ karttavyamiti cet | na | asyopalakṣaṇārthatvādadoṣa eṣaḥ | kathaṃ saṅgrahamantarbhāvaṃ gacchantītyāha — tādātmyeneti | tasyāḥ svabhāvānupalabdherātmā tadātmā tasya bhāvastena svabhāvānupalabdhitvena | anupalabdhisvabhāvā ityarthaḥ — itīdaṃ spaṣṭīkaraṇamapi svabhāvānupalabdhismārakatvena tatsvabhāvā iti draṣṭavyam ||

{nb.2.43_nb.2.44}

[142.1]

...reva kiṃ na śabdākhyā yata iti cet na — pāramparyagrahaṇavyāghātaprasaṅgāt, na sākṣādeta ityādivakṣyamāṇadharmottarīyavyākhyānavyāghātaprasaṅgācceti | śabdasya vyāpāro'bhidhālakṣaṇaḥ tasya bhede bhidyamānatve'pi | svabhāvaviruddhādītyādigrahaṇena kāraṇaviruddhādīnāṃ grahaṇam | kāryānupalabdhyādītyādigrahaṇena vyāpakānupalabdhyādīnāṃ grahaṇam | arthāntaravidhipratiṣedhābhyāmiti mūle karaṇatṛtīyādvivacanāntametaditi darśayannāha — arthāntareti | castulyabalatvaṃ samuccinoti | bhidyante nānārūpā bhavanti | prayogāntareṣvityantaraśabdo'nyavacanaḥ svabhāvānupalabdhyapekṣayā | paramparā paripāṭiḥ | saiva pāramparyamiti svārthikaḥ pratyayaḥ | etadeva spaṣṭayati — praṇālikayeti |

[142.2]

nanu yadyamīṣāṃ dṛśyānupalabdhāvantarbhāvastadā sākṣāttadabhidhānaṃ tathātve ca kathaṃ pāramparyeṇetyāśaṅkyāha — etaduktaṃ bhavati | yadi nābhidadhati tadā — na sākṣāditi na karttavyam | saṅgrahaśca kathamityāha — dṛśyeti | turviśeṣārthe yasmādarthe vā | vidhimagnyādeḥ | niṣedhaṃ vyāpakādeḥ | cakāro vāśabdārthe | tatastadavyabhicārividhiniṣedhābhidhānāt | na sākṣāt nāvyavadhānena | arthāntaravidhipratiṣedhayośca dṛśyānupalambhāvyabhicāritvaṃ kāryakāraṇabhāvādigrahaṇakālapravṛttadṛśyānupalambhasmārakādi draṣṭavyam |

{nb.2.44_nb.2.45}

[143.1]

eṣa bheda iti svabhāvānupalabdhyādirūpaḥ | kasmāttatra vācya ityāha śabdeti | hiryasmāt | śabdabhedastrirūpaliṅgavākyanānātvam | yadyapyevaṃ tathāpi kathaṃ tatra vaktavya ityāha — śabdaśceti | co hetau |

[143.2]

śāstraparipaṭhitānāmiti śāstraparipaṭhitadvāreṇa parijñātānāṃ svabhāvādyanupalabdhyādivācakānāṃ vākyānāmiti draṣṭavyam | upalambho dvividho vācyarūpo vācakarūpaśca | ata evāvarttanamapi dvedhā śabdarūpāvarttanam, arthāvarttanaṃ ca | tatrārthāvarttanaṃ punaḥ punaścetasi niveśanam | śabdāvarttanaṃ punaḥ punaruccāraṇam |

[143.3]

mūle svayaṃśabda ātmana iti ṣaṣṭhyarthe varttamāno gṛhīta ityāśayenāha — pratipatturātmana iti | svārthānumānaprastāvātpratipattṛśabdena yastrirūpeṇa liṅgena parokṣamarthaṃ pratipadyate sa gṛhyate | apiśabdātparo'pi tasmātpratipadyata iti sambandhanīyam | mūle tu na kevalaṃ parasyeti yojanīyam | anantaroktena paripaṭhitasvabhāvānupalabdhyādisūcitena svabhāvānupalabdhyādiprayogakrameṇa |

[143.4]

yata itiśabdastasmādarthe tattasmād ayaṃ vakṣyamāṇo'rthaḥ | tasmācchabdena yasmā cchabdasyānvayād yasmādityuktam | anena svabhāvānupalabdhyādiprayogalakṣaṇenopāyena pratipadyata ityāśaṅkya pūrvameva smarayati prayogā'bhyāsāditi |

[143.5]

syānmatam — na svayamuccaritaḥ śabdastatpratipatternimittam | pratipanne śabdaprayogāt || anyathā pratiniyataprayogāyogāt | tatkathaṃ piṣṭapeṣaṇakārī śabda upāyatvenocyata iti naitadasti | yato liṅgadarśanenānyato vā nimittātprabuddhavāsano mandapracārārthasmaraṇo'tyantābhyastaprayogastathāvidhaprayogamuccāryaivaṃ tattvamavagāhamānastadarthaṃ pratipadyate — yathā kaścidabhyāsātsati dharmiṇi dharmāṇāṃ loke cintā pravarttata ityuccāryaivāsyārthaṃ pratipadyate, tadvat trirūpākhyānaṃ vākyamuccāryaiva kaścidabhyastaprayogaḥ parokṣamarthaṃ pratipadyate | tato'yamupāyo bhavatyeva |

[143.6]

tato parasyāpi pratītyudayāt parārthānumānamapi syāditi cet | bhavatu | kā kṣatiḥ ? svapratipattiprayojanaṃ satsvārthānumānaṃ tadaiva ca tenānyaḥ pratipadyata iti parapratipattiprayojanaṃ sat parārthānumānam | ata evamaśabdo'pi kaścinniyato'stītyavācāmeti |

[144.1]

kecitpunarevaṃ vyācakṣate — svayamityādinā granthena vārttikakṛtedamuktam — svabhāvādīnāmanupalabdhyā viruddhādīnāñcopalabdhyā yathāyogamabhāvaṃ tadvyavahāraṃ ca prayoganirapekṣa eva pratipattā pratyeti | na kevalaṃ prayogābhyāsāt pratipattisamaya eva prayogamuccārayati | na tu tato'pūrvamavagacchatītarathā pratiniyataśabdoccāraṇaṃ na bhavediti | anenopāyeneti copāya ihopāyastathāśabdoccāraṇakramasteneti varṇayanti | etena cānupalabdhiprayogasamarthananyāyena |

{nb.2.45_nb.2.46}

[145.1]

anye punaranyathā vyavasthitāḥ — svayamapītyādikaṃ nāvirbhūtaprayogamadhikṛtyoktam, kintvantarjalpākārapravṛttaṃ svapratipattikālabhāvinamiti |

[145.2]

atra ca sādhvasādhu vā vyākhyānaṃ sādhubhireva jñātavyamiti |

[145.3]

syādetat — yathā prayogabhedaḥ svārthānumāne kathyate tathā ca na kiñcid vācyaṃ parārthānumāne syādityāśaṅkyāha — yatpunariti | parapratipattāveva, na tu svapratipattāvapītyavadhāraṇārthaḥ ||

[145.4]

samprati dṛśyānupalabdhāvantarbhāvaṃ sarvānupalabdhīnāmasahamāna āha — nanu ceti | tathā ca sati kāraṇādīnāmadṛśyānāṃ niṣedhaprakāre sati |

[145.5]

śiṣṭeṣu pariśiṣṭeṣu abhāva ityabhāvopīti draṣṭavyam | na tvabhāva eva vyavahārasyāpi sādhanāt |

[145.6]

kāraṇādyanupalabdhyā ca karaṇabhūtayā | kāryakāraṇabhāvādigrahaṇakāle yopalabdhiranupalabdhiśca pūrvamāsīt tadvatāṃ pratiṣedhaḥ kriyamāṇo dṛśyānāmeva kṛto draṣṭavyo jñātavyaḥ | yathā arthavirodhādigrahaṇakāle'vaśyaṃbhāvinī dṛśyānupalabdhistathā'nantarameva dharmottareṇa prasādhayiṣyate |

[145.7]

nanu ca kāraṇādīnāṃ cetyanena cakāreṇāvaśyaṃ samuccayārthena bhāvyam, tatkathaṃ hetvarthe vyākhyāyata ityāśaṅkya pūrvaṃ buddhisthaṃ spaṣṭayannāha — bahuṣviti |

[145.8]

evammanyate — samuccayārthe varttamāna evāyaṃ hetvarthe varttate | na tvevaṃ samuccayārtho nirākriyate, hetūnāṃ parasparasamuccayasya pratīyamānatvāt | tathā sa na hetvartho bhavati | itirevaṃ cakārasyārthaḥ prayojanam ||

{nb.2.46_nb.2.47}

[146.1]

viruddhaśabdena pratiṣedhyasya viruddhaṃ grāhyam | ādiśabdena viruddhakāryādīnāṃ grahaṇam | yeṣāmekadopalabdhistebhyo'nye'nupalabdhā eva | kadācitkvacidajñātā eva | vyāpakasyābhāve'bhāvaśca vyāpyasya na siddhyiti yasmāt |

[146.2]

ayamāśayaḥ — yadi pūrvaṃ vyāpakābhimatasyābhāve vyāpyābhimatābhāvo niścito bhavet tadā vyāpyavyāpakabhāvaḥ siddhyet, tadā ca vyāpakānupalabdhirgamikā syāt, nānyadeti |

[146.3]

ayamatra prakaraṇārthaḥ — prabandhena bhavato yadbhāve yasyābhāvastasya virodhagatiryatsvabhāvaśca yenopalabhyate tena saha kāryakāraṇabhāvo'pi pañcapratyakṣānupalambhasamadhigamyaḥ, vyāpyavyāpakabhāvo'pi pratyakṣānupalambhāvaseya iti kathamadṛśyasya siddhyantīti |

[146.4]

nanu bhavantu te'nyatra dṛśyāḥ, tatra tāvadadṛśyā eva vaktavyāḥ | dṛśyatve dṛśyānupalambhaprayogāt | tatkathaṃ dṛśyānupalabdhāvitarāsāmanupalabdhīnāmantarbhāva ityāśaṅkya tathā tatrāntarbhāvastathā darśayitumāha — taditi | yasmādanyatra dṛśyatve'pi viruddhādīnāṃ dṛśyānupalambhe'ntarbhāvo na ghaṭate, sa cācāryeṇoktastattasmādayamarthaḥ — sarvatra cetyādervākyasya tātparyārthaḥ | kathaṃ dṛśyānupalabdherityamumarthaṃ tāvatprasādhayati — eketi |

[146.5]

kāryakāraṇabhāve kā vārtetyāha — kāraṇeti |

[146.6]

yadyevaṃ vyāpyavyāpakabhāvasya kā gatirityāha — vyāpaketi |

[146.7]

nanu ca vyāpyavyāpakabhāvaniścaye tayorekatvāt kimabhāvaniścayenetyāha — tatra vyāpyavyāpakabhāvaniścaye karttavye | kathamabhāvapratītirvyāpyavyāpakabhāvapratīternimittamityāha — iheti |

[147.1]

āstāṃ sarvatra virodhādāvabhāvapratītiḥ, dṛśyānupalabdhistu kvopayujyata ityāha— abhāveti | co hetau |

[147.2]

nanu yadi nāma virodhādigrahaṇakāle dṛśyānupalabdhirāsīt, tathāpi na sā viruddhopalabdhivyāpakānupalabdhyādiprayogaviṣaye sampratyanuvarttate | tatkathaṃ viruddhopalabdhyādīnāṃ tatrāntarbhāva ityāha — tasmāditi | yato'bhāvapratītimantareṇa na virodhādisiddhiḥ, abhāvasiddhiśca dṛśyānupalabdhestasmād hetorvirodhādikaṃ smarateti viruddhopalambhavyāpakānupalambhādiprayogakāla iti draṣṭavyam | tadasmaraṇe hi yato viruddhādirihāsti, yato'yaṃ vyāpakādirnāsti, tasmāttattannāstītyasyāḥ pratīterayogāt — ityapi draṣṭavyam | smarateti ca tadānīṃ virodhādergrahaṇād gṛhītasyaiva vikalpanāduktam | kutaḥ punaravaśyasmarttavyā setyāha — dṛśyeti |

[147.3]

atha syāt — prāktanī dṛśyānupalabdhiḥ sadā smaryatām, tathāpi kathamasau vivakṣitābhāvasiddhāvupayogaṃ bhajate, yenātmanītarā anupalabdhīrantarbhāvayatītyāha — virodheti | co yasmāttasyāṃ niyatasmaraṇāyāṃ satyām |

[147.4]

nanu viruddhopalabdhikāraṇādyanupalabdhiprayogaviṣaye sā nāsti tatkathamavidyamānā saivābhāvapratīternibandhanamityāha — tatreti vākyopanyāse | sampratīdānīṃ smaryamāṇā saivābhāvapratīternibandhanaṃ viruddhādyabhāvajñānasya karaṇam |

[147.5]

kathaṃ tarhi dṛśyānupalabdherviruddhopalabdhyādīnāṃ bheda ityāha — tata iti | tato virodhādigrahaṇakālapravṛttāyā dṛśyānupalabdheḥ smaryamāṇatvāt, samprati sā nāsti | itistasmādatrābhāvaḥ sādhyate tenābhāvasādhanatvena tato bhidyante viruddhopalabdhyādiprayogāḥ |

[147.6]

viruddhavidhinetyādinoktamarthamupasaṃharati | viruddhavidhinetyupalakṣaṇama | viruddhakāryādividhinā'pi dṛśyānupalambhākṣepāt | anyathā tāsāṃ tatrāntarbhāvo na syāt |

[147.7]

nanu svātantryeṇa tvayā tasyā eva prākpravṛttāyā abhāvaniścayo darśitastatra cānupalabdhīnāmantarbhāvaḥ, na tvācāryasyāyamabhipreta ityāśaṅkyācāryasyaivāyamabhipreto'rtha iti darśayannāha— tadaneneti | anena ime sarva ityādināvyāpakabhāvāsiddherityantena |

[147.8]

yadi sākṣāttasyāmantarbhāvastadā daśyānupalabdhiḥ syāt, na biruddhopalabdhyādibheda ityāha— pāramparyeṇeti | viruddhādiprayogakāle na sā'sti kevalaṃ prākpravṛttā sā smaryata iti |

[147.9]

ayamatra prakaraṇārthaḥ — dṛśyānupalambhasyāvaktavyatvena daśānāmapyanupalabdhonāṃ tatrāntarbhāvaḥ, viruddhādyabhāvapratītāvanupayogaśceti |

[148.1]

kecitpunaratraivaṃ bruvate — ihaikajñānasaṃsargivastvantaropalambho'nupalambhaḥ | na ca śītasya niṣedhe sādhye dūratvād vahnerbhāsvararūpopalabdhiḥ śītasparśānupalabdhiryujyate | yenānupalabdhiḥ siddhyet, rūpasparśayorekajñānasaṃsargitvābhāvāt | na ca virodhagrahaṇakālapravṛttadṛśyānupalambhasmārakatvena dṛśyānupalambhatvaṃ vācyam, prākpravṛttapratyakṣasmārakatvenāpi pratyakṣatvaprasaṃṅgāt | ata eva virodhādigrahaṇakālapravṛttadṛśyānupalambhasmārakatvenānupalabdhīnāṃ tatrāntarbhāvo na yujyate | nāpi smṛtāyāstasyā evābhāvaniścayaḥ, vyāptigrāhakapramāṇasmārakatvena parārthānumānasya tatpramāṇāntarbhāvaprasaṅgāt, tata eva smaryamāṇāt pramāṇād vivakṣitapratītiprasaṅgācca | tasmātsarvatraiva sampratitano dṛśyānupalambho darśanīyastadbalenaivābhāvaniścayo vācyaḥ, na tu prākpravṛttād dṛśyānupalambhāt smṛtyā viṣayīkṛtādabhāvaniścayaḥ | nāpi tatsmārakatvenānupalabdhīnāṃ tathātvamiti |

[148.2]

yadyevaṃ kathaṅkāraṃ sa pradarśyatāmiti cet | ucyate | dūrād vahne rūpaviśeṣaṃ dṛṣṭvā yatraivaṃvidharūpaviśeṣastatra tāvaddeśavyāpakastuṣārasparśaviśeṣo'sti | yathā mahānasādau tathāvidhamevarūpamityānumānikī viśiṣṭoṣṇasparśapratītiḥ | saiva ca śītasparśānupalabdhiruṣṇaśītasparśayorekajñānasaṃsargitvāt | vivakṣitopalambhādanya upalambho'nupalambhaḥ | sa kvacitpratyakṣātmā kvacidanumānātmeti na śāstravirodho na yuktivirodhaḥ | tata eva taddṛśyānupalambhācchītasparśābhāvapratītiḥ |

[148.3]

āhatya dṛśyānupalabdheranudayād dṛśyānupalabdherbhedena nirdeśaḥ | ata eva cānumitā'numānametat | kevalamatyantābhyāsāñjhaṭiti tathāpratītyudaye satyekamanumānamuktam | vastutastvanekamanumānametat | evaṃ vyāpakaviruddhakāryopalabdhyādāvapi sarvaṃ draṣṭavyam | tathā ca vyāpakaviruddhopalabdhyādiṣvaparamanumānamekaṃ plavamānamavaseyam | yayośca parasparaparihārasthitalakṣaṇo virodhastatra dṛśyānupalabdhiḥ sphuṭaiva | tena viruddhavyāptopalabdhyādiṣu sampratyeva dṛśyānupalabdhirasti | bhedastu pāramparyeṇa tadudayāt | evaṃ vyāpakakāraṇānupalabdhyādiṣvakāraṇavyāpakāderdharmasyaivānupalambhādabhāve siddhe tata eva sāmarthyātkāryāderabhāvāvasāya itīdānīntanasyaiva dṛśyānupalambhasyopayogo na prāktanasya smṛtyādiviṣayīkṛtasya | dṛśyānupalambhasya ca sākṣātkāraṇe vyāpārāt pāramparyeṇa ca viruddhādyabhāve bhāve vyāpārāt dṛśyānupalabdherbhedena kāraṇānupalabdhyādīnāṃ prayoga iti ||

{nb.2.47_nb.2.48}

[149.1]

sampratyadṛśyānupalabdhimadhikṛtyoktaṃ vyācakṣāṇa āha — ukteti |

[149.2]

nanu yadi pratyakṣā'numānanivṛttimātrarūpā'dṛśyānupalabdhirabhāve sādhye saṃśayaheturanaikāntikī tarhi sā tataśca hetvābhāsāvasara eva vaktavyā | tat kimihoccayata iti cet | naitadasti | yato na sā vacanavyaktyā'nupalabdhikṣaṇaprāptasyānupalabdhirasadvyavahāre sādhye na pramāṇam, aikāntikasadvyavahāraniṣedhe tu pramāṇamiti pradarśanāt |

[149.3]

na jñānajñeyasvabhāveti yāvadityārthaṃ nyāyamāśrityoktaṃ na śābdamiti draṣṭavyam ||

[149.4]

yadi pramāṇanivṛttyāprameyānivṛttistarhi tatsattayā'pi na prameyasattā siddhyedityāśaṅkya tatropapattiṃ darśayannāha — yatpunariti | nanu kāraṇamapyavaśyaṃ kāryavad bhavati tataśca sati jñeye jñānenāpyavaśyabhāvyam | taccennāsti jñeyamapi nāstyeva | tataḥ siddhyatyevā'dṛśyasyāpyabhāva ityāśaṅkyāha — na tviti | tunā kāryadharmāt kāraṇadharmasya vaidharmyamāha | etacca kāraṇamātrābhiprāyeṇoktam, tathā caittathā prāgeva nirṇītam | tasmādityādinā'syaiva prakṛtasyopasaṃhāra iti ||

<paṇḍitajitāriśiṣyadurvekamiśraviracitadharmottaranibandhasya dvitīyaḥ paricchedaḥ>

{nb.2.48_nb.3.1}

[150.1]

trirūpaṃ liṅgaṃ jñātamapi vaktumaviduṣo bālasya vyutpādanārthaṃ trirūpaliṅgākhyānalakṣaṇaṃ yatparārthamanumānamuktaṃ tad vyākhyātuṃ svārthetyādinā prastauti | dvayo rūpayorabhidhānādekasya gamyamānatvādākhyāyate prakāśyate'neneti trirūpaṃ liṅgamiti vivṛtaṃ na tvabhidhīyate'neneti | abhidheyasya gamyamānasya ca prakāśyatvaṃ tulyamiti prakāśyate ityanena dvayoḥ saṅgrahaḥ | yenārthakrameṇātmanaḥ parokṣārthajñānamutpannaṃ tenaiva krameṇa parasantāne liṅgijñānotpipādayiṣayā trirūpasya liṅgasya khyāpakaṃ yad vacanaṃ tatparārthamanumānamiti draṣṭavyam ||

[150.2]

kāraṇe vacane kāryasya jñānasyopacārāt samāropāt |

[150.3]

kathaṃ punarvacanasyānumānahetutvamityāha — trirūpeti |

{nb.3.2_nb.3.3}

[151.1]

nanu ca trirūpaliṅgābhidhānādavagate sati dharmiṇi liṅgaṃ jñāyate | tasya tu vyāptiḥ smaryate | tatkathaṃ "trirūpaliṅgavacanāt tatsmṛtirutpadyate" ityucyata iti cet | ucyate | gṛhyamāṇamapi dhūmādivastu na tāvalliṅgaṃ yāvad vahnyādisādhyāvinābhūtatayā na jñāyate | tathātvaṃ ca tasya na tadā grāhyamapi tu pūrvagṛhītameva smarttavyamiti sūktaṃ trirūpaliṅgasmṛtirutpadyata iti | smṛteriti pakṣadharmagrahaṇasahitāyā iti draṣṭavyam |

[151.2]

ayamarthaḥ — vacanamapi trirūpaṃ liṅgaṃ smarayat parokṣārthajñānasya paramparayā kāraṇaṃ bhavadupacārādanumānamucyata iti |

[151.3]

athābādhitatvādyapi liṅgasya lakṣaṇamityācakṣate keciditi vipratipattidarśanāt tadvyutpādanaṃ yuktam, na tu tadvacanam, tasya vipratipattyabhāvāditi cet | na atrāpyavyāptivyatirekābhyāṃ nigadanto vipratipannā ityasyāpi vyutpādanaṃ nyāyyam |

[151.4]

athā'pi syāt, yadi paramparayā'numānahetutvena vacanamupacārādanumānamiti vyutpādyate tarhi jijñāsāsvāsthyādikamapi paramparayā'numānahetutvādanumānaśabdena vaktuṃ śakyamiti tadapi kiṃ nocyata ityāha — na yāvaditi |

[151.5]

nanu svāsthyādikamapi nimittamiti tadavastho doṣaḥ | na | nimittaṃ vyākhpeyamityavyahitamasādhāraṇaṃ nimittamākhyeyamityarthaḥ |

[151.6]

nanu svayaṃ pratītaṃ liṅgamanumānasya nimittam | tatkiṃ tadvacanena vyākhyātenetyāha— tacceti | co yasmādarthe | vāśabdo vikalpārthaḥ | yataḥ pareṇa pratipāditamapi talliṅgamanumānasya nimittaṃ tatastasmādavaśyaṃ vaktavyaṃ pratipādakaṃ liṅgapratipādakaṃ vacanaṃ darśayannanumānaśabdenoktavānācāryaḥ |

{nb.3.3_nb.3.4}

[152.1]

anenaitadāha — na svāsthyādi pratipannamapi parokṣārthapratipādakaṃ yena taducyeta | tadvacanamavaśyaṃ darśayitavyamanumānaśabdenābhilapyeta | svayamaśaktamapi tu hetuvacanaṃ parokṣaprakāśanavastusūcakatvādanumānaśabdenoktamiti | iti paramārtha evamasyopacārasya paramaḥ prakṛṣṭo'rthaḥ prayojanam ||

[152.2]

vidhaśabdena ca vigṛhṇato'bhiprāyaḥ prāgeva pradarśitaḥ ||

[152.3]

abhidhānamarthaprakāśanam ||

{nb.3.6_nb.3.7}

[153.1]

kena kasya kiṃ kṛtaṃ ca sādharmyaṃ vaidharmyaṃ cetyāha — dṛṣṭānteti | sādṛśyaṃ hetukṛtamiti hetusadbhāvadvārakam | asādṛśyaṃ ca hetukṛtamiti hetusadbhāvāsadbhāvadvārakaṃ draṣṭavyam | vatubarthaṃ prayojayitumāha — tatreti vākyopanyāse | yasya vākyasya sādharmya sādṛśyamabhidheyamasti | etadevodāharaṇena darśayannāha — yatheti | yatkṛtakamiti | yad yad kṛtakamiti vīpsārthoṃ vivakṣitaḥ, tadityatrāpi | tathā ca kṛtakaḥ śabda iti pakṣadharmatākathanamidam | na tvevaṃ pakṣadharmo darśanīyaḥ | "kṛtakaśca śabdaḥ" ityetāvataiva gatārthatvena tathāśabdasya vaiyarthyāt | tataḥ "kṛtakaśca śabdaḥ" ityeva darśanīyaḥ | itarathā pareṣāmivopanayaprayogaḥ syāt | sa cāyukta iti | yannityamiti sādhyābhāvānuvādastadakṛtakamiti sādhanābhāvavidhiḥ ||

[153.2]

abhidheyaṃ bhinnamiti bruvato'yamāśayaḥ — sādharmyavatprayogasyānvayaḥ pakṣadharmatā cābhidheyā | abhinnaṃ sādhāraṇaṃ prakāśyaṃ dvayoḥ prayogayoḥ |

[153.3]

arthaḥ prayojanavācyācāryeṇokto nābhidheyavācīti darśayati yaduddiśyeti spaṣṭayan prayujyate'neneti prayojanaṃ sādhanavākyasya pravarttakaṃ liṅgavastūktaṃ na phalaṃ prayojanamiti darśayati | prakāśayitavyaṃ rūpatrayayogiliṅgaṃ taccābhinnaṃ sādhāraṇaṃ dvayorapi prayogayoḥ, dvābhyāmapi tasyaiva pratipādanāt | anumānahetutvādanumāne sādharmyavaidharmyavatī vākye kathite | tata iti prayojanasamānādhikaraṇaṃ na hetupadametat ||

[153.4]

nanvabhidheyameva prakāśyaṃ tatkathaṃ prakāśyābheda ityāśaṅkyāha — etaduktaṃ bhavatīti | anyatprakāśyamiti sāmarthyagamyaṃ prakāśyam | na tu tatrābhidhāvyāpāra ityākūtam | tatreti vākyopakṣepe |

[153.5]

yadi sādharmyavadvākye'nvayo'bhidheyastarhi kathaṃ vyatirekaḥ prakāśyatāṃ gataḥ ? baidharmyavākye ca yadi vyatireko'bhidheyaḥ, kathamanvayaḥ prakāśyatāmāpanna ityāha — anvaya iti | hiryasmāt | vakṣyamāṇena sādharmyeṇāpi hī tyādinā pratipādayiṣyamāṇena nyāyena yuktā |

{nb.3.7_nb.3.8}

[154.1]

syānmatam — yayorabhidheyaṃ bhinnaṃ tayoḥ sāmarthyagamyamapyavaśyaṃ bhidyate — yathā gaṅgāyāṃ ghoṣaḥ, kūpe gargakulamityāśaṅkyāha — na ceti | co yasmādarthe | arthaḥ prayojanaṃ yaduddiśya pravṛttaṃ vākyam |

[154.2]

upapattimāha — yasmāditi | ekasya vākyasya divā bhojanābhāvo'bhidheyo'nyasya rātribhojanamityanayorvākyayorabhidheyabhedo'sti | tasmin satyapi yathā bhojanaviśiṣṭaṃ devadattasya pīnatvaṃ pratipādyaṃ na bhidyate tadvadatrābhidheyasyānvayapakṣadharmatālakṣaṇasya vyatirekapakṣadharmatālakṣaṇasya bhede'pi gamyamānamekamabhinnam |

[154.3]

atha gamyayānaṃ sāmarthyāt pratīyamānamucyate | tacca dṛṣṭāntadārṣṭāntikayorbhidyata eva | tathāhi divā bhojananiṣedhavākyasya gamyamānaṃ rātribhojanaṃ rātribhojanavidhānavākyasya tu gamyamānaṃ divā bhojananiṣedhanam, tathā dārṣṭāntikepi sādharmyavad vākye vyatireko gamyamāno vaidharmyavadvākye cānvayo gamyamānaḥ | yadekasyābhidheyaṃ tadekasya gamyamānam, yadanyasya gamyamānaṃ taditarasyābhidheyamiti saṃkṣepaḥ | tataḥ kathamucyate vākyayorgamyamānamekamiti | kinnocyate ? gamyamānaśabdasyehānyārthasya vivakṣitatvāt | tathāhi gamyamānaśabdenātrābhidheyaṃ sāmarthyaprakāśyañca | yattu dvayaṃ pratīyamānatāmātreṇopādhinā vivakṣitaṃ tacca dṛṣṭāntavākyayorbhojananimittapīnatvalakṣaṇaṃ dārṣṭāntikavākyayoścānvayatirekapakṣadharmatātmakarūpatrayayogaliṅgalakṣaṇamekamabhinnamityanavadyametat ||

[154.4]

sādharmyamabhidheyaṃ yasya vidyate tadudāharaṇena darśayannanupalabdhimāha | tāvacchabdaḥ krame | sa ca dvirāvṛttyā'nupalabdhimityatrāpi draṣṭavyaḥ | tenāyamarthaḥ — sādharmyavattāvadudāharannanupalabdhimāha | paścād vaidharmyavadudāharan vakṣyati | tathā'nupalabdhiṃ tāvadāha paścātsvabhāvakārye vakṣyatīti |

{nb.3.8_nb.3.9}

[155.1]

nanvācāryeṇaiva sādharmyavad vaidharmyavaccodāhṛtamatreti kimiti dharmottareṇa — yathā yatkṛtakamityādinā sādharmyavad vaidharmyavaccodāhṛtaṃ prāgiti cet | naiṣa doṣaḥ | dṛṣṭāntasādhyadharmiṇoḥ sādṛśyākhyaṃ sādharmyam, vaisadṛśyākhyaṃ vaidharmyaṃ ca hetudvārakameva na tu sāmānyena, anyathā pratiyogyapekṣayā'pi sādharmyaṃ vaidharmyaṃ ca kenacidākāreṇāstīti na tannirākṛtaṃ syāditi darśayituṃ tadudāhṛtam, na tvācāryeṇa nodāhṛtamityudāhṛtamiti | tenātrāpyācāryīye nidarśane hetukṛtameva tatpratyetavyaṃ vyavasthitam |

[155.2]

asadvyavahāraḥ — asaditi jñānamasadityabhidhānaṃ niḥśaṅkā ca gamāgamādikā pravṛttiḥ | yato dṛśyānupalambho'bhūdato'sadvyavahārayogyatvaṃ vihitam | tatastasmāt | co'vadhāraṇe |

[155.3]

ayamāśayaḥ — yadanūdyate tad vyāpyam | yad vidhīyate tad vyāpakam | vyāpyaṃ ca vyāpake niyataṃ bhavatīti | evamuttaratrāpyanuvādavidhikramo draṣṭavyaḥ |

[155.4]

atha dvyavayave sādhanavākye darśayitavye vyāptiḥ pakṣadharmatā ca darśanīyā | na cātra vyāptirupadarśitā, kevalamanuvādavidhikramo darśitaḥ, pakṣadharmatā ca darśayiṣyate | tatkathaṃ paripūrṇaṃ sādhanavākyamidaṃ bhaviṣyatītyāśaṅkyāha — sādhanasyeti | co hetau |

[155.5]

nanu parokṣārthapratipattau sarvathā'nupayogī dṛṣṭāntastatkiṃ tenākhyātenetyāha vyāptīti | vyāpyavyāpakadharmalakṣaṇā vyāptiḥ sādhyate niścīyate yena pramāṇena tasya viṣayo yatra pravṛttaṃ pramāṇaṃ sādhyasādhanayorvyāptimavasyati | sa ca viṣayo dṛṣṭo niścitaḥ sādhyasādhanayoranto'vasānaṃ yathāyogaṃ niyatatvaniyamaviṣayatvanipuṇo yasminniti vyutpattyā dṛṣṭāntaśabdo'bhilapyaḥ | tameva khyāpayitumāhācāryaḥ | anenaitadākūtam — vyāptisādhakapramāṇasyādhikaraṇatāṃ gacchan dṛṣṭāntaḥ sādhanāvayavasya vyāpteḥ pratipattyaṅgam | na tu sākṣātsādhanasya | nāpi sādhyasiddheḥ | tadvacanamapi tatsmārakatvena sādhanavākya upayujyate | ata eva vacanasādhanavākyasyāvayavo'tha ca prayoktavya iti | kuto'nya ityāha — sādhyadharmiṇa iti | śaśaviṣāṇādeśca vyāptisādhakapramāṇādhikaraṇatvena dṛṣṭāntarūpatvād dṛṣṭānta ityartha iti spaṣṭayati |

[156.1]

nanu dṛṣṭaścakṣuṣā jñāta iti kiṃ na vyākhyāyate ? kiṃ punarevaṃ vyākhyāyata ityāha— śaśeti | hīti yasmāt | viṣayīkṛtaṃ vijñātamiti cātīte niṣṭhāṃ prayuñjānaḥ prāgbhāvi vyāptigrahaṇaṃ darśayati | kathaṃ punaḥ śaśaviṣāṇādi dṛṣṭānto yena sā khyāpyata ityāha — śaśeti | hiryasmāt | dṛśyānupalambha eva tanmātraṃ tannimittaṃ yasya sa tathā | anena vyāptisādhakapramāṇādhikaraṇatvāttasya dṛṣṭāntarūpatāmāha | kiṃ tatpramāṇaṃ yena tatra pravṛttena dṛśyānupalambhābhāvavyavahārayogyatvayorvyāptiḥ sādhyata iti cet | ucyate | vādanyāyoktena nyāyena buddhivyapadeśābhāvāderasadvyavahārānimittatvena nimittāntarābhāve dṛśyānupalambha evānyanirapekṣo nimittam | yacca yanmātranimittaṃ tattasmin sati bhavati | yathā bījādisāmagrīmātranimitto'ṅkuraḥ sati tasmin bhavati | dṛśyānupalambhamātranimittaścāsadvyavahāra ityanumānaṃ tatra prabṛttaṃ sādhyasādhanayorvyāptimavasyatīti |

[156.2]

anena vākyena yadupalabdhilakṣaṇaprāptamityādinā'bhidhīyamānā prakāśyamānā | tata eva prākpravṛttādanantaroktādanumānātmanaḥ pramāṇād vyāptirjñātavyā |

[156.3]

etaduktaṃ bhavati tatpramāṇasiddhaiva vyāptiranena vākyena smaryata iti ||

[156.4]

svabhāvetyādinā svabhāvahetoḥ sādharmyavatprayogaṃ vivaritumupakramate | sarvaśabdasyā'śeṣatā'rthaḥ | tayaiva pratipāditayā sādhanasya sādhyāyattatākhyo yo niyamaḥ sa pratipādito sattvamanūdya tat sarvamanityamityanityatvaṃ vidhīyate | sarvagrahaṇaṃ ca niyamārtham | sarvamanityam | na kiñcinnānityam | yat sat tadanityameva | anityatvādanyatra nityatve sattvaṃ nāstītyevaṃ sattvamanityatve sādhye niyataṃ khyāpitaṃ bhavati | tathā ca sati vyāptipradarśanavākyamidam | yathā ghaṭādiriti vyāptisādhakasya pramāṇasya viṣayakathanametat | śuddhasyeti nirviśeṣaṇasya svabhāvasya prayogaḥ |

{nb.3.9_nb.3.10}

[157.1]

saviśeṣaṇaṃ darśayitumāha —

[157.2]

bhavatīti niyamakhyāpanārthaṃ sarvagrahaṇaṃ bhavati | anyathā niḥśeṣatvānupapatteriti | sarvamityādyasyaiva spasṭīkaraṇam | tathā ca sati niyatatvaniyamaviṣayatvakhyāpanaprakāre sati | idaṃ vākyaṃ yatsattadanityamityātmakam | vyāptisādhakasya pramāṇasyeti yasya kramākramā'yogo na tasya kvacitsāmarthyaṃ yathā''kāśakuśeśayasya | asti cākṣaṇike sa iti vyāpakānupalambhasambhavasyānumānasyeti draṣṭavyam | etacca bahuvācyamanyatra vipañcitaṃ nehāprakṛtatvātpratanyate |

[157.3]

kathaṃ punarutpattirbhāvasya viśeṣaṇamityāha — svabhāvamiti | svabhāvaṃ bhūtaḥ prāpta iti karttari niṣṭhā "dvitīyā"iti yogavibhāgātsamāsaḥ | asyaiva spaṣṭīkaraṇaṃ tadātmaka iti | yadi svabhāvaḥ kathaṃ viśeṣaṇam, bhedena tasya darśanād ityāha— tasyeti | bhedena viśeṣyāvyatiriktatayā viśeṣakatvalakṣaṇena vikalpasandarśitena | svabhāvabhūtaḥ svabhāvātmako dharma iti ca paramārthābhiprāyeṇoktam | bhedenetīyaṃ tṛtīyā hetāviti darśayannāha— bhedamiti | vyavahārasiddhaṃ bhedamutpattuḥ sakāśādanyatvaṃ hetūkṛtya nibandhanīkṛtya prayogaḥ saviśeṣaṇasya svabhāvahetoriti prakaraṇāt |

{nb.3.10_nb.3.11}

[158.1]

kalpanayā'pi kathaṃ bhedo yenotpattyā viśiṣṭamutpattimaducyata ityāha — anutpannebhya iti | hiryasmāt | anutpannebhya ākāśādibhyo vyāvṛttiṃ vyavacchedamāśritya parikalpya | yadi vyāvṛttyāśrayeṇotpanno bhāva ucyate tarhi kathamutpattirasyeti prayoga ityāha — saiveti | vyāvṛttyantaraṃ mahattvādi tannirapekṣā vaktumiṣyate yadā tadā | tena paramārthaḥ svabhāvabhūtenotpattyākhyena dharmeṇa kalpitaḥ samāropito bhedo'rthāntaratvaṃ yasya tena avyatiriktena viśeṣaṇena viśiṣṭasya svabhāvahetoḥ prayoga ityarthaḥ |

[158.2]

pūrvamavyatiriktaviśeṣaṇaviśiṣṭasya svabhāvasya prayogaḥ | adhunā tu bhinnaviśeṣaṇaviśiṣṭasyeti bhedastadāha — bhinneneti | yadvā bhinnena pūrvasmādanyādṛśena saṅketavaśādantarbhāvitena, na tu vidyamānasvavācakena | ata evāyamanyato bhidyate prayogaḥ |

[158.3]

iheti parapratipādanārthe śabdaprayoge | śuddho nirviśeṣaṇaḥ | atha kimeko'rthaḥ śuddhaḥ kadācidavyatiriktopādhinā viśiṣṭaḥ; kadācid vyatiriktaviśeṣaṇaviśiṣṭo dṛṣṭaḥ śiṣṭaiḥ prayujyamāno yenaivamucyamānaṃ parabhāgaṃ puṣṇātītyāha — devadatta iti | vakṣyamāṇatadvatśabdāt yadvatśabdo'tra draṣṭavyaḥ | citrā cāsau gauśceti "gorataddhitaluki" iti ṭac, ṭitvāṅṅīp tayā viśiṣṭaḥ | yathākramameva dṛṣṭāntadārṣṭāntikayojanā kāryā |

[158.4]

citraguśabdena kṛtakaśabdasya sāmyaṃ nāstīti manvānaḥ para āha — nanu ceti | kāraṇā nāṃ vyāpāro niyataprāgbhāva stadatirekiṇo vyāpārasyābhāvāt | nanu ca kṛtakaśabde na viśeṣaṇavāciśabdo'stīti yaduktaṃ tattadavadasthamevetyāha — yadyapīti | antarbhāvitaṃ prakāśitam | kathaṃ punaḥ kṛtakaśabdenāntarbhāvitamityāha — yasmāditi | saṃjñāyāṃ nāmni kanpratyayo vihitastasmādantarbhāvitamiti | ata eva saṃjñāyā kano vidhānādevāyaṃ kṛtakaśabdaḥ saṃjñāprakāraḥ saṃjñāviśeṣaḥ saṃjñāśabda iti yāvāt |

{nb.3.11_nb.3.12}

[159.1]

antarbhāve'pi kathaṃ viśeṣaṇapadāprayoga ityāha — yatreti | co yasmādarthe | athāvasitasyāpyasti prayogo yathā kṛtaka ityukte hetuneti pratītāvapi hetuśabdaprayoga ityāha — kvaciditi | tuḥ pūrvasmād vaidharmye | pratīyamānaṃ svata utpādāyogāt sāmarthyādavasīyamānam | ayamasyāśayaḥ — na kṛtakaśabdena pratipāditasyārthasya anyathānupapattyā hetuvyāpāro'tra pratīyate yenātrāpi viśeṣaṇa padasya prayogo vakturicchātaḥ syād vā na vā kintu svotpattāvapekṣitaparavyāpārasyaivārthasyedaṃ nāmeti kuto'nayoḥ sāmyamiti |

{nb.3.13_nb.3.14}

[160.1]

evaṃ tāvatkaścid viśeṣaṇabhūto'rtho'rthātpratīyamānaḥ svaśabdenocyate na vā vakturicchāvaśāditi pratipādya kaścitpunarviśeṣaṇabhūto'rthaḥ pratīyamāno'pyavaśyaṃ svaśabdenopādeya iti darśayitumāha — prayujyamāneti | prayujyamāna upādīyamānaḥ | svaśabdaḥ svavācako yasya viśeṣaṇarūpasyārthasya sa tathoktaḥ | ko'sāvīdṛśa ityāha — yatheti | pratyayabhedaḥ pratyayabhedalakṣaṇo'rtho viśeṣaṇātmā'vaśyaṃ svavācakena pratyayabhedaśabdenābhidhīyata iti prakaraṇāt |

[160.2]

bhettuṃ bhidāṃ gantuṃ | kasmin sādhye sādhanamidamityāha — śabdasyeti | etacca mīmāṃsakādīnāṃ prati draṣṭavyam |

[160.3]

tadevamityādinopasaṃhāraḥ | svabhāvahetoḥ sādharmyavatprayogamātre darśayitavye kimanekasya svabhāvahetoḥ prayogo darśita ityāśaṅkya phalamasyopadarśayannāha — evamarthaṃ caitaditi | evaṃ vakṣyamāṇako'rthaḥ prayojanaṃ yasyeti vigrahaḥ kāryaḥ | co'vadhāraṇe hetau vā | etaditi traividhyam | evamarthaṃ caitat hetujātamiti kvacitpāṭhastatra ca jātaṃ vṛndaṃ draṣṭavyam | tamevārthaṃ vācaketyādinā darśayati | vācake vyāmoho bhramastasmāt | kasyacitpratipattuḥ svabhāvahetāvapi prayukte vyāmoho "nāyaṃ svabhāvaḥ" iti viparyayajñānam |

[160.4]

etaduktaṃ bhavati — yadi trayāṇāmanyatama upādīyeta tadā kadācidanyenānyathā prayukte svabhāvahetau śāstroktasvabhāvahetuvācakabhinnatvāt "nāyaṃ svabhāvavācakaḥ" iti vācake vyāmuhya "nāyaṃ svabhāvaḥ" iti sādhane'pi vyāmuhyeta | sa vyāmoho mā bhūdityetadarthaṃ trividhaḥ svabhāvaheturuktaḥ |

{nb.3.15_nb.3.16}

[161.1]

atheti sambodhane | siddho niścitaḥ sambandhastādātmyalakṣaṇo yasya tasmin | yasya sādhyadharmasya yadātmīyamiti yena pramāṇena yasya sādhyasya sādhanavyāpakatvaṃ niścīyate | tadeva tasyetyabhiprāyeṇoktam | vyaktibhedavivakṣayā bahūnītyuktam |

[161.2]

sādhyasādhanayoḥ sambandho vāstavo'stu | kiṃ tanniścayenetyāha — tadayamiti | yata evaṃ tattasmādayamabhidhāsyamānastātparyārthaḥ sarva ityādervākyasya | pradīpo vaidharmyadṛṣṭāntaḥ | yogyatayā tathāśakyatayā |

[161.3]

nanu parokṣārthapratipādanavyāpārasamāveśād heturgamakaḥ tatkiṃ sādhyanāntarīyakatvaniścayenetyāha — sādhyeti | hiryasmādarthe | sādhyāvinābhāvitvaniścayanamatrāpīdametatsvabhāvamiti niścayaḥ | tadeva hetoḥ pratipādanavyāpāraḥ parokṣārthapratipādanalakṣaṇo vyāpāraḥ parokṣārthapratipādakatvamityarthaḥ | yadyevamaniścitasambandhe'pi sādhyadharme sādhanadharmastannāntarīyakatayā niścetuṃ śakya iti kiṃ siddhasambandhena sādhyenānusṛtenetyāha — prathamamiti | prathamaṃ hetuprayogātprāk, bādhakena sādhyaviparyayo heto... ... ... ... ... ... ... ... ... ... ... ... ... sādhyasādhanabhāva iti cet | yaddarśanadvārāyātāvetau kṛtakatvānityatvavikalpau vyāvṛttiniṣṭhau paramārthatastasya tādātmyādityuktaprāyamityadoṣaḥ | tādātmyāvasāyaḥ kuta iti ced viparyaye vādhakapramāṇavaśāt | tata eva tarhi sādhyaṃ siddhamiti kiṃ sādhyata iti cet | na | tato dharmyanavacchedena plavamānākārāyāḥ pratīterapravṛttyaṅgasyodayāt | yatpunariyaṃ gharmakālaviśe ṣānavacchedena tadātmatāpratītiḥ pravṛttyaṅgamiyamasmādeva liṅgāditi kimavadyam ? evaṃ sattvahetāvapi draṣṭavyam | etaccoktamapi svārthānumāne'dhikābhidhānārthaṃ punaruktamiheti draṣṭavyam ||

{nb.3.18_nb.3.19}

[163.1]

nanu kimasya sambhavo'sti yadutaikātmana evaikā vyāvṛttirniścīyate netaretyāha — dūrāditi | hiryasmāt | atha ceti nipātasamudāyaḥ pratipipādayiṣitaparamārthadyotakaḥ | vṛkṣaḥ śiṃśapeti copalakṣaṇametat |

[163.2]

tasmādityādinopasaṃhāraḥ | vāstavaṃ vastusvarūpādāgatamasamāropitamityarthaḥ | tuśabdārthaścakāraḥ ||

[163.3]

yaḥ sādhyadharmo yaṃ sādhanadharmaṃ nānubadhnāti, nānugacchati, tasmin sati niyamena nopati ṭhata iti yāvat | kasmāt tatsvabhāvatvamayuktamityāha — yata iti | bhavatāṃ bhāvābhāvarūpe tathā'pi kiṃ tayostatsvabhāvatvamityāha — bhāveti | co yasmādarthe | yadi ceti caśabdo vaktavyāntarasamuccaye |

{nb.3.20_nb.3.21}

[164.1]

evaṃ viruddhadharmasaṃsargātmakabhedaṃ pratipādya tasya hetuṃ kāraṇabhedaṃ pratipādayitumāha— kiñceti nipātasamudāyo vaktavyāntarasamuccaye | pūrvaniṣpannavastuhetukatve tadaivotpattiprasaṅgena paścādutpādāyogāditi bhāvo bhinnahetukamiti bruvataḥ | bhinnahetukatve'pi kathaṃ bheda ityāha— hetubhedeti | co hetau | tata ityādino'pasaṃhāraḥ | tasmādityādinā''dyasyopasaṃhāraḥ ||

[164.2]

pūrvasmin kāle jātaḥ pūrvajaḥ | vyabhicārastadantareṇā'pi kevalasya sthitiḥ | co'svabhāvatāpekṣayā'sādhyatāṃ samuccinoti | tasmādityādinā sādhanadharmamātrānubandhinastatsvabhāvatvaṃ sādhanasvabhāvatvañcopasaṃharati | caśabdaḥ sādhya ityasyānantaraṃ tatsvabhāvatvāpekṣayā sādhyatvaṃ samuccinoti | tathā ca tanniṣpattāveva niṣpannasya tādātmye tanmātrānubandhina eva ca sādhyatve sati ||

{nb.3.22_nb.3.23}

[165.1]

prakaraṇātsādharmyavatprayogadarśanaprastāvāt | tathā ceti dhūmānuvādenāgnividhāne satītyarthaḥ | niyamo'vyabhicāraḥ, tallakṣaṇo'rthaḥ pratipādyatayā'bhidheyaḥ prayojanaṃ vā'sya — yatra dhūma ityādeḥ prayogasyeti prastāvāt, so'nugantavyaḥ pratyetavyaḥ | pūrvavadanupalabdhyādivat |

[165.2]

etadeva vyanakti taditi yata evaṃ tattasmāt | vyāptiravinābhāvaḥ, sādhyaniyatatvaṃ sādhanasyeti yāvat | darśitā pradarśitā | kiṃnimittā setyāha — kāryeti |

[165.3]

ayamāśayaḥ — vyāptiḥ khaluḥ pratibandhaḥ sādhyāyattatvam | taccārthāntarasyārthāntare pratibaddhatvaṃ kāryakāraṇabhāvavaśāditi sa eva nimittaṃ tasya, anarthāntarasya tu tādātmyam |

[165.4]

mahānasaḥ sūpakāraśālā | ādiśabdenāyaskārakuṭyādergrahaṇam | kiṃ tatra vyāptisādhakaṃ pramāṇaṃ yadapekṣayā tasya viṣayatvamityāha — pratyakṣeti | hiryasmādarthe | pratyakṣānupalambhānāṃ pratyekaṃ jātyekatvavivakṣayā pratyakṣānupalambhābhyāmityuktam | paramārthatastu tribhiranupalambhairdvābhyāṃ pratyakṣābhyāmityavaseyam | kāryakāraṇabhāvādātmā niścayārūḍhaḥ svabhāvo yasyeti vigrahaḥ kāryo'nyathā yuktivirodhaḥ svavacanavirodhaścā'sya syāt | avinābhāvo'vyabhicāraḥ sādhyāyattatā sādhanasyeti yāvat |

[165.5]

pakṣadharmasyopasaṃhāro ḍhaukanaṃ tatra sattvapradarśanamityarthaḥ ||

{nb.3.23_nb.3.24}

[166.1]

dṛṣṭāntadārṣṭāntikayorhetusadbhāvāsadbhāvadvārakaṃ vaidharmyaṃ vidyate pratipādyatayā yasya taṃ darśayitumāha vārtikakāraḥ |

[166.2]

tathā ceti sādhyanivṛttyanuvādena sādhananivṛttiprakāre satītyarthaḥ | sādhyanivṛttirabhāvaḥ sādhanasya nivṛttyā'bhāvena vyāptā ātmaniyatīkṛtā kathitā prakāśitā | kuta ityāha— sādhanasya nivṛttāvabhāve niyatatvādavyabhicāritvātsādhyanivṛtteriti prakramāt | yato yatra sādhyābhāvastanniyatatvamasya | imāmeva vyāptiṃ vyanakti yadīti | co hetau | dharmiṇītyanena dharmimātramupadarśayan sarvopasaṃhāravatīṃ vyāptimāha | kutaḥ punaḥ sādhyābhāve sādhanābhāva ityāha— hetvabhāveneti | asti heturśdṛyānupalambhaḥ | anena vyāpakasya sādhanābhāvalakṣaṇasyābhāvo darśitaḥ | ato vyāpakābhāvātsādhyābhāvaḥ sadvyavahārayogyatvalakṣaṇo vyāpyo nivarttate | yata evam

{nb.3.25_nb.3.26}

[167.1]

itistasmāt | sādhyasyāsadvyavahārayogyatvasya gatiravasāyo bhavati, sarvatra hetutrayavaidharmyaprayoge ||

[167.2]

svabhāvahetumadhikṛtyāha — svabhāveti | vaidharmyapratipādakaḥ prayogastathoktaḥ | kathaṃ punaratra sādhyaniścayo jāyata ityāha — iheti svabhāvahetuprayogatraye | co yasmāt sādhanābhāvasya sattvādinivṛtterabhāvaḥ sattvādividhiruktaḥ | tatastasmāt | vyāpyo'pi kṣaṇikatvābhāvo'pi | apiḥ sādhanābhāvanivṛttyapekṣayā sādhyābhāvanivṛttiṃ samuccinoti | yata evamitistasmāt | sādhyasya kṣaṇikatvasya gatirniścaya iti ||

[167.3]

kāryahetumuddiśyāha — kāryeti | na kevalaṃ pūrvayorityapiśabdaḥ | dhūmābhāvasyābhāvo dhūmasattaiva pratiṣedhapratiṣedhasya vidhirūpatvādevaṃ pūrvatrāpi vijñeyam | tato vyāpakasya ghūmābhāvasyābhāvāt vyāpyasya vahryabhāvasyābhāve nyāyasiddhe sati ||

[167.4]

na kevalaṃ vyatirekeṇābhidheyena yukta ityapiśabdaḥ | abhidheyena sākṣādabhidhāviśrāmaviṣayeṇa | sāmarthyādanyathā'nupapatteḥ |

[167.5]

etadiha jñātavyam — anvayavyatirekayorbhedasya vyāvṛttinibandhanatvād vastutastādātmyāt svabhāvahetujānumānabalāditarapratītirna tvanyathā'nupapattilakṣaṇārthāpattiranenocyata iti |

{nb.3.27_nb.3.28}

[168.1]

etadeva darśayitumāha — yadi nāmeti | viśeṣābhidhānanimittābhyupagame cāyaṃ nipātasamudāyaḥ | anvayavatā'nvayenābhidheyena yukte prayogeṇeti prastāvāt | anvayavacanasāmarthyādanvayābhidhānabalāt ||

[168.2]

abhiprāyamajānānaḥ para āha — kathamiti |

[168.3]

asatītyādi siddhāntavādī | abhidheyatayā sthita ityāśaṅkāmapākarttumāha — buddhyeti | tādātmyatadutpattinibandhane pratibandhena pratibaddhatvātsādhanamidaṃ sādhyābhāve na bhavatyeveti buddhayā'dhyavasite viṣayīkṛte'sati | sādhyena hetoranvayasya — anvīyamānatvasya — yatra sādhanaṃ tatra sarvatrāvaśyaṃ sādhyamityevaṃrūpasya buddhyā'dhyavasitasyetyetadanvayavākyopasthāpitayā buddhyā gṛhītasyābhāvādabhāvaprasaṅgādityarthaḥ |

[168.4]

etaduktaṃ bhavati | yadi sādhyābhāve'pi sādhanaṃ syāt tadā yatraivādaḥ sādhyābhāve'pi vṛttamiṣyate tatraiva tatsādhanamapyasti na ca sādhyamiti kathaṃ yatra yatra sādhanadharmastatra tatra sādhyadharma iti sarvopasaṃhāreṇānvaya uktaḥ syāditi | tasmād hetoranvayābhāvād hetoḥ sādhye niyataṃ sādhyāvinābhāvisādhanamanvayavākyādavasyatā pratiyatā sādhyābhāve sādhanaṃ nāśaṅkanīyaṃ na sandehanīyam | āśaṅkāniṣedhena ca viparyayo'tyantaṃ niṣiddhaḥ |

[168.5]

kathaṃ punastenaivaṃ nāśaṅkanīyamityāha — itaratheti — ato'nyena prakāreṇa | astu sādhyābhāve sādhanābhāvāvasāyo vyatirekastu kathaṃ pratīyata ityāha — sādhyeti | co yasmādarthe | yata evamato hetorityādinopasaṃhāraḥ | asati vyatireke pratibandhānākṣepādanvayasyaivāsattvādasataśca sattvena tatpratipādanāyogātprekṣāvatāmanvayavacanameva na prayuktaṃ syāditi samudāyārthaḥ ||

{nb.3.29_nb.3.30}

[169.1]

vaidharmyeṇābhidheyena yukta ityadhyāhāraḥ | prayoge sādhanavācakaśabdasamūhe ||

[169.2]

kathamiti paraḥ |

[169.3]

asatītyādi siddhāntavādī | buddhigṛhīta iti buddhyantaragṛhīta iti grāhyam | etadeva pratipādayannāha — hetvabhāva iti | itarathā hetusadbhāve sādhyābhāvasambhavaprakāre sati niyato na syātpratītaḥ sādhyābhāva iti śeṣaḥ |

[169.4]

mā bhūnniyato'nugataḥ kiṃ naśchinnamityāha — hetusattve iti | caḥ samuccaye |

[169.5]

ayamāśayaḥ — sati sādhane'vaśyaṃ sādhyamityevaṃlakṣaṇo'nvayo'styeva | kevalaṃ vyatirekavākyānna pratīyata ityucyate pūrvapakṣavādinā | yadā ca hetvabhāve na niyataḥ sādhyābhāvaḥ sambhāvyata iti kuto yatra yatra sādhanaṃ tatra tatra sādhyamityevaṃrūpo'nvayaḥ siddhyet | tatraivaṃ sambhāvanāviṣaye hetubhāve'pi sādhyābhāvāditi |

[169.6]

yata evamato'smād hetorityādinopasaṃhāraḥ | atrāpyayamāśayaḥ — yadi yatra sādhanaṃ tatrāvaśyaṃ sādhyamiti na syāttadā tatraiva tāvadasatyapi sādhye sādhanaṃ vṛttamiti kutaḥ sādhyābhāve sādhanaṃ na varttata ityevaṃrūpo vyatirekaḥ siddhyediti ||

[169.7]

atrābhiprāyamaparijānānaḥ prāha — yadi nāmeti |

[169.8]

nahītyādi pratividhānamācāryīyaṃ nahītyādinā vyācaṣṭe | ayaṃ ca maulo hiśabdaḥ paścād vyākhyāsyate | niyamenāvaśyaṃtayā | yā cāvaśyaṃ bhāvinī nivṛttiḥ sā niyamena yuktā bhavatītyarthakathanametat ||

{nb.3.31_nb.3.32}

[170.1]

atha svabhāvapratibandhaścedekanivṛttāvaparanivṛttinibandhanaṃ tadā kāryahetoreva vyatireko na svabhāvahetoriti...tasyāsau na tarhi kāryaṃhetāvityāha — sa ceti | co yasmādarthe | svabhāvena pratibandhaḥ pratibaddhatvaṃ sādhyāyattatvam | kasyāsāvityāśaṅkāyāmāha — pratibaddhasya sādhanasya | sarvasyetyanena vyāptiṃ darśayati | tatra saṃyogādinimittaśaṅkāvyudāsāyābhimataṃ dvaitaṃ darśayannāha — tādātmyamityādi | lakṣyate'neneti lakṣaṇam | ata evāha nimittamiti kimpunastena svabhāvena...mityāha — anyasminnasvabhāve'kāraṇe ca | saṃyogasamavāyayoḥ pramāṇabādhitatvena nimittatvānupapatteriti bhāvaḥ | yata evaṃ tasmād hetoḥ | sa iti pratibandhaḥ ||

[170.2]

pūrvakaṃ hiśabdamidānīṃ yathāyogaṃ vyācaṣṭe — hiriti yasmādarthavṛttiṃ hiśabdam | asya hiśabdasya arthaṃ kṛtvā śabdapadārthakasyā...evamukte vakṣyamāṇe ca sarvatra draṣṭavyam | amumeva yasmādarthamapekṣya teneti yojayitumiti darśayitumāha — yasmāditi | etacca nahītyādivākyasya prakāśyamarthaṃ gṛhītvoktaṃ na tvabhidheyam, nivṛttiniṣedhasyaiva tatrābhidheyatvāt |

{nb.3.32_nb.3.33}

[171.1]

nanu pratibandhaḥ pratibaddhatvam | sa ca nivarttamānasyaiva na nivarttakasya | yadi hītyādinā ca...darśayiṣyati | tatkathamiha nivartyanivarttakayorityuktam | satyam | kevalamatra pratibandhaśabdena pratibaddhatvaṃ pratibandhaviṣayatvaṃ ca vivakṣitam |

[171.2]

tenāyamarthaḥ | pratibandhaviṣaye pratibaddhatvaṃ darśanīyam | tathā ca na kaścid doṣaḥ |

[171.3]

kasmātpunaḥ pratibandho darśanīya ityāśaṅkyāha — yadīti | hīti yasmāt | tena vyatirekavacanenākṣiptaṃ prakāśitaṃ | pratibandhastādātmyatadutpattinibandhanaṃ darśayaṣyite prakāśyate'neneti tathā | pratibandho'vaśyadarśayitavyo'nyathā vyatirekasyaivāsiddheriti bhāvaḥ | bhavatu tattathā — yaditi | co'vadhāraṇe | tadayamarthaḥ — yadevākṣiptapratibandhopadarśanaṃ tadevānvayavacanamanvayaprakāśanam |

[171.4]

nanūpadarśyatāṃ pratibandho...sa kathaṃ tenokto bhavatītyāha — pratibandha iti | yadyavaśyaṃ darśayitavyo niyamena khyāpanīyastarhi na vaktavyaḥ pratipādayitavyo'nvayaḥ |

[171.5]

nanu ca dṛṣṭāntena pratibandhasādhanakena pramāṇena kevalaṃ pratibandhaḥ pradarśyate, na tvanvayaḥ | tatkathaṃ vaktavyastena vākyenetyāha — yasmāditi | tasya tādātmyanibandhanasya tadutpattinibandhanasya vā'nvayātmakatvāditi bhāvaḥ ||

{nb.3.33_nb.3.34}

[172.1]

nivṛttivacanaṃ caitadupalakṣaṇaṃ draṣṭavyam | tenānvayavacanepi sarvaṃ yathāyogaṃ draṣṭavyam |

[172.2]

yasmādevamanuvādavidhikramastat tasmādanena vākyena darśitā prakāśitā | bhavatvabhākyorvyāpyavyāpakabhāvastathāpyanvayaḥ kathaṃ siddhyatītyāha — yadīti | co hetau | na vyāptā bhavet sādhyanivṛttiriti prakṛtatvāt ||

[172.3]

tasmātpakṣovaśyameva na nirdeśya ityanena nāvaśyaṃ pakṣanirdeśa ityasyārthaḥ kathitaḥ |

[172.4]

evañca vyācakṣāṇena yatkaiścitsvayūthyairvidvasyamānaiḥ "avaśyaṃ pakṣanirdeśo na; kintarhi ? kadācinnirdeśaḥ, kadācinna" iti vyākhyātaṃ tadapahastitaṃ draṣṭavyam | kadācidapi tasya prayogārhatve pratijñāyāḥ sādhanāṅgatvaprasaṅgāt | tathātve ca vādanyāyasyavirodhaḥ syāt |

[172.5]

nanvasati sādhyanirdeśe kutastadavagatiryena tadanirdeśa ityāśaṅkyāha — yaditi | sādhyaniyataṃ sādhyanāntarīyakam | pratibandhasādhakena pramāṇeneti buddhistham | tata eva sādhanāt dharmiṇi vivādāspadībhūte dṛṣṭāt pramāṇenāvagatāt sādhyasya dharmadharmisamudāyasya pratītirbhavati |

[172.6]

etaduktaṃ bhavati...pratītārthapratipādakena karttavyamiti | śaṅkarācārya...īśvarakāraṇe...viśeṣaḥ pratīyetetyādinā vākyaprabandhena viruddhaśaṅkāvyavacchedārthaṃ sādhyavacanamiti samādhānāt | tathāhi tasya prabandhasyāyamarthaḥ — asati sādhyavacane yat kṛtakaṃ tad sarvamanityaṃ yathāḥ...kutaścid bhrāntinimittādīdṛśaṃ vyāptivacanaṃ saṃbhāvyate | atha tathāvidhābhiprāyo vaktā kṛtakatvaṃ prayuñjānaḥ tasya nityatvena vyāptiṃ brūyāt | tadayuktam | yatastayorvyāptiṃ bruvāṇo...kathayet...cet sādhana... ... ... sādhanavikalaḥ sādhyavikalo vā mā bhūd dṛṣṭānta iti yat kṛtakaṃ tadanityamiti prayogopi viruddhavādyeva draṣṭavyaḥ | ... tadetadbhau tākhyānaṃ kimatra brūmaḥ tathā hi kaḥ khalu prekṣāvān sādhanavikalaṃ vihāyasaṃ sādhyavikalaṃ ca kumbhamālocayitumīśāno'bhipretanityatvaviruddhenānityatvena sādhyavikalatayā kumbhasannibha eva ghaṭe vyāptiṃ darśayet | bhrāntyā cet | sādhanavaikalyamākāśasya... ...vā'bhipretena nityatvena kṛtakatvasya vyāpniṃ na pradarśayet | tatra sādhanavaikalyam, kumbhe ca sādhyavaikalya...kumbhatulyepi ghaṭe vyāmuhyati, bhrānterniyatanimittatvāditi cet | evaṃ tarhi pakṣavacanepi kathaṃ...saṃbhāvyatvāt | ...samānopi visaṃvādanābhiprāyo na... | na cāpyutpattau na cānyadāsyānyādṛśaṃ vacanamidānīṃ tu drutādibhedabhinnamityādinā prakāreṇa vacanaviśeṣeṇa jñānena kāryabhūtenāviparīto'bhiprāyo'vadhāryate | tena... ...tadanityamityabhidhātari...viśeṣaḥ | vacanasāṃkaryānnaivaṃ tatra niścaya iti cet | etat pakṣavacanepi samānam | evaṃ niścetuṃ śakyeti tasya tatra tathātvāvagamo bhaviṣyatīti cet sarvaṃ samānamanyatrā'viśeṣāt | kiñca sa evaṃ vādī tapasvī ...svayameva tāvad duṣyati | na hi kaścitsādhanavādī pratijñāhetūdāharaṇānyevābhidhāyoparamate | kintarhi ? nigamanamapyupādatte — tasmādanityaḥ śabda iti | evamukte ca kuto nityatvaśaṅkā, yataḥ kṛtakatvasya viruddhatā bhavet ? tataśca nigamanenaiva viruddhaśaṅkāvyavacchedasya kṛtatvātpakṣavacanamapārthakam | yadāhākṣapādaḥ — "sādhye viparītaśaṅkāvyavacchedārtha nigamanamiti" | tathā hetuvacanasyāpyanutthānamāyātam | nigamane'nāśvāsa iti ced | hanta pratijñāvacane'pyanāśvāsastulyaḥ | yattatra samādhānaṃ tannigamane'pi bhaviṣyati | tasmāt tanmate'pi nigamanādevābhipretasādhyapratīterna viruddhāśaṅkānirāsārthaṃ pakṣavacanaṃ karaṇīyam | tadayaṃ yathā nāma kaścit svāṅgulijvālayā paraṃ didhakṣuḥ sa paraṃ dahedvā na vā, svāṅgulidāhameva tāvadanubhavatīti vṛttānto jātaḥ |

{nb.3.34_nb.3.35}

[173.1]

yadyevaṃ nigamanamapyapārthakamāpadyata iti cet | ayamaparo'stu doṣaḥ | kathaṃ nāma tāthāgatā jayanti ? kevalaṃ sati nigamane viruddhaśaṅkāvyavacchedārthaṃ pakṣavacanaṃ na kāryam | nigamanenaiva tadāśaṅkāvyavacchedasya kṛtatvādityucyata iti |

[173.2]

trilocanaḥ punarnyāyabhāṣyaṭīkāyāmidamavādīt — "sādhyavacanamasādhanāṅgavacanaṃ na bhavati, yato vivādeṣu parapratipattimadhikṛtya na prayoganiyamaḥ śakyaḥ | paṭumandādibhāvena parapratipattīnāmanavasthānāt | tathā hi hetuvacanādeva kaścitpratyeti | kaścitpunarantareṇāpi hetuvacanaṃ vaktṛsvarūpapariśīlanātprāgeva śabdaniṣpatteroṣṭhādisthānavyāpāropalabdhervakturabhipretamanveti | tasmādanapekṣitaparapratipattirevāyaṃ jñātā jñānasthamarthaṃ pratipādayantaṃ tasya svapratipattyā''rūḍhasyārthasya vācakaṃ śabdaṃ prayoktumarhati | svapratipattiśca liṅgajā jñāpanīyadharmaviśiṣṭaṃ dharṇimabhiniviśate | tasmātparasya vivādayitrā jñānasthamarthaṃ paro boddhavya iti sa eva paraṃ pratyupāya iti |"

[174.1]

tadetatkārpaṭikakarṇāṭaraṭitamaśraddheyaṃ dhīmatām | tathā hi — satyam, svapratipattyā''rūḍha evārthaḥ parasmai pratipādyate | kevalamidamālocyatām — kiṃ pakṣadharmavacanād vyāptivacanasahitātso'rthaḥ pratipādito bhavati naveti | pratipādane kiṃ pratītapratyāyakena tadvacanena kāryam ? tāvato vacanāttatpratipattimapahnavānena tu nāpahanutaṃ nāma kiñcid | avaśyaṃ caitadanyathā svārthānumānakāle pratijñāvacanamantareṇa kathaṃ pratipattiḥ syāt ? svapratipattikāle ca yāvato' thātsādhyapratītirāsīt parārthānumānakāle'pi tāvata eva vacanamupādeyam | tatra ca na prajñāpanīyadharmaviśiṣṭadharmidarśanapūrvakādisādhanādidarśanāt sādhyapratītirāsīt | kintarhi ? pakṣadharmadarśanāt tadavinābhāvasmaraṇasahitāditi tāvata eva vacanaṃ nyāyyam |

[174.2]

athoktaṃ paṭumandādi bhāvena parapratītīnāmanavasthānānna śakyate prayoganiyamaḥ karttumiti | satyamuktam kevalaṃ svavadhāya kṛtyotthāpanaprāyaṃ tat | yataḥ paṭumandādibhedena pratipatṛṇāmanekaprakāratvātsyādapi kaścid yaḥ pañcāvayave'pi vākye prayukte pūrvaṃ saṃśayajijñāsādivacanamantareṇa na buddhyate bodhayitavyamiti tadvacanasyāpyavaśyaprayojyatvādavayavatvādapagataṃ pañcāvayavatvaṃ sādhanavākyasya | abhyupagame ca gauḍ.akāśmīrapuruṣaviṣayopākhyānaṃ kutūhalāspadamavatarate | pratijñāhetūdāharaṇopanayanigamanānyavāvayavā iti śāstrasthiterapasiddhānto'pi dīptājñaḥ pārthiva iva nigṛhaṇāti |

[174.3]

atha kimasya sambhavo'sti yo nirdiṣṭe hi sādhye sādhane vā'bhihite nidarśite codāharaṇe kṛte'pyupanaye nigamite ca sarvāvayavavyāpāre sādhyaṃ na budhyata iti ? nanu asyāpi pratipattuḥ kimasti sambhavo yatra dharmiṇi sādhanaṃ bodhitaḥ, tasya sādhyāvinābhāvitāṃ smarito'pi yastatra sādhyaṃ nāvabudhyata iti ? sambhavati buddhimāndyāditi cet | sarvaṃ samānamidamanyatrābhiniveśādityalaṃ vistareṇa |

{nb.3.35_nb.3.36}

[175.1]

yadapi nyāyabhāṣyaṭīkāvātiṃkayorviśvarūpodyotakarāvāhatuḥ "purā viṣayanirūpaṇapūrvakameva hi karaṇavyāparaṇaṃ dṛṣṭam | karaṇaṃ ca sādhanaṃ vyāpārayitavyam | ato viṣayanirūpaṇaṃ sādhyavacanena kriyate, anyathā karaṇapravarttanasyāśakyatvāditi |" tadapi na caturasram | yato yadi hetuṃ prayuñjānena viṣayaḥ sisādhayiṣito'rthoṃ nirūpayitavyo buddhau niveśanīya ityabhimatam, tadā'bhyupagama evottaram | nahi kaścit sādhyamaniścityaiva parapratipattaye sādhanavākyamabhidhatte | atha vacanena karaṇasya hetoḥ sa viṣayo darśayitavya iti matiḥ, tadā tenaiva tāvad darśitena ko'rthaḥ ? yadi parasya pratītiranyathā na syātsarvaṃ śobhetetyuttaramiti kiṃ kṣuṇṇakṣodīkaraṇena ?

[175.2]

adhyayanaḥ punā ruciṭīkāyāmidamavocat "dharmaviśiṣṭasya dharmiṇo nirdeśaḥ kriyate śroturāśvāsanārtham | na tvādau dharmaviśiṣṭasya dharmiṇo nirdeśo yuktaḥ | ayuktatā tasya pratipattāvadṛṣṭatvāt | tatra pradeśamātramupalabhate, tatsthaṃ ca dharmam | tato'vinābhāvaṃ smarati | tadanantaraṃ tadevedamiti parāmṛśati | tato viśiṣṭatāṃ pradeśasya pratipadyate, na tvādāveva | parāmarśasya ca svārthapūrvakatvam | na ca svārthe dharmaviśiṣṭasya dharmiṇo darśanamasti | tena parapratipattāvapi na kāryam | ādau tu kriyate, pratipādyasyāsthotpādanārthamiti |" tena tu tapasvinā bahūktaṃ samañjasaṃ | kevalaṃ pratipatturāśvāsenaivotpāditena kiṃ prayojanam ? kathaṃ cāsau sandigdhārthābhidhāyinaḥ pratijñāvacanādāsthāmutpādayatīti samīcīnaṃ nirūpitam! āsthā khalu idameva manye'thetyabhisampratyayaḥ | sā kathaṃ vacanamātrājjāyeta ? jātau vā sādhanādyabhidhānaṃ na kathaṃ vaiyarthyamaśnuvītetyalaṃ bahunā ||

{nb.3.36_nb.3.37}

[176.1]

atra sāmarthyātsvayaṃ śabdasya vādineti vivṛtiḥ kṛtā na tu svayaṃśabdasya vādinetyarthaḥ | etaccānantarameva darśayiṣyate ||

{nb.3.40_nb.3.41}

[177.1]

pakṣasyānumeyasya ||

[177.2]

svarūpaśabdeneti sahārthe tṛtīyā |

[177.3]

ucyata iti siddhāntavādī |

[177.4]

yatsādhanatveneṣṭaṃ tatkathaṃ sādhyatvenāpīṣṭaṃ bhavatītyāha — asiddhatvāditi | co yasmāt | sādhyatveneṣṭo'pi yadā sādhanatvenoktasta dā'pakṣa ityevamartha evaśabda iti samudāyārthaḥ ||

{nb.3.42_nb.3.43}

[178.1]

tattasmādarthadvayavṛttitvāt | iha pakṣalakṣaṇe svayaṃśabdo gṛhīta iti śeṣaḥ | tṛtīyāpratipādyo'rtho'traiṣaṇakarttṛtvam | ātmanā iṣṭa ityatra tṛtīyāyāḥ karttari vidhānāt ||

[178.2]

anekavādisambhave'pi śabdagatākāśaguṇatvādivādibhūyastve'pi | vāditvaṃ ca yogyatayā | na tu tadā svaparapakṣasiddhyasiddhyarthavacanalakṣaṇavādapraṇetāraḥ | viśeṣaṇaṃ vyavacchedakametad yastadāsādhanamāheti vacanam |

[178.3]

yadyevamiti paraḥ | ayaṃ ca nipātasamudāyo'niṣṭāpādanaprārambhe varttate | ityuktamanena vākyeneti śeṣaḥ |

[178.4]

ucyatāmevaṃ ko doṣa ityāha — eteneti | caśabdo'piśabdasyārthe | śāstrakāreṣṭamapi vādīṣṭaṃ bhavati | tatko'tiśayo'nena pratipādita iti codayiturāśayaḥ | aneneti siddhāntavādī | anena yastadā sādhanamāheti viśeṣaṇāvacchinnena svayaṃśabdena |

[178.5]

etaduktaṃ bhavati | yacchāstrābhyupagamenāpi vādī kvacitsādhanamabhidhatte, tacchāstrakāreṇa tatra yāvadiṣṭaṃ tāvaccettasya sādhyatveneṣṭaṃ tadeṣṭamityeva kṛtaṃ syāt, na tu svayamiti | netara iti tacchāstrakāreṣṭo'mbaraguṇatvādiriti buddhistham | vādina iti ādyasyaiva vyaktīkaraṇam ||

[178.6]

athetyāmantraṇe |

{nb.3.44a_nb.3.44ba}

[179.1]

ityasti vipratipattirnyāyaviruddhā pratipattiḥ keṣāñcit | anenātmaviśeṣaṇenāpāsyate | aneketyādinopasaṃharati | anekadharmābhyupagame'pi śāstrakārasya tatra dharmiṇyanekadharmopagame satyapi | vādina ityātmana iti ṣaṣṭhyantasyārthe vṛttaṃ svayaṃśabdamupādāya |

[179.2]

āhopuruṣikayā'bhyupagata iti karttarīyaṃ niṣṭhā ||

[179.3]

viruddhaḥ parasya cābhipretaviparītārthopasthāpako vādaḥ svaparapakṣayoḥ siddhyasiddhyarthaṃ vacanam | prakrāntaḥ pravṛttaḥ | ityuktaṃ bhavatīti nātra śrūyate tatkathamevaṃ vyākhyāyata ityāha— yattaditi | lokoktiścaiṣā | iheṣṭapadavivaraṇe | samāpayitavyaṃ saṅgatārthaṃ karttavyam |

{nb.3.45_nb.3.46}

[180.1]

anukto'pi tu vacanena | vacanena sākṣādabhidhāvyāpāraviṣayatvamanāpādito'pi | turviśeṣadīpane | sādhyaḥ sādhya eva | kuta ityāha — sāmarthyoktatvāttasya buddhisthasyātmādeḥ |

[180.2]

etaduktaṃ bhavati — parārthānumāne ukto'rthaḥ sādhyaḥ | uktaśca prakāśita ucyate | prakāśyamānatā ca sākṣādabhidhāvyāpāraviṣayatayā ca sāmarthyagamyatayā ca | uktatā tu prakāśitatākhyā dvayorapyaviśiṣṭeti ||

[180.3]

kuta etaditi sāmarthyoktatvamiti hetorāha vārttikakāraḥ |

{nb.3.47_nb.3.48}

[181.1]

yadyapi tanmūlo vivādastathāpi abhidhāvyāpāraviśrāmabhūmirevārthaḥ sādhyaḥ | na cātmādirvivādādhikaraṇam | tathābhūtastatkathaṃ sādhya ityāśaṅ kyāha — etaduktaṃ bhavatīti | yadātmādi adhikaraṇamāspadaṃ vivādasya — astīdaṃ nāstīdamityātmakasya parasparaviruddhasya vādasya | atropapa ttimāha — yata iti | viruddhaṃ svapakṣapratyanīkaṃ nāstīdamiti vādam | tad viruddhavādāpanetṛhetūpanyāsaviṣayaṃ ced yadi na sādhyaṃ na jijñāpayiṣitamidānīmetasminnabhyupagame kiṃ jātiniyataṃ sādhyatvajātiniyataṃ jātivaśaṃ kiñcid vastu sādhyaṃ syād bhavitumarhati | kṣepe kimaḥ prayogānna kiñcidityartho'vatiṣṭhate ||

[181.2]

anuktamapi sākṣādabhidhāvyāpārāviṣayo'pi | saṃhā dhā tatvādanekarūpatvāt | kālaviśeṣānapekṣaṃ caitad draṣṭavyam | tena krameṇa yugapad vā saṃhataṃ taditi saṃhatarūpaṃ vijñānamapi krameṇānekarūpamatastatrāpi sadhātatvaṃ siddhimiti tadapyādiśabdena saṅgṛhītaṃ dharmi karttavyam | ata evānantaram atrādiśabdād vijñānamapi iti vakṣyate | anyathā tu cakṣurādīnāṃ vijñānalakṣaṇaparārthatāsiddhāvapi nābhipretaṃ sāṃkhyasya siddhyet | anuktāvapyanabhidhāne'pi tasyetyarthāt | kvacitpunaranuktāpyātmārthateti pāṭhaḥ | tatrārjavenai va sambandhaḥ | sādhanopanyāsāśrayatvena prakṛtatvāttasyā iti bhāvaḥ |

[181.3]

tathā hītyādinaitadeva pratipādayati | hetūkṛtya nimittīkṛtya | caḥ phalasamuccaye | anuktāvapīti pūrvavadvācyam | yadyayaṃ tasyābhiprāyastadā''tmārthā ityeva kiṃ na bravītītyāśaṅkya yenābhiprāyeṇaivamavādīttaṃ darśayitumāha — śayaneti | hiryasmādarthe |

[182.1]

nanu cakṣurādīnāṃ vijñānalakṣaṇaparārthatā setsyati | tatkathamātmārthatāsiddhirityāha cakṣurādaya ityatreti | tathāpi kutastatsiddhirityāha vijñānācceti | co yasmāt | atha vijñānasyāpi dharmitve kathamātmārthatāsiddhirityāśaṅkya spaṣṭayitumāha — parasyeti | sāmarthyādātmārthatvaṃ siddhyati cakṣurādīnāmityevaṃ matvā parārthagrahaṇaṃ kṛtaṃ sāṃkhyeneti prastāvāt, adhyāhāre vā, teṣāṃ vijñānārthatāyā api sambhāvyatvāt | tat siddhaikaṃ sāmarthyamityāśaṅkya parasyeti yojyam |

[182.2]

arthakāri prayojanakāri vijñānamapīti draṣṭavyam | setsyatīti bruvato'yaṃ bhāvaḥ | ādiśabdād vijñānasyāpi tathātve sādhye vijñānaṃ parārthakāri setsyatīti | itirhetau | anena sāmardhyaṃ cakṣurādīnāmātmārthatāsiddhau darśitam |

[182.3]

tenetyasya mūlasya vyākhyānamiṣṭasādhana sādhyatva vacaneneti vādinaḥ sādhayitumicchayā viṣayīkṛtam |

[182.4]

tacca dvividhamiti darśayannāha — uktamityādi | uktaṃ sākṣādabhidhāviṣayīkṛtam | tadviparītamanuktam | kathaṃ tarhi tatsādhyamityāha — prakaraṇeti | prakaraṇena sādhyopanyāsāśrayatayā prakṛtatvena gamyaṃ prakāśyaṃ sādhyaṃ sādhyamevetyuktaṃ bhavati ||

{nb.3.49_nb.3.50}

[183.1]

etallakṣaṇayoge'pītyasyārthakathanamidametallakṣaṇena yoge'pyartha iti |

[183.2]

nanu ca pratyakṣādibhirnirākriyate'pasāryata iti kila matam | na cārthāpasāraṇaṃ pratyakṣādidharmo'pi tu vastuvyavasthāpanamityāha — viparīta iti ||

[183.3]

śrūyate'neneti śravaṇaṃ śrotrendriyaṃ tena grāhyaḥ upalabdhaḥ | tajjñānagrāhyatvācca tadgrāhyatvamuktam | nañā samāsamāha — neti | samastasyārthamāha — śrotreṇeti | ayamasyāśayaḥ— aśrāvaṇaḥ śabdaḥ — śrotrajena jñānena nānubhūyata iti yaḥ pratijānīte tasya sā pratijñā śravaṇendriyajena pratyakṣeṇa śabdālambanena bādhyate śabdagatā'pratibhāsanaviparītasya tatpratibhāsanasya tenopasthāpanāditi |

[183.4]

etena tannirākṛtam, yaduddyotakareṇoktam — "aśrāvaṇaḥ śabda iti pratyakṣaviruddhodāharaṇaṃ varṇayati | na pratyakṣasya viṣayo jñāto nānumānasya | kiṃ kāraṇam ? indriyavṛttīnāmatīndriyatvāt | śrāvaṇatvañcendriyavṛttiḥ | sā kathaṃ pratyakṣā bhaviṣyati ? tasmādanumānaviruddhasyodāharaṇamidam | anuṣṇo vahniḥ kṛtakatvāditi pratyakṣaviruddhasyeti |"

[183.5]

na hmaśrāvaṇaśabdena śabdākhye viṣaye jñānotpattau śrotrendriyasya vṛtterabhāvo'bhimato yasya vādinastaṃ prati śabdaviṣayaśravaṇendriyavṛtteḥ pratyakṣaviruddhatvātpratyakṣanirākṛtamidamācāryeṇoktam, yenocyate'tīndriyendriyavṛttiḥ kathaṃ pratyakṣā yenedamudāharaṇaṃ saṃgaccheteti | kintarhi ? yaḥ kaścid vyāmohamāhātmyād yadetacchrotragrāhyaṃ rūpamadvayaṃ tannāstīti pratījānīte taṃ vādiviśeṣaṃ pratīti kathaṃ na pratyakṣaviruddhodāharaṇamidamiti |

[183.6]

etaduktaṃ bhavati | śabdo nāstītyevamapi bruvāṇasyāsti pratyakṣabādhā | kevalaṃ viṣayo niṣedho'nekamārgaḥ | śabdo nāsti vyāpitayā nityatayetyādi | tatrāsati śrāvaṇaśabde sarvasyaiva niṣedhe pratyakṣabādhā śaṅkyeta | śrāvaṇaśabdena tu śrutimātragrāhyameva yadrūpaṃ tanniṣedhe pratyakṣabādhā na tu sāmānyadharmaniṣedha iti khyāpyata iti ||

{nb.3.51_nb.3.52}

[184.1]

pratītyā vikalpavijñānarūpeṇa viṣayiṇā viṣayasya nirdeśāt | etadeva darśayati pratīta iti | pratīta ucyate vyavahriyate, sākṣātkṛtasyāpyajātādhyavasāyasya tathāvyavahārābhāvāditi bhāvaḥ | viṣayiṇā viṣayagato dharma ukta iti sphuṭayati pratītiḥ pratītatvarūpeṇa pratītatvamiti | tena vikalpajñāneneti vikalpavijñānaviṣayatveneti jñeyaṃ pratītirūpeṇa | tathā hītyanenaitadevopapādayati |

[184.2]

bhavatu śabdākārasaṃsargayogyatvam | tacchabdavācyatā tu kathamityāha — yaditi | ata ityādinā pratīterbādhakatvaṃ darśayati | acandratvasyācandraśabdavācyatvasya | kiṃsādhanasiddhamidaṃ candraśabdavācyatvamityāha — svabhāveti | svabhāvahetulakṣaṇaṃ yojayannāha — yasmāditi | tata ityādinopasaṃhāraḥ |

[184.3]

evaṃ tu prayogo draṣṭavyaḥ — yo'rtho vikalpavijñānaviṣayaḥ sa sāṅketikena śabdena vaktuṃ śakyaḥ | yathā śākhādimānartho vṛkṣaśabdena | vikalpavijñānaviṣayaśca śaśīti |

[184.4]

iha kenacicchabdena kasyacidabhidhātumaśakyatvaṃ vāstave pratiniyatārthaśabdasambandhe sati syāt | sa cānyatra pratiṣiddhaḥ | pāriśeṣyājjñānātmanyārūḍhasyārthasya śabdasambandhaḥ karttuṃ kasya śakyo yastena śabdākāreṇa saha naikasmin jñānena saṃsṛjyate | aniyatārthaṃ ca vijñānamiti tadārūḍho'rthastadabhidhānākārasaṃsargayogya eva | tasmāttena śabdenābhidhātumaśakyatvamatadākārasaṃsargayogyatvena vyāptam | vyāpakaviruddhaṃ ca tadabhidhānākārasaṃsargayogyatvam | tena ca vikalpavijñānaviṣayatvaṃ vyāptam | tadevaṃ vikalpavijñānaviṣayatvaṃ tadvyāpakaviruddhavyāptatvāttenāpi viruddhyate | tataśca tadviruddhena śakyatvena vyāpta iti svabhāvahetuḥ | tasmād vikalpavijñānaviṣayatvameva pratītiḥ prasiddhirvyavahāraścocyate | anayā pratītyā yatsādhitaṃ śaśinaścandraśabdavācyatvaṃ tatsvaviruddhasya tadanabhidheyatvasya bādhakaṃ bhavati | tena pratītervikalpavijñānalakṣaṇāyā jāto dharma iṣṭaśabdābhidheyatvalakṣaṇastenānabhidheyatvasya bādhanātpratītibādhocyata iti paramārthaḥ |

[184.5]

yadvā pratītestathārūpāyā jāta eveṣṭaśabdābhidheyatvalakṣaṇo dharmaḥ pratītiśabdenoktaḥ, pratītimātrādeva siddho yo'rthaḥ sa iha bādhaka iti darśayitum | etacca svabhāvahetutvaṃ kalpitamiṣṭam, na vāstavam, śaśino vikalpavijñānaviṣayatvasyā''dhyavasānikatvāt | anyathā'numānanirākṛtānnāsya pṛthaṅnirdeśaḥ syāditi ||

[185.1]

svaśabdenātmavacanena prakṛtatvātsādhyasyātmā gṛhyata iti abhiprāyeṇāha — pratijñārthasyātmīya iti | tena nirākṛta iti tadupasthāpitenānumānaprāmāṇyena nirākṛta iti draṣṭavyam | kathaṃ nirākriyata ityāha — vākyamiti | yasmād etad vākyaṃ prayujyamānaṃ sad vaktuḥ śābdapratyayasya śabdaprabhavasya jñānasya sadarthatvaṃ satyārthatvamiṣṭaṃ sūcayati prakāśayati |

[185.2]

prayuktamapi kathaṃ tathākarotītyāha — tathā hīti | noccārayeduccārayituṃ nārhati, apārthakatvāditi buddhistham | vacanetyādinā tvetadeva vyanakti — na sarvaṃ vacanaṃ prayujyamānaṃ tathākāri yathā sarvaṃ mithyā bravīmīti vacanamityāha — yo'pīti | hiryasmāt | kathaṃ tathādarśayannuccārayatītyāha — yadyetadityādi | bhavatu vākyaprabhavaṃ vākyārthālambanaṃ jñānaṃ satyārtham, tathāpi kathamanumānaprāmāṇyaṃ vacanenopasthāpyate yenānumānaprāmāṇyapratiṣedhastadvacanopasthāpitānumānaprāmāṇyena nirākriyamāṇaḥ svavacananirākṛto bhavatītyāśaṅkyāha — tathā ca satīti — śabdajñānasya satyārthatvapratipādanābhiprāyeṇa vākyoccāraṇaprakāre sati | bāhyavastunāntarīyakaṃ tadavinābhāvinaṃ darśayatā satyārthaṃ darśayitavyaṃ darśayituṃ yujyate śakyata ityarthaḥ | yata evaṃ tatastasmāt | bāhyārthakāryāditi sati bhede tadutpattyaiva nāntarīyakatvasambhavāditi bhāvaḥ | śābdamiti prakṛtatvājjñānaṃ kāryaliṅgajaṃ śabdarūpakāryaliṅgajamiti hetubhāvena viśeṣaṇamanumānaṃ pramāṇaṃ darśitaṃ prakāśitaṃ bhavati |

{nb.3.52_nb.3.53}

[186.1]

tasmādityādinopasaṃharati |

[186.2]

nanvanumānasyā'san grāhya iti yujyate vaktum | tatkiṃ śābdasya pratyayasyetyuvatamiti cet | naiṣa doṣaḥ | śābdasyāpi pratyayasyoktena nyāyenānumānatvāt | sarvānumānaprāmāṇyapratiṣedhe cāsyāpi pratiṣiddhatvāt | asyaiva cānumānasyānumānaprāmāṇyapratiṣedhalakṣaṇapratijñārthabādhakatvādupanyāso yuktarūpaḥ |

[186.3]

yadyevamaprāmāṇyamuktam tacca bādhyata iti vaktuṃ yujyate | tatkimevamuktamityāhaasadarthatvamiti | hīti yasmāt | āstāmasan grāhyo'bhihitaḥ kimata ityāha — śabdeti | co hetāvavadhāraṇe vā | śabdo'pyatastathā darśitastathāpi kimāyātamityāha — tathā ceti śabdasya bāhyārthāvinābhāvipradarśanaprakāre sati sannartho'dhyavaseyo darśitaḥ | sadarthatvaṃ prāmāṇyalakṣaṇaṃ darśitamiti yāvat | tasya sadarthatvaṃ pradarśyatāṃ bādhā tu kathamityāha tata iti | śābdapratyayasya yo'rtho jñāpyo'numānaprāmāṇyalakṣaṇastasyānenaiva śabdaliṅgenānumānenānumitaṃ sattvaṃ karttṛ pratijñāyamānamasadarthamaprāmāṇyalakṣaṇaṃ karmabhūtaṃ pratibadhnāti | nirākarotīti vaktavye pratibadhnātīti bruvāṇaḥ paramārthato'syāvāstavatvānna bādhā kintvetadupasthāpitetarayoḥ parasparapratibandha iti sūcayati |

[187.1]

nanvanumānaprāmāṇyamasattvaṃ bādhate na tu svavacanaṃ tatkathaṃ svavacananirākṛtodāharaṇamidamuktamityāśaṅkya svavacananirākṛta ityatra yādṛśo'rtho vivakṣitastaṃ darśayati tadevamiti | atreti svavacananirākṛte | yathānumānaṃ na pramāṇamityatra |

[187.2]

svābhiprāyeṇaiva vyākhyāya anye tvityādinā pūrvavyākhyānaṃ dūṣayitumāha | tunā svavyākhyānād vaisadṛśyamāha |

[187.3]

na vāstavamiti bruvato yadīdaṃ vāstavamanumānaṃ syāttadānumānanirākṛtodāharaṇānna pṛthagucyeteti | kiñceti vaktavyāntarābhyuccaye | bāhyavastupratyāyanāya ceti cakāro'pi vaktavyāntarasamuccaye | yata evaṃ tatasmāt | svasyoccārayitumabhiprāyo vaktukāmatā, tadavyabhicāritvābhyupagamaḥ pūrvo yasya tathā na bhavati | pūrvaṃ bāhyavastupratyāyanāyetyanena sāmarthyānna svābhiprāyapratyāyanāyetyuktamapi sphuṭaṃ darśayituṃ tanna śabdasyābhiprāyāvinābhāvitvābhyupagamapūrvakaḥ śabdaprayoga ityanena sāmarthyād bāhmavastvavinābhāvitvābhyupagamapūrvaka iti darśitamapi sākṣād darśayitumapi cetyādinopakramate | api ceti pūrvoktasya vaktavyāntara dyotakasya spaṣṭīkaraṇam | yatrāpyasattvapratipādanāya śabdaḥ prayujyate tatrāpi vivakṣitasattvaviviktasyānyasattvasya pratipādanād bāhyasattvapratipādanāyetyuktam | yadvā sattvagrahaṇasyopa lakṣaṇatvād bāhyasattvapratipādanāyetyapi draṣṭavyam | sarvathā na svābhiprāyasya sattvamasattvaṃ vā pratipādayituṃ śabdaprayoga ityane na hetum | yata evaṃ tatastasmātpūrvakameva yanmayā vyākhyātamanavadyamapagatadoṣam ||

{nb.3.53_nb.3.54}

[188.1]

iti catvāraḥ pakṣābhāsā nirākṛtā bhavantīti mūlaṃ vyācakṣāṇa āha — evamiti | nirastā bhavanti pakṣatveneti prastāvāt ||

[188.2]

pakṣa ityucyate vyaktīkriyata iti vyutpattyeti bhāvaḥ ||

[188.3]

nanu trirūpaliṅgākhyānaṃ prakṛtamuktameva | tat kiṃ hetvābhāsākhyānamaprakṛtaṃ kriyata ityāśaṅkyāha — etaduktaṃ bhavatīti | trirūpaliṅgākhyānasya sphuṭābhidhānārthatvaṃ copalakṣaṇaṃ tena vipratipattinirākaraṇārthaṃ ceti draṣṭavyam, sandigdhavipakṣavyāvṛttikatvādiṣu vipratipattidarśanāt |

{nb.3.55_nb.3.56}

[189.1]

sadṛ śaṃ sādhanasyetyarthakathanametad | vyutpattistvābhāsanamābhāsaḥ pratibhāsaḥ, sādhanasyevābhāsaḥ pratibhāso'syeti tathā | nyūnatā ūnatvamaparipūrṇatā | kasyetyākāṅkṣāyāmāha— trayāṇāmiti | yasmādekasya dvayorvā'nuktau trīṇi paripūrṇaṃ pratipāditāni na bhavanti tasmāttrayāṇāṃ nyūnatetyarthaḥ |

[189.2]

nanu hīnāṅgatvaṃ na sādhanadoṣaḥ | vidyamāne'pi hi rūpatraye dvayorekasya vā vaktrā'nabhidhāne sati nyanatāyāḥ sambhavāt | tatkathaṃ vaktṛdoṣaḥ sādhanadoṣa ityucyata iti cet | satyam; kevalaṃ nātra sādhanaśabdena liṅgamabhipretam | kiṃ tarhi ? tatpratipādakaṃ vākyaṃ tasya cāparipūrṇatā doṣo bhavatyeva | vaktṛdoṣastu nimittamaparipūrṇatāyā iti kimavadyam ?

[189.3]

evamupalakṣaṇārthatvādasya yathā'nyatamenāpi rūpeṇa hīnatvānnyūnatā sādhanadoṣastathā hetūdāharaṇādapyādhikyaṃ sādhanadoṣo vārttikakārasyābhipreto draṣṭavyaḥ, ubhayatrāpi tvasādhanāṅgavacanād vādinā nigraho vivakṣita ityapīti ||

[189.4]

pratipādyasyetyādinā pratipādyapratipādakaśabdayorevārthaṃ vyācaṣṭe | ācāryasya tu pratipādyasya pratipādakasya ca pratipādyapratipādakayośceti vyastasamastanirdeśo'bhipretaḥ |

{nb.3.57_nb.3.58}

[190.1]

ayaṃ hetvābhāsaḥ kīdṛśīṃ pratipattiṃ prasūta ityāha — asiddhatvādeveti | tuśabdārthaścakāraḥ | kabhametatprāpyata ityāha — ayañceti | co yasmādarthe | kasyāścidapi pratipattehetutayā na siddha iti asiddha ukta ityabhiprāyaḥ ||

[190.2]

dvayorapi vādiprativādinorasiddhamaniścitam | anena vyadhikaraṇāsiddho'pyukto draṣṭavyaḥ | yathā rājño'yaṃ prāsādaḥ, kākasya kārṣṇyāditi | tasyāpi kārṣṇyasya prāsāde dharmiṇi ubhayorasiddhatvāt, kevalaṃ tatrāsiddho'pyarthadharmigatatvenopādānāt tathā vyapadiśyate |

[190.3]

nanu vyadhikaraṇamapi liṅgaṃ gamakaṃ dṛṣṭam | yathā pratyagraśarāvadarśanaṃ bhrāntima tpratyagraśarāvatvasya bhrāntimaccakravattve | asya ca hetutvād | deśa eva hi dharmī avidūrakulālasambandhitvaṃ sādhyam tasya ca dharmiṇaḥ pratyagraśarāvasambandhitvaṃ bhrāntimaccakrasambandhitvañca dharmo bhavatyeva | na tvatra kulālasya dharmiṇaḥ sadbhāvaḥ sādhyate, yenaiva taducyeteti |

[190.4]

tathā, viśeṣaṇāsiddhaviśeṣyāsiddhāvapyanenaivoktau draṣṭavyau | yathā'nityaḥ śabdo'nabhi dheyatve sati prameyatvāt | anityaḥ śabdaḥ prameyatve sati anabhidheyatvāditi viśeṣaṇaviśiṣṭasya rūpasya tatra dharmiṇi dvayorapi vādiprativādinorasiddhatvāt | kevalaṃ tatrāsiddho viśeṣaṇaviśiṣṭatayopāttasya rūpasya tathā'siddhestathā tathā vyapadiśyata iti ||

{nb.3.59_nb.3.60}

[191.1]

cetanā iti | cetayanta iti cetanāḥ | diśa evāmbaraṃ yeṣāmiti vyutpattyā digambarāḥ kṣapaṇakā ucyante | taiḥ kimpramāṇasamadhigatamindriyamityāha — rūpādīti | satsvanyeṣu kāraṇeṣvavyāpṛte cakṣurādau rūpādijñānamanutpadyamānaṃ svotpattau kāraṇāntaramapekṣaṇīyaṃ sūcayati | praṇihite tu cakṣurādau jāyamānaṃ tatrasthaṃ tat kimapi kāraṇamastīti khyāpayati | ata evāha — kāyāntarbhūtaṃ kāyāśritam | sāmānyenoktaṃ kāyāśritatvam | viśiṣṭajñānābhiprāyeṇoktaṃ viśiṣṭāśrayāśritatvaṃ darśayati cakṣuriti | ādiśabdena rasanādiparigrahaḥ | prasannārthāderapi sadbhāvānna golakādirevendriyamiti bhāvaḥ | kimāyurityāha — āyuriti āyuḥśabdenetyarthaḥ | loke vyavaharttari jane prāṇo'ntaḥśarīre rasamaladhātūnāṃ preraṇādiheturekaḥ san kriyābhedādapānādisaṃjñāṃ labhata iti tattadavasthāvivakṣayā prāṇā iti bahuvacanam |

[191.2]

nanvāgame jīvitendriyamāyurityuktam | tatkimevaṃ vyākhyāyata ityāha — na ceti | co'vadhāraṇe hetau vā | yata evamataḥ kāraṇāt | iha pramāṇasiddhavastūpadarśanaprastāve tathā tasyaiva rūpasya | vijñānasattayā vyāptaṃ yaditi yasmin maraṇe'vaśyaṃ prāgāsīd vijñānam, tad vijñānasattayā vyāptamuktam | tacca śvāsoṣmaparispandādivigamalakṣaṇam | digambarasyāpi kathaṃ siddhamityāha — ajñānāditi | caitanyāvyabhicāriṇo maraṇasyājñānāt | anenaitadāha— yadi tena sādhyavyāptaṃ maraṇaṃ maraṇaśabdamātrasamatāṃ bibhrataḥ śoṣamātrād bhedena vivecitaṃ syāt kevalamajñānāttatsiddhamucyata iti |

[192.1]

etadevāha — yadā tviti | evamuttaratrāpi draṣṭavyam |

[192.2]

sukhamanukūlavedanīyam | ādiśabdādicchādveṣādiparigrahaḥ | puruṣasya sāṃkhyaparikalpitasyātmanaḥ | "puruṣaścetayate buddhiradhyavasyatīti" siddhāntāt | sāṃkhyasya saṃkhyayā pañcaviṃśatitattvānītyanayā vyavaharatīti sāṃkhyo yogarūḍhiścaiṣā, kapila eva tathocyate |

[192.3]

nanūtpattimattvaṃ kṛtakatvam vā svasiddhameva tenopanyasanīyamupanyastaṃ ca | tatkathaṃ vādyasiddhatetyāha — parārtho hīti | hiryasmāt | parārthaḥ parapratipattiprayojanaḥ | niranvayaḥ sarvathocchedaḥ | na tu vinaṣṭasyāpi sattvarajastamorūpeṇānugama iṣṭaḥ | na kevalaṃ pūrvamevetyapiśabdaḥ | anityatvotpattimattvayoryatsādhanaṃ pramāṇaṃ tasyā'jñānādaniścayāt yadītyādinaitadeva draḍhayati ||

{nb.3.61_nb.3.62}

[193.1]

svayamityātmana iti ṣaṣṭhyantasyānuvarttate | hetośca prakṛtatvād hetoriti vivṛṇoti | āśrīyate sādhanatvenopādīyate asminniti ||

[193.2]

yasyātmanaḥ sandehaḥ sa ātmanā sandihyamāno bhavatītyabhiprāyeṇāha — ātmanā sandihyamānamiti | ādiśabdena nīhārādiparigrahaḥ |

[193.3]

nanu yadyasau paramārthato dhūmastadā sandehe'pi kiṃ na gamaka ityāha — etaduktaṃ bhavatīti | kiṃ tad gamakaṃ rūpaṃ yenāniścita ityāha — vahnīti | yadā tvityādinoktameva spaṣṭayati | tadā na gamaka iti bruvataścāyamāśayo vahnijanyatvasyaiva gamakatvanibandhanasya tadā'niścitatvāt |

[193.4]

etena sandigdhaviśeṣaṇāsiddhaḥ sandigdhaviśeṣyāsiddhaścokto draṣṭavyaḥ yathā ṣaḍjādisattvasandehe mayūraśabdo'yaṃ ṣaḍjādimattve sati avarṇātmakatvāt | avarṇātmakatve sati ṣaḍjādimattvāditi | ubhayatrāpi viśeṣaṇaviśiṣṭasya rūpasya vādiprativādinordvayorapyaniścitatvātkevalaṃ viśeṣaṇasandehena ca viśeṣaṇaviśiṣṭena rūpeṇāsiddha iti tathā vyapadiśyata iti ||

{nb.3.63_nb.3.64}

[194.1]

parvatoparibhāgena tiryagnirgateneti ca bhūbhāga iti copalakṣaṇaṃ draṣṭavyam | na tu tathāvidha eva nikuñjaḥ, parvatagahvaradeśasyaiva nikuñjaśabdābhilapya vāt ||

[194.2]

yasmād deśādāgacchatīti vacanavyaktyā cotpannaḥ śabdaścaturdivaka śabdasantānaṃ janayati, sa ca jalataraṅganyāyena śrotradeśamāgato gṛhīta iti darśayati ||

[194.3]

dveṣādītyatrādigrahaṇena buddhiprayatnādīnāṃ grahaṇam | "sāmānyavān guṇaḥ saṃyogavibhāgayoranapekṣo na kāraṇam" iti guṇalakṣaṇayogād guṇāḥ | samavāyātsamavetatvāt | pratiṣiddhānāṃ ca na samavāya iti | niṣkriyatvaṃ ca kriyāyā mūrttadravyavṛttitvāt, ātmanaścāmarttatvāditi siddhāntasthiteḥ |

{nb.3.65_nb.3.66}

[195.1]

kimuteti nipātaḥ kimpunarityasyārthe varttate |

[195.2]

āśrayaṇāsiddhadharmyasiddhayoḥ kiyān bheda ityāśaṅkya bhedamupapādayannāha — pūrvamiti | ayamarthaḥ — pūrvaṃ paramārthato vidyamāno'pi hetvādhārarūpatayā sandehādaniścita iti tad dharmyasiddha uktaḥ | samprati tu sarvathaivāsau dharmitvenāsiddha ucyata iti | dharmyasiddha evāśrayāsiddha ucyata iti | tena nāśrayāsiddho nāma anyaḥ prabhedaḥ |

[195.3]

anyathāsiddhastvasiddha eva na bhavatīti na tasyāntarbhāvaścintyate | tathā hyanyathāsiddha iti ko'rthaḥ ? kimanyathaiva siddha āhosvit anyathā'pi siddhaḥ ? nanu yadyanyathaiva, tadā jijñāpayiṣitaviparyayeṇaiva siddha upapanno nānena prakāreṇeti viruddha eva | athānyathā'pi siddhaḥ, tadaitasmādanyenāpi prakāreṇa siddho'yamityayamapi bhaviṣyati | na ca sādhyamiti sandigdhavipakṣavyāvṛttiranaikāntika eveti ||

[195.4]

anaikāntikaśabdasya vyutpattimāha — eka iti | eka iti bruvannekaścāsau sādhyalakṣaṇaikārthaviṣayatvādantaśca kathāvasānahetutvādākāṅkṣopaśamahetutvād veti darśayati | samastaṃ padamarthañcāha — ekānto niścaya iti | sādhyetarayorekataraniścayaphala ityarthaḥ | tadviruddhe cāyaṃ nañ draṣṭavyaḥ | yasmādityādinaitadeva sphuṭayati | yasmāddhetorityapādāne ceyaṃ pañcamī | kintu tadviparīto niścayaviparītaḥ yattadornityamabhisambandhātsa iti draṣṭavyam | kva saṃśaya ityāha — sādhyeti |

[195.5]

yadvā kathamanaikāntiko bhavatītyāha — yasmāditi hetupañcamī | aikāntikapratiṣedhenānyaḥ pratipattiheturukto nañeṃtyabhiprāyeṇāha — saṃśayaheturiti | tena nāsiddhasya tathātvaprasaṅgaḥ | athavaikāntaniyatatvādeka ityanta iti ca niścayaḥ proktaḥ | tathāhi sarvo'yaṃ padārthabheda ekasminnante'vatiṣṭhete — nityo vā'nityo vetyādirūpeṇa | sa prayojanamasya sa tathā | na tathā'naikāntikaḥ ||

{nb.3.66_nb.3.67}

[196.1]

vipakṣe'sattvamasiddhaṃ sarvatreti draṣṭavyam | "sadakāraṇavannityam" iti nityalakṣaṇayogānnityā iṣṭāḥ paramāṇavaḥ ||

{nb.3.67_nb.3.68}

[197.1]

dveṣāderityādigrahaṇena mohādergrahaṇam ||

[197.2]

ata evānupalambhamātrādeveti siddhāntī | amumevārthaṃ mūlena saṃsyandayannāha — sarvajña iti | tenādṛśyaviṣayatvena hetunā sandehahetutvaṃ sandehahetutvāditi | hetupañcamīmidānīṃ vyācaṣṭe— yata iti ||

{nb.3.70_nb.3.71}

[198.1]

yasyetyādinā'vikalakāraṇasya phalaṃ varṇayati | evaṃ tarhītyuttaram | tarhi tasmin kāle | evaṃ boddhavyamityarthaḥ | api sambhāvanāyām | nyāyabalādevaṃ sambhāvayāma ityarthaḥ | virodhasya gatiḥ pratipattiḥ |

{nb.3.73_nb.3.74}

[199.1]

kimataḥ siddhamityāha — tathā ceti kāraṇavaikalyakāriṇo virodhāvagamaprakāre sati | kiñcitkaratvameva tathā hītyādinā darśayati | yathā cāsya janakatvaṃ tathā'nantarameva vyaktīkariṣyate |

[199.2]

nanu kiṃ katipayakṣaṇasahitayoḥ paścānnivarttyanivarttakabhāvena virodho'thavā'nyathetyāśaṅkyāha — saheti | co yasmāt tatastasmāt | na kevalaṃ bahuṣu kṣaṇeṣvityapi śabdaḥ | sahāvasthānamekatra sthitiḥ | nikaṭāvasthānaṃ tu na pariharttavyamiti buddhistham | pariharttavyaṃ nāṅgīkarttavyam | tayorekasminnapi kṣaṇe sahasthityabhāvāt kathamevamaṅgīkriyate ? ata eva | na sahasthitayoḥ paścād virodha iti vā kṛtamanena |

[199.3]

yadyevaṃ kvacitpradeśe varttamāna ālokastrilokīvyavasthitāni tamāṃsyanenaiva krameṇāpanayediti na kvacit tamāṃsyavatiṣṭherannityāha — nikaṭasthayoriti yayornivarttyanivarttakabhāvo dṛṣṭastayornikaṭasthayoreva na tu nikaṭasthayoravaśyaṃ nivarttyanirvarttakabhāva ityasyārtho draṣṭavyaḥ | tayoreva kathaṃ tathābhāva ityāśaṅkāyāṃ dūrasthāyoriti yojyam | co'vadhāraṇe | yataḥ kiñcitkarasyaiva nivarttakatvaṃ tasmād hetoḥ paraṃ prakṛṣṭaṃ yathā bhavati | etadevopapādayannāha — prathama iti sanniyatannikaṭībhavannivarttaka iti prakaraṇāt | asamarthā copādeyakṣaṇanirmāṇe aśaktāvasthā yasyāndhakārakṣaṇasya tasyā''dhānamutpādanam, tatra yogyaḥ samartho bhavati | dvitīye kṣaṇe ityanuvarttate | viruddhamandhakāramasamarthaṃ sajātīyakṣaṇāntarajananākṣamaṃ karoti | tṛtīye kṣaṇe''samarthe tasmin vandhyakṣaṇe nivṛtte svarasato niruddhe taddeśaṃ tasyāsamarthakṣaṇasya deśaṃ sthānamākrāmati, taddeśo bhavati nivarttaka ityarthāt |

[200.1]

iha kaścinnivarttaka āloko yāmeva diśamākrāmati taddigvarttinameva svaviruddhaṃ gatikrameṇaiva nivarttayati | kaścitpunarviruddhāvaṣṭabdha eva deśe samutpannamātra evānekadigvarttinaṃ viruddhaṃ jhaṭiti nivarttayati | tatra na jñāyate kasya kathaṃ kiñcitkaratayā nivarttakatvamityāha — tatreti vākyopakṣepe | deśamabhimataṃ sthānamākrāmaṃstaddeśo bhavannāloka ityarthaḥ | andhakāranirantaramandhakārāvyavahitam | ālokasamīpavarttinamiti tajjanyamānālokasamīpavarttinam | asamarthamandhakārāntarajananāśaktaṃ janayati | yata evaṃ tatastasya janakatvam | tatastasmātsamīpavarttyāloka iti gatidharmeti draṣṭavyam | asāmarthyaṃ copādeyakṣaṇopajananaṃ pratīti prastāvādavaseyam | asamarthe tasminnandhakāre nivṛtte svarasatoniruddhe sati | so'samarthāndhakārakṣaṇadeśo deśo yasya sa tathā jāyate ālokaḥ | itistasmāt | evamanantaroktena krameṇa paripāṭyā gatidharmālokastaddeśākramaṇāya sannipatannasamarthāvasthā''dhānayogyo bhavati | dvitīye kṣaṇe'samarthaṃ janayati | tṛtīye taddeśo jāyata ityanantaroktaḥ kramo vibhajya yojanīyaḥ |

[200.2]

amumeva kramamanyatrādiśannāha — tatheti | yathā — prālokāndhakārayornivarttyanivarttakabhāvastena prakāreṇa uṣṇasparśena gatidharmeṇa dṛṣṭāntavaśād draṣṭavyam |

[200.3]

gatidharmaṇastāvadālokasyāyaṃ kramaḥ | viruddhākrāntadeśamadhyotpannasya kīdṛśa ityāha— yadeti | turviśeṣaṇārthaḥ | yataḥ kṣaṇādālokasya janakaḥ kṣaṇa utpadyate | kīdṛśasyālokakṣaṇasyetyāha — andhakāreti | andhakāradeśasya nivarttyā'ndhakārasambandhī deśo yasya sa tathā tata eva tamodeśālokotpādakṣaṇayorekasāmagryadhīnatāmāha | yato'ndhakāradeśālokahetūtpādakasya kṣaṇasya vandhyāndhakārādhāyakatvato hetoravidyamānaṃ sajātīyajanmani sāmarthyaṃ yasyā avasthāyā andhakārasambandhinyāḥ sā tathā | tajjanakatvamevālokasyeti prakaraṇāt |

[200.4]

atrāpi tṛtīye kṣaṇe paraṃ nivarttakatvamiti darśayannāha — ataśceti | co'vadhāraṇe | atrāpi prathame kṣaṇe'ndhakāradeśālokahetūtpādakaḥ kṣaṇaḥ samudbhavannevāndhakārāsamarthāvasthātaddeśālokahetujanana yogyo bhavati | dvitīye'ndhakāradeśālokotpādakakṣaṇaviruddhānandhakārānasamarthān janayati | tṛtīye tvasamartheṣu nivṛtteṣu taddeśa āloko jāyata iti pratyetavyam | tathā śītākrāntadeśamadhyotpannenoṣṇasparśena sthitadharmaṇā tathaiva śītasparśo nivarttanīya ityapi draṣṭavyam |

[201.1]

nanu ca yenālokakṣaṇena sannipatatāndhakārakṣaṇo'samartho janyate na tena taddeśa ākramyate | yena cākramyate na tenāsamartho janyate | tathā yo'ndhakārastatsannipatanakālabhāvī nāsau tadviruddhaḥ | yaścāsamarthastajjanmā so'pi tajjanyatvādavirodhī | ye cānutpattidharmāṇaste'pyasattvātkathaṃ tairviruddhā ityāśaṅkyāha — janyajanakabhāvāditi | co'vadhāraṇe santānayorityasyānantaraṃ draṣṭavyaḥ |

[201.2]

ayamāśayaḥ — janyajanakabhāvaviśeṣa evāyaṃ nivarttyanivarttakabhāvaḥ arvāgdarśī ca na kṣaṇayoḥ kāryakāraṇabhāvaṃ vibhāvayituṃ vibhavati | api tu santānayostato'ndhakārakṣaṇaprabandhamekatvenāvasāya nivarttyaṃ viruddhamadhyavasyālokakṣaṇaprabandhaṃ caikatvenādhimacya tadvirodhinamadhimuñcatīti |

[201.3]

paramārthadṛṣṭyā cedaṃ kṣaṇollekhenākhyāyate | na tu lokasthityāśrayeṇa | na tarhi paramārthato virodha iti cet | kiṃ vai kāryakāraṇabhāvaviśeṣa evaivaṃvidho na vidyate, yenaivaṃ vaktumadhyavasito bhavāniti ? etaccānantarameva nirūpayiṣyate |

[201.4]

nanu na santānivyatirekeṇa santāno nāmānyaḥ sambhavī | tatkathaṃdvayoḥ santānayorvirodha ucyata ityāha yadyapītyanumatau | yataḥ santānino vastubhūtāḥ santi tato hetorayaṃ vakṣyamāṇakaḥ | upapattimāha — yata iti | yasmād śītakṣaṇaprabandhasyābhāvānnivṛttidharmakatvam | tathā yataḥ satsvālokakṣaṇeṣu pravṛttā apyandhakārakṣaṇā nivṛttidharmāṇo bhavantīti draṣṭavyam | ālokādikṣaṇaprabandhasya ālokādikṣaṇaprabandhena saha virodha iti prakaraṇārthaḥ |

[202.1]

yadi yena saha yasyaikadeśāsthitirna bhavati tena tasya sahānavasthānalakṣaṇo virodhastarhi sarva eva paramāṇavaḥ sapratighatvādanyonyadeśaparihāreṇa varttanta iti sarveṣāmeva paramāṇūnāmayaṃ virodhaḥ kinna vyavasthāpyata ityāśaṅkyāha — santānayoriti | co'vadhāraṇe | hetumāha— itaretareti | yataḥ satsvapi teṣu sarva eva santānena pravahanti tataḥ santānā'nivarttanaṃ teṣām |

[202.2]

nanu yadyālokāndhakārayornivarttyanivarttakabhāvena virodhastarhi pradīpamallikātalavarttyeva varakātmāṇa nivarttī andhakārastatsamīpavarttinā''lokena kiṃ na nivarttyata ityāśaṅkyāha— gatidharmeti | co yasmādarthe | taddigvarttina evetyarthād draṣṭavyaḥ | yato yaddigabhimukhagatirālokastadākramyamāṇadigvarttina eva virodhisantānānnivarttayati | tatastasmātkāraṇāt |

[202.3]

kuto na nivarttayatītyāha — andhakāreti | andhakārākrāntāyāmityanena diśo''ndhakārākrāntatvamālokakṣaṇāntarājananāsāmarthyakāraṇaṃ noktam | kintarhi ? vāstavānuvādaḥ kṛtaḥ | yā sā digandhakārākrāntā dṛśyate tatra tasya tajjananāsāmarthyādityarthaḥ | anyathā'ndhakārākrāntatvameva tasya na syāt | ālokena samīpavarttinā'ndhakārāpanayāsambhavāditi kathamenaṃ saṃgaccheta |

[202.4]

ayamatra paramārthaḥ — dṛśyate tāvatkācidandhakāramātrā nikaṭasthitenāpyālokenā'nivarttitā | dṛṣṭaścānyasyāvavarakavarttino'ndhakārapracayasyocchedaḥ | tasmādālokasyālokāntarajananāsāmarthyamanyatra tu sāmarthyaṃ tattvacintakairacintyatvātpratītyasamutpādasya kalpyata iti | ata eva yayorjanyajanakabhāvena nivarttyanivarttakabhāvo nāsti tayoḥ pradīpamallikāditalavarttyandhakāratadāsannālokayornavirodhaḥ | prāyovṛttyā tu tau virodhenāvabuddhyete | ata eva pūrvaṃ dūrasthayorviṃrodhābhāvācca nikaṭasthayoreva nivarttyaṃnivarttakabhāvaḥ ityuktam, na tu "nikaṭasthayornivarttyanivarttakabhāva eva" iti | sati nivarttyanivarttakatve "nikaṭasthayoreva, na tu nikaṭasthayoravaśyaṃ nivarttyanivarttakabhāvaḥ" iti ca vyākhyātameva |

[202.5]

samprati janyajanakabhāvanibandhanaṃ santānagatameva ca virodhaṃ svayaṃ pratipāditamācāryasyāpyabhipretametaditi darśayannāha — kāraṇeti | kāraṇasya nivarttayitavyasya śītasparśāderyadasāmarthyaṃ sajātīyakṣaṇanirmāṇe'śaktatvaṃ tatra yaddhetutvaṃ nivarttakasya tatkṛtaṃ tatprayuktam | ata eva santānaniṣṭhaṃ santāne kṣaṇaprabandhe niṣṭhā vyavasthāpyatayā paryavasānaṃ yasya taṃ darśayatā prakāśayatā''cāryeṇetyarthāt |

[202.6]

ye punaḥ śāntabhadrādayaḥ — "na tāvadālokāderutpannenāndhakārādinā virodhaḥ, tasyātītatvenāsattvāt | na cotpitsunā saha, tasyāpyanāgatatayā'sattvāt | nā'pi varttamānena, tasyāpi tajjanmatayā'virodhitvāt | tasmānna virodho nāma dviṣṭhaḥ sambandho'sti | kintu kālpanika eva | ata evācāryeṇa virodhagatirityabhidhāyi | na tu virodha iti |" — iti vyākhyātavantastān vacanabhaṅgyā nirācikīrṣurāha — ye tviti |

[203.1]

kāraṇapūrvikā kāraṇatvenābhimatapadārthasattāpūrvikā kāryaṃsya kāryatvenābhimatasya vṛttiḥ pravṛttirbhāva iti yāvat | turviśeṣaṇārthaḥ | yata evamato hetorvāstavaḥ pāramārthikaḥ | anyathā kāryakāraṇabhāvo'pyavāstavo'stviti bhāvaḥ |

[203.2]

nanu kiṃ kāryakāraṇabhāvo'pi dviṣṭhaḥ sambandhaḥ kaścidiṣṭo yenaivamucyata iti cet | na | kāraṇapūrvikāyāḥ kāryavṛttervāstavatvāt | ihāpi tarhi dahanādinimittaṃ śītasparśāderjananāsāmarthyaṃ vāstavamastu | na tu virodhaḥ sambandha iti cet | na | etāvato'nyasmātkāryakāraṇabhāvādasya kāryakāraṇabhāvasya viśeṣarūpatvābhyupagamāt | asmābhirapīdṛśa eva kāryakāraṇabhāvaviśeṣo virodha ityucyata iti kathamayamavāstavaḥ syāditi ||

[203.3]

pūrvaṃvatpūrvopadarśitavat ||

{nb.3.75_nb.3.76}

[204.1]

nanu sarvameva vastu sattvarajastamorūpeṇaikamiti kathamanyonyarūpaparityāga ityāha — iheti | yad vyavacchidyate yanna paricchidyate | aparicchedasyaiva vyavacchedarūpatvāt | avacchidyamānaparihāreṇa vyavacchidyamānaparihāreṇa sthitaṃ vyavasthitaṃ rūpaṃ svarūpaṃ yasya tattathā | kimpunaridaṃ prasiddhamityāha — nīlamiti | co yasmāt | tadeva rūpaṃ tadrūpam, tadrūpameva tādrūpyam tasya pracyutirabhāvo vyavaharttavyaikarūpaḥ prasajyapratiṣedhātmā tuccharūpaḥ | upapattimāha — tadavyavaccheda iti | yata evaṃ tasmāt kāraṇāt | yadi bhāvābhāvayorvirodhaḥ, na tarhi nīlapītayoḥ sa syādityāha— nīlāditi | turviśeṣadyotakaḥ | abhāvāvyabhicāritvameva sādhayannāha — nīlasyeti | bhavatyevaṃ nīlasya pītādāvabhāvaḥ, na tu tatparihāreṇa tad vyavasthitamityāha — yatheti | co yasmādarthe | nīlaṃ karttṛ svābhāvaṃ svabhāvaṃ sa ca mānabhāvaśca taṃ na vyabhicaratīti tathā | evaṃ sati kiṃ vyavasthitamityāha — tathā ceti nīlasya sākṣātsvābhāvaparihāraprakāre tadavyabhicāritvādarthāntaraparihāraprakāre ca sati |

[204.2]

nanu yad yadabhāvāvyabhicāri tattattena viruddhyate | tasya na tadātmakatvenābhāvāvasāyastādātmyābhāvaāvasāyaphalatvādanyasya virodhasya | tarhikṣaṇikatvamapi nīlābhāvāvyabhicāritvānnīlena viruddhyamānaṃ na nīlātmakaṃ syāt | tadapi nīlābhāvavadeva anyathā kṣaṇikatvaṃ nīlātmataiva syāt | tathā ca yāvatkṣaṇikaṃ tāvannīlamiti kṛtsnā trilokī nīlaiva syāditi manasi nidhāyāha — kasya ceti | tuśabdārthaścakāraḥ |

[204.3]

paramukhena praśnaṃ kṛtvā praśnavisarjanamāha — ya iti | niyatasya pratiniyatasya vastuna ākāraḥ svarūpamiti vigrahītavyam | etadeba vyatirekamukheṇāha — na tviti | na punaraniyatasya sarvavastusvarūpātmakasya | tadeva darśaṃyati — kṣaṇikatvādivaditi | ādiśabdātparamāṇumayatvādiparigrahaḥ | anenaitadāha — abhāvāvyabhicāritve'pi niyatākāreṇa tena samamasya virodho nāniyatākāreṇeti |

[204.4]

aniyatākāratvamasyopapādayannāha — kṣaṇikatvaṃ hīti | hiryasmādarthe | sanmātrānubandhitvātkṣaṇikasyetyabhiprāyaḥ | yata evramataḥ kāraṇāt | na tvayamarthaḥ — niyataḥ pratiniyata ākāro yasyeti | evaṃ hi kṣaṇikatvāderapi niyatākāratvaṃ syāt | tathāhi paramasaṅkucitakālavarttirūpatvena niyatākāratvāt | dharmottaro'pi kṣaṇikatvaṃ hi sarveṣāṃ nīlādīnāṃ svarūpātmakamiti bruvāṇo niyatākāra ityatra ṣaṣṭhītatpuruṣamabhivyanakti itarathā "kṣaṇikatvasya hi sarvo nīlādiḥ svarūpam" ityabhidadhyāditi | evañca kṣaṇikasyāpi na nīle'bhāvāvasāyastasya sarvanīlādivastvātmakatvenāniyatākāratvāt | yena ca kṣaṇikaṃ kalpitaṃ na tena pratiniyatavastvātmakaṃ kalpitamata eva nīlagrāhi pratyakṣaṃ kṣaṇikatvākṣaṇikatvayorudāsīnaṃ nīlamātre pramāṇam | tathā ca nīlasyākṣaṇikatvaparihāreṇāvasthānaṃ kṣaṇikatvasiddheḥ prāṅ niścetumaśakyamiti nyāyabalātprāptam |

[205.1]

evañcāvirodharūpavivecake dharmottare sattyapi ye kecid dviṣyamānajalpamahodadhiprabhṛtayo virodhacodyaparijihīrṣayā parasparaparihārasthitalakṣaṇaṃ virodhaṃ parihārīkurvanti tairayaṃ "kasya cānyatrābhāvāvasāyaḥ | yo niyatākāro na tvaniyatākāraḥ kṣaṇikatvādiriti" dharmottarasya grantho na dṛṣṭo na cārthasya samīcīnidhisa jñāta iti lakṣyate |

[205.2]

yadyayamaparihāraḥ, kastatra parihāra iti cet | yathaitatparihriyate tathā viśeṣākhyāna evāsmābhirabhyadhāyīti tata evāpekṣitavyam | iha punaraprakṛtatvānnocyata iti |

[205.3]

yadi niyatākāraṃ vastu pariharati nāniyatākāram, tarhi bhāvo nābhāvaṃ parihṛtya tiṣṭhet tasyāniyatākāratvād ityāśaṅkamāna āha — yadyevamiti | evañcedabhyupagamyate tadetyarthāt | na kevalaṃ kṣaṇikatvādītyapi śabdaḥ | kathamiti siddhāntī |

[205.4]

yāvateti tṛtīyāntapratinirūpako nipāto'tra yasmādityasyārthe varttate | vasturūpavivikto dṛśyanīlādisvabhāvarahita ākāro yasyeti vigrahaḥ |

[205.5]

kalpitagrahaṇenaitadāha — nābhāvo nāma kaścit pramāṇasiddho'sti | kevalaṃ kalpikayā buddhyā tathā samāropita iti | yata evaṃ tasmād dṛṣṭaṃ pramāṇāvagataṃ kalpitam āgamāśrayeṇānyathā vā samāropitam | anyatra tato'nyasmin, nīlādau vā'niyatam, na nīlādyātmakaṃ sat tatraivā'sadi tyavasīyate | amumeva nyāyamanyatrādiśannāha — evamiti | yathā'bhāvo niyatākāra eva kalpito nāniyatākāra evaṃ nityatvamapi sarvakālāvasthāyitvalakṣaṇaṃ niyatākārameva kalpitam, na tu sarvasya nīlādeḥ | akṣaṇikatvaṃ tu sarvasya nīlādeḥ svarūpātmakaṃ sarvasyaivānekakṣaṇasthāyitvāt | na cākṣaṇika eva nityaḥ, sato'kāraṇasyākāśādeḥ kiyata eva tathātvāt | tathā piśācatvamapyasthisnāyumayasūcīvaktrādirūpasyaiva svarūpaṃ kalpitamiti | tasyāpi nīlākāratvānnīlāditā | ayaṃ virodhaḥ | yadvā niyataḥ pratiniyata ākāraḥ svabhāvo yasya sa tathā niṣedhenāniyatākāraḥ | tadā tu sarvanīlādyanātmakatvasarvanīlādyātmakatve niyatākāratvāmiyatākāratve vācye | tena na kṣaṇikatvādau niyatākāratvasya prasaṅgaḥ | sardeṣāṃ svarūpātmakamiti ca vivaraṇamarthābhedena neyamiti |

[206.1]

nanu cānenāpi virodhena virodhinoḥ sahāvasthānaṃ niṣidhyate | pūrveṇāpi parasparaparihārāvasthānaṃ pratipādyata iti kathamanyonyānantarbhāva ityāśaṅkyāha — ekātmatveti | co yasmādarthe | viruddhayorekātmaniṣedhako virodha ekātmavirodha uktaḥ | kathamasya tathātvamityāha — yayoriti | hiryasmādarthe |

[206.2]

yata etena virodhena viruddhayorekātmatvaṃ niṣidhyate ata evāsmādeva kāraṇāt | kathamīdṛśo virodho bhavatā lākṣaṇikaśabdenābhidhīyate ityāha — lakṣaṇamiti | vibhaktasvarūpaṃ prayojanaṃ vyavasthāpyatayā sādhyam, prayujyate anena iti vā prayojanaṃ prayojakasya | iti kṛtvā evaṃ vyutpādya īdṛśyā vyutpattyeti yāvat |

[206.3]

kathametatprayojanamityāha — virodheneti | hīti yasmāt | vibhaktamanyena vibhaktaṃ yato'neneti virodhena nīlādervibhaktarūpavyavasthāpanādanyena sahaikātmyaṃ niṣidhyate | ata evāsmādeva kāraṇāt | dṛśyamāne rūpe pratīyamāne vastusvarūpe yanniṣidhyate dṛśyamānātmakatvena pratiṣidhyate |

[206.4]

nanu dṛśye vastuni dṛśyāntarasya dṛśyatvābhyupagamapūrvako niṣedho yukto na tvadṛśyasyetyāśaṅkyāha — tathā hīti | na kevalaṃ bhāva ityapiśabdaḥ | na kevalamabhāva ityapiśabdaḥ | dṛśyātmatayā dṛśyapītātmatayā niṣedhyo niṣedhārhaḥ, nāyaṃ dṛśyamānaḥ pītaḥ, abhāvaḥ, piśāco vā tādrūpyeṇāpratibhāsanādityevaṃ niṣedhādityabhiprāyaḥ | itirhetau | dṛśyānupalabdherevānyasya tādātmyenānyasminniṣedhaḥ |

[206.5]

atha syātpratyakṣamevātra nīlasya pītātmatā'bhāvavyavahāraṃ karoti | tat kimevamucyate ? athoktametadadṛṣṭānāmapi sattvasaṃjñayā na śakto vyavahārayitumiti cet | na | iha tādātmya niṣedhāt | ādheyaniṣedhe hyayaṃ nyāyo na tu dṛśyamānātmatāniṣedha iti | satyametat | kevalamatyantamūḍhaṃ pratyetaduktamityadoṣaḥ | kimevaṃ sati siddhimityāha — tathā ca tati aikātmyaniṣedhe sarvasya dṛśyātmatayā niṣedhaprakāre sati | tadabhāvastasya paricchidyamānasya svarūpasya nīlāderabhāvastadabhāvo dṛśyo dṛśyātmakaḥ san vyavacchidyate tādātmyena niṣidhyate | ayaṃ dṛśyamāno nīlo nābhāvaḥ tuccharūpeṇa abhāvarūpeṇāpratibhāsanāditi kṛtvā dṛśyamānarūpātmatayā niṣedhāditi bhāvaḥ |

[207.1]

bhavatu paricchidyamānā'bhāvasya dṛśyasya vyavacchedastadavyabhicāriṇastu niṣedhe kā vārttetyāha — yacceti | apiśabdārthaścakāraḥ | tadabhāvo vidyate'syeti tathā |

[207.2]

yadi tadabhāvavāṃstādātmyena pratiṣidhyate tarhi kṣaṇikatvamapi pūrvoktena nyāyena nīlābhāvavaditi tadapi tādātmyatayā vyavacchedyaṃ syādityāha — niyatākāramiti | etacca pūrvameva kṛtavyākhyānam | yato dvayorapyabhāvatadvatordṛśyamānātmatayā niṣedhād dśyayoreva niṣedhastatastasmātsvapracyutiriva svābhāva iva vyavacchinnā niṣiddhatādātmyāḥ | itistasmāt | sarvagrahaṇaṃ kārtsnyapratipādanārtham | aneneti virodhena niṣiddhamekatvaṃ yeṣāmiti vigrahaḥ | virodhe parasparaparihārasthitātmalakṣaṇe sahaikatra lokapratītisiddhe deśe'vasthānaṃ sthitiḥ syāt | apiḥ sambhāvanāyām | yasmādanena virodhena naikatrāvasthānaṃ niṣiddhyate kintvekātmakatvam | pūrveṇa caikatrāvasthānaṃ na tvekātmakatvam |

[207.3]

tataḥ kāraṇād bhinnau nānābhūtau vyāpārau yayostau tathoktau | bhinnavyāpāratvamevānayoreketyādinā sphuṭayati | na kevalaṃ vyāpārabhedādanayorbhedenopanyāsaḥ | kintu viṣayabhedādapītyāha — bhinnaviṣayau ceti | na kevalaṃ bhinnavyāpārau bhinnaviṣayāvapītyapiśabdārthaścakāraḥ | bhinnaviṣayatvameva darśayannāha — sakala iti ||

[207.4]

bhavatūktalakṣaṇo dvividha eva virodhaḥ | tathāpyanayoranyatara eva virodho vaktṛtvasarvajñatvayorbhaviṣyatītyāha — sa ceti | co yasmātso'yamanantarokto dvividho nāsti | apiratiśaye |

{nb.3.76_nb.3.77}

[208.1]

tatrādyasya tāvadabhāvaṃ na hītyādinā darśayati | hīti yasmāt | kuto nābhāvagatirityāha — sarvajñatvaṃ hīti | hiryasmāt | adṛśyasyāpi kiṃ mābhāvagatirityāha — adṛṣṭasyeti | co yasmādarthe | yata evaṃ tatastasmāt | anena vaktṛtvena virodhagatirnāsti tasya sarvajñatvasyetyarthāt |

[208.2]

dvitīyasya virodhasya abhāvaṃ pratipādayannāha — na ceti | caḥ pratiṣedhasamuccaye | upapattimāha — kāṣṭheti | hiryasmāt | kuto vaktṛtvaparihāreṇa sarvajñatvaṃ nābasthitamityāha— teṣāmapi kāṣṭhādīnāṃ sarvajñatvasya prasaṅgātprasakteḥ | kutasteṣāṃ tathātvaprasaṅga ityāśaṅkya yojanīyaṃ kāṣṭhādaya iti | hiryasmāt | kāṣṭhādayo vaktṛtvena vacanaśaktyā parihṛtāstyaktāḥ | vaktṛtvameva sarvajñatvaparihāreṇa vyavasthitaṃ bhaviṣyatītyāha — nāpīti | apiḥ pratiṣedhasamuccaye | atrāpi tāmevopapattimāha — kāṣṭheti | ihāpi kāṣṭhādayo hi sarvajñatvena parihṛtā iti draṣṭavyam |

[208.3]

syādetat — vaktṛtvasarvajñatvayoḥ parasparaparihārasthitalakṣaṇatāvirodhe'pi kā kṣatiryena tanniṣedhaḥ kṛtaḥ | tathā hyanyonyaparihāreṇāvasthāne'pi yad vaktṛtvaṃ tatsarvajñatvaṃ mā bhūt, sarvajñatvaṃ vā vaktṛtvam | tayostvekatrasthitiraviruddhaiva | tadanantaramevoktaṃ dharmottareṇa satyapi cāsmin virodhe sahāvasthānaṃ syādapīti |

[208.4]

tadetadasat | yeṣāṃ hi vaktṛtvasarvajñatvalakṣaṇau dharmiṇo bhinnāveva dharmau teṣāmidaṃ śobhate na tu tāthāgatānāṃ dharmadharmiṇorvāstavamabhedamicchatām | tathā hi yadi vaktṛtvaṃ sarvajñatvapari hṛtaṃ syāt tadā vaktṛtvasya vakturabhedātsarvajñatvasya ca sarvajñād, vaktaiva sarvajño na syāt, sarvajña eva vā vakteti yuktamanayoḥ parasparaparihārasthitalakṣaṇatā'bhāvapratipādanamiti |

{nb.3.77_nb.3.78}

[209.1]

yadi nāstyeva virodhaḥ sahānavasthānalakṣaṇa iti draṣṭavyam | anyathā ghaṭapaṭayordṛṣṭāntatā na syāt | upasaṃhāre cāyamartho vyaktīkariṣyate | uktaṃ viruddhatve sahāvasthānādarśanaṃ kāraṇam, tatkimevamucyata ityāśaṅkyāha — yadyapīti | tathāpi tenāpi prakāreṇa | ato hetorasmād vaktṛtvād anyasya sarvajñatvasya nābhāvapratipattiḥ ||

[209.2]

yathā vaktṛtvādasarvajñatvagatirnāsti tathā vaktṛtvād rāgādimattvasyāpi gatirnāstīti jijñāpayiṣurāha — tatheti | ādigrahaṇād dveṣādiparigrahaḥ |

[209.3]

rāgādiśabdasannidhānādrāgādi sahacārīti boddhavyam | yathā sandigdhavipakṣavyāvṛttikasādhanadoṣastathā prāgevābhihitamiti na punarucyate ||

{nb.3.80_nb.3.81}

[210.1]

sarvānaikāntikaprakārānuktvā viruddhatvākhyaṃ hetudoṣamabhidadhāno vārtikakārasyābhiprāyam evamityādinā darśayati |

[210.2]

vyaktibhedavivakṣayā hetudoṣāniti bahuvacanenāha ||

[210.3]

viśiṣṭe rūpe dve darśayati | yadi dvāvapi svabhāvahetū tadā kiṃ dvayābhidhānena ? ekenāpi svabhāvahetunā viruddhatvasya darśitatvādityāśaṅkya samarthanamāha — kṛtakatvamiti | nanu svabhāvahetutvena prayatnānantarīyakatvamanyatra darśitam | tatkathamanenaivamucyata ityāha — prayatneti | hiryasmāt | prayatnasya puruṣavyāpārasyānantaramavyavahitaṃ janma jñānaṃ ca tadviṣayamucyate |

{nb.3.83_nb.3.84}

[211.1]

nanu prayatnānantarīyakatvaśabda upāttastatkiṃprayatnānantarīyakaśabdasyārtha ucyata ityāha — prayatnānantarīyakatvamiti prayatnānantarīyakatvaśabdenāpi tadevoktaṃ vastuta ityarthaḥ | tena śabdena dvayasyābhidhāne kadā svabhāvasyābhidhānaṃ kadā kāryasyetyāśaṅkya janmetyādinā vibhajate | yato jñānasyāpyabhidhānaṃ tattasmādiha viruddhodāharaṇaprakrame |

[211.2]

anupalambhastvanayorevāntarbhūtatvānna pṛthagupadarśitaḥ | etayorudāhṛtayoreva so'pi sujñāna iti bhāva unneyaḥ |

[211.3]

lakṣyate cāyamācāryaṃsyāśayaḥ — sapakṣāvṛttau satyāṃ vyāptyā'vyāptyā vā vipakṣavṛtto viruddha eveti darśayitumubhayopādānam | anyathā kṛtakatvamātre pradarśite sapakṣāvṛttau vipakṣavyāpaka eva yaḥ sa viruddho na tu prayatnānantarīyakavad yo vipakṣavyāpīti śaṅkā syāt | tathā prayatnānantarīyakatvamātre pradarśite sapakṣāvṛttāvavyāptyaiva yo vipakṣe varttate sa eva viruddho nānya iti śaṅkā syāt, etāvatāpi viparyayasiddherupapatteḥ | yadi tu kāryaheturudāhṛta ityucyate, tadānupalabdhirapyudāharttavyā syāt | na ca tasyāstatrāntarbhāvānnodāharaṇamiti yuktam, anvayādipradarśane'pi anudāharaṇaprasaṅgāt | evaṃ dharmottareṇa kathaṃ na vyākhyātamiti na pratīmaḥ ||

{nb.3.87_nb.3.88}

[212.1]

arthaśabdaḥ prayojane vṛttastasya ca prayojayatīti vyutpattyā prayojakaśabdābhilapyatvamityabhipretya parārthaḥ prayojaka ityuktaḥ | parasminnarthaḥ prayojanaṃ yeṣāmiti gamakatvād vyadhikaraṇabahuvrīhau tu sarvaṃ samañjasaṃ kevalamanena tathā na vyākhyātamiti na vidmaḥ | aṅgaṃ nimittam | kasya tadaṅgamityucyata ityāha — puruṣeti ||

[212.2]

krameṇa yugapad vā'pi dvedhāpyasaṃhataṃ draṣṭavyam |

[212.3]

kutaḥ punarasaṃhataviṣayaṃ pārārthyamiṣṭaṃ sāṃkhyasyākhyāyata ityāśaṅkyāha ātmeti | asaṃhatopakārakatvaṃ tāvaccakṣurādīnāṃ tenaiṣitavyamanyathā''tmā'siddheḥ | yacca tadasaṃhatarūpaṃ sa evātmetyabhiprāyeṇoktamasaṃhatasyātmana iti ||

{nb.3.88_nb.3.89}

[213.1]

itara iti codakādanyo vārtikakāra ityarthāt |

[213.2]

nahyaktaviparyayasādhakatvena viruddha ucyate | kintarhi ? sādhyaviparyayasādhakatvena | tasmāt kimuktaviparyayasādhanenetyuktam ||

[213.3]

tameva sādhyatvenābhedaṃ sādhayannāha — prativādino hīti | hiryasmādarthe | tena sādhyecchayā viṣayīkṛtamātrasya sādhyatvenāviśeṣo'bhedaḥ ||

{nb.3.93_nb.3.94}

[214.1]

jīvatprāṇān dhārayacca taccharīraṃ ceti vigrahaḥ | unmeṣaścakṣurvikāśa ādiryasya nimeṣādestasya prāṇidharmasya jīvadharmasya | asādhāraṇaḥ sapakṣavipakṣāvṛtteḥ | vivādādhyāsitasyaiva dharmiṇo dharma ityarthaḥ | asādhāraṇatvādeva saṃśayaheturiti hetubhāvena viśeṣaṇam ||

{nb.3.97_nb.3.98}

[215.1]

kathaṃ punarayaṃ saṃśayaheturutpādayituṃ śakyate yāvatā nāsmātsātmakatvasyānātmakatvasya vā pratipattirjāyate | tato'pratipattirevāsādhāraṇa ityuddyotakaramatamāśaṅkya yat na hītyuktaṃ vārtikakṛtā tadavatārayituṃ bhūmikāṃ racayannāha — pakṣadharmasyeti | co yasmādarthe | pakṣasya dharmasya sato dvābhyāṃ kāraṇābhyāṃ nimittābhyām | sarvasya niḥśeṣasya saṃgrahājjñāpanāt | tayorvyāpakayorākārayoḥ sātmakatvānātmakatvākhyayorviṣayabhūtayorekatrāpi viṣaye'niścayāttasya pakṣadharmasyetyarthāt |

[215.2]

nanu saṃśayyamānayorākārayoḥ sarvavastuvyāpanena kiṃ ? yena tathātvaṃ tayorupavarṇyata ityāha — yābhyāmiti | hīti yasmāt | kathaṃ punastayorākārayorna saṃśaya ityāha — prakārāntareti | hiryasmādarthe | pakṣadharmaḥ san dharmiṇaṃ taṃ pakṣaṃ dvayorekena dharmeṇa sātmakatvākhyena anātmatvākhyena vā | aviyuktaṃ yuktaṃ sambaddhamiti yāvat | na śaknoti darśayituṃ prakārāntareṇa sambandhasya tasya sambhavāt | yata evamataḥ sa pakṣadharmo na saṃśayahetuḥ syāt | tayorākārayoriti sāmarthyāt |

[215.3]

atha kathaṃ sātmakatvānātmakatve dvau dharmau darśayannapi saṃśayaheturucyata ityāha — dvayoriti | darśayanniti hetau śaturvidhānādaniyatabhāvapradarśanādityartho boddhavyaḥ |

[215.4]

nanu niyatābhāvamadarśayannapratipattiheturevāyaṃ yujyata ityāha — dvayostviti | tuśabdo yasmādarthe | niyatapradarśakasyāpi kiṃ na tathātvamityāha — niyatatvaṃyataṃ tviti | tuḥ pūrvavad viśeṣaṇārtho vā | yasmādevaṃ tasmād hetoḥ |

[215.5]

niyato'nyatrānanugāmī sattāniścayo yasya sa tathā | viruddho'pi viparyaye samyagheturevetyekatra sattāniścaye viruddho vā syādityuktam |

[216.1]

yadaikatraiva sattāniścayo viruddho vā syādityuktam, yadaikatraiva sattāniścayo nāsti tadā kā vārttetyāha — aniyateti | turviśeṣārthaḥ | aniyato'traivāyaṃ varttata ityevaṃrūpaniyamaśūnyo yaḥ sattāniścayastasmin sati | yadobhayatra sattāniścayastadā sapakṣavipakṣasādhāraṇatvātsādhāraṇaḥ, yadā tu vipakṣavṛttisambhāvanāyāmaniyatasattāniścayastadā sandigdhavipakṣavyāvṛttikaḥ | yadā punaḥ sapakṣe vṛttisandehanāniyatasattāniścayastadā sandhigdhānvayāsiddhavyatirekaḥ | yadā tu sapakṣāsapakṣayorekatrāpi sattāniścayo nāsti tadā sapakṣāsapakṣāvṛtterasādhāraṇaḥ | etadevāha— ekatrāpīti | yataḥ pakṣadharmasyoktābhyāṃ kāraṇābhyāṃ saṃśayahetutvaṃ tatastasmāt darśayituṃ darśayiṣyāmīti mattvā |

[216.2]

rāśiḥ prakāraḥ | vastudharmatvaṃ ca prāṇāderavastuni śaśaviṣāṇādāvavṛtteḥ | yato rāśyantarābhāvastasmātkāraṇādayaṃ prāṇādimattvākhyo hetuḥ | tayoḥ sātmakanirātmakayoḥ |

[216.3]

sādhāraṇasya dharmasya saṃśayahetutve dve kāraṇe | tatrāmunā nahītyādinā mūlena saṃśayaviṣayābhyāmākārābhyāṃ sarvavastusaṃgraha ekaṃ kāraṇamuktam | nāpyanayorityādinā tu tayorekatrāpi vṛttyaniścayo dvitīyaṃ kāraṇamuktamiti darśayitumāha — saṃśayeti ||

{nb.3.99_nb.3.100}

[217.1]

prakārābhyāmātmavyavacchedarūpābhyāmākārābhyām | vṛttiḥ pravṛttirarthāt bhāva evāvatiṣṭhata ityabhiprāyeṇāha — vṛtteḥ sadbhāvasyeti |

[217.2]

yadyevaṃ tayorna varttata ityeva kiṃ na syāt ? tathā ca kathaṃ saṃśayaheturityāśaṅkya yādṛśo'syārtho'bhipretastaṃ sphuṭayitumāha — dvāvapīti | kuto na varttata ityāha — vastudharmatvāditi | prāṇāderiti vibhaktivipariṇāmena sambandhanīyam | vastunā vā'vaśyaṃ sātmakenā'nātmakena vā bhāvyamiti bhāvaḥ |

[217.3]

tato vastusattvena siddhaparityāgenānyatrāvṛtteḥ kāraṇāt | anayoḥ sātmakānātmakayoḥ | evakāreṇānyatra vṛttiniṣedhaṃ spaṣṭayati | itiretāvataḥ svarūpaṃ darśayati | yadidamanantaroktametat parimāṇaṃ yasya prameyasya tad etāvad vastutattvaṃ niścitam | kutastarhi nāsya vṛttiniścaya ityāha — viśeṣe tviti | viśeṣe viśiṣṭe prakāre | turimāmavasthāṃ bhedavatīmāha | tena sātmaka evānātmaka evetyarthaḥ | vṛtteḥ svabhāvasya prāṇāderiti prakaraṇāt | itirevamarthe | artho'bhidheyo yasya nāpyanayorekatra vṛttiniścayaḥ ityasya maulasya vākyasyetyarthāt ||

[217.4]

yasmādevametad vaktuṃ yujyate, nānyathā tattasmā dāha vārttikakāraḥ | kimāhetyāha sātmeti | tadevamityādinopasaṃharati | evaṃ ca vyācakṣāṇena na mayā svātantryeṇa pakṣadharmasye dinā'sādhāraṇasya saṃśayahetutvanimittadvayamādito darśitam | kiṃ tarhi ? vārttikakāreṇaivaitadabhihitamiti darśitam ||

{nb.3.101_nb.3.102}

[218.1]

nanu cāsādhāraṇasya prāṇāderanaikāntikatvakāraṇadvayamanantaroktamabhidhīyatām | tasmādityādinā tu śarīrasambandhitvamasya kasmādācāryo darśayatītyāśaṅkāṃ nirācikīrṣuḥ pakṣadharmaścetyādinopakramate | co yasmādarthe | apakṣadharmastvasiddhatvākhyāmanyāmeva doṣajātimanuśnuta iti bhāvaḥ pakṣadharmatvaṃ pradarśayato vārtikakārasyonneyaḥ | vāśabdenāniyataprabhede'nāsthāṃ darśayati | na tvasādhāraṇatvākhyaṃ pakṣāntaram, sandigdhavipakṣavyāvṛttikāderasaṅgrahaprasaṅgāt | yasmādapakṣadharmo nānaikāntika upavarṇitenābhiprāyeṇa tasmātkāraṇāt | darśayati prakāśayati |

[218.2]

kena darśayatītyākāṅkṣāyāmāha — tasmādityādineti | pakṣadharmatvapradarśanaṃ tu jīvaccharīrasambandhīti vacanaṃ draṣṭavyam | tasmādityanena yasmādityākṣiptaṃ darśayannāha — yasmāditi | ekatrāpi na vṛttiniścayastasya prāṇāderityarthāt | tasmātkāraṇāt tābhyāṃ sātmakatvānātmakatvābhyāṃ na vyatiricyate na nivarttate, tadasaṃsparśī na bhavatīti yāvat |

[218.3]

tayorekatra vṛttyaniścaye'pi kathaṃ tābhyāṃ na vyatiricyata ityāha — vastviti | hīti yasmādarthe | prakārayostadvṛttivyavacchedarūpayoḥ svarūpayorākārayoriti yāvat | tayordharma ekatra niyataḥ"atraivāyaṃ varttata iti niyamavān"sadbhāvaḥ sattvaṃ yasya sa tathā | prakārāntarānniyatasadbhāvaviṣayādanyasmādākārāt | nivartteta nivartitumarhati, tanna saṃspṛśediti yāvat | ekatra vṛttyaniścayācca nāyaṃ tathetyabhiprāyaḥ |

[218.4]

yata evametad bhavati, na cāyaṃ prāṇādistathā, ata evāhācāryaḥ | kimāhetyāha— sātmakādityādi | sarvasmāditi pratyekaṃ sambanddhavyam |

{nb.3.102_nb.3.103}

[219.1]

nanu ghaṭapaṭāderanekasmātprāṇādirnivarttamāno dṛṣṭastatkathaṃ tasya vyāvṛttatvenāsiddhirityāha — prāṇādiriti | tataḥ sarvasmāt sātmakādanātmakācca nivṛttyanavasāyāt | kutaḥ ? sātmakādanātmakācca pratibandhāsiddheriti cātra sarvatrābhiprāyaḥ |

[219.2]

nanu kimucyate na kutaściditi ? yāvatā nirātmakādeva vyatireko'syāvasātuṃ śakyaḥ, bauddhena ghaṭādernirātmakatveneṣṭatvāditi cet | yadyevaṃ jīvaccharīramapi bauddhena tathātveneṣṭamiti tasyāpi tathātvaṃ kinna bhavet | abhyupagamena ca sātmakānātmake vibhajya hetuṃ kathayatā gamikatvamiti yatkiñcidetat ||

[219.3]

tayoriti viṣayasaptamī | tasya prāṇāderiti ca śeṣaḥ ||

[219.4]

nanu vastudharmeṇa tenāvaśyaṃ kvāpi niyatena bhāvyam | tatkathamanvayābhāva ityāha— vastudharmatayeti | na cāniyatavṛttiniścayo'nvayo nāmeti bhāvaḥ |

[219.5]

nanu cāsādhāraṇatvānnirātmake'nvayaniścayo mā bhūd | vyatirekaniścayastvastu, nirātmake ghaṭādau prāṇāderadarśanāditi cet | na | tasyaiva śarīrasya nirātmakatvasambhāvanāyāṃ sarvasmānnirātmakānnivṛttiniścayābhāvāt | na ca tathāniścayanimittaṃ pratibandhaniścayo' 'stīti ||

{nb.3.105_nb.3.106}

[220.1]

nanu cetyādi tasmātkāraṇādityetadantaṃ spaṣṭārtha tena na vyākhyāyate |

[220.2]

anyonyavyavacchedarūpatvamevānvayavyatirekayoḥ kathamityāśaṅakyāha — anvayavyatirekāviti | abhāvarūpatvañca vyatirekasya pratītisiddhasya boddhavyam | bhavatāṃ tau tathārūpau kimata ityāha — bhāvābhāvāviti | co yāsmādarthe | bhavatvevaṃ tathāpi kathaṃ tayoranyonyaparihāreṇāvasthānamityāha — yasyeti |

[220.3]

nanvatra kasya vyavacchedena kiṃ paricchidyate yena tatparihārehaṇa tad vyavatiṣṭhata ityāha— svābhāveti | hetvarthaścakāraḥ | tāvatko'sāvabhāvo nāma yadvyavacchedena bhāvaḥ paricchidyata ityāha — tathā ceti nīrūpatāvyavacchedena rūpasya pratiṣṭhitākāravataḥ paricchedaprakāre sati | tato'nyonyābhāvarūpatvādanayoḥ |

{nb.3.107_nb.3.108}

[221.1]

nanu bauddhānāṃ sātmakaṃ nāma nāstyevetyavastu | sanmātraṃ tu nirātmakamato vastu | tatra vastuninirātmake hetoranvayavyatirekayorabhāvaniścayo mā bhūtsātmake tvavastuni sa kathaṃ na syādityāśaṅkyopasaṃhāravyājenāha tasmāditi | yasmād vidhipratiṣedhayorekapratiṣedho'paravidhināntarīyakastasmāt | kathaṃ na bhāvaniścayastayorityāśaṅakyopapattimāha — ekatreti | tayoranvayavyatirekayorbhāvābhāvātmanorabhāvaniścayasyāyogādanupapattiḥ | kathamayoga ityāha— ekasyeti | kālabhede kiṃ na yujyate ityāha — yugapaditi |

[221.2]

idaṃ ca prativādyabhyupagamabalātsātmakānātmakayoḥ | sadasattvamabhyupagamyoktam | tadeva tu na yujyata iti darśayannāha — na ceti | co vaktavyāntarasamuccaye | prakaraṇādiha prativādī bauddhastadanurodhavaśādiṣṭyaniṣṭivaśātsātmakamasannirātmakaṃ saditi yathāyogaṃ yojanīyam | evaṃ hyavāstavamanumānaṃ syāt na vastubalapravṛttamiti bhāvaḥ | yadyevaṃ te sadasatī na bhavataḥ kathaṃ nāmetyāha — kintviti | pramāṇaṃ cedaṃ niyataṃ varttate | ātmanyeva ca vivādavṛtteranyatrāpi sātmakatvamanātmakatvaṃ vā na vyavatiṣṭhata iti bhāvaḥ | itistasmāt | ubhe sātmakatvānātmakatve | yata evaṃ tataḥ kāraṇātsātmakānātmakayoḥ sadasattvayoḥ saṃśayaḥ | kasyetyākāṅkṣāyāmuktam — prāṇādimattvasyeti |

[222.1]

astu sadasattvasaṃśayo'nvayavyatirekaniścayastu kinna bhavatītyāha — yata iti | na bhāvaniścayo nābhāvaniścaya ityekatra sātmake'nātmake veti draṣṭavyam | sātmake'nātmake vā prāṇādeḥ sadasattvaniścayābhāvādevānvayavyatirekayoḥ sandeho nānyatheti pratipādayitumāha — yadi tviti | turimāmavasthāṃ bhedavatīmāha |

[222.2]

uktamevopasaṃharannāha — yataśceti | co'vadhāraṇe | tasmāt sandehāt anaikāntikaḥ prāṇādimattvākhyo heturiti prakaraṇāt ||

[222.3]

sandigdhāvanvayavyatirekau yasya tattathā, tasmātsādhyasya viruddhasya vā niścayābhāvāt | sapakṣetyādinaitadeva samarthayate | hiryasmāt | sapakṣavipakṣayorviṣayabhūtayorhetoḥ sadasattvasandehe na sādhyasyānumitsitasya viruddhasya viparyayasya siddhirniścayaḥ | viruddho'pi viparyaye samyagdheturityabhiprāyeṇedamuktam |

[222.4]

na cetyādi prāṇādirityantaṃ sugamam |

[222.5]

īdṛśa eva cāsādhāraṇo hetuḥ kaiścinnaiyāyikairanupasaṃhārya ityuktam | tato'nupasaṃhāryo'yaṃ hetvābhāsa iti śabdaśravaṇārtha...sāhaḥ karaṇīyaḥ |

[222.6]

uddyoyakarastu śrāvaṇatvākhye'sādhāraṇahetāvācāryadignāgena darśita idamavādīt— "yadyetacchrāvaṇatvaṃ nityānityayordṛṣṭaṃ syājjanayettayoḥ saṃśayamūrdhvatvamiva sthāṇupuruṣayoḥ | na ca dṛṣṭam | tasmānnāyaṃ saṃśayaheturapi tvapratipattihetureva | atha śrāvaṇatvaṃ vastudharmaḥ | vastunā nityena bhāvyamanityena vā prakārāntarābhāvāt | na ca tayorekatrāpi dṛṣṭam | atastayoḥ saṃśayaṃ karoti | tarhi vastudharmatvāt saṃśayo na śrāvaṇatvāditi |" tulyanyāyatayā'trāpyasādhāraṇe tadīyamidamīdṛśaṃ carcitamāsajyata eveti "kathamayaṃ saṃśayaheturupapādayitavyaḥ" iti sādhūktaṃ tena | kevalaṃ gamakarūpavivecane samīcīnamano na prahitam | yato vastudharmatvaṃ śrāvaṇatvasya nityākārasaṃsparśijñānajanane nibandhanam | na tu tasmādeva vastudharmādubhayākārasaṃsparśī pratyayo dolāyate na ca yadyasya pratipattikāraṇe kāraṇam tata eva sā pratipattiḥ, na tu tasmāditi śakyate vaktum | tadutpatteragnipratipattirna tu dhūmādityasyābhidhānaprasaṅgāt |

{nb.3.108_nb.3.109}

[223.1]

kiñcaivaṃ prameyatvāderapi na saṃśayaḥ syāt | śakyate hi tatrāpi vaktumubhayatra darśanāt saṃśayo na prameyatvāditi | atha tasya tāvadubhayatra darśanaṃ tena tasmāducyate | yadyevaṃ vastudharmatvamapi śrāvaṇatvasyaiveti kathaṃ na tasmādasau | api cordhvatvamapi yadyapi sthāṇupuruṣayorapi dṛṣṭaṃ tathāpi tāvattatrāntareṇātraiva bhaviṣyatīti paryanuyoge satīdameva vācyam — yadutordhvatvaṃ nāma vastudharmaḥ | vastunā caivaṃvidhiḥ — sthāṇunā puruṣeṇa vā'vaśyaṃ bhāvyamiti | tathā ca vastudharmādeva saṃśayo nordhvatvādityaniṣṭāpādanaṃ — kena nirākriyetetyalaṃ vistareṇa |

[223.2]

sādhanasya siddheryannāṅgamasiddho viruddho'naikāntiko hetvābhāsaḥ | tasyāpi vacanaṃ vādino nigrahasthānamasamarthopādānāt | tasmādevaṃvidho hetvābhāsaḥ svayamaprayojyaḥ paraprayuktaścāvaśyamudbhāvayitavya iti hetvābhāsavyutpādane vārttikakārasyābhiprāyo boddhavyaḥ |

[223.3]

syādetat — asamarthaṃviśeṣaṇo'samarthaviśeṣyaścāsti prabhedaḥ | yathā'nityaḥ prameyatve sati kṛtakatvāt | atra kṛtakatvaṃ viśeṣyameva sādhyasiddhau samartham, na tu prameyatvaṃ viśeṣaṇamityasamarthaṃ viśeṣaṇam, yatra viśeṣyameva samarthamiti kṛtvā bhavatyasamarthaviśeṣaṇo hetuḥ | ccānityaḥ śabdaḥ kṛtakatve sati prameyatvāditi | atra hi kṛtakatvaṃ viśeṣaṇameva sādhyasiddhau samartham, na tu prameyatvaṃ viśeṣyamityasamarthaṃ viśeṣyam | yatra hi viśeṣaṇame va samarthamiti kṛtvā bhavatyayamasamarthaviśeṣyo hetuḥ | śeṣamubhayīvidhāsvantarbhāvyatām | na tāvadasiddhe, dvayorapi dharmiṇi siddheḥ | na ca viruddhe, viparyayavyāptyabhāvāt | nāpyanaikāntike kṛtakatvaviśiṣṭaprameyatvasya prameyatvaviśiṣṭakṛtakatvasya ca sādhyā'vyabhicārāt | tasmādasiddhatvāderanya evāyaṃ hetudoṣaprakāraḥ prāpta iti |

[223.4]

tadetadavadyam, hetvadoṣāt | yadi hyevamayaṃ prayukto heturdviṣyeta tadā'syāmīṣu heturāśiṣvantarbhāvaścintyeta, anyo vā hetudoṣo'bhyupagamyeta | yāvatā naivamayaṃ prayukto'nyatheti sādhyasādhanāditi | na tarhyevaṃ vādī nigṛhyata iti cet | kiṃ na nigṛhyate, asādhanāṅgavacanāt ? ubhayatrāpi sādhyasiddhyanaṅgasya prameyatvasyāsamarthasyābhidhānāt | yathā ca sādhyasiddhyanaṅgasya vacane nigraho'vaśyambhāvī, anigrahe vā doṣaḥ, tathā vādanyāye'vādīnnyāvādīti tatastadapekṣitavyaḥ | tato'yamartho vaktṛdoṣa eva na hetudoṣaḥ | tenānantarbhāve'pi na hetvābhāsānuṣaṅga iti |

[223.5]

bhavatu tāvadatreyaṃ gatiḥ | siddhasādhane tu sādhane kiṃ bhaviṣyati ? na tāvat siddhasādhanaṃ sādhanamasiddhatvādyanyatamadoṣadūṣitaṃ sādhyasādhanasāmarthyāpracyuteriti |

[223.6]

atrocyate — iha heturdvedhā duṣyati | kaścidasāmarthyāt, aparo vaiyarthyāt | tatrāsāmarthya eva doṣo vārttikakāreṇā'nantaroktena krameṇa tridhā darśitaḥ | na tu vaiyarthyalakṣaṇaḥ | siddhasādhanaṃ tu vaiyarthyalakṣaṇo'nya evāyaṃ hetoḥ svagato doṣa iti kasmādasyāntarbhāvaścintanīyaḥ ? yadāhācāryaḥ — "anyathāniṣṭaṃ bhaved viphalameva vā | tathā na sādhyatve vaikalyād" ityādīti |

[223.7]

vaktṛdoṣa evaiṣa ityapi vārttā, yathāyogaṃ paripūrṇasādhanarūpābhidhānādanupayuktānabhidhānācca vakturaduṣṭatvāt | vaktā'yaṃ hetuniścitā'ryaprayukto vaiyarthyamanubhavati | na tu svatoduṣṭastato vaktṛdoṣo yujyata eveti cet | tarhi viruddhatvamapi vaktṛdoṣo'stu nyāyasya samānatvāt | śakyate hi tatrāpyevamabhidhātum — vaktā'yamananurūpe sādhye prayukte viparyayasādhānād viruddhatāmanubhavati na tvayaṃ svato duṣṭo nāmeti | vivakṣitārthasādhanāsāmarthyaṃ tāvadasya svato'sti tena hetudoṣa evāyamiti cet | ihāpi niścitārthaniścayanaṃ tāvadasya svato'stīti kathaṃ na vaiyarthyaṃ tasya doṣa iti cintyatāmiti |

[224.1]

nigrahastvevaṃvādino'sādhanāṅgavacanād boddhavyaḥ | siddhiḥsādhanaṃ tadaṅgaṃm dharmo yasyārthasya vivādāśrayasya vādaprastāvād hetoḥ | sa sādhanāṅgaḥ | tathā yo na bhavati tasyāprastutasyābhidhānāditi kṛtveti sarvamevāvadātam |

[224.2]

kecitpunarevamasiddhe'ntarbhāvayituṃ prayatante | anye tu viruddhe | yathā ca teṣāṃ prayatiryathā tadabhajamānamabhidhānaṃ tathā svayūthyavicāra evābhihita iti tata evāpekṣitavya iti ||

[224.3]

trayāṇāmityādi vyavasthāpyata ityetadantaṃ subodham |

[224.4]

yasyeti hetvābhāsasya | sarvahetvābhāsasaṅgrahaṇārthaṃ yasyeti dviruktaṃ yenayena doṣeṇa yogaḥ sambandhaḥ | etaccārthakathanam | yogānatikrameṇeti vigrahaḥ kāryaḥ ||

[224.5]

nanu cetyādītyāhetyetadantaṃ sugamam |

{nb.3.110_nb.3.111}

[225.1]

anumānasya trairūpyālliṅgasambandhino'nyasmāt trairūpyaṃ viṣayaḥ | yathā matsyānāṃ viṣayo jalamiti | etadevāha — yata iti | hiryasmādarthe | prakrānte prastute anumānaviṣaye trairūpye sati |

[225.2]

kasmāttatra viruddhāvyabhicāriṇo'sambhava ityāha — pramāṇeti | hīti yasmāt | sa eva hetvābhāso viruddhāvyabhicāryākhyaḥ sambhavati yasya pramāṇena siddhaṃ rūpaṃ pakṣadharmānvayavyatirekātmakamiti vivakṣitam |

[225.3]

ayamāśayaḥ — yadi tadekena dvābhyāṃ vā rūpābhyāṃ hīnaṃ syāttadeṣveva hetvābhāseṣvantarbhavet | na tvetadatirikto viruddhāvyabhicārī nāma hetvābhāso bhavet | bhavatā tvanena pramāṇasiddhatrairūpyeṇaiva bhāvyamiti |

[225.4]

astu tasya tathātvamityāha — na ceti | co'vadhāraṇe, vyaktametadityasminnarthe vā |

[225.5]

evaṃ bruvataścāsyāyamabhiprāyaḥ — vastunaḥ parasparaviruddharūpadvayāsambhavād avaśyamanayorekamasampūrṇāṅgamiti ||

[225.6]

kutaḥ punaranumānaviṣaye'syāsambhavo'vasīyata ityabhipretya pṛcchati paraḥ — kasmāditi nahītyatrasthasya hiśabdasyārtho yasmādityanenoktaḥ | viruddhatāyāḥ ekasādhanasādhitasyārthasya pratyanīkapakṣasādhanarūpatāyāḥ |

{nb.3.112_nb.3.113}

[226.1]

etaduktaṃ mavati — svasādhyāvyabhicāriṇā hi bhavatā kāryeṇa svabhāvena vā bhāvyam | na ca vastunastadatatsvabhāvau sto yena tadatatsvabhāvāvyabhicāriṇau dvau hetū sannipatantau viruddhāvyabhicāriṇau syātāmiti | yena kāryasvabhāvayoḥ kāraṇavyāpakavidhinā kṛsatadbhāvena viruddhaṃ tatraiva dharmiṇi hetvantarasādhitārthaṃ viruddhasādhanaṃ bhavet |

[226.2]

yadyevamanupalambhe tatsambhaviṣyatītyāha — anupalambhasyeti | caḥ pūrvāpekṣaḥ samuccaye ||

[226.3]

yata etadatirikto'vyabhicārī na sammata ata evāsmādeva kāraṇāt | eṣveva kāryasvabhāvānupalambheṣveva ||

[226.4]

kathamāgamāśrayatvamanumānasyetyāha — āgamasiddhamiti | hiryasmādarthe | sati tasminnāgame'numānasya pravṛtterasāvāśrayastasya |

{nb.3.114_nb.3.115}

[227.1]

nanu cetyādi viparyastā hītyetadantaṃ sugamam | śāstrakārā iti tīrthikaśāstrapraṇetāra iti draṣṭavyam, tadvacanasyaiva pramāṇabādhitatvena teṣāmeva viparyastatvāt ||

[227.2]

anyeṣvapīti kāryādihetuprayoktṛṣu |

[227.3]

yathāvasthitavastusthitiṣviti — asya tātparyārthamāha — na hetuṣviti | tataḥ kalpanayā hetutvavyavasthāyāḥ | arthakriyāsamarthantu paramārthasat | kathaṃ te tathārūpā ityāha — te hīti | te kāryādayo hiryasmādarthe | hetubhāve caitadviśeṣaṇam | yataste yathāvasthitayastatasteṣu sambhavo nāstītyarthaḥ | satyāṃ sthitau kiṃ na sambhava ityāha — tata iti | yataste kalpanayā naḥ sthāpitāstataḥ kāraṇāt | bhrānterviparyāsasyāvasaro'vakāśaḥ | yena bhrāntyavakāśena ||

{nb.3.116_nb.3.117}

[228.1]

kasyānuvādenātra kasya vidhirityāha — sarveti | sarvadeśāvasthitaiḥ — svasambandhibhirityarthāt | yata evamanuvādavidhikramastena hetunā |

[228.2]

nanu sarvaiḥ svasambandhibhiryugapadabhisambandho nāma sāmānyasya yugapatsarvasambandhisamavāya eva | sarvagatatvamapīdamevāsyeti |

[228.3]

kathamanayorvyāvṛttito'pi bhedasambandhabhāvato gamyagamakabhāva iti cet | naiṣa doṣaḥ | nānādeśasthaiḥ svasambandhibhiḥ śāvaleyādibhiryugapadabhisambandho hetuḥ | sambandhideśatadantarālavyāpitvaṃ tu sādhyamiti gamyagamakabhāvo na virudhyate | sarvasambandhibhiryugapadabhisambandhaścāgatvā'nāgacchadbhiriti draṣṭavyam |

[228.4]

atha kena viruddhāvyabhicāriprasavabījaṃ dharmadvayayoḥ kimabhyupagataṃ yena tayoḥ sannipātād viruddhāvyabhicārisambhava ityāha — iheti | iha sāmānyapadārthavicāraprakrame | kaṇamattīti kaṇādaḥ | rūḍhivaśāccāyaṃ śabdaḥ kāśyape munau varttate | sa cāsau maharṣiśceti | hetubhāvenāsya viśeṣaṇatvāt kaṇādatvādeva maharṣiḥ | evaṃ tasya hi kāṣṭhāgatā niḥspṛhatā yato' nyaravosvabhojyādikamapi parityajya kaṇamātraṃ bhuktvā dhyānādikamācarati | atho'sāvanyebhyaḥ sātiśayavān bhavatīti | niṣkriyaṃ kriyāśūnyamamūrttatvāt | ekamanānārūpam, pratyekaṃ svāśrayeṣu lakṣaṇāviśeṣād, viśeṣalakṣaṇābhāvācca | na tu samavāyādekaṃ trilokyāṃ sāmānyam, pratyayabhedāt parasparato'nyatvāt | gotvādīnāñca niṣkriyatvena sahā'syaikatvaṃ samuccinoti | yugapadekakālam | caḥ pūrvāpekṣayā samucyaye samavāyena sambandhena sambaddhatvam | evamabhihite kaṇādena tacchiṣyeṇa pailukena | pīlavaḥ paramāṇavaḥ | pīlupāke cāyaṃ pīluśabda upacarito'sti | tena nimittena vyavaharatīti pailukaḥ | tenāvivakṣitā''ntarabhedasyayugapatsarvasambandhamātrahetutvādākāśasya dṛṣṭāntarūpatā draṣṭavyā | na tu sāmānyasyevāsya sambandhibhiḥ samavāyena sambandhaḥ | saṃyogalakṣaṇenāsya sambandhena sambandhāt |

{nb.3.117_nb.3.118}

[229.1]

etadevābhipretyāha — ākāśamapīti | hīti yasmāt | svasaṃyogibhiriti vāstavānuvādaḥ | na tyetat prakṛtāṅgam | dārṣṭāntike'syānupapatteḥ | co'bhisambandhyamānatvena saha sarvagatatvasyaikaviṣayatāṃ samuccinoti ||

[229.2]

dravyāṇāṃ gavādīnām | etacca gotvādisāmānyavivakṣayoktam | upalakṣaṇaṃ dravyagrahaṇaṃ karttavyam, itarathotkṣepaṇatvādisāmānyasyāsaṅgrahaḥ syāt |

[229.3]

etacca tasya bhāva ityedantaṃ sugamam |

[229.4]

tasmādityanenārthāgataṃ svabhāvahetutvanimittaṃ darśayati | na tu taddhitapratyayānte pañcamyasti yāṃ vyācakṣīta | ayaṃ tvasyārthaḥ — yasmād yugapat sarvadeśāvasthitasambandhisambandhaḥ svasattāmātrānubandhini sādhye hetuḥ, tasmātsvabhāva hetutvamasyeti |

[229.5]

nanu tatsambandhino'pi taddeśasannihitasvabhāvataiva kuto yenaivaṃ bhavatītyāha — yasyeti | hiryasmāt | yato'yaṃ sāmānyanyāyaḥ tatastasmāt | yadvā sarvasambandhitve'pi kasmā ttaddeśasannihitasvabhāvatetyāha — tasmāditi | tasmāttatsambandhimātrānubandhinīti | taddeśasannihitasvabhāvatā''kāśasya dṛṣṭā tasmāt kāraṇāt | yasya vastunasteṣāṃ no yeṣāṃ sambandhī svabhāvaḥ | hiravadhāraṇe sambandhītyasmātparo draṣṭavyaḥ | tad vastu niyamenāvaśyaṃtayā teṣāṃ sambandhīnāṃ deśe sannihitaṃ bhavati | yata evaṃ sāmānyanyāyastataḥ | tasmāditi pāṭhe bhāvagatiḥ | kasmāditi tu kvacitpustake pāṭhaḥ | sa tu yuktarūpaḥ | tatsambandhisvabhāvamāvamātrānubandhinī taddeśasannihitasvabhāvateti vyākhyā | kasmādetaditi kāraṇākāḍkṣāsambandhāt | tadanantaraṃ ca yasya hītyādeḥ sāmānyottarasya, tata ityādeścopasaṃhāravyapadeśena viśeṣottarasya suyo jyatvāditi |

{nb.3.118_nb.3.119}

[230.1]

yatra tu tasya bhāvastatteti pāṭhaḥ tatra sarvamavadātam ||

[230.2]

nanu caikadeśasthameva sāmānyaṃ yugapatsarvaiḥ sambandhibhirabhisambhantsyate | tatkiṃ tasya vyāpārāsambhavenāveditenetyāha — iheti |

[230.3]

sa iti samavāyaḥ | cakāraḥ punaḥ śabdasyārthe | abhinnadeśayoriti lokaprasiddhadeśāpekṣayoktam na tu śāstraprasiddhadeśāpekṣayeti draṣṭavyam | anyathā paṭatantūnāṃ samavāyo na syāt | paṭasya tantavo deśaḥ | tantūnāṃ punaraṃśavaḥ | sāmānyatadvatośca na syāt | gotvasāmānyasya gaurdeśaḥ | gośca sāsnādayo'vayavā iti |

[230.4]

athavā sāmānyalakṣaṇayogāpekṣayā abhinnadeśatvaṃ vivakṣitam | na tu pratyekāpekṣam | tenāyamarthaḥ — kuṇḍabadaravad yatra dvāvapi sambandhinau bhinnadeśau na tayoḥ samavāyaḥ | yayostvekatarasyānyataro deśastayo samavāya iti | evañca paṭatantūnāṃ sāmānyatadvatośca nāsaṅgraha iti | yena kāraṇenābhinnadeśayoreva samavāyastena prathamavyākhyāne samavāyirūpasya samavāyisvabhāvasya deśa iti | dvitīyavyākhyāne samavāyirūpameva samavāyisvabhāva eva deśa iti vigṛhya tasminniti yojyam | ubhayatrāpi tu samavāyiśabdenādhāro'bhipretaḥ | svātmānaṃ niveśayatyupanayati |

{nb.3.119_nb.3.120}

[231.1]

nanu tadvyāpanaṃ tatkroḍīkaraṇamabhipretam | tatkathaṃ sambandhini svātmani niveśanaṃ vyākhyāyata ityāha — taddeśa iti | sa cāsau deśaśca tatra rūpasya svarūpasya niveśanamupanayanam | tatastasmāttaddeśarūpaniveśanāttasyaḥ | sambandhinaḥ samavāyaḥ | tasmādityādinopasaṃhāraḥ |

[231.2]

nanu tadvyāpanamapi bhaviṣyati, na ca taddeśasannihitasvabhāvatetyāśaṅkyāha — tadayamiti | yata ātmanā tadvyāpanalakṣaṇena sambandhena tadvyāpyamānadeśasannidhānamuktaṃ tattasmādayaṃ tātparyārthaḥ | sa cāsau deśaśca tatrasthavastuvyāpanaṃ lokaprasiddhadeśāpekṣayā tasya deśastaddeśastatra yā sattā vidyamānatā tayā vyāptam | anyathā tu svarūpeṇa vyāpanāsambhavādityabhiprāyaḥ |

[231.3]

tadeva vyatirekamukheṇopapādayannāha — taddeśeti | nāstyevāyaṃ sambandha iti cedāha — asti ceti | co'vadhāraṇe | yata uktena krameṇa svabhāvalakṣaṇayogo'syāsti | tattasmādayaṃ yugapat sarvasambandhyabhisambandhalakṣaṇo hetuḥ svabhāvaḥ ||

{nb.3.120_nb.3.121}

[232.1]

kaṇādasyaivāparaḥ śiṣyaḥ paiṭharastasya prayogam | piṭharo'vayavidravyam | pūvavadupacārātpiṭharaśabdastena vyavaharatīti tathoktaḥ |

[232.2]

asadavyavahāryatvamasaditi vyavahāraṇīyatvaṃ vihitam | kasyāñcitsāsnādimatyāṃ vyaktau vyajyate sāmānyamanayeti vyaktiḥ |

[232.3]

prāguktastāvatsvabhāvaḥ, ayaṃ tu kiṃsaṃjñako heturityāha — ayamiti | prāguktaṃ smārayati pūrveti | tuśabdaścaśabdasyārthe | tāvetau hetū dharmiṇyekasmin sāmānyākhye | saṃśayaṃ prakṛtayoḥ sādhyayorityarthāt kathaṃ saṃśayaṃ janayata ityāha | ekasyaiva tau vivakṣitasarvagatatvāsarvaṃgatatvalakṣaṇau svabhāvau bhaviṣyata ityāha — na hīti | hiryasmāt | parasparaviruddhau svabhāvau yasyeti tathā |

[232.4]

nanu cātra viruddhāveva dharmāvekasya sāmānyasya dvābhyāmetābhyāṃ siddhyete iti | tatkimetaducyata ityāha — ekeneti | co yasmādarthe | ekenati prāguktena svabhāvena | apareṇeti paścāduktena | tamevāha anupalambhena prakaraṇād dṛśyānupalambheneti neyam | sādhayatāṃ tarhi vyaktyantarāle sāmānyasya sattvamasattvaṃ ca etau hetū kā kṣatiriha — ityāha na ceti | co'vadhāraṇe | sattvamasattvaṃ ca dvayordvābhyāṃ sādhane kimanupapannamityāśaṅkyāha — ekasyāpi | kālabhede kinnaivaṃ sambhavatītyāśaṅkyāha — ekadaiveti | kasyāpyekadaivādhikaraṇabhede'pyetadityāśaṅkyāha— ekatreti | kathamayuktamityāha — tayoriti | tayoḥ sattvāsattvayoḥ | virodhātparasparaparihāravyavasthitarūpatvāt |

[232.5]

kathaṃ punarāgamāśrayānumānāśrayatvaṃ viruddhāvyabhicāriṇī tyāśaṅakyopasaṃhāravyājena yathā'nayostathātvaṃ tathā darśayannāha — taditi | yata evaṃ tattadvadekaṃ sāmānyaṃ kaṇādena uktam, tadrūpavicāre tacchiṣyābhyāmevaṃ prakrāntaṃ tat tasmādāgamasiddhasyāgamapratipāditasyānupalambhenāpi vyaktatyantarālāsattvapratipādanadvārā'sarvagatatvasya sādhanāt | sarvagatatvāsarvagatatvayoḥ sādhyayoretāvityāha | evāvantaṃ tathoktau hetū |

[232.6]

viruddhāvyabhicāritvamevānayorupadarśayannāha — yata iti | cakāraḥ pūrvāpekṣayā samuccaye | tato'bhyupagatātsarvasambandhinaḥ sarvasambandhitvāt | sarvagatatvamantareṇa tadasambhavāditi bhāvaḥ | anupalambhe'pi kathamasarvagatatvaṃ niścetuṃ śakyata ityāha — dṛśyatvāttata ityanuvarttate |

[233.1]

nanu cāntarāle'nupalambhāditi yujyate vaktum | tatkimuktamantarālāditi | satyametat | kevalamanupalambhādanupalambhavyavahārādityarthavivakṣitatvādadoṣaḥ | kvacitpunarantarālānupalambhāditi pāṭhaḥ | tatra ca yathāyogaṃ samāsaḥ |

[233.2]

nanu yadi śāstrātmakā''gamakāreṇāsya parasparaviruddhasvabhāvāvahaṃ kiñcid dvayamuktaṃ bhavet, viruddhāvyabhicāryavakāśaḥ | yāvatedameva nāstītyāśaṅkāpanodavyājenopasaṃharannāha — tata iti | yata evaṃ śāstrakāreṇaivedañcedañcābhyupagataṃ tatastasmāt śāstrakāreṇaiva prakaraṇātkaṇādena viruddhāvyabhicāriṇo'vakāśo dattaḥ | kiṃ kṛtvā tena tadavakāśo datta ityāha — viruddheti | parasparasādhyaviruddhatvavyāptidharmau prakaraṇād yugapatsarvasambandhisambandhadṛśyatvākhyau vakturadṛśyatvaviṣayasyānupalambhasya viruddhavyāptatvād dṛśyatvaṃ viruddhavyāptamiti tu draṣṭavyam |

[233.3]

kathaṃ punastayordharmayoḥ parasparaviruddhārthavyāptatvaṃ viduṣā tenaivamucyeta yena tadavakāśadānaṃ tasya kalpyata ityāha — viruddhavyāptatvamiti | parasparaviruddhasarvagatatvāsarvagatatvalakṣaṇārthavyāptatvaṃ tayordharmayorityarthāt | apaśyatā anālocayatā bhrāntyā tāvadabhidhāyeti yāvat | itistasmāt na vastuni na vastuvalapravṛtte'numāne'sya viruddhāvyabhicāriṇo jātivivakṣayaikavacanam | itirevamarthe | tenāyamarthaḥ — evamuktena prakāreṇoktāḥ kathitā hetvābhāsāḥ, kutaścitsāmyād hetuvadābhāsāḥ ||

[233.4]

sāmprataṃ hetau tadābhāse ca kathite tulyanyāyatayā'paramapi svābhāsasahitaṃ kiṃ noktamiti codayannāha — nanu ceti | atha kathaṃ sādhanāvayavatvaṃ hetūnāṃ yena sādhanāvayatvād yathā hetava uktā ityucyate ? tathā hi sādhyate niścīyate sādhyamaneneti sādhanam | pakṣadharmānvayavyatirekavalliṅgamucyate | tadākhyānādeva ca vākyamapi sādhanamucyate | na tu vākyātsādhyasiddhyupayogitayā heturapi tadeva tadvacanamapīti | dvedhā'pi taṃ samudāyamapekṣyāsyāvayavatvaṃ yenaivamucyata iti | na | abhiprāyāparijñānāt | ihaivaṃ pūrvapakṣavādī manyate | parokṣo'rtho niścīyamāno hetudṛṣṭāntābhyāṃ niścīyate | na tu hetunaiva | adṛṣṭāntakasya hetoḥ sādhyasādhanāśakteḥ | tataśca hetudṛṣṭāntasamudāyaḥ sādhyasya sādhanam | tatra yathā samudāyāpekṣayā heturūpo'vayava uktastadābhāsaśca tathā sādhanāvayavatvāviśeṣatvād dṛṣṭāntarūpo'paro'yamavayavaḥ sapratipakṣaḥ kinnokta iti | evañcodayannayameva sādhanāvayavatvādyabhidhānamiti | tatprasaṅgena tatprastāvena |

[234.1]

uktaṃ pakṣadharmānvayavyatirekātmakaṃ lakṣaṇaṃ yasya tena | evakāreṇa dṛṣṭāntasya sākṣāt siddhyupayogitāṃ nirasyati | yata evamato hetoḥ, sa iti hetuḥ | niyamena dṛṣṭāntasya gamakarūpavirahaṃ draḍhayati | yataḥ sākṣāt siddhirupajāyate, sa eva gamayati pratyāyayati sādhyamiti kṛtvā ucyate, nānya iti bhāvaḥ | yasmād hetoreva gamakatvaṃ tatastasmāt tasya heto strirūpasya vacanaṃ sādhanaṃ sādhanābhidhānaṃ na dṛṣṭāntasyetyarthāt | tāvatā cārthapratītiriti maulamitiśabdamapekṣya na pṛthagdṛṣṭānto nāma sādhanāvayava iti mūlaṃ vyācaṣṭe na dṛṣṭānta iti | artharūpo dṛṣṭāntastadvacanaṃ vā, na sādhanasyārtharūpasya vacanasya vā | nāvayavo naikadeśaḥ | hetvantararbhūtatvaṃ ca vyāptigrāhakapramāṇādhikaraṇatayā hetāvupayogāt | na tasya svarūpeṇa hetāvantarbhāvaḥ, sākṣātsādhyasiddhyupayogitāprasaṅgāt | na ca sā'sya sambhavinīti | anekārthatvād vā dhātorgataṃ niṣpannamiti vivṛtam | gatyarthānāṃ jñānārthatvādapi gataṃ jñātamityapi coktam ||

{nb.3.121_nb.3.122}

[235.1]

nanu ca hetuḥ sapakṣavṛttinā vipakṣāvṛttenaiva ca rūpeṇa gamakaḥ | taccet kathitaṃ kiṃ viśeṣalakṣaṇakathanenetyāha — na ceti | co'vadhāraṇe hetau vā | sāmānyaṃ sādhāraṇaṃ prakaraṇā llakṣaṇaṃ na śakyaṃ jñātumiti pravṛttyupayogitayā na śakyamiti mantavyam | na tu sāmānyalakṣaṇasya vākyātpratītirna bhavatyeva | viśeṣavantau ca viśiṣṭāvityarthaḥ | etadeva vibhajyamāna ācārya āha — kāryasyetyādi |

{nb.3.122_nb.3.123}

[236.1]

nanūkte'pyasmin yadi sāmānyalakṣaṇapratītirnāsti kimanenoktenāpīti | āha— janmeti | hiryasmādarthe | nanu svabhāvahetau sādhanasvabhāvatā sādhyasya darśayituṃ yujyate, tatkiṃ tanmātrānubandho darśanīya ukta ityāha — tanmātreti | hiryasmāt | atha tanmātrānuvandhe darśite'pi kathaṃ sāmānyalakṣaṇapratipattirityāha — sādhanasyeti | tadevamityādinopasaṃhāraḥ |

[236.2]

anupalabdheścānayorevāntarbhāvānna pṛthag viśiṣṭalakṣaṇābhidhānamityavaseyam |

[236.3]

atha kiṃ hetoranvayavyatirekāveva lakṣaṇaṃ yenaitad dvayameva lakṣaṇatayā smaryate | na caitat, pakṣadharmatāyā api lakṣaṇatvādabhihitatvācceti cet | satyam | kevalaṃ na hetoḥ sarvarūpamiha prakrāntam | kintu yadrūpapradarśanena dṛṣṭāntapradarśanaṃ kṛtaṃ bhavati tatprakṛtamiti |

[236.4]

yadyapyevaṃ yadi nāma sāmānyaviśeṣalakṣaṇā'bhidhānamato'bhidhānāt kiṃ bhavati ? kimaḥ kṣepe prayogāt, na kiñcid bhavatītyarthaḥ | ya ta dityuttaram | co yasmāt | vyāptipradarśane'pi kathaṃ dṛṣṭāntākhyānamavataratītyāha — vyāptiśceti | hetvarthaścakāraḥ | kāryakāraṇabhāvasādhanātpramāṇānniścīyatāṃ vyāptistathāpi dṛṣṭāntaḥ kathaṃ prakṛto bhavatīṃtyāha — tata iti | dṛṣṭāntamantareṇa tadeva pramāṇaṃ na pravartteta | tadapravṛttau ca sāmānyalakṣaṇameva na jñāyeteti bhāvaḥ | anvayapradarśanena sādharmyadṛṣṭāntākhyānamākhyāya vyatirekoktyā'pi vaidharmyadṛṣṭāntoktiṃ darśayitumāha — asatyagnāviti | vyatirekapradarśane'pi kathaṃ dṛṣṭāntā''patanamiti āśaṅkyāha — sa ceti | co yasmādarthe | itarasminnagnimatpradeśādanyasmin mahāhradādau | yatra kayościd vyāpyavyāpakabhāvo darśayitavyastatrāstu dṛṣṭāntopanipātaḥ, vyatirekopadarśane kiṃ tenetyāha — vahnīti | hīti yasmāt | atrāpi vidhyorviparyayeṇa vyāpyavyāpakabhāvo darśayitavya ityarthaḥ | etacca vyatirekākhyānaṃ dṛṣṭāntopadarśanamuddiṣṭaviṣayaṃ prayogamadhikṛtyoktamityadhigantavyam |

[237.1]

yatretyādinā svabhāvahetumadhikṛtya dṛṣṭāntasya gatārthatvaṃ darśayitumupakramate | evaṃ pradarśayatāṃ vyāptiḥ, dṛṣṭāntāvatārastu kathamityāha — vyāpteśceti | co yasmāt | pramāṇā'pradarśane vyāpterasiddheḥ | tacca pramāṇam, antareṇādhikaraṇaṃ na sambhavatīti bhāvaḥ | yadyevaṃ vyatireka pradarśane kṛtaṃ dṛṣṭāntenetyāha — prasiddheti | darśyatāmeva, tathāpi dṛṣṭāntopanipātaḥ kathamityāha — taditi | yasmādeva darśanīyaṃ tattasmāt | saccāsacca sadasatī tayorbhāvaste pradarśanakriyāpekṣayā ca dvitīyādvivacanāntametat | yādṛśa ukto yathoktaḥ prakāraḥ svarūpaṃ yayoste tathokte | asyaivārthamāha — niyate iti | sapakṣāsapakṣasadasattvayoruktameva prakāraṃ spaṣṭayannāha — sapakṣa iti | itirniyamasyākāraṃ darśayati | te yathoktaprakāre sadasattve | kathaṃ te na śakye darśaṃyitumityāha — viśeṣeti | hiryasmādarthe | darśyatāṃ tarhi viśeṣalakṣaṇam | dṛṣṭāntasya tu kimāyātamityāha — na ceti | co yasmādarthe'vadhāraṇe vā | yadviśeṣalakṣaṇaṃ dṛṣṭāntamantareṇāśakyapradarśanaṃ tatsvarūpākhyānam | mūlaṃ vyākhyātumāha — tasyetyādi | viśeṣa lakṣaṇasya svarūpamākhyāyākhyānyathāpradarśanāśakyatvaṃ darśayannāha — so'yamiti |

[238.1]

vaidharmyadṛṣṭāntastarhi na pradarśanīya ityāha — vaidharmyeti | tuḥ sādharmyadṛṣṭāntād vaidharmyadṛṣṭāntaṃ bhedavantaṃ darśayati | etacca yadā vyatirekamukheṇa prayogaḥ kriyate, tatkālābhiprāyeṇocyata iti draṣṭavyam | na tvekasmin prayoge dvayopanyāsaḥ sambhavī | etacca prāgeva nirloṭhitam | yataḥ prasiddhe tatkāryatve kāraṇābhāve kāryābhāvapratipattyathaṃ darśanīyo vaidharmyadṛṣṭāntastata eva tasmādeva kāraṇāt | nāvaśyaṃ niyame na vastu bhavati | vastvapyavastvapi vaidharmyadṛṣṭānto bhavatītyarthaḥ | yadi hi kasyacid vidhinā kasyacid vidhirdarśayitavyaḥ syāt, tadā gaganādirasan kathaṃ kasyacidādhāraḥ syāditi, na siddhyettadupadarśanam | yadā tvekasya vyāpyasyābhāve aparasya vyāpakasyābhāvo darśayitavyastadā vyāpakasyā'bhāve'vastuni suṣṭhu sambhavati | itarathā'bhāve'pi asya bhāvo vihito bhavet | so'pi neti cet, ayamevābhāva ityabhiprāyaḥ | vaidharmyadṛṣṭāntagrahaṇaṃ caitadekadharmābhāvenāparadharmābhāvopadarśanaviṣayopalakṣaṇaṃ draṣṭavyamanyathā sādharmyadṛṣṭānte tvavaśyaṃ vastu sa āśraya iṣṭa iti syāt | tathā ca sati bahvasamañjasaṃ syāditi | yataḥ kāraṇābhāvātkāryābhāvo vastunyavastuni ca bhavati tataḥ kāraṇād vastu mahāhradādi | avastu ākāśādi | vāśabdastulyabalatvaṃ samuccinoti |

[238.2]

tasmādityādinā prakṛtamupasaṃharati | vyāptisādhakapramāṇādhikaraṇatvād darśayatīti darśakaḥ | yadyevaṃ sādhyasādhakavyāptiprasādhakapramāṇapradarśakatvātsādharmyadṛṣṭānta evopādeyo na vaidharmyadṛṣṭānta ityāha — prasiddhetiṃ | vaidharmyadṛṣṭānta upādeya iti yojayitvā kuta upādeya ityāśaṅkāyāṃ prasiddhetyādihetupadaṃ yojyam | sādhyābhāve hetvabhāvapradarśanāt | tatreti buddhistham | yadvā pradarśyate'sminniti pradarśayatīti vā pradarśano hetvabhāvasya pradarśana iti tathā | bhāvapradhānatvānnirdeśasya hatvabhāvapradarśanatvādityarthaḥ |

[239.1]

asmiṃścetyādi mūlamanūdya vyācaṣṭe yo'yamiti | pūrvavatpradarśanaśabdasya vyutpattiḥ, samāsaśca karttavyaḥ | prasiddhāyāṃ vyāptau sādhyābhāve hetornivṛttipradarśana ityartho draṣṭavyaḥ | etāvadevaitāvanmātram | anyadapyasya rūpamastītyāha — etāvadeveti | hiryasmādetat parimāṇamasyeti tathā | evakāreṇānyasya tādrūpyanirāso dṛḍhīkṛtaḥ | kiṃ tadrūpamityāha — yaduteti | nipātasamudāyaścāyaṃ yadetadityasyārthe ||

[239.2]

yeṣu dṛṣṭāntatvenopātteṣu svakāryakaraṇāsāmarthye doṣaḥ sambhavati te kutaścitsāmānyād dṛṣṭāntavadābhāsamānā dṛṣṭāntābhāsā bhavantīti arthaṃ nyāyamāśrityāha — dṛṣṭāntadoṣā dṛṣṭāntābhāsāḥ kathitā bhavantīti | yasmātte dṛṣṭāntābhāsatvena kathitā bhavantyata eva dṛṣṭāntatvena nirastā bhavantītyata eva mūlamarthato vyākhyātamityavagantavyam | dṛṣṭāntatattvapradarśanena yathā dṛṣṭāntābhāsakathanaṃ kṛtaṃ bhavati tathā darśayituṃ tathā hītyādinopakramate | pūrvoktasya janmatanmātrānubandhasya siddhaye niścayāya | svakāryaṃ sādhanasambhave sādhyapradarśanasambhavalakṣaṇam, siddhavyāptikasya ca hetoḥ sādhyābhāve sādhananivṛttipradarśanalakṣaṇaṃ ca sādhayituṃ ya upādīyamāno'pi na samarthaḥ, sa dṛṣṭāntadoṣo duṣṭo dṛṣṭāntaḥ, dṛṣṭāntābhāsa iti yāvat | sāmarthyāt svakāryākāraṇalakṣaṇāt ||

{nb.3.123_nb.3.124}

[240.1]

dṛṣṭāntābhāsānityādi paramāṇūnāmityetadantaṃ sugamam |

[240.2]

kathaṃ paramāṇavaḥ sādhanavikalā na sādhyavikalā ityāha — asarveti | parimāṇaṃ mānavyavahārakāraṇam | tacca guṇatvād dravyāśrayīti | dravyagrahaṇena vāstavaṃ rūpamanūditam | tatra yadi dravyaparimāṇaṃ mūrttirityeva tāvaducyate tadā''kāśāderapi dravyasya paramamahattvanāmadheyaṃ parimāṇamastīti mūrttatvaṃ prasajyeta | atastannivṛttyarthaṃ dravye viśeṣaṇamasarvagatagrahaṇam | tatra paramāṇoḥ parimāṇaṃ bhavatyasarvagatasya dravyasyeti darśayannāha — asarvagatāśceti | samavāyikāraṇaṃ dravyaṃ guṇavadveti dravyalakṣaṇayogād dravyarūpaḥ | cakārau pūrvāpekṣayā ekaviṣayatvamanayoḥ samuccinutaḥ | tat punaḥ paramāṇoḥ parimāṇaṃ pārimāṇḍalasaṃjñakaṃ jñātavyam | iyatā sādhanavaikalyaṃ darśitam |

[240.3]

sādhyāvaikalyaṃ darśayannāha — nityāstviti | tunenārthamāntareṇa viśinaṣṭi | dravyaguṇakarmasāmānyaviśeṣasamavāyātmakaiḥ padārthaviśeṣairvyavaharantīti vaiśeṣikāḥ, rūḍhe ścābhyupagatakaṇādaśāstrā evocyante | athavā ṣaṭpadārthīpratipādakatayā viśiṣyate tadanyasmācchāstrāditi viśeṣaḥ kāṇādaṃ śāstraṃ vivakṣitam | "tad vidantyadhīyate vā" iti vaiśeṣikāstairiṣyanta iti vacanavyaktyā ceṣṭimātrametanna punaratra pramāṇamastīti sūcayati |

{nb.3.125_nb.3.126}

[241.1]

tata ityādi maraṇadharmatvamityetadantaṃ sujñānam |

[241.2]

nanu maraṇadharmatvamapyasya kathaṃ niścitaṃ yena hetureva sandigdha ucyata iti cet | satyam | kevalaṃ prasiddhisamāśrayeṇaivamuktamityavaseyam | anvīyamānatvaṃ sādhanasya sādhyenānvayaḥ | sa ca pratibandhasādhakapramāṇākṣepāt prasiddhyati | yatra tu tannāsti kevalaṃ sambhavamātraṃ sāhacaryamātraṃ dṛśyata ityabhiprāyaḥ ||

[241.3]

vaktṛtvasya heto rāgādimattve sādhye pratiniyamaḥ pratiniyatatvamuktamiti śeṣaḥ | tena sādhyaniyatatvena vyāptiranayoruktā pradarśitā | evaṃvidhānuvādavidhyupadarśane tathā pratīterāhatyodayād vyāptiruktetyuktam | na tvasāvanayorvākyato'sti | yato dvayorapi vādiprativādinodṛṣṭāntatvena saṅgrahaḥ tena hetunā sattvamātraṃ sambhavamātraṃ sāhacaryamātramiti yāvat | asti ceṣṭiḥ sahamātropadarśanamadoṣāvahamityāha — vyāptistviti | tuḥ sattvamātrād vyāptiṃ bhinatti | na siddhā na pramāṇaniścitā | anayorvyāptisādhakapramāṇābhāvāditi bhāvaḥ |

[241.4]

apradarśitānvayamudāharannāha — anitya iti |

{nb.3.126_nb.3.127}

[242.1]

nanu ghaṭopadarśanena kṛtakatvena tāvad ghaṭasadṛśaḥ śabdo darśitaḥ | tathā cānityatvenāpi sadṛśo darśitastataśca vyāptirdarśitaivetyāha — iheti | ihānityatvasiddhiprastāve | kutastathāpratyetumaśakya ityāha — atiprasaṅgāditi | mūrttatvāderapi sādṛśyāvagamāt prasakti kte riṣṭaṃ dharmamatikrāntaḥ prasaṅgo'tiprasaṅgaḥ tasmāt | na tarhi kṛtakatvādanityatvaṃ kadācidapi pratyetavyamityāha — yadi tviti | turimāmavasthāṃ viśeṣavatīṃ darśayati | yadi kṛtakatvānuvādapūrvakavidhānenārthāntaratve sati na nityatvasvabhāvaṃ kṛtakatvaṃ pratītaṃ bhavatyevaṃ tatsvābhāvyena pratipattau kṛtakatvādanityatvapratītiḥ syāt | yataḥ kṛtakatvasyānityatvasvabhāvāvagamāttatastatpratītirnānyathā tasmād hetoḥ | anvayavākyasya sādhyaniyatatvaṃ sādhanasyārtho'bhidheyaḥ, tatpratipattiviṣayastatpradarśana ityarthaḥ | anvayavākyārthapratipattiviṣayo'pi dṛṣṭānto yadyapradarśitānvayastadā so'pi nirupayogaḥ kimityupādeya ityāha — sa ceti | co'vadhāraṇe yasmādarthe vā | anena kathaṃ nāmāyamupātto yenaivamabhidhīyata ityāha — aneneti | anena vādinā | turviśeṣārthaḥ | anvayapratipādakaṃ vākyamanvayavākyam | tadanuktvaiva | athaivamupātto'pi yadyupayujyate tadā kā kṣatirityāha — īdṛśaśceti | cakāro'syemāmavasthāṃ bhedavatīmāha | samānaḥ prakaraṇād ghaṭena sadṛśo dharmo yasyāsau sadharmā | tasya bhāvaḥ sādharmyam | tadeva tanmātram | mātragrahaṇena viśiṣṭaṃ sādharmyamapākaroti | tenaivakāreṇa nirākṛtanirāsameva draḍhayati | sādharmyapradarśanamātreṇaivāyamupayogavānityarthaḥ | athaitatpadadarśitātsādharmyādapi yadi sādhyaṃ siddhyati tadā kathamayamanupayukta ityāha — na ceti | co'vadhāraṇe yasmādarthe vā |

[242.2]

evaṃ bruvato'yaṃ bhāvaḥ — anena khalu sādharmyaṃ pradarśanīyam | kṛtakatvenaiva ca sādharmyaṃ pradarśyāyañcaritārtho bhaviṣyati | na ca kṛtakatvena ghaṭasādharmye śabdasyāvagate'pyanityatvenāpi tatsādharmyāvagamo'vaśyambhāvīti śakyamabhidhātum | mūrttatvādināpi sādṛśyāvagame'syānivāryatvaprasaṅgāditi | yataḥ sādharmyamātrānna sādhyasiddhirataḥ kāraṇāt | anvayo'nvīyamānatvaṃ sādhanasya sādhyena so'rthaḥ prayoja naṃ yasya sa tathā na sādharmyamātrapradarśanārtha ityarthāt | anenāpyanvayārtha evāyamupātta ityāha — tadarthaśceti | co yasmādarthe | so'nvayo'rtho yasya sa tathā | anena vādinā | kimarthastarhyanenāyamupātta ityāha — sādharmyeti | co yasmādarthe | sādharmyārthaḥ sādharmyapratipādanaprayojana upāttastasmānnirupayogaḥ sa | tasmādartheṃ vā | ayaṃ caśabdāt paro draṣṭavyaḥ | nanu kṛtakatvānityatvayostāvad vastuto'nvayo'styeva | tatkathaṃ vidyamāne'pi tasmin tathā'pradarśanamātreṇāsau dṛṣṭānto duṣyatītyāha — vaktṛdoṣāditi | vaktā hītyādinaitadeva samarthayate | nanu vaktaivāsau tathā pradarśayannaparādhyatu, anyasya dṛṣṭāntatapasvinaḥ ko'parādha iti cet | svakāryā'karaṇameva doṣaḥ | tadakaraṇaṃ tasya svata evā'sāmarthyād, anyenānyathāpradarśanād vā'stu | kimetāvatā tadakaraṇaṃ tasya nāstyeveti sūktaṃ vaktudoṣādayaṃ dṛṣṭāntadoṣa iti ||

[243.1]

viparīto'nvaya iti vaiparītyena pradarśanād viparīta ukto na tu viparītonvayo'styeva | kīdṛśo'viparīto'nvayo yasmādayaṃ viparīta ityāha — kṛtakatvamiti | evaṃ pradarśane ko guṇa ityāha — evamiti | evaṃ kṛtakatvasyānityatve niyatatvapradarśane sati | atra punaḥ kutra kiṃ niyatamityāha — atreti | turimāmavasthāṃ viśeṣavatīṃ darśayati | anityatvānuvādena kṛtakatvasya vidhānād vidhīyamānasya vyāpakatayā niyamaviṣayatvādityabhisandhiḥ kṛtakatvaṃ punaḥ kīdṛśaṃ darśitamityāha — kṛtakatvamiti | turanityatvāt kṛtakatvaṃ bhinatti | anityatve'niyatamiti ko'rtho'nipyatve'pi kṛtakattvaṃ bhavati, antareṇa kṛtakatvamiti | anityatvāniyatādapi kṛtakatvādanityatvaṃ pratipaśyeta ityāha — tata iti | yata evamanuvādavidhikrame kṛtakatvamanityatvāniyataṃ darśitaṃ bhavati, tatastasmādiha prayoge | yādṛśamiti vidhīyamānam | pūrvamevaṃvādinā'nityatvaṃ kṛtakatve niyataṃ darśitam, na kṛtakatvamanityatve ceti pratijñāmātreṇoktamadhunā tu yena prakāreṇa tasyaiva pradarśanamāyātaṃ tathāhītyādinā tad darśayati | anityatvaṃ prayatnānantarīyaka tvamantareṇāciraprabhādau dṛśyamānamaniyataṃ tatra | tatra yathā'nityatvātprayatnānantarīyakatvāpratītistadvat kṛtakatvādapyanitya tva niyatānnānityatvapratītirbhavitumarhati |

{nb.3.127_nb.3.128}

[244.1]

nanu bhavatu anityatvātprayatnānantarīyakatvāpratītirvastutastasya tatrāniyatatvātkṛtakatvaṃ tu paramārthato niyatamanityatve | tatkutastasmāttasyāpratītirityāha — yadyapityādi | evaṃ bruvato'yaṃ bhāvaḥ — vastutaśchedanasvabhāvo'pi paraśuryadācchedakena bhrāntyā'nyathā vā udvarttya bāhumudyamya dvaidhībhāvārthaṃ dhavādau nipātyate, tadā tena svayamaduṣṭenāpi yathā chidā na sampādyate, tadvadanenāpi parokṣārthapratītirna sampādyate, svayamaduṣṭenāpīti |

[244.2]

yasmādevaṃ ta smād hetorvakturanumāpayituraparādhād doṣād viparītānvayo'pi dṛṣṭāntadoṣa iti doṣaḥ | na kevalamapradarśitānvaya ityāha — na vastunaḥ kṛtakatvasyāparādhāt | tattāvatsvato'duṣṭam | tatkiṃ vaktṛdoṣeṇa cintitenetyāha — parārtheti | na kevalaṃ sādhanasya doṣaścintyata ityapi śabdāt ||

[244.3]

yato'lpīyo nāsti sa paramāṇuḥ vaidharmyapratipāda na viṣayopāttatvān vaidharmyadṛṣṭānta uktaḥ | sādhyasyāvyatireko nivṛttyabhāvaḥ so'syāstīti tathoktaḥ ||

{nb.3.129_nb.3.130}

[245.1]

prakaraṇātkṣīṇadoṣatvamāptatvalakṣaṇamasya vivakṣitamiti tatvā anāptā akṣīṇadoṣā iti vyācaṣṭe | kapilaḥ sāṃkhyadarśanakāro muniḥ | ādiśabdena gautamādeḥ saṅgrahaḥ | śāsanaṃ mārgastatpraṇītaśāstramiti yāvat |

[245.2]

nanu teṣāmapi śāsane liṅgātmakaḥ pramāṇātiśayo'neko'styeva | tatkathaṃ heturayamasiddho na bhavatītyāha — pramāṇātiśaya iti | jyotiṣāṃ grahanakṣatrāṇāṃ jñānaṃ tasyopadeśaḥ | jyotirjñānasyopalakṣaṇatvājjyotirjñānādyupadeśa ityavagantavyam | tadayaṃ samudāyārthaḥ — yasmāttairjyotirjñānamanyātīndriyajñānaṃ ca svaśāsane nopadiṣṭaṃ tasmātte na tathārūpā iti | yadi hītyādinaitadeva darśayati | ādiśabdenānyātīndriyajñānaṃ saṃgṛhyate | ṛṣabhavardhamānanāmadheyāvahnīkāṇāmiṣṭadevau | ādiśabdena pārśvanāthāriṣṭanemiprabhṛteḥ saṅgrahaḥ | śāstā svadṛṣṭamanyopadeṣṭā | sarvajñaścāptaścetyanena dvayasyāpi sādhyasyābhāvaṃ darśayati | yadāha — akalaṅkaḥ — yadi sūkṣme vyavahite vā vastuni buddhiratyantaparokṣe na syātkathaṃ tarhi jyotirjñānāvisaṃvādaḥ ? jyotirjñānamapi hi sarvajñapravarttitameva, etasmādavisaṃvādino jyotirjñānātsarvajñasiddhiḥ | taduktam —

{nb.3.130_nb.3.131}

[246.1]

kathaṃ punaḥ satyapi jyotirjñānādyupadeśe vipakṣādṛṣabhāderasarvajñatvādervyāvṛttiḥ sandigdhetyāha— yata iti | atra sarvajñatāyāmaniṣṭāyāṃ satyāmapi jyotirjñānādyupadeśe ko virodho'nupapattiḥ ? kṣepe kimaḥ prayogānna kaścidityarthaḥ |

[246.2]

athāsarvajñatve tasyaitasmādidaṃ grahoparāgādi bhāvi tataścaivaṃ bhāvīti jñānaṃ kathaṃ vṛttaṃ yena samvādi tathopadiśet | tasmāt sarvajña evāsāviti niścaya ityāśaṅkyāha — naibhittikametaditi | etajjyotirjñānādikaṃ nimittātparamparayā kāraṇād | viṣayeṇa ca viṣayiṇo nirdeśānnimittadarśanādāgataṃ naimittikam, ata eva tadupadeṣṭuḥ sarvajñatā vyabhicaratīti | tathā sarvajñatāmantareṇāpi bhavatīdānīntanajyotiṣikāṇāmivā'tīndriyoparāgādijñānamityabhiprāyaḥ | tathābhūtaṃ jñānaṃ na sarvajñatāmanumāpayedanumāpayituṃ śaknoti |

[246.3]

nanu ca tathābhūtena bhāvivastunā saha kasyacitkāryakāraṇabhāva eva tena kaścid jñātaḥ | yadyasāvasarvajño bhaved asarvajñaśca kathamupadiśediti cet | na | etadanyato'pi jñātvā tadupadeśasambhavāt | tasyānyatastathāvidhāt | na cādimān saṃsāraḥ | yena sa evādyastathā jñānī sarvajñaḥ, sa cāsmākamṛṣabhādirityapyucyeta | athavā — yadyasāvasarvajñastadā tasya tathābhūtasya sādhyasādhanabhāvasyāviduṣa upadeśādasmadādīnāmatīndriyoparāgādijñānaṃ saṃvādi ca kathaṃ bhavedityāśaṅkyāha — naimittikamiti |

[246.4]

ayamarthaḥ — kāraṇadarśanasvabhāvakāryajñānametat; etacca bhāvivastuvyatirekeṇa bhavedapi, nāvaśyaṃ kāraṇāni kāryavanti bhavantīti nyāyāt | etacca vyabhicāri jñānamupadiśyamānaṃ nopadeṣṭuḥ sarvajñatāmanumāpayituṃ kalpyate |

[246.5]

atha tadeva tasya tathābhūtasya kāraṇavastunastattadbhāvivastu prati kāraṇatvaṃ kathaṃ jānīyātkathaṃ copadiśed yadyasāvasarvajña iti cet | anyatastaddhi jñātvā jñānaṃ copadeśaśca tasyopa padyate | tasyāpyanyasmād | anādiśca saṃsāra iti kathametāvanmātreṇa vardhamānāheḥ sarvajñatvasiddhiriti ||

[247.1]

trayo'vayavā yasyāḥ saṃhateriti trayītyadantāt ṅīp | kimatra sādhyā bhāvā nuvādena sādhanābhāvo vihito yenaitad vaidharmyodāharaṇaṃ bhavatītyāśaṅkyāha — sādhyeti | gautamo'kṣapādāparanāmā nyāyasūtrasyāpi praṇetā muniḥ | manuriti smṛtikāro muniḥ | ādiśabdād viśvarūpayājñavalkyasaṃvṛttādeḥ saṅgrahaḥ | itistasmāt | dharmitvamātrajijñāpiṣayā dharmī vyatirekaviṣaya iti abhidhāya tasyaiva viśeṣaniṣṭhapratipādanecchayā gautamādaya ityuktam | indriyamanaskārajametajjñānamityādivat tasmād vaidharmī dṛṣṭānto gautamādiriti vākyārthaḥ | tathātvaṃ ca teṣāṃ tathātvenopādānānna tu paramārthata ityavaseyam | grāhyavacanatve'pi teṣāṃ kathaṃ tādrūpyasandeha ityāha — yadyapīti | uteti pakṣāntaramuddyotayati ||

{nb.3.132a_nb.3.132ba}

[248.1]

ubhaśabdasya dvivacanāntasya prayogadarśanādubhayorityubhaśabdenārthamāha | labdhamidaṃ vastu matto'nyatra māgāditi tu viśeṣo'tra mātsaryamabhipreta āgrahaḥ | na muñcanti nānyasmai dadati | anenaiva rūpeṇa vaidharmyodāharaṇaṃ bhavati | nānyatheti draḍhayitumuktamapi smārayannāha — yatreti | ṛṣabhādīnāmityanena vaidharmyodāharaṇād ṛṣabhādeḥ sādhyasādhanayorvyāvṛttisandehaṃ darśayati |

[248.2]

nanvasmadāgame tadguṇadvayayoginaste kathitāstatkathamanayostato vyāvṛttiḥ sandihyata ityāha — yadi nāmeti | paṭhyanta iti ca vacanavyaktyā ca pāṭhamātreṇa teṣāṃ tadguṇayogaḥ siddhaḥ na tu pramāṇeneti darśayati | ata evāha — tathāpīti ||

[248.3]

trīniti dṛṣṭāntadoṣān |

{nb.3.133_nb.3.134}

[249.1]

yenāyamanuvādavidhikramastena hetunā | yāvateti tṛtīyāntapratirūpako yasmādityasyārthe varttamāno'tra gṛhītaḥ | upalakhaṇḍācchilāśakalāt | ubhayaṃ sādhyasādhanam | kimata iti siddhāntī | ata ubhayanivṛtte kiṃ bhavati ? na kiñcidityarthaḥ | nanūpalakhaṇḍāttāvad vaidharmīdṛṣṭāntādubhayaṃ nivṛttaṃ darśitaṃ yena tatkimevamucyata ityāha — yadyapīti | vyāptyā sarvarāgitvajanyatāsvīkāreṇa | tasya vyāptimato vyatirekasyā'siddheraniścayāt | kīdṛśīti sāmānyataḥ pṛcchati | punariti viśeṣataḥ | itiranantaroktaṃ śabdaṃ parāmṛśati | tenānena śabdenetyarthaḥ | na vaktavyetyatrāpīti pūrvavat | yenaivamanuvādavidhikramastena | itirīdṛśyā vyāpteḥ svarūpaṃ prakāśayati yasmādarthe vā | tatpratītthaṃbhūtalakṣaṇatayeyaṃ tṛtīyā, sādhanābhāvena sādhyābhāvanyāyena lakṣaṇā vyāptirīdṛśītyarthaḥ | īdṛśaṃ vyāptimantaṃ vyatirekaṃ prasādhayitumasamartho'yaṃ kathamayaṃ dṛṣṭānto'treṣṭa ityāha — asya ceti | asya sādhanābhāve sādhyā'bhāvaniyatalakṣaṇasyārthasya | co yasmādarthe'vadhāraṇe vā | prasiddhaye niścayārthaṃ dṛṣṭānta upādīyata iti śeṣaḥ, prakaraṇalabhyaṃ vā, na cāyaṃ tathāpradarśana ityamumarthaṃ prakaraṇagamyaṃ kṛtvā | tattasmāt svakāryākaraṇād duṣṭa ityuktam | yad vā bhavatvasyārthasya prasiddhaye dṛṣṭāntastathāpyayaṃ kathaṃ duṣṭa ityāha — tatsvakāryeti | tacca tatsvakāryaṃ ca | sādhanābhāve sādhyābhāvaniyatakhyāpanalakṣaṇaṃ ceti | tathā tasyākaraṇādasampādanād duṣṭa iti ||

{nb.3.134_nb.3.135}

[250.1]

atha paramārthatastāvad dṛṣṭānte nabhasi sādhyābhāvo'pyasti, sādhanābhāvaśca | tatkathamapradarśitavyatireko dṛṣṭānto duṣṭa ityāha — iheti | parasmātsādhanavādinaḥ | artho hetulakṣaṇaḥ | prakaraṇātsādhyābhāve sādhanābhāvalakṣaṇaśca | sa svataḥ śuddho vastuvṛttyā pariśuddhaḥ | tathātvena vidyamāna iti yāvat | na kevalamaśuddhaḥ — ityapiśabdāt | pareṇa sādhanaprayoktrā | yathā prakāśito vyatirekamātravān prakāśito vyāptiśūnyaśca prakāśitaḥ | tathā na yukto nopayuktaḥ sādhyasiddhau | yadi hi sādhyābhāvānuvādena sādhanābhāvo vidhīyate dṛṣṭānte pradarśyetaivamasau hetuḥ sādhyasiddhyaṅgavyatirekavān siddhyet | evameva cā'sau vyāptimadvyatirekaḥ prasiddhyet | tatpradarśanaśca dṛṣṭānto'duṣṭo bhavedityabhiprāyaḥ |

[250.2]

yadi nāma tathā na prakāśitastathāpi tadupayogī heturdṛṣṭānto vā tathā kiṃ na pratipadyata ityāha — prakāśitaśceti | co yasmādarthe | heturityupalakṣaṇam | tena dṛṣṭānto'pi draṣṭavyaḥ | yata evam ato asmād hetoḥ | na kevalaṃ vacovyavasthitād doṣādityapiśabdenāha | yadyapi dṛṣṭānta eva prakṛtastathāpi heturapyevaṃvidhaḥ svato'duṣṭo'pi vaktṛdoṣādeva duṣyatīti tulyanyāyatayā prasaṅgana darśitam | yadvā yathaivaṃvidho heturvaktṛdoṣād duṣṭo bhavati tadvad dṛṣṭānto'pīti dṛṣṭāntārthaṃ hetoḥ vaktraparādhena duṣṭatvakhyāpanaṃ kṛtamiti sarvamavadātam |

[250.3]

nanu ca yathā kṛtakatvenākāśavidharmā śabdaḥ pratīyate tathā'nityatvenāpi tadvidharmā bhaviṣyati tatkathamanupayukta ityāha — na ceti | co'vadhāraṇe hetau vā | evaṃvadato'yamāśayaḥ— yadyekena dharmeṇa vaidharmye pratīte'pareṇāpi tadvaidhamyapratītiravaśyambhāvinī, tadā mūrttatvenāpi śabdasya tadvaidharmyapratītiḥ prasajyeteti | tulyanyāyatayā'nvayavākyamadhikṛtya sādṛśyādityuktam | sādṛśyādasādṛśyād veti sādharmyavaidharmyadṛṣṭāntapratipāditāditi prakaraṇāt |

[250.4]

vyatirekavākyenāpi sādhanābhāvenāpi niyamakhyāpanadvārā sādhya eva hetorniyatatvakhyāpanād vyatirekavākyena cetyuktam |

[251.1]

anvayavākye sādhanamanūdya sādhyaṃ vidhātavyam | vyatirekavākye ca sādhyābhāvamanūdya sādhanābhāvo vidhātavyaḥ | tathaiva hetoḥ sādhyaniyatatvābhidhānādityasyārthaḥ |

[251.2]

kasmādasau vākyadvayenāpyeva vaktavya ityāha — anyatheti | asmādanyena prakāreṇa gamakaḥ parokṣārthaprakāśako noktaḥ syāt |

[251.3]

kāmamasāvevamucyatām | dṛṣṭāntastu kathamatrādhikriyata ityāha — sa iti | sa hetustathoktaḥ sādhyaniyata uktaḥ | dṛṣṭāntena sādharmyavatā vaidharmyavatā ca karaṇena siddho niścito darśayitavyaḥ |

[251.4]

nanvevamapi na jñāyate kiṃvyāpāro dṛṣṭānta ihopayujyate ityāśaṅkyopasaṃhāravyājenāha— tasmāditi | nāmaśabdaḥ prasiddhāviha | anvayavyatirekavākyayortho'bhidheyaḥ — uktena prakāreṇa hetoḥ sādhyaniyatatvam — pradarśyaḥ | taṃ pradarśayatīti tathā | yadvā pradarśyate'neneti pradarśyate'sminniti pradarśanaḥ | tasya pradarśana iti vigrahaḥ |

[251.5]

yadyevamayamapi vaidharmyadṛṣṭāntastathākāryevātropayojyata ityāha — na ceti | co yasmādarthe | iha prayoge | vyatirekakhyāpakaṃ sādhyābhāvānuvādena sādhanābhāvavidhāyakaṃ vākyamityarthaḥ | atastathābhūtavākyaprayogāda vaidharmyadṛṣṭānta ākāśaḥ | ihānityatvasādhanaprayoge sādhyadharmiṇo'sādṛśyaṃ kevalaṃ yattanmātreṇa tanmātrapradarśanena, viṣayeṇa viṣayiṇo nirdeśāt | sādhako niścāyako hetoḥ sādhyaniyatatvasyeti prakaraṇāt |

[251.6]

yadi tanmātreṇāpi sādhakastadā kā kṣatirityāha — na ceti | tathetyasādṛśyamātreṇa | vādyuktena dharmeṇa sādhyadharmiṇo'sādṛśyāvagame dharmāntareṇāpyasādṛśyāvagamo'vaśyambhāvīti yujyate'tiprasaṅgādityabhiprāyaḥ |

{nb.3.135_nb.3.136}

[252.1]

yadyevamasādhakaḥ kathaṃ nāma sādhaka ityāha — vyatireketi | vyatirekaviṣayatveneti vyatirekapratipattiviṣayatvena | co yasmādarthe, vyaktametadityasminnathe vā | anenāpi tathaivopanyasta ityāha — na ceti | co'vadhāraṇe | vyatirekavākyamanuktvaiva tasyopādānādityabhiprāyaḥ | itistasmādathe evamarthe vā ||

[252.2]

viparītavyatirekaṃ vyācakṣāṇa āha — yadā ceti | viparītānvayaśa bdasya vyutpattau darśitāyāṃ viparītavyatirekaśabdasyāpi — viparīto vaiparītyena pradarśanād vyatireko yasmin dṛṣṭānte sa tathokta iti — vyutpattirdarśitā bhavatyeveti cābhiprāyeṇa noktā | tamudāharatīti sujñānatvānnoktamiti pratipattavyam | yatra tu pustake viparītavyatireko yathetyasya mūlasya vyākhyānagrantho'sti tatra sarvamavadātam | asatīyaṃ gatirasmābhirdarśitā |

[252.3]

nanu kiṃ nāma vyatirekavākyena darśanīyam ? yadvaiparītyena darśanādayaṃ viparītavyatireka ucyata ityāha — yadā ceti | co'vadhāraṇe | sādhyaniyata ityasmātparaḥ pratipattavyaḥ | yadā yasmin kāle pratipādanakāla ityarthāt | kālāntare tathāpradarśanānupapatteḥ | hetoḥ sādhye niyatatvapradarśanañcāvaśyakāryamanyathā gamako noktaḥ syādityabhiprāyaḥ | tadā tasmin kāle | sādhyābhāvānuvādena sādhanābhāvo'bhidhātavya ityasyārthaḥ | kasmātpunarevaṃ darśayitavya ityāha— evaṃ hīti | hīti yasmāt | evaṃ sādhyābhāvasya sādhanābhāve niyatatvapradarśanaprakāre sati |

[252.4]

athānyathāpradarśane'pi yadi sādhanaṃ sādhyaniyataṃ pratīyate tadā tathāpradarśanenaiva kiṃ prayojanamityāha — yadi tviti | tustathā'nākhyānāvasthāṃ bhedavatīṃ darśayati | tathā ca sādhanasattāyāmapi sādhyābhāvasambhāvanāprakāre sati | yasmādevaṃ tasmādityupasaṃhāraḥ | asmin prayoge kiṃ nāmocyata ityāha — viparīteti | tuśabdārthaścakāraḥ | tathā hītyādinaitadeva pratipādayati | yata evamanuvādavidhistataḥ | tathā cākṛtakasya nityatvoktiprakāre sati | akṛtakatvaṃ kṛtakatvasya sādhanasyābhāvaḥ | nityatve'nityatyatvalakṣaṇasādhyābhāve | na nityatvaṃ sādhyābhāvalakṣaṇaṃ sādhanābhāve kṛtakatvalakṣaṇasādhanābhāve'kṛtakatva ityarthāt | yata evaṃ tato hetorvyatirekavākyaṃ karttṛ hetuṃ karmabhūtaṃ na sādhyaniyatamāha | uktayā nītyā sādhanābhāvaḥ sādhyābhāve niyatatvāttamantareṇa na bhavet | na tu yatra sādhyābhāvastatrāvaśyaṃ sādhanābhāva iti sādhyamantareṇāpi sādhanaṃ bhavet | tataśca sādhyāniyataṃ sādhanamityabhiprāyaḥ | tathā ca sādhyaniyatahetvapradarśanaprakāre sati vakturevaṃvākyaprayoktuḥ ||

[253.1]

niścayenāvaśyantayā | viśeṣaniṣṭhameva pratyetavyamiti bruvato'yaṃ bhāvaḥ — yadi nāmāmībhiḥ sapakṣa eva sattvaṃ vipakṣe sarvatrāsattvaṃ niścayena śakyate darśayitum, tathāpyete viśeṣalakṣaṇaṃ sāmānyalakṣaṇapratipattyaṅgaṃ pratipādayanta upayokṣyanta iti | atra viśeṣalakṣaṇaścetyuttaraṃ yadītyādinā vyācaṣṭe | yataḥ sāmānyalakṣaṇaṃ viśeṣalakṣaṇaṃ vā na śakyamebhirdarśayitum | tasmāt kāraṇāt | arthāpattyetyasya vyākhyānam sāmarthyena sāmānyaviśeṣalakṣaṇāpratipādanalakṣaṇana | eṣāṃ dṛṣṭāntābhāsānāṃ nirākaraṇaṃ dṛṣṭāntarūpatvenetyarthāt |

[253.2]

kathamamī duṣṭā yena tathātvena nirākaraṇameṣāmityāśaṅkyopasaṃharannāha — sādhyeti | tadasamarthāstatpratītikāraṇāśaktāḥ | asāmarthyameva kathaṃ yenāsāma rthyād duṣṭā ucyanta ityāha — svakāryasya hetoḥ sādhyaniyatatvapradarśanalakṣaṇasyākaraṇāt | nanu tadakaraṇamevāsāmarthyamuktamiti cet | satyam | kevalamasāmarthyavyavahārāpekṣayaivamuktamityavaseyam | iti stasmādarthe, evamarthe vā | asāmarthyameṣāmityarthāt | sādhyādivikalasyānanvayāpradarśitānvayā derapi dṛṣṭāntābhāsasyāsādhanāṅgavacanād vādino nigraho'sāmarthyopādānānnyāyaprāptaḥ | tasmādevaṃvidhāḥ svavākye varjanīyāḥ | paropāttāśca codanīyā iti dṛṣṭāntābhāsavyutpādane vārttikakṛto'bhiprāyaḥ pratyetavya iti |

{nb.3.136_nb.3.137}

[254.1]

samprati sukhagrahaṇārthamuktaprabandhasyācāryīyasya pratipāditamavacchindannāha — iyateti trirūpaliṅgākhyānamityādinaitadantena, idaṃ parimāṇamasyetīyat teneyatā mahāvākyena sādhanamuktamācāryeṇeti śeṣaḥ | prasaṅgāgatasyānekasyāpi tadabhidhānamativṛttam, tadapi sādhanapratipādana eva sākṣātparamparayā vā samupayuktam | sādhanābhāsābhidhānamapi tasyaiva sphuṭāvagamārthaṃ tatraivopayuktamiti manyamānenoktamiyatā sādhanamuktamiti |

[254.2]

iti bhūtadūṣaṇodbhāvanā dūṣaṇā | duṣerṇijantād yucaṃkṛtvā ṭāpkarttavyaḥ | etacca tadadūṣaṇamityantaṃ subodham |

[254.3]

viparītasādhanasyaiva dūṣaṇatvātkathaṃ nyūnatādyukterdūṣaṇatvamityabhipretyāha — nanu ceti | atra tenetyādyuttaraṃ vyācakṣāṇa āha — tenetyādi |

{nb.3.138_nb.3.139}

[255.1]

nanūktaṃ viparītasādhanaṃ dūṣaṇam | tatkathaṃ pareṣṭārthasiddhipratibandhakasyāpi nyūnatādivacanasya tathātvamucyata ityāśaṅkāmapākurvannāha — nāvaśyamiti | kintvaparasya sisādhayiṣitārthaniścayavibandhād apyatrārthād draṣṭavyam | anyathā'vaśyaṃ grahaṇamavadhāraṇaṃ viruddhavadityapi duryojaṃ syāt | mṛtvā śīrtvā ca tadyojane vakturakauśalaṃ syāditi |

[255.2]

yadi tvavaśyaṃ viparyayasādhanatvasyaiva dūṣaṇatvamiti nirbandhastadā tadapyasya nyūnatādivacanasyāstīti darśayannāha — niścayeti | vāśabdaḥ pakṣāntaramavadyotayati | itistasmādastyeva ||

[255.3]

sādṛśyārthavṛtterapi jātiśabdasya darśanājjātiśabdaḥ sādṛśyavacana ityāha |

[255.4]

nanu jātiśabdaḥ sādṛśyavacanatvādastvayamarthaḥ — jātayaḥ sadṛśā iti | kāni punastāni kena ca sadṛśānīti na jñāyata ityāśaṅkāmapākurvannāha — uttareti | etaccācāryeṇaiva vivaraṇe spaṣṭīkṛtamiti manyate | tadayamarthaḥ — jātiśabdena jātyuttaramevātra vārttikakārasya vivakṣitamiti |

[255.5]

kathaṃ punardūṣaṇābhāsānāṃ jātyuttaraśabdavācyatvamityāśaṅkyāha — uttareti | lakṣyate cāyamācāryasyāśayo yadutottarasthāne jāyata iti | vivaraṇe'pyuttarasthāne jāyamānatvājjāyata uttaratvenābhāsanāduttarāṇīti | evaṃ tu kathamanena na vyākhyātamiti na pratīmaḥ ||

[255.6]

jātyuttaraśabdasya vigrahaṃ darśayannāha — jātyeti | abhūtadoṣodbhāvanāni jātyuttarāṇīti bruvatā vārttikakṛtā bhūtadoṣodbhāvanaṃ tu yad dūṣaṇākhyaṃ tadevottīryate aniṣṭapakṣādanenottārayati, nirvāhayati vā svapakṣamiti | ...miti sūcayati | etacca jātyuttaravyutpādanamācāryasya hetvābhāsavanna prayogārtham | yathā naiyāyikā manyante — atyantaparājīyamānāvasthāyāṃ jātirhetvābhāsaśca prayoktavya iti | kiñca dūṣaṇasvarūpasya sphuṭārthabodhanārtham | heyajñāne hi tadviviktamupādeyaṃ sujñātaṃ bhavatīti jāteḥ hetvābhāsānāñca sphuṭasvarūpaparijñānasya prayojanam svavākye parivarjanaṃ paraprayuktānāmapi doṣodbhāvanamitarathā vyāmohaḥ syādityuktaprāyam |

{nb.3.140_end}

[256.1]

tatra jātyuttarasyodāharaṇaṃ yathā — anityaḥ śabdaḥ kṛtakatvād ghaṭavadityukte kimidaṃ kṛtakatvaṃ śabdagataṃ hetutvenopanītamāhosvid ghaṭagatam | yadi śabdagataṃ tasya ghaṭo dṛṣṭānto'sambhavādavyāpteranaikāntiko... ... ...pratyavasthānātmikā jāti... ... ...sādharmyāditi naiyāyika... ... ... ... ...ācāryasya tvayamāśayo... ... ... ... ... ...tathāhi naiyāyikā... ...pratijñāpadayorvirodhamāhustathā — prayatnānantarīyakaḥ śabdaḥ... ... ...prayatnānantarīyakatvādi... ... ...hetumācakṣate | tayaiva dūṣaṇā... ... ... śabdasya dharmitvāt | na ceyaṃ jāti... ... ...bhavati | tataśca yasyaiva pratyavasthānasya... ... ...tatprayo ... ... ... ... ... ...jātyuttarāṇītyatretiśabdo māhāvākyaparisamāptau ||

[257.1]

ācāryaśrīdharmakīrttiviracitasyāsya nyāyabindusaṃjñakasya prakaraṇasya yathāvadarthaprakāśikāṃ mahāpaṭīyasīmīdṛśīṃ vyākhyāṃviracayatā mayā... ...kimapi puṇyamupārjitaṃ tadanena tādṛśīmavasthāṃ prāpya sakalasattvopakāraṃ... ...mityadhyāśayo me... ... ...kriyāyogātsātmīkṛtaparārthakaraṇo'yaṃ dharmottaraḥ katipayetyādinā... ... ...ślokamāha |

[257.2]

asyāyaṃ samudāyārthaḥ | nyāyabindoḥ kiyat... ... ...kuśalamāptamataḥ kuśalādajaraṃ jñānadharmottaraṃ ca padaṃ tadavāpya jagadupakṛtimātravyāpṛtiḥ syāmiti | ... ... ... ...buddhyate | padyante gamyante'rthā ebhiriti padāni vākyāni teṣāṃ vastupratipādyatayāsti tamabhidheyarūpaṃ... ...śeṣo jñeyaḥ | āptaṃ prāptaṃ kuśalaṃ sukṛtam | kiṃ kurvatā ? ... ...bhavati puṇyamapi kuśalañca | yathā para... ...parodbhavāpi | tato vyabhicārasaṃbhavādviśeṣaṇam | kiṃvannirmalam ? indoraṃśuvaditi | indoścandramasoṃ'śavaḥ kiraṇāsta iva | evaṃvidhavidhānena yat puṇyaṃ janyate tadavaśyamamalatayaitattulyaṃ bhavatīti bhāvaḥ | padaṃ pratiṣṭhāmavasthāmiti yāvat | kiṃ... ...dyate...yatra tattathā | jarāgrahaṇasyopalakṣaṇatvāt mṛtyorapi saṅgraho jñātavyaḥ | tenāyamarthaḥ — ajaramamartyaṃ ceti | athavā jarānirdeśenaiva daṇḍāpūpanyāyena mṛtyoḥ pratiṣedhaḥ kṛta evetyavaseyam | punarapi tadviśinaṣṭi — jñāneti | jñānaṃ heyopādeyatattvasya sābhyupāyasyāvabodho vivakṣitaḥ | dharmaṃśca sarvopakaraṇanivarttako'dṛṣṭaḥ | tāvevottarāvadhikau yatra pade tattathā | tābhyāṃ cottaraṃ śreṣṭham | yattadośca nityamabhisambadhena tacchabdasya labdhatvāt tadavāpyetyartho'vatiṣṭhate | jagato jīvalokasya upakṛtirupakāraḥ | saiva tanmātram | tadvyāpṛtirvyāpāro vyāpriyamāṇatā yasya mama so'haṃ tathā |

[257.3]

nāvāśaṃsāviṣaye'sminnāśīrliṅgā bhūyāsamiti śabdasiddhernaivamanena vaktavyam tat kimevamavādīditi cet | na | āśaṃsāviṣayatvābhāvāt | yata 'evaṃvidhānuṣṭhānajanmanā puṇyātiśayena evambhūtapadaprāptestato'pi mamaivaṃvidhakriyasya sambhāvyamānatvādeva... ...yametadityabhiprāyāt sarvamavadātamiti ||

[257.4]

gurorjitāreradhigamya dhīdhanaṃ mayā hi ṭīkā vivṛtā paṭīyasī | kutūhalenāpi tadatra yujyate nirīkṣaṇaṃ sādhu vivecakānām || ajño janastyajati labdhamapīha ratnaṃ kācena tulyamiti caṃcalamānaso'pi | etāvataiva tadalaṃṅkaraṇaṃ na kiṃ syāt kiṃ vā''dareṇa tadupādadate na dhanyāḥ || imaṃ nibandhaṃ vidhivadvidhāya mayā hyavāptaṃ sukṛtaṃthakañcit | ihaiva janmanyatha tena sattvā anantasaṃbodhimavāpnuvantu ||

<paṇḍitadurvaikamiśraviracitadharmottarapradīpo nāma nibandhaḥ samāptaḥ>